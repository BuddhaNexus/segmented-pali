{
  "tika-s0404t6:0_0": "(7) 2. Bhūmicālavaggo",
  "tika-s0404t6:1_0": "1-5. Icchāsuttādivaṇṇanā",
  "tika-s0404t6:2_0": "61- 65.",
  "tika-s0404t6:2_1": "Sattamassa paṭhamādīni suviññeyyāni.",
  "tika-s0404t6:2_2": "Pañcame (dī.ni.ṭī.",
  "tika-s0404t6:2_3": "2.173) abhibhavatīti abhibhu,",
  "tika-s0404t6:2_4": "parikammaṁ, ñāṇaṁ vā.",
  "tika-s0404t6:2_5": "Abhibhu āyatanaṁ etassāti abhibhāyatanaṁ, jhānaṁ.",
  "tika-s0404t6:2_6": "Abhibhavitabbaṁ vā ārammaṇasaṅkhātaṁ āyatanaṁ etassāti abhibhāyatanaṁ.",
  "tika-s0404t6:2_7": "Atha vā ārammaṇābhibhavanato abhitu ca taṁ āyatanañca yogino sukhavisesānaṁ adhiṭṭhānabhāvato manāyatanadhammāyatanabhāvato",
  "tika-s0404t6:2_8": "cātipi sasampayuttajjhānaṁ abhibhāyatanaṁ.",
  "tika-s0404t6:2_9": "Tenāha “abhibhavanakāraṇānī”tiādi.",
  "tika-s0404t6:2_10": "Tāni hīti abhibhāyatanasaññitāni jhānāni.",
  "tika-s0404t6:2_11": "“Puggalassa ñāṇuttariyatāyā”ti idaṁ ubhayatthāpi yojetabbaṁ. Kathaṁ?",
  "tika-s0404t6:2_12": "Paṭipakkhabhāvena paccanīkadhamme abhibhavanti puggalassa ñāṇuttariyatāya ārammaṇāni abhibhavanti.",
  "tika-s0404t6:2_13": "Ñāṇabaleneva hi ārammaṇābhibhavanaṁ viya paṭipakkhābhibhavopīti.",
  "tika-s0404t6:3_0": "Parikammavasenaajjhattaṁ rūpasaññī,",
  "tika-s0404t6:3_1": "na appanāvasena.",
  "tika-s0404t6:3_2": "Na hi paṭibhāganimittārammaṇā appanā ajjhattavisayā sambhavati.",
  "tika-s0404t6:3_3": "Taṁ pana ajjhattaparikammavasena laddhaṁ kasiṇanimittaṁ avisuddhameva hoti,",
  "tika-s0404t6:3_4": "na bahiddhāparikammavasena laddhaṁ viya visuddhaṁ.",
  "tika-s0404t6:4_0": "Parittānīti yathāladdhāni suppasarāvamattāni.",
  "tika-s0404t6:4_1": "Tenāha “avaḍḍhitānī”ti.",
  "tika-s0404t6:4_2": "Parittavasenevāti vaṇṇavasena ābhoge vijjamānepi parittavaseneva idaṁ abhibhāyatanaṁ vuttaṁ.",
  "tika-s0404t6:4_3": "Parittatā hettha abhibhavanassa kāraṇaṁ.",
  "tika-s0404t6:4_4": "Vaṇṇābhoge satipi asatipi abhibhāyatanabhāvanā nāma tikkhapaññasseva sambhavati,",
  "tika-s0404t6:4_5": "na itarassāti āha “ñāṇuttariko puggalo”ti.",
  "tika-s0404t6:4_6": "Abhibhavitvā samāpajjatīti ettha abhibhavanaṁ samāpajjanañca upacārajjhānādhigamasamanantarameva appanājhānuppādananti",
  "tika-s0404t6:4_7": "āha “saha nimittuppādenevettha appanaṁ pāpetī”ti.",
  "tika-s0404t6:4_8": "Saha nimittuppādenāti ca appanāparivāsābhāvassa lakkhaṇavacanametaṁ.",
  "tika-s0404t6:4_9": "Yo “khippābhiñño”ti vuccati,",
  "tika-s0404t6:4_10": "tatopi ñāṇuttarasseva abhibhāyatanabhāvanā.",
  "tika-s0404t6:4_11": "Etthāti etasmiṁ nimitte.",
  "tika-s0404t6:4_12": "Appanaṁ pāpetīti bhāvanaṁ appanaṁ neti.",
  "tika-s0404t6:5_0": "Ettha ca keci “uppanne upacārajjhāne taṁ ārabbha ye heṭṭhimantena dve tayo javanavārā pavattanti,",
  "tika-s0404t6:5_1": "te upacārajjhānapakkhikā eva,",
  "tika-s0404t6:5_2": "tadanantarañca bhavaṅgaparivāsena upacārāsevanāya ca vinā appanā hoti,",
  "tika-s0404t6:5_3": "saha nimittuppādeneva appanaṁ pāpetī”ti vadanti,",
  "tika-s0404t6:5_4": "taṁ tesaṁ matimattaṁ.",
  "tika-s0404t6:5_5": "Na hi pārivāsikakammena appanāvāro icchito,",
  "tika-s0404t6:5_6": "nāpi mahaggatappamāṇajjhānesu viya upacārajjhāne ekantato paccavekkhaṇā icchitabbā,",
  "tika-s0404t6:5_7": "tasmā upacārajjhānādhigamato paraṁ katipayabhavaṅgacittāvasāne appanaṁ pāpuṇanto “saha nimittuppādenevettha appanaṁ pāpetī”ti vutto.",
  "tika-s0404t6:5_8": "“Saha nimittuppādenā”ti ca adhippāyikamidaṁ vacanaṁ,",
  "tika-s0404t6:5_9": "na nītatthaṁ.",
  "tika-s0404t6:5_10": "Adhippāyo vuttanayeneva veditabbo.",
  "tika-s0404t6:6_0": "Na antosamāpattiyaṁ tadā tathārūpassa ābhogassa asambhavato,",
  "tika-s0404t6:6_1": "samāpattito vuṭṭhitassa ābhogo pubbabhāgabhāvanāya vasena jhānakkhaṇe pavattaṁ abhibhavanākāraṁ gahetvā pavattoti daṭṭhabbaṁ.",
  "tika-s0404t6:6_2": "Abhidhammaṭṭhakathāyaṁ pana “iminā panassa pubbabhogo kathito”ti vuttaṁ.",
  "tika-s0404t6:6_3": "Antosamāpattiyaṁ tathā ābhogābhāve kasmā “jhānasaññāyapī”ti vuttanti āha “abhibhavana…pe… atthī”ti.",
  "tika-s0404t6:7_0": "Vaḍḍhitappamāṇānīti vipulappamāṇānīti attho,",
  "tika-s0404t6:7_1": "na ekaṅguladvaṅgulādivasena vaḍḍhiṁ pāpitānīti tathāvaḍḍhanassevettha asambhavato.",
  "tika-s0404t6:7_2": "Tenāha “mahantānī”ti.",
  "tika-s0404t6:7_3": "Bhattavaḍḍhitakanti bhuñjanabhājane vaḍḍhitvā dinnaṁ bhattaṁ,",
  "tika-s0404t6:7_4": "ekāsane purisena bhuñjitabbabhattato upaḍḍhabhattanti attho.",
  "tika-s0404t6:8_0": "Rūpe saññā rūpasaññā,",
  "tika-s0404t6:8_1": "sā assa atthīti rūpasaññī,",
  "tika-s0404t6:8_2": "na rūpasaññī arūpasaññī.",
  "tika-s0404t6:8_3": "Saññāsīsena jhānaṁ vadati.",
  "tika-s0404t6:8_4": "Rūpasaññāya anuppādanamevettha alābhitā.",
  "tika-s0404t6:8_5": "Bahiddhāva uppannanti bahiddhāvatthusmiṁyeva uppannaṁ.",
  "tika-s0404t6:8_6": "Abhidhamme pana “ajjhattaṁ arūpasaññī bahiddhā rūpāni passati parittāni suvaṇṇadubbaṇṇāni,",
  "tika-s0404t6:8_7": "appamāṇāni suvaṇṇadubbaṇṇānī”ti evaṁ catunnaṁ abhibhāyatanānaṁ āgatattā abhidhammaṭṭhakathāyaṁ “kasmā",
  "tika-s0404t6:8_8": "pana yathā suttante ajjhattaṁ rūpasaññī eko bahiddhā rūpāni passati parittānītiādi vuttaṁ,",
  "tika-s0404t6:8_9": "evaṁ avatvā idha catūsupi abhibhāyatanesu ajjhattaṁ arūpasaññitāva vuttā”ti codanaṁ katvā “ajjhattarūpānaṁ",
  "tika-s0404t6:8_10": "anabhibhavanīyato”ti kāraṇaṁ vatvā “tattha vā idha vā bahiddhā rūpāneva abhibhavitabbāni,",
  "tika-s0404t6:8_11": "tasmā tāni niyamatova vattabbānīti tatrāpi idhāpi vuttāni,",
  "tika-s0404t6:8_12": "‘ajjhattaṁ rūpasaññī’ti idaṁ pana satthu desanāvilāsamattamevā”ti vuttaṁ.",
  "tika-s0404t6:9_0": "Ettha ca vaṇṇābhogarahitāni sahitāni ca sabbāni “parittāni suvaṇṇadubbaṇṇānī”ti vuttāni,",
  "tika-s0404t6:9_1": "tathā “appamāṇāni suvaṇṇadubbaṇṇānī”ti.",
  "tika-s0404t6:9_2": "Atthi hi so pariyāyo “parittāni abhibhuyya,",
  "tika-s0404t6:9_3": "tāni ce kadāci vaṇṇavasena ābhujitāni honti suvaṇṇadubbaṇṇāni abhibhuyyā”ti.",
  "tika-s0404t6:9_4": "Pariyāyakathā hi suttantadesanāti.",
  "tika-s0404t6:9_5": "Abhidhamme pana nippariyāyadesanattā vaṇṇābhogarahitāni visuṁ vuttāni,",
  "tika-s0404t6:9_6": "tathā sahitāni.",
  "tika-s0404t6:9_7": "Atthi hi ubhayattha abhibhavanavisesoti,",
  "tika-s0404t6:9_8": "tathā idha pariyāyadesanattā vimokkhānampi abhibhavanapariyāyo atthīti “ajjhattaṁ rūpasaññī”tiādinā paṭhamadutiyaabhibhāyatanesu paṭhamavimokkho,",
  "tika-s0404t6:9_9": "tatiyacatutthaabhibhāyatanesu dutiyavimokkho,",
  "tika-s0404t6:9_10": "vaṇṇābhibhāyatanesu tatiyavimokkho ca abhibhavanappavattito saṅgahito.",
  "tika-s0404t6:9_11": "Abhidhamme pana nippariyāyadesanattā vimokkhābhibhāyatanāni asaṅkarato dassetuṁ vimokkhe vajjetvā abhibhāyatanāni kathitāni.",
  "tika-s0404t6:9_12": "Sabbāni ca vimokkhakiccāni jhānāni vimokkhadesanāyaṁ vuttāni.",
  "tika-s0404t6:9_13": "Tadetaṁ “ajjhattaṁ rūpasaññī”ti āgatassa abhibhāyatanadvayassa abhidhamme abhibhāyatanesu avacanato “rūpī",
  "tika-s0404t6:9_14": "rūpāni passatī”tiādīnañca sabbavimokkhakiccasādhāraṇavacanabhāvato vavatthānaṁ katanti viññāyati.",
  "tika-s0404t6:9_15": "“Ajjhattarūpānaṁ anabhibhavanīyato”ti idaṁ abhidhamme katthacipi “ajjhattaṁ rūpāni passatī”ti avatvā",
  "tika-s0404t6:9_16": "sabbattha yaṁ vuttaṁ “bahiddhā rūpāni passatī”ti,",
  "tika-s0404t6:9_17": "tassa kāraṇavacanaṁ.",
  "tika-s0404t6:9_18": "Tena yaṁ aññahetukaṁ,",
  "tika-s0404t6:9_19": "taṁ tena hetunā vuttaṁ.",
  "tika-s0404t6:9_20": "Yaṁ pana desanāvilāsahetukaṁ ajjhattaṁ arūpasaññitāya eva abhidhamme vacanaṁ,",
  "tika-s0404t6:9_21": "na tassa aññaṁ kāraṇaṁ maggitabbanti dasseti.",
  "tika-s0404t6:10_0": "Ajjhattarūpānaṁ anabhibhavanīyatā ca tesaṁ bahiddhārūpānaṁ viya avibhūtattā desanāvilāso ca yathāvuttavavatthānavasena",
  "tika-s0404t6:10_1": "veditabbo veneyyajjhāsayavasena vijjamānapariyāyakathābhāvato.",
  "tika-s0404t6:10_2": "“Suvaṇṇadubbaṇṇānī”ti eteneva siddhattā na nīlādiabhibhāyatanāni vattabbānīti ce? Taṁ na.",
  "tika-s0404t6:10_3": "Nīlādīsu katādhikārānaṁ nīlādibhāvasseva abhibhavanakāraṇattā.",
  "tika-s0404t6:10_4": "Na hi tesaṁ parisuddhāparisuddhavaṇṇānaṁ parittatā vā appamāṇatā vā abhibhavanakāraṇaṁ,",
  "tika-s0404t6:10_5": "atha kho nīlādibhāvo evāti.",
  "tika-s0404t6:10_6": "Etesu ca parittādikasiṇarūpesu yaṁ yaṁ caritassa imāni abhibhāyatanāni ijjhanti,",
  "tika-s0404t6:10_7": "taṁ dassetuṁ “imesu panā”tiādi vuttaṁ.",
  "tika-s0404t6:10_8": "Sabbasaṅgāhikavasenāti nīlavaṇṇanīlanidassananīlanibhāsānaṁ sādhāraṇavasena.",
  "tika-s0404t6:10_9": "Vaṇṇavasenāti sabhāvavaṇṇavasena.",
  "tika-s0404t6:10_10": "Nidassanavasenāti passitabbatāvasena cakkhuviññāṇādiviññāṇavīthiyā gahetabbatāvasena.",
  "tika-s0404t6:10_11": "Obhāsavasenāti sappabhāsatāya avabhāsanavasena.",
  "tika-s0404t6:11_0": "Icchāsuttādivaṇṇanā niṭṭhitā.",
  "tika-s0404t6:12_0": "6. Vimokkhasuttavaṇṇanā",
  "tika-s0404t6:13_0": "66.",
  "tika-s0404t6:13_1": "Chaṭṭhe kenaṭṭhenāti kena sabhāvena.",
  "tika-s0404t6:13_2": "Sabhāvo hi ñāṇena yāthāvato araṇīyato ñātabbato “attho”ti vuccati,",
  "tika-s0404t6:13_3": "so eva ttha-",
  "tika-s0404t6:13_4": "kārassa ṭṭha-",
  "tika-s0404t6:13_5": "kāraṁ katvā “aṭṭho”ti vutto.",
  "tika-s0404t6:13_6": "Adhimuccanaṭṭhenāti adhikaṁ savisesaṁ muccanaṭṭhena.",
  "tika-s0404t6:13_7": "Etena satipi sabbassapi rūpāvacarajjhānassa vikkhambhanavasena paṭipakkhato vimuttabhāve yena bhāvanāvisesena",
  "tika-s0404t6:13_8": "taṁ jhānaṁ sātisayaṁ paṭipakkhato vimuccitvā pavattati,",
  "tika-s0404t6:13_9": "so bhāvanāviseso dīpito.",
  "tika-s0404t6:13_10": "Bhavati hi samānajātiyuttopi bhāvanāvisesena pavattiākāraviseso.",
  "tika-s0404t6:13_11": "Yathā taṁ saddhāvimuttato diṭṭhippattassa,",
  "tika-s0404t6:13_12": "tathā paccanīkadhammehi suṭṭhu vimuttatāya eva aniggahitabhāvena nirāsaṅkatāya abhirativasena suṭṭhu adhimuccanaṭṭhenapi vimokkho.",
  "tika-s0404t6:13_13": "Tenāha “ārammaṇe cā”tiādi.",
  "tika-s0404t6:13_14": "Ayaṁ panatthoti ayaṁ adhimuccanaṭṭho pacchime vimokkhe nirodhe natthi.",
  "tika-s0404t6:13_15": "Kevalo vimuttaṭṭho eva tattha labbhati,",
  "tika-s0404t6:13_16": "taṁ sayameva parato vakkhati.",
  "tika-s0404t6:14_0": "Rūpīti yenāyaṁ sasantatipariyāpannena rūpena samannāgato,",
  "tika-s0404t6:14_1": "taṁ yassa jhānassa hetubhāvena visiṭṭharūpaṁ hoti,",
  "tika-s0404t6:14_2": "yena visiṭṭhena rūpena “rūpī”ti vucceyya rūpīsaddassa atisayatthadīpanato,",
  "tika-s0404t6:14_3": "tadeva sasantatipariyāpannarūpassa vasena paṭiladdhajjhānaṁ idha paramatthato rūpibhāvasādhakanti daṭṭhabbaṁ.",
  "tika-s0404t6:14_4": "Tenāha “ajjhatta”ntiādi.",
  "tika-s0404t6:14_5": "Rūpajjhānaṁ rūpaṁ uttarapadalopena.",
  "tika-s0404t6:14_6": "Rūpānīti panettha purimapadalopo daṭṭhabbo.",
  "tika-s0404t6:14_7": "Tena vuttaṁ “nīlakasiṇādīni rūpānī”ti.",
  "tika-s0404t6:14_8": "Rūpe kasiṇarūpe saññā rūpasaññā,",
  "tika-s0404t6:14_9": "sā etassa atthīti rūpasaññī,",
  "tika-s0404t6:14_10": "saññāsīsena jhānaṁ vadati.",
  "tika-s0404t6:14_11": "Tappaṭipakkhena arūpasaññī.",
  "tika-s0404t6:14_12": "Tenāha “ajjhattaṁ na rūpasaññī”tiādi.",
  "tika-s0404t6:15_0": "Anto appanāyaṁ “subha”nti ābhogo natthīti iminā pubbābhogavasena tathā adhimutti siyāti dasseti.",
  "tika-s0404t6:15_1": "Evañhettha tathāvattabbatāpatticodanā anavaṭṭhānā hoti.",
  "tika-s0404t6:15_2": "Yasmā suvisuddhesu nīlādīsu vaṇṇakasiṇesu tattha katādhikārānaṁ abhirativasena suṭṭhu adhimuccanaṭṭho sambhavati,",
  "tika-s0404t6:15_3": "tasmā aṭṭhakathāyaṁ tathā tatiyo vimokkho saṁvaṇṇito.",
  "tika-s0404t6:15_4": "Yasmā pana mettādivasena pavattamānā bhāvanā satte appaṭikūlato dahanti,",
  "tika-s0404t6:15_5": "te subhato adhimuccitvā pavattati,",
  "tika-s0404t6:15_6": "tasmā paṭisambhidāmagge brahmavihārabhāvanā “subhavimokkho”ti vuttā.",
  "tika-s0404t6:15_7": "Tayidaṁ ubhayampi tena tena pariyāyena vuttattā na virujjhatīti daṭṭhabbaṁ.",
  "tika-s0404t6:16_0": "Sabbasoti anavasesato.",
  "tika-s0404t6:16_1": "Na hi catunnaṁ arūpakkhandhānaṁ ekadesopi tattha avasissati.",
  "tika-s0404t6:16_2": "Vissaṭṭhattāti yathāparicchinnakāle nirodhitattā.",
  "tika-s0404t6:16_3": "Uttamo vimokkho nāma ariyeheva samāpajjitabbato ariyaphalapariyosānattā diṭṭheva dhamme nibbānappattibhāvato ca.",
  "tika-s0404t6:17_0": "Vimokkhasuttavaṇṇanā niṭṭhitā.",
  "tika-s0404t6:18_0": "7. Anariyavohārasuttavaṇṇanā",
  "tika-s0404t6:19_0": "67.",
  "tika-s0404t6:19_1": "Sattame anariyānaṁ lāmakānaṁ vohāro anariyavohāro.",
  "tika-s0404t6:19_2": "Diṭṭhavāditāti diṭṭhaṁ mayāti evaṁ vāditā.",
  "tika-s0404t6:19_3": "Evaṁ sesesupi.",
  "tika-s0404t6:19_4": "Ettha ca taṁtaṁsamuṭṭhāpakacetanāvasena attho veditabbo.",
  "tika-s0404t6:19_5": "Tenāha “yāhi cetanāhī”tiādi.",
  "tika-s0404t6:20_0": "Anariyavohārasuttavaṇṇanā niṭṭhitā.",
  "tika-s0404t6:21_0": "9. Parisāsuttavaṇṇanā",
  "tika-s0404t6:22_0": "69.",
  "tika-s0404t6:22_1": "Navame samāgantabbato,",
  "tika-s0404t6:22_2": "samāgacchatīti vā samāgamo, parisā.",
  "tika-s0404t6:22_3": "Bimbisārappamukho samāgamo bimbisārasamāgamo.",
  "tika-s0404t6:22_4": "Sesadvayepi eseva nayo.",
  "tika-s0404t6:22_5": "Bimbisāra…pe…",
  "tika-s0404t6:22_6": "samāgamasadisaṁ khattiyaparisanti yojanā.",
  "tika-s0404t6:22_7": "Aññesu cakkavāḷesupi labbhateva satthu khattiyaparisādiupasaṅkamanaṁ.",
  "tika-s0404t6:22_8": "Ādito tehi saddhiṁ satthu bhāsanaṁ ālāpo,",
  "tika-s0404t6:22_9": "kathanappaṭikathanaṁ sallāpo.",
  "tika-s0404t6:22_10": "Dhammūpasaṁhitā pucchāpaṭipucchā dhammasākacchā.",
  "tika-s0404t6:22_11": "Saṇṭhānaṁ paṭicca kathitaṁ saṇṭhānapariyāyattā vaṇṇa-",
  "tika-s0404t6:22_12": "saddassa “mahantaṁ hatthirājavaṇṇaṁ abhinimminitvā”tiādīsu viya.",
  "tika-s0404t6:22_13": "Tesanti padaṁ ubhayapadāpekkhaṁ “tesampi lakkhaṇasaṇṭhānaṁ viya satthu sarīrasaṇṭhānaṁ tesaṁ kevalaṁ paññāyati evā”ti.",
  "tika-s0404t6:22_14": "Nāpi āmuttamaṇikuṇḍalo bhagavā hotīti yojanā.",
  "tika-s0404t6:22_15": "Chinnassarāti dvidhā bhinnassarā.",
  "tika-s0404t6:22_16": "Gaggarassarāti jajjaritassarā.",
  "tika-s0404t6:22_17": "Bhāsantaranti tesaṁ sattānaṁ bhāsāto aññaṁ bhāsaṁ.",
  "tika-s0404t6:22_18": "Vīmaṁsāti cintanā.",
  "tika-s0404t6:22_19": "Kimatthaṁ…pe…",
  "tika-s0404t6:22_20": "desetīti idaṁ nanu attānaṁ jānāpetvā dhamme kathite tesaṁ sātisayo pasādo hotīti iminā adhippāyena vuttaṁ?",
  "tika-s0404t6:22_21": "Yesaṁ attānaṁ ajānāpetvāva dhamme kathite pasādo hoti,",
  "tika-s0404t6:22_22": "na jānāpetvā,",
  "tika-s0404t6:22_23": "tādise sandhāya satthā tathā karoti.",
  "tika-s0404t6:22_24": "Tattha payojanamāha “vāsanatthāyā”ti.",
  "tika-s0404t6:22_25": "Evaṁ sutopīti evaṁ aviññātadesako aviññātāgamanopi suto dhammo attano dhammasudhammatāyeva anāgate paccayo hoti suṇantassa.",
  "tika-s0404t6:23_0": "Parisāsuttavaṇṇanā niṭṭhitā.",
  "tika-s0404t6:24_0": "10. Bhūmicālasuttavaṇṇanā",
  "tika-s0404t6:25_0": "70.",
  "tika-s0404t6:25_1": "Dasame udenayakkhassa cetiyaṭṭhāneti udenassa nāma yakkhassa āyatanabhāvena iṭṭhakāhi kate mahājanassa cittīkataṭṭhāne.",
  "tika-s0404t6:25_2": "Katavihāroti bhagavantaṁ uddissa katavihāro.",
  "tika-s0404t6:25_3": "Vuccatīti purimavohārena “udenaṁ cetiya”nti vuccati.",
  "tika-s0404t6:25_4": "Gotamakādīsupīti “gotamakaṁ cetiya”ntiādīsupi.",
  "tika-s0404t6:25_5": "Eseva nayoti cetiyaṭṭhāne katavihārabhāvaṁ atidisati.",
  "tika-s0404t6:25_6": "Tathā hi sattambanti kikissa rañño dhītaro satta kumāriyo saṁvegajātā gehato nikkhamitvā tattha padhānaṁ padahiṁsu,",
  "tika-s0404t6:25_7": "taṁ ṭhānaṁ “sattambaṁ cetiya”nti vadanti.",
  "tika-s0404t6:25_8": "Bahuputtakanti ca bahupāroho eko nigrodharukkho,",
  "tika-s0404t6:25_9": "tasmiṁ adhivatthaṁ devataṁ bahū manussā putte patthenti,",
  "tika-s0404t6:25_10": "tadupādāya taṁ ṭhānaṁ “bahuputtakaṁ cetiya”nti paññāyittha.",
  "tika-s0404t6:25_11": "Sārandadassa nāma yakkhassa vasitaṭṭhānaṁ,",
  "tika-s0404t6:25_12": "cāpālassa nāma yakkhassa vasitaṭṭhānaṁ,",
  "tika-s0404t6:25_13": "iti sabbānevetāni buddhuppādato pubbadevatā pariggahetvā cetiyavohārena voharitāni,",
  "tika-s0404t6:25_14": "bhagavato vihāre katepi tatheva sañjānanti.",
  "tika-s0404t6:25_15": "Ramaṇīyāti ettha vesāliyā tāva bhūmibhāgasampattiyā sulabhapiṇḍatāya ramaṇīyabhāvo veditabbo.",
  "tika-s0404t6:25_16": "Vihārānaṁ pana nagarato nātidūratāya naccāsannatāya gamanāgamanasampattiyā anākiṇṇavihāraṭṭhānatāya chāyudakasampattiyā",
  "tika-s0404t6:25_17": "pavivekapatirūpatāya ca ramaṇīyatā daṭṭhabbā.",
  "tika-s0404t6:26_0": "Vaḍḍhitāti bhāvanāpāripūrivasena paribrūhitā.",
  "tika-s0404t6:26_1": "Punappunaṁ katāti bhāvanāya bahulīkaraṇena aparāparaṁ pavattitā.",
  "tika-s0404t6:26_2": "Yuttayānaṁ viya katāti yathā yuttamājaññayānaṁ chekena sārathinā adhiṭṭhitaṁ yathāruci pavattati,",
  "tika-s0404t6:26_3": "evaṁ yathāruci pavattirahataṁ gamitā.",
  "tika-s0404t6:26_4": "Patiṭṭhānaṭṭhenāti adhiṭṭhānaṭṭhena.",
  "tika-s0404t6:26_5": "Vatthu viya katāti sabbaso upakkilesavisodhanena iddhivisayatāya patiṭṭhānabhāvato suvisodhitaparissayavatthu viya katā.",
  "tika-s0404t6:26_6": "Adhiṭṭhitāti paṭipakkhadūrībhāvato subhāvitabhāvena taṁtaṁadhiṭṭhānayogyatāya ṭhapitā.",
  "tika-s0404t6:26_7": "Samantato citāti sabbabhāgena bhāvanupacayaṁ gamitā.",
  "tika-s0404t6:26_8": "Tenāha “suvaḍḍhitā”ti.",
  "tika-s0404t6:26_9": "Suṭṭhu samāraddhāti iddhibhāvanāya sikhāppattiyā sammadeva saṁsevitā.",
  "tika-s0404t6:27_0": "Aniyamenāti “yassa kassacī”ti aniyamavacanena.",
  "tika-s0404t6:27_1": "Niyametvāti “tathāgatassā”ti sarūpadassanena niyametvā.",
  "tika-s0404t6:27_2": "Āyuppamāṇanti paramāyuppamāṇaṁ vadati.",
  "tika-s0404t6:27_3": "Kiṁ panettha paramāyu nāma,",
  "tika-s0404t6:27_4": "kathaṁ vā taṁ paricchinnappamāṇanti? Vuccate –",
  "tika-s0404t6:27_5": "yo tesaṁ tesaṁ sattānaṁ tasmiṁ tasmiṁ bhavavisese purimasiddhabhavapatthanūpanissayavasena sarīrāvayavavaṇṇasaṇṭhānappamāṇādivisesā",
  "tika-s0404t6:27_6": "viya taṁtaṁgatinikāyādīsu yebhuyyena niyataparicchedo gabbhaseyyakakāmāvacaradevarūpāvacarasattānaṁ sukkasoṇitautubhojanādiutuādipaccuppannapaccayūpatthambhito",
  "tika-s0404t6:27_7": "vipākappabandhassa ṭhitikālaniyamo.",
  "tika-s0404t6:27_8": "So yathāsakaṁ khaṇamattāvaṭṭhāyīnampi attano sahajātānaṁ rūpārūpadhammānaṁ ṭhapanākāravuttitāya pavattanakāni",
  "tika-s0404t6:27_9": "rūpārūpajīvitindriyāni yasmā na kevalaṁ tesaṁ khaṇaṭhitiyā eva kāraṇabhāvena anupālakāni,",
  "tika-s0404t6:27_10": "atha kho yāva bhavaṅgupacchedā anupabandhassa avicchedahetubhāvenapi,",
  "tika-s0404t6:27_11": "tasmā āyuhetukattā kāraṇūpacārena āyu,",
  "tika-s0404t6:27_12": "ukkaṁsaparicchedavasena paramāyūti ca vuccati.",
  "tika-s0404t6:27_13": "Taṁ pana devānaṁ nerayikānaṁ uttarakurukānañca niyataparicchedaṁ.",
  "tika-s0404t6:27_14": "Uttarakurukānaṁ pana ekantaniyataparicchedameva,",
  "tika-s0404t6:27_15": "avasiṭṭhamanussapetatiracchānānaṁ pana ciraṭṭhitisaṁvattanikakammabahule kāle taṁkammasahitasantānajanitasukkasoṇitapaccayānaṁ",
  "tika-s0404t6:27_16": "taṁmūlakānañca candasūriyasamavisamaparivattanādijanitautuāhārādisamavisamapaccayānañca vasena cirācirakālato",
  "tika-s0404t6:27_17": "aniyataparicchedaṁ,",
  "tika-s0404t6:27_18": "tassa ca yathā purimasiddhabhavapatthanāvasena taṁtaṁgatinikāyādīsu vaṇṇasaṇṭhānādivisesaniyamo siddho dassanānussavādīhi,",
  "tika-s0404t6:27_19": "tathā ādito gahaṇasiddhiyā.",
  "tika-s0404t6:27_20": "Evaṁ tāsu tāsu upapattīsu nibbattasattānaṁ yebhuyyena samappamāṇaṭṭhitikālaṁ dassanānussavehi labhitvā",
  "tika-s0404t6:27_21": "taṁparamataṁ ajjhosāya pavattitabhavapatthanāvasena ādito paricchedaniyamo veditabbo.",
  "tika-s0404t6:27_22": "Yasmā pana kammaṁ tāsu tāsu upapattīsu yathā taṁtaṁupapattiniyatavaṇṇādinibbattane samatthaṁ,",
  "tika-s0404t6:27_23": "evaṁ niyatāyuparicchedāsu upapattīsu paricchedātikkamena vipākanibbattane samatthaṁ na hoti,",
  "tika-s0404t6:27_24": "tasmā vuttaṁ “tasmiṁ tasmiṁ kāle yaṁ manussānaṁ āyuppamāṇaṁ,",
  "tika-s0404t6:27_25": "taṁ paripuṇṇaṁ karonto tiṭṭheyyā”ti.",
  "tika-s0404t6:28_0": "Mahāsīvatthero pana “mahābodhisattānaṁ carimabhave paṭisandhidāyino kammassa asaṅkhyeyyāyukatāsaṁvattanasamatthataṁ",
  "tika-s0404t6:28_1": "hadaye ṭhapetvā buddhānañca āyusaṅkhārassa parissayavikkhambhanasamatthatā pāḷiyaṁ āgatā evāti imaṁ bhaddakappameva",
  "tika-s0404t6:28_2": "tiṭṭheyyā”ti avoca.",
  "tika-s0404t6:28_3": "Khaṇḍiccādīhi abhibhuyyatīti etena yathā iddhibalena jarāya na paṭighāto,",
  "tika-s0404t6:28_4": "evaṁ tena maraṇassapi na paṭighātoti atthato āpannamevāti.",
  "tika-s0404t6:28_5": "“Kva saro khitto,",
  "tika-s0404t6:28_6": "kva ca nipatito”ti aññathā vuṭṭhitenapi theravādena aṭṭhakathāvacanameva samatthitanti daṭṭhabbaṁ.",
  "tika-s0404t6:28_7": "Tenāha “yo pana vuccati…pe…",
  "tika-s0404t6:28_8": "niyāmita”nti.",
  "tika-s0404t6:29_0": "Oḷārike nimitteti thūle saññuppādane.",
  "tika-s0404t6:29_1": "Thūlasaññuppādanañhetaṁ “tiṭṭhatu bhagavā kappa”nti sakalaṁ kappaṁ avaṭṭhānayācanāya,",
  "tika-s0404t6:29_2": "yadidaṁ “yassa kassaci, ānanda,",
  "tika-s0404t6:29_3": "cattāro iddhipādā bhāvitā”tiādinā aññāpadesena attano caturiddhipādabhāvanānubhāvena kappaṁ avaṭṭhānasamatthatāvibhāvanaṁ.",
  "tika-s0404t6:29_4": "Obhāseti pākaṭavacane.",
  "tika-s0404t6:29_5": "Pākaṭavacanañhetaṁ,",
  "tika-s0404t6:29_6": "yadidaṁ pariyāyaṁ muñcitvā ujukameva attano adhippāyavibhāvanaṁ.",
  "tika-s0404t6:29_7": "Pariyuṭṭhitacittoti yathā kiñci atthānatthaṁ sallakkhetuṁ na sakkā,",
  "tika-s0404t6:29_8": "evaṁ abhibhūtacitto.",
  "tika-s0404t6:29_9": "So pana abhibhavo mahatā udakoghena appakassa udakassa ajjhottharaṇaṁ viya ahosīti vuttaṁ “ajjhotthaṭacitto”ti.",
  "tika-s0404t6:29_10": "Aññoti therato,",
  "tika-s0404t6:29_11": "ariyehi vā aññopi yo koci puthujjano.",
  "tika-s0404t6:29_12": "Puthujjanaggahaṇañcettha yathā sabbena sabbaṁ appahīnavipallāso mārena pariyuṭṭhitacitto kiñci atthānatthaṁ sallakkhetuṁ na sakkoti,",
  "tika-s0404t6:29_13": "evaṁ thero bhagavatā katanimittobhāsaṁ sabbaso na sallakkhesīti dassanatthaṁ.",
  "tika-s0404t6:29_14": "Tenāha “māro hī”tiādi.",
  "tika-s0404t6:30_0": "Cattārovipallāsāti asubhe “subha”nti saññāvipallāso,",
  "tika-s0404t6:30_1": "cittavipallāso,",
  "tika-s0404t6:30_2": "dukkhe “sukha”nti saññāvipallāso,",
  "tika-s0404t6:30_3": "cittavipallāsoti ime cattāro vipallāsā.",
  "tika-s0404t6:30_4": "Tenāti yadipi itare aṭṭha vipallāsā pahīnā,",
  "tika-s0404t6:30_5": "tathāpi yathāvuttānaṁ catunnaṁ vipallāsānaṁ appahīnabhāvena.",
  "tika-s0404t6:30_6": "Assāti therassa.",
  "tika-s0404t6:30_7": "Maddatīti phusanamattena maddanto viya hoti,",
  "tika-s0404t6:30_8": "aññathā tena maddite sattānaṁ maraṇameva siyā.",
  "tika-s0404t6:30_9": "Kiṁ sakkhissati,",
  "tika-s0404t6:30_10": "na sakkhissatīti adhippāyo.",
  "tika-s0404t6:30_11": "Kasmā na sakkhissati,",
  "tika-s0404t6:30_12": "nanu esa aggasāvakassa kucchiṁ paviṭṭhoti?",
  "tika-s0404t6:30_13": "Saccaṁ paviṭṭho,",
  "tika-s0404t6:30_14": "tañca kho attano ānubhāvadassanatthaṁ,",
  "tika-s0404t6:30_15": "na vibādhanādhippāyena.",
  "tika-s0404t6:30_16": "Vibādhanādhippāyena pana idha “kiṁ sakkhissatī”ti vuttaṁ hadayamaddanassa adhikatattā.",
  "tika-s0404t6:30_17": "Nimittobhāsanti ettha “tiṭṭhatu bhagavā kappa”nti sakalakappaṁ avaṭṭhānayācanāya “yassa kassaci, ānanda,",
  "tika-s0404t6:30_18": "cattāro iddhipādā bhāvitā”tiādinā aññāpadesena attano caturiddhipādabhāvanānubhāvena kappaṁ avaṭṭhānasamatthatāvasena saññuppādanaṁ nimittaṁ.",
  "tika-s0404t6:30_19": "Tathā pana pariyāyaṁ muñcitvā ujukameva attano adhippāyavibhāvanaṁ obhāso.",
  "tika-s0404t6:30_20": "Jānantoyevāti mārena pariyuṭṭhitabhāvaṁ jānantoyeva.",
  "tika-s0404t6:30_21": "Attano aparādhahetuto sattānaṁ soko tanuko hoti,",
  "tika-s0404t6:30_22": "na balavāti āha “dosāropanena sokatanukaraṇattha”nti.",
  "tika-s0404t6:30_23": "Kiṁ pana thero mārena pariyuṭṭhitacittakāle pavattiṁ pacchā jānātīti?",
  "tika-s0404t6:30_24": "Na jānāti sabhāvena,",
  "tika-s0404t6:30_25": "buddhānubhāvena pana jānāti.",
  "tika-s0404t6:31_0": "Gaccha tvaṁ,",
  "tika-s0404t6:31_1": "ānandāti yasmā divāvihāratthāya idhāgato, tasmā, ānanda,",
  "tika-s0404t6:31_2": "gaccha tvaṁ yathārucitaṭṭhānaṁ divāvihārāya.",
  "tika-s0404t6:31_3": "Tenāha “yassadāni kālaṁ maññasī”ti.",
  "tika-s0404t6:31_4": "Anatthe niyojento guṇamāraṇena māreti,",
  "tika-s0404t6:31_5": "virāgavibandhanena vā jātinimittatāya tattha tattha jātaṁ mārento viya hotīti “māretīti māro”ti vuttaṁ.",
  "tika-s0404t6:31_6": "Ati viya pāpatāya pāpimā.",
  "tika-s0404t6:31_7": "Kaṇhadhammehi samannāgato kaṇho.",
  "tika-s0404t6:31_8": "Virāgādiguṇānaṁ antakaraṇato antako.",
  "tika-s0404t6:31_9": "Sattānaṁ anatthāvahaṁ paṭipattiṁ na muñcatīti namuci.",
  "tika-s0404t6:31_10": "Attano mārapāsena pamatte bandhati,",
  "tika-s0404t6:31_11": "pamattā vā bandhū etassāti pamattabandhu.",
  "tika-s0404t6:31_12": "Sattamasattāhato paraṁ satta ahāni sandhāyāha “aṭṭhame sattāhe”ti na pana pallaṅkasattāhādi viya niyatakiccassa aṭṭhamasattāhassa nāma labbhanato.",
  "tika-s0404t6:31_13": "Sattamasattāhassa hi parato ajapālanigrodhamūle mahābrahmuno sakkassa ca devarañño paṭiññātadhammadesanaṁ",
  "tika-s0404t6:31_14": "bhagavantaṁ ñatvā “idāni satte dhammadesanāya mama visayaṁ samatikkamāpessatī”ti sañjātadomanasso hutvā",
  "tika-s0404t6:31_15": "ṭhito cintesi –",
  "tika-s0404t6:31_16": "“handa dānāhaṁ naṁ upāyena parinibbāpessāmi,",
  "tika-s0404t6:31_17": "evamassa manoratho aññathattaṁ gamissati,",
  "tika-s0404t6:31_18": "mama ca manoratho ijjhissatī”ti.",
  "tika-s0404t6:31_19": "Evaṁ pana cintetvā bhagavantaṁ upasaṅkamitvā ekamantaṁ ṭhito “parinibbātu dāni, bhante,",
  "tika-s0404t6:31_20": "bhagavā”tiādinā parinibbānaṁ yāci.",
  "tika-s0404t6:31_21": "Taṁ sandhāya vuttaṁ “aṭṭhame sattāhe”tiādi.",
  "tika-s0404t6:31_22": "Tattha ajjāti āyusaṅkhārossajjanadivasaṁ sandhāyāha.",
  "tika-s0404t6:31_23": "Bhagavā cassa atibandhanādhippāyaṁ jānantopi taṁ anāvikatvā parinibbānassa akālabhāvameva pakāsento yācanaṁ paṭikkhipi.",
  "tika-s0404t6:31_24": "Tenāha “na tāvāha”ntiādi.",
  "tika-s0404t6:32_0": "Maggavasena byattāti saccasampaṭivedhaveyyattiyena byattā.",
  "tika-s0404t6:32_1": "Tatheva vinītāti maggavaseneva kilesānaṁ samucchedavinayena vinītā.",
  "tika-s0404t6:32_2": "Tathā visāradāti ariyamaggādhigameneva satthusāsane vesārajjappattiyā visāradā,",
  "tika-s0404t6:32_3": "sārajjakarānaṁ diṭṭhivicikicchādipāpadhammānaṁ vigamena visāradabhāvaṁ pattāti attho.",
  "tika-s0404t6:32_4": "Yassa sutassa vasena vaṭṭadukkhato nissaraṇaṁ sambhavati,",
  "tika-s0404t6:32_5": "taṁ idha ukkaṭṭhaniddesena sutanti adhippetanti āha “tepiṭakavasenā”ti.",
  "tika-s0404t6:32_6": "Tiṇṇaṁ piṭakānaṁ samūho tepiṭakaṁ,",
  "tika-s0404t6:32_7": "tīṇi vā piṭakāni tipiṭakaṁ,",
  "tika-s0404t6:32_8": "tipiṭakameva tepiṭakaṁ,",
  "tika-s0404t6:32_9": "tassa vasena.",
  "tika-s0404t6:32_10": "Tamevāti yaṁ taṁ tepiṭakaṁ sotabbabhāvena “suta”nti vuttaṁ, tameva.",
  "tika-s0404t6:32_11": "Dhammanti pariyattidhammaṁ.",
  "tika-s0404t6:32_12": "Dhārentīti suvaṇṇabhājane pakkhittasīhavasaṁ viya avinassantaṁ katvā suppaguṇasuppavattibhāvena dhārenti hadaye ṭhapenti.",
  "tika-s0404t6:32_13": "Iti pariyattidhammavasena bahussutadhammadharabhāvaṁ dassetvā idāni paṭivedhadhammavasenapi taṁ dassetuṁ “atha vā”tiādi vuttaṁ.",
  "tika-s0404t6:32_14": "Ariyadhammassāti maggaphaladhammassa,",
  "tika-s0404t6:32_15": "navavidhassapi vā lokuttaradhammassa.",
  "tika-s0404t6:32_16": "Anudhammabhūtanti adhigamāya anurūpadhammabhūtaṁ.",
  "tika-s0404t6:32_17": "Anucchavikappaṭipadanti ca tameva vipassanādhammamāha,",
  "tika-s0404t6:32_18": "chabbidhā visuddhiyo vā.",
  "tika-s0404t6:32_19": "Anudhammanti tassā yathāvuttappaṭipadāya anurūpaṁ abhisallekhitaṁ appichatādidhammaṁ.",
  "tika-s0404t6:32_20": "Caraṇasīlāti samādāya vattanasīlā.",
  "tika-s0404t6:32_21": "Anumaggaphaladhammo etissāti vā anudhammā,",
  "tika-s0404t6:32_22": "vuṭṭhānagāminī vipassanā.",
  "tika-s0404t6:32_23": "Tassā caraṇasīlā.",
  "tika-s0404t6:32_24": "Attano ācariyavādanti attano ācariyassa sammāsambuddhassa vādaṁ.",
  "tika-s0404t6:32_25": "Sadevakassa lokassa ācārasikkhāpanena ācariyo, bhagavā,",
  "tika-s0404t6:32_26": "tassa vādo,",
  "tika-s0404t6:32_27": "catusaccadesanā.",
  "tika-s0404t6:33_0": "Ācikkhissantīti ādito kathessanti,",
  "tika-s0404t6:33_1": "attanā uggahitaniyāmena pare uggaṇhāpessantīti attho.",
  "tika-s0404t6:33_2": "Desessantīti vācessanti,",
  "tika-s0404t6:33_3": "pāḷiṁ sammā pabodhessantīti attho.",
  "tika-s0404t6:33_4": "Paññapessantīti pajānāpessanti,",
  "tika-s0404t6:33_5": "saṅkāsessantīti attho.",
  "tika-s0404t6:33_6": "Paṭṭhapessantīti pakārehi ṭhapessanti,",
  "tika-s0404t6:33_7": "pakāsessantīti attho.",
  "tika-s0404t6:33_8": "Vivarissantīti vivaṭaṁ karissanti.",
  "tika-s0404t6:33_9": "Vibhajissantīti vibhattaṁ karissanti.",
  "tika-s0404t6:33_10": "Uttānīkarissantīti anuttānaṁ gambhīraṁ uttānaṁ pākaṭaṁ karissanti.",
  "tika-s0404t6:33_11": "Sahadhammenāti ettha dhamma-",
  "tika-s0404t6:33_12": "saddo kāraṇapariyāyo “hetumhi ñāṇaṁ dhammapaṭisambhidā”tiādīsu viyāti āha “sahetukena sakāraṇena vacanenā”ti.",
  "tika-s0404t6:33_13": "Sappāṭihāriyanti sanissaraṇaṁ.",
  "tika-s0404t6:33_14": "Yathā paravādaṁ bhañjitvā sakavādo patiṭṭhahati,",
  "tika-s0404t6:33_15": "evaṁ hetudāharaṇehi yathādhigatamatthaṁ sampādetvā dhammaṁ kathessanti.",
  "tika-s0404t6:33_16": "Tenāha “niyyānikaṁ katvā dhammaṁ desessantī”ti,",
  "tika-s0404t6:33_17": "navavidhaṁ lokuttaradhammaṁ pabodhessantīti attho.",
  "tika-s0404t6:33_18": "Ettha ca “paññapessantī”tiādīhi chahi padehi cha atthapadāni dassitāni,",
  "tika-s0404t6:33_19": "ādito pana dvīhi padehi cha byañjanapadāni.",
  "tika-s0404t6:33_20": "Ettāvatā tepiṭakaṁ buddhavacanaṁ saṁvaṇṇanānayena saṅgahetvā dassitaṁ hoti.",
  "tika-s0404t6:33_21": "Vuttañhetaṁ nettiyaṁ “dvādasa padāni suttaṁ,",
  "tika-s0404t6:33_22": "taṁ sabbaṁ byañjanañca attho cā”ti.",
  "tika-s0404t6:34_0": "Sikkhāttayasaṅgahitanti adhisīlasikkhādisikkhāttayasaṅgahaṁ.",
  "tika-s0404t6:34_1": "Sakalaṁ sāsanabrahmacariyanti anavasesaṁ satthusāsanabhūtaṁ seṭṭhacariyaṁ.",
  "tika-s0404t6:34_2": "Samiddhanti sammadeva vaḍḍhitaṁ.",
  "tika-s0404t6:34_3": "Jhānassādavasenāti tehi tehi bhikkhūhi samadhigatajjhānasukhavasena.",
  "tika-s0404t6:34_4": "Vuddhippattanti uḷārapaṇītabhāvūpagamena sabbaso parivuddhimupagataṁ.",
  "tika-s0404t6:34_5": "Sabbapāliphullaṁ viya abhiññāsampattivasena abhiññāsampadāhi sāsanābhivuddhiyā matthakappattito.",
  "tika-s0404t6:34_6": "Patiṭṭhitavasenāti patiṭṭhānavasena,",
  "tika-s0404t6:34_7": "patiṭṭhappattiyāti attho.",
  "tika-s0404t6:34_8": "Paṭivedhavasena bahuno janassa hitanti bāhujaññaṁ.",
  "tika-s0404t6:34_9": "Tenāha “mahājanābhisamayavasenā”ti.",
  "tika-s0404t6:34_10": "Puthu puthulaṁ bhūtaṁ jātaṁ,",
  "tika-s0404t6:34_11": "puthu vā puthuttaṁ pattanti puthubhūtaṁ.",
  "tika-s0404t6:34_12": "Tenāha “sabbā…pe...",
  "tika-s0404t6:34_13": "patta”nti.",
  "tika-s0404t6:34_14": "Suṭṭhu pakāsitanti suṭṭhu sammadeva ādikalyāṇādibhāvena paveditaṁ.",
  "tika-s0404t6:35_0": "Satiṁ sūpaṭṭhitaṁ katvāti ayaṁ kāyādivibhāgo attabhāvasaññito dukkhabhāro mayā ettakaṁ kālaṁ vahito,",
  "tika-s0404t6:35_1": "idāni pana na vahitabbo,",
  "tika-s0404t6:35_2": "etassa avahanatthañhi cirataraṁ kālaṁ ariyamaggasambhāro sambhato,",
  "tika-s0404t6:35_3": "svāyaṁ ariyamaggo paṭividdho.",
  "tika-s0404t6:35_4": "Yato ime kāyādayo asubhādito sabhāvādito sammadeva pariññātāti catubbidhampi sammāsatiṁ yatātathaṁ visaye suṭṭhu upaṭṭhitaṁ katvā.",
  "tika-s0404t6:35_5": "Ñāṇena paricchinditvāti imassa attabhāvasaññitassa dukkhabhārassa vahane payojanabhūtaṁ attahitaṁ tāva bodhimūle eva parisamāpitaṁ,",
  "tika-s0404t6:35_6": "parahitaṁ pana buddhaveneyyavinayaṁ parisamāpitabbaṁ,",
  "tika-s0404t6:35_7": "taṁ idāni māsattayeneva parisamāpanaṁ pāpuṇissati,",
  "tika-s0404t6:35_8": "ahampi visākhāpuṇṇamāyaṁ parinibbāyissāmīti evaṁ buddhañāṇena paricchinditvā sabbabhāgena nicchayaṁ katvā.",
  "tika-s0404t6:35_9": "Āyusaṅkhāraṁ vissajjīti āyuno jīvitassa abhisaṅkhārakaṁ phalasamāpattidhammaṁ na samāpajjissāmīti vissajji.",
  "tika-s0404t6:35_10": "Taṁvissajjaneneva tena abhisaṅkhariyamānaṁ jīvitasaṅkhāraṁ “na pavattessāmī”ti vissajji.",
  "tika-s0404t6:35_11": "Tenāha “tatthā”tiādi.",
  "tika-s0404t6:36_0": "Ṭhānamahantatāyapi pavattiākāramahantatāyapi mahanto pathavīkampo.",
  "tika-s0404t6:36_1": "Tattha ṭhānamahantatāya bhūmicālassa mahantattaṁ dassetuṁ “tadā kira…pe…",
  "tika-s0404t6:36_2": "kampitthā”ti vuttaṁ.",
  "tika-s0404t6:36_3": "Sā pana jābhikkhettabhūtā dasasahassī lokadhātu eva,",
  "tika-s0404t6:36_4": "na yā kāci.",
  "tika-s0404t6:36_5": "Yā mahābhinīhāramahābhijātiādīsupi kampittha,",
  "tika-s0404t6:36_6": "tadāpi tattikāya eva kampane kiṁ kāraṇaṁ?",
  "tika-s0404t6:36_7": "Jātikkhettabhāvena tasseva ādito pariggahassa katattā,",
  "tika-s0404t6:36_8": "pariggahakaraṇaṁ cassa dhammatāvasena veditabbaṁ.",
  "tika-s0404t6:36_9": "Tathā hi purimabuddhānampi tāvattakameva jātikkhettaṁ ahosi.",
  "tika-s0404t6:36_10": "Tathā hi vuttaṁ “dasasahassī lokadhātu,",
  "tika-s0404t6:36_11": "nissaddā hoti nirākulā…pe…",
  "tika-s0404t6:36_12": "mahāsamuddo ābhujati,",
  "tika-s0404t6:36_13": "dasasahassī pakampatī”ti ca ādi.",
  "tika-s0404t6:36_14": "Udakapariyantaṁ katvā chappakārapavedhanena avītarāge bhiṁsetīti bhiṁsano,",
  "tika-s0404t6:36_15": "so eva bhiṁsanakoti āha “bhayajanako”ti.",
  "tika-s0404t6:36_16": "Devabheriyoti devadundubhisaddassa pariyāyavacanamattaṁ.",
  "tika-s0404t6:36_17": "Na cettha kāci bherī “dundubhī”ti adhippetā,",
  "tika-s0404t6:36_18": "atha kho uppātabhāvena labbhamāno ākāsagato nigghosasaddo.",
  "tika-s0404t6:36_19": "Tenāha “devo”tiādi.",
  "tika-s0404t6:36_20": "Devoti megho.",
  "tika-s0404t6:36_21": "Tassa hi gajjabhāvena ākāsassa vassābhāvena sukkhagajjitasaññite sadde niccharante devadundubhisamaññā.",
  "tika-s0404t6:36_22": "Tenāha “devo sukkhagajjitaṁ gajjī”ti.",
  "tika-s0404t6:37_0": "Pītivegavissaṭṭhanti “evaṁ cirataraṁ kālaṁ vahito ayaṁ attabhāvasaññito dukkhabhāro,",
  "tika-s0404t6:37_1": "idāni na cirasseva nikkhipissāmī”ti sañjātasomanasso bhagavā sabhāveneva pītivegavissaṭṭhaṁ udānaṁ udānesi.",
  "tika-s0404t6:37_2": "Evaṁ pana udānentena ayampi attho sādhito hotīti dassanatthaṁ aṭṭhakathāyaṁ “kasmā”tiādi vuttaṁ.",
  "tika-s0404t6:38_0": "Tulīyatīti tulanti tula-",
  "tika-s0404t6:38_1": "saddo kammasādhanoti dassetuṁ “tulita”ntiādi vuttaṁ.",
  "tika-s0404t6:38_2": "Appānubhāvatāya paricchinnaṁ.",
  "tika-s0404t6:38_3": "Tathā hi taṁ parito khaṇḍitabhāvena “paritta”nti vuccati.",
  "tika-s0404t6:38_4": "Paṭipakkhavikkhambhanato dīghasantānatāya vipulaphalatāya ca na tulaṁ na paricchinnaṁ.",
  "tika-s0404t6:38_5": "Yehi kāraṇehi pubbe avisesato mahaggataṁ “atula”nti vuttaṁ,",
  "tika-s0404t6:38_6": "tāni kāraṇāni rūpāvacarato arūpassa sātisayāni vijjantīti arūpāvacaraṁ “atula”nti vuttaṁ itarañca “tula”nti.",
  "tika-s0404t6:38_7": "Appavipākanti tīsupi kammesu yaṁ tanuvipākaṁ hīnaṁ,",
  "tika-s0404t6:38_8": "taṁ tulaṁ.",
  "tika-s0404t6:38_9": "Bahuvipākanti yaṁ mahāvipākaṁ paṇītaṁ,",
  "tika-s0404t6:38_10": "taṁ atulaṁ.",
  "tika-s0404t6:38_11": "Yaṁ panettha majjhimaṁ,",
  "tika-s0404t6:38_12": "taṁ hīnaṁ ukkaṭṭhanti dvidhā bhinditvā dvīsupi bhāgesu pakkhipitabbaṁ.",
  "tika-s0404t6:38_13": "Hīnattikavaṇṇanāyaṁ vuttanayena vā appabahuvipākataṁ niddhāretvā tassa vasena tulātulabhāvo veditabbo.",
  "tika-s0404t6:38_14": "Sambhavati etasmāti sambhavoti āha “sambhavahetubhūta”nti.",
  "tika-s0404t6:38_15": "Niyakajjhattaratoti sasantānadhammesu vipassanāvasena gocarāsevanāya ca nirato.",
  "tika-s0404t6:38_16": "Savipākampi samānaṁ pavattivipākamattadāyikammaṁ savipākaṭṭhena sambhavaṁ,",
  "tika-s0404t6:38_17": "na ca taṁ kāmādibhavābhisaṅkhārakanti tato visesanatthaṁ “sambhava”nti vatvā “bhavasaṅkhāra”nti vuttaṁ.",
  "tika-s0404t6:38_18": "Ossajīti ariyamaggena avassaji.",
  "tika-s0404t6:38_19": "Kavacaṁ viya attabhāvaṁ pariyonandhitvā ṭhitaṁ attani sambhūtattā attasambhavaṁ kilesañca abhindīti kilesabhedasahabhāvikammossajjanaṁ",
  "tika-s0404t6:38_20": "dassento tadubhayassa kāraṇamavoca “ajjhattarato samāhito”ti.",
  "tika-s0404t6:39_0": "Paṭhamavikappe avasajjanameva vuttaṁ,",
  "tika-s0404t6:39_1": "ettha avasajjanākāroti taṁ dassento “atha vā”tiādimāha.",
  "tika-s0404t6:39_2": "Tattha tīrentoti “uppādo bhayaṁ,",
  "tika-s0404t6:39_3": "anuppādo khema”ntiādinā vīmaṁsanto.",
  "tika-s0404t6:39_4": "“Tulento tīrento”tiādinā saṅkhepato vuttamatthaṁ vitthārato dassetuṁ “pañcakkhandhā”tiādiṁ vatvā bhavasaṅkhārassa avasajjanākāraṁ sarūpato dasseti.",
  "tika-s0404t6:39_5": "Evantiādinā pana udānagāthāvaṇṇanāyaṁ ādito vuttamatthaṁ nigamavasena dasseti.",
  "tika-s0404t6:40_0": "Yanti karaṇe,",
  "tika-s0404t6:40_1": "adhikaraṇe vā paccattavacananti āha “yena samayena,",
  "tika-s0404t6:40_2": "yasmiṁ vā samaye”ti.",
  "tika-s0404t6:40_3": "Ukkhepakavātāti udakasandhārakavātaṁ upacchinditvā ṭhitaṭṭhānato khepakavātā.",
  "tika-s0404t6:40_4": "Saṭṭhi…pe…",
  "tika-s0404t6:40_5": "bahalanti idaṁ tassa vātassa ubbedhappamāṇameva gahetvā vuttaṁ,",
  "tika-s0404t6:40_6": "āyāmavitthārato pana dasasahassacakkavāḷappamāṇaṁ koṭisatasahassacakkavāḷappamāṇampi udakasandhārakavātaṁ upacchindatiyeva.",
  "tika-s0404t6:40_7": "Ākāseti pubbe vātena patiṭṭhitākāse.",
  "tika-s0404t6:40_8": "Puna vātoti ukkhepakavāte tathā katvā vigate udakasandhārakavāto puna ābandhitvā gaṇhāti.",
  "tika-s0404t6:40_9": "Yathā taṁ udakaṁ na bhassati,",
  "tika-s0404t6:40_10": "evaṁ upatthambhentaṁ ābandhanavitānavasena bandhitvā gaṇhāti.",
  "tika-s0404t6:40_11": "Tato udakaṁ uggacchatīti tato ābandhitvā gahaṇato tena vātena uṭṭhāpitaṁ udakaṁ uggacchati upari gacchati.",
  "tika-s0404t6:40_12": "Hotiyevāti antarantarā hotiyeva.",
  "tika-s0404t6:40_13": "Bahubhāvenāti mahāpathaviyā mahantabhāvena.",
  "tika-s0404t6:40_14": "Sakalā hi mahāpathavī tadā oggacchati ca uggacchati ca,",
  "tika-s0404t6:40_15": "tasmā kampanaṁ na paññāyati.",
  "tika-s0404t6:41_0": "Ijjhanassāti icchitatthasijjhanassa anubhavitabbassa issariyasampattiādikassa.",
  "tika-s0404t6:41_1": "Parittāti paṭiladdhamattā nātisubhāvitā.",
  "tika-s0404t6:41_2": "Tathā ca bhāvanā balavatī na hotīti āha “dubbalā”ti.",
  "tika-s0404t6:41_3": "Saññāsīsena hi bhāvanā vuttā.",
  "tika-s0404t6:41_4": "Appamāṇāti paguṇā subhāvitā.",
  "tika-s0404t6:41_5": "Sā hi thirā daḷhatarā hotīti āha “balavā”ti.",
  "tika-s0404t6:41_6": "“Parittā pathavīsaññā,",
  "tika-s0404t6:41_7": "appamāṇā āposaññā”ti desanāmattametaṁ,",
  "tika-s0404t6:41_8": "āposaññāya pana subhāvitāya pathavīkampo sukheneva ijjhatīti ayamettha adhippāyo veditabbo.",
  "tika-s0404t6:41_9": "Saṁvejento vā dibbasampattiyā pamattaṁ sakkaṁ devarājānaṁ,",
  "tika-s0404t6:41_10": "vīmaṁsanto vā tāvadeva samadhigataṁ attano iddhibalaṁ.",
  "tika-s0404t6:41_11": "So kirāyasmā khuragge arahattaṁ patvā cintesi –",
  "tika-s0404t6:41_12": "“atthi nu kho koci bhikkhu yena pabbajitadivaseyeva arahattaṁ patvā vejayanto pāsādo kampitapubbo”ti.",
  "tika-s0404t6:41_13": "Tato “natthi kocī”ti ñatvā “ahaṁ kampessāmī”ti abhiññābalena vejayantamatthake ṭhatvā pādena paharitvā kampetuṁ nāsakkhi.",
  "tika-s0404t6:41_14": "Atha naṁ sakkassa nāṭakitthiyo āhaṁsu –",
  "tika-s0404t6:41_15": "“putta saṅgharakkhita,",
  "tika-s0404t6:41_16": "tvaṁ pūtigandheneva sīsena vejayantaṁ kampetuṁ icchasi,",
  "tika-s0404t6:41_17": "suppatiṭṭhito, tāta, pāsādo,",
  "tika-s0404t6:41_18": "kathaṁ kampetuṁ sakkhissasī”ti.",
  "tika-s0404t6:42_0": "Sāmaṇero “imā devatā mayā saddhiṁ keḷiṁ karonti,",
  "tika-s0404t6:42_1": "ahaṁ kho pana ācariyaṁ nālatthaṁ,",
  "tika-s0404t6:42_2": "kahaṁ nu kho me ācariyo sāmuddikamahānāgatthero”ti āvajjetvā “mahāsamudde udakaleṇaṁ māpetvā divāvihāraṁ",
  "tika-s0404t6:42_3": "nisinno”ti ñatvā tattha gantvā theraṁ vanditvā aṭṭhāsi.",
  "tika-s0404t6:42_4": "Tato naṁ thero,",
  "tika-s0404t6:42_5": "“tāta saṅgharakkhita,",
  "tika-s0404t6:42_6": "asikkhitvāva yuddhaṁ paviṭṭhosī”ti vatvā “nāsakkhi, tāta,",
  "tika-s0404t6:42_7": "vejayantaṁ kampetu”nti pucchi. Ācariyaṁ, bhante,",
  "tika-s0404t6:42_8": "nālatthanti.",
  "tika-s0404t6:42_9": "Atha naṁ thero, “tāta,",
  "tika-s0404t6:42_10": "tumhādise akampente añño ko kampessati,",
  "tika-s0404t6:42_11": "diṭṭhapubbaṁ te, tāta,",
  "tika-s0404t6:42_12": "udakapiṭṭhe gomayakhaṇḍaṁ pilavantaṁ, tāta,",
  "tika-s0404t6:42_13": "kapallapūvaṁ paccantaṁ antantena paricchinnanti iminā opammena jānāhī”ti āha.",
  "tika-s0404t6:42_14": "So “vaṭṭissati, bhante,",
  "tika-s0404t6:42_15": "ettakenā”ti vatvā “pāsādena patiṭṭhitokāsaṁ udakaṁ hotū”ti adhiṭṭhāya vejayantābhimukho agamāsi.",
  "tika-s0404t6:42_16": "Devadhītaro taṁ disvā “ekavāraṁ lajjitvā gato,",
  "tika-s0404t6:42_17": "punapi sāmaṇero eti,",
  "tika-s0404t6:42_18": "punapi etī”ti vadiṁsu.",
  "tika-s0404t6:42_19": "Sakko devarājā “mā mayhaṁ puttena saddhiṁ kathayittha,",
  "tika-s0404t6:42_20": "idāni tena ācariyo laddho khaṇena pāsādaṁ kampessatī”ti āha.",
  "tika-s0404t6:42_21": "Sāmaṇeropi pādaṅguṭṭhena pāsādathūpikaṁ pahari,",
  "tika-s0404t6:42_22": "pāsādo catūhi disāhi oṇamati.",
  "tika-s0404t6:42_23": "Devatā “patiṭṭhātuṁ dehi, tāta,",
  "tika-s0404t6:42_24": "pāsādassa,",
  "tika-s0404t6:42_25": "patiṭṭhātuṁ dehi, tāta,",
  "tika-s0404t6:42_26": "pāsādassā”ti viraviṁsu.",
  "tika-s0404t6:42_27": "Sāmaṇero pāsādaṁ yathāṭhāne ṭhapetvā pāsādamatthake ṭhatvā udānaṁ udānesi –",
  "tika-s0404t6:43_0": "“Ajjevāhaṁ pabbajito, ajja pattāsavakkhayaṁ;",
  "tika-s0404t6:44_0": "Ajja kampemi pāsādaṁ, aho buddhassuḷāratā.",
  "tika-s0404t6:45_0": "“Ajjevāhaṁ pabbajito, ajja pattāsavakkhayaṁ;",
  "tika-s0404t6:46_0": "Ajja kampemi pāsādaṁ, aho dhammassuḷāratā.",
  "tika-s0404t6:47_0": "“Ajjevāhaṁ pabbajito, ajja pattāsavakkhayaṁ;",
  "tika-s0404t6:48_0": "Ajja kampemi pāsādaṁ, aho saṅghassuḷāratā”ti.",
  "tika-s0404t6:49_0": "“Dhammatā esā,",
  "tika-s0404t6:49_1": "bhikkhave,",
  "tika-s0404t6:49_2": "yadā bodhisatto tusitakāyā cavitvā mātukucchiṁ okkamatī”ti vatvā “ayañca dasasahassī lokadhātu saṅkampi sampakampi sampavedhī”ti,",
  "tika-s0404t6:49_3": "tathā “dhammatā esā,",
  "tika-s0404t6:49_4": "bhikkhave,",
  "tika-s0404t6:49_5": "yadā bodhisatto mātukucchimhā nikkhamatī”ti vatvā “ayañca dasasahassī lokadhātu saṅkampi sampakampi sampavedhī”ti",
  "tika-s0404t6:49_6": "ca mahāsattassa gabbhokkantiyaṁ abhijātiñca dhammatāvasena mahāpadāne pathavīkampassa vuttattā itaresupi",
  "tika-s0404t6:49_7": "catūsu ṭhānesu pathavīkampo dhammatāvasenevāti atthato vuttametanti daṭṭhabbaṁ.",
  "tika-s0404t6:50_0": "Idāni nesaṁ pathavīkampānaṁ kāraṇato pavattiākārato ca vibhāgaṁ dassetuṁ “iti imesū”tiādi vuttaṁ.",
  "tika-s0404t6:50_1": "Dhātukopenāti ukkhepakavātasaṅkhātāya vāyodhātuyā pakopena.",
  "tika-s0404t6:50_2": "Iddhānubhāvenāti ñāṇiddhiyā,",
  "tika-s0404t6:50_3": "kammavipākajiddhiyā vā sabhāvena,",
  "tika-s0404t6:50_4": "tejenāti attho.",
  "tika-s0404t6:50_5": "Puññatejenāti puññānubhāvena,",
  "tika-s0404t6:50_6": "mahābodhisattassa puññabalenāti attho.",
  "tika-s0404t6:50_7": "Ñāṇatejenāti anaññasādhāraṇena paṭivedhañāṇānubhāvena.",
  "tika-s0404t6:50_8": "Sādhukāradānavasenāti yathā anaññasādhāraṇappaṭivedhañāṇānubhāvena abhihatā mahāpathavī abhisambodhiyaṁ kampittha,",
  "tika-s0404t6:50_9": "evaṁ anaññasādhāraṇena desanāñāṇānubhāvena abhihatā mahāpathavī kampittha,",
  "tika-s0404t6:50_10": "taṁ panassā sādhukāradānaṁ viya hotīti “sādhukāradānavasenā”ti vuttaṁ.",
  "tika-s0404t6:51_0": "Yena pana bhagavā asītianubyañjanappaṭimaṇḍitadvattiṁsamahāpurisalakkhaṇavicitrarūpakāyo sabbākāraparisuddhasīlakkhandhādiguṇaratanasamiddhidhammakāyo",
  "tika-s0404t6:51_1": "puññamahattathāmamahattaiddhimahattayasamahattapaññāmahattānaṁ paramukkaṁsagato asamo asamasamo appaṭipuggalo",
  "tika-s0404t6:51_2": "arahaṁ sammāsambuddho attano attabhāvasaññitaṁ khandhapañcakaṁ kappaṁ vā kappāvasesaṁ vā ṭhapetuṁ samatthopi",
  "tika-s0404t6:51_3": "saṅkhatadhammaparijigucchanākārappavattena ñāṇavisesena tiṇāyapi amaññamāno āyusaṅkhārossajjanavidhinā",
  "tika-s0404t6:51_4": "nirapekkho ossajji.",
  "tika-s0404t6:51_5": "Tadanubhāvābhihatā mahāpathavī āyusaṅkharossajjane akampittha.",
  "tika-s0404t6:51_6": "Taṁ panassā kāruññasabhāvasaṇṭhitā viya hotīti vuttaṁ “kāruññabhāvenā”ti.",
  "tika-s0404t6:52_0": "Yasmā bhagavā parinibbānasamaye catuvīsatikoṭisatasahassasaṅkhā samāpattiyo samāpajji,",
  "tika-s0404t6:52_1": "antarantarā phalasamāpattisamāpajjanena tassa pubbabhāge sātisayaṁ tikkhaṁ sūraṁ vipassanāñāṇañca pavattesi.",
  "tika-s0404t6:52_2": "“Yadatthañca mayā evaṁ sucirakālaṁ anaññasādhāraṇo paramukkaṁsagato ñāṇasambhāro sambhato,",
  "tika-s0404t6:52_3": "anuttaro ca vimokkho samadhigato,",
  "tika-s0404t6:52_4": "tassa vata me sikhāppattaphalabhūtā accantaniṭṭhā anupādisesaparinibbānadhātu ajja samijjhatī”ti bhiyyo",
  "tika-s0404t6:52_5": "ativiya somanassappattassa bhagavato pītivipphārādiguṇavipulatarānubhāvo parehi asādhāraṇañāṇātisayo udapādi,",
  "tika-s0404t6:52_6": "yassa samāpattibalasamupabrūhitassa ñāṇātisayassa ānubhāvaṁ sandhāya idaṁ vuttaṁ “dveme piṇḍapātā samasamaphalā samasamavipākā”tiādi,",
  "tika-s0404t6:52_7": "tasmā tassānubhāvena samabhihatā mahāpathavī akampittha,",
  "tika-s0404t6:52_8": "taṁ panassā tassaṁ velāyaṁ ārodanākārappatti viya hotīti “aṭṭhamo ārodanenā”ti vuttaṁ.",
  "tika-s0404t6:53_0": "Idāni saṅkhepato vuttamatthaṁ vivaranto “mātukucchiṁ okkamante”tiādimāha.",
  "tika-s0404t6:53_1": "Ayaṁ panatthoti “sādhukāradānavasenā”tiādinā vutta attho.",
  "tika-s0404t6:53_2": "Pathavīdevatāya vasenāti ettha samuddadevatā viya mahāpathaviyā adhidevatā kira nāma atthi,",
  "tika-s0404t6:53_3": "tādise kāraṇe sati tassā cittavasena ayaṁ mahāpathavī saṅkampati sampakampati sampavedhati.",
  "tika-s0404t6:53_4": "Yathā vātavalāhakadevatānaṁ cittavasena vātā vāyanti,",
  "tika-s0404t6:53_5": "sītuṇhaabbhavassavalāhakadevatānaṁ cittavasena sītādayo bhavanti,",
  "tika-s0404t6:53_6": "tathā hi visākhapuṇṇamāyaṁ abhisambodhiatthaṁ bodhirukkhamūle nisinnassa lokanāthassa antarāyakaraṇatthaṁ upaṭṭhitaṁ mārabalaṁ vidhamituṁ –",
  "tika-s0404t6:54_0": "“Acetanāyaṁ pathavī, aviññāya sukhaṁ dukhaṁ;",
  "tika-s0404t6:55_0": "Sāpi dānabalā mayhaṁ, sattakkhattuṁ pakampathā”ti. –",
  "tika-s0404t6:56_0": "Vacanasamanantaraṁ mahāpathavī bhijjitvā saparisaṁ māraṁ parivattesi.",
  "tika-s0404t6:56_1": "Etanti sādhukāradānādi.",
  "tika-s0404t6:56_2": "Yadipi natthi acetanattā,",
  "tika-s0404t6:56_3": "dhammatāvasena pana vuttanayena siyāti sakkā vattuṁ.",
  "tika-s0404t6:56_4": "Dhammatā pana atthato dhammabhāvo,",
  "tika-s0404t6:56_5": "so puññadhammassa vā ñāṇadhammassa vā ānubhāvasabhāvoti.",
  "tika-s0404t6:56_6": "Tayidaṁ sabbaṁ vicāritameva.",
  "tika-s0404t6:56_7": "Evañca katvā –",
  "tika-s0404t6:57_0": "“Ime dhamme sammasato, sabhāvasarasalakkhaṇe;",
  "tika-s0404t6:58_0": "Dhammatejena vasudhā, dasasahassī pakampathā”ti. –",
  "tika-s0404t6:59_0": "Ādivacanañca samatthitaṁ hoti.",
  "tika-s0404t6:60_0": "Ayaṁ pana mahāpathavī aparesupi aṭṭhasu ṭhānesu akampittha mahābhinikkhamane bodhimaṇḍūpasaṅkamane paṁsukūlaggahaṇe",
  "tika-s0404t6:60_1": "paṁsukūladhovane kāḷakārāmasutte gotamakasutte vessantarajātake brahmajāleti.",
  "tika-s0404t6:60_2": "Tattha mahābhinikkhamanabodhimaṇḍūpasaṅkamanesu vīriyabalena akampittha.",
  "tika-s0404t6:60_3": "Paṁsukūlaggahaṇe “dvisahassadīpaparivāre nāma cattāro mahādīpe pahāya pabbajitvā susānaṁ gantvā paṁsukūlaṁ",
  "tika-s0404t6:60_4": "gaṇhantena dukkaraṁ bhagavatā kata”nti acchariyavegābhihatā akampittha.",
  "tika-s0404t6:60_5": "Paṁsukūladhovanavessantarajātakesu akālakampanena akampittha.",
  "tika-s0404t6:60_6": "Kāḷakārāmagotamakasuttesu “ahaṁ sakkhī bhagavā”ti sakkhibhāvena akampittha.",
  "tika-s0404t6:60_7": "Brahmajāle pana dvāsaṭṭhiyā diṭṭhigatesu vijaṭetvā niggumbaṁ katvā desiyamānesu sādhukāradānavasena akampitthāti veditabbā.",
  "tika-s0404t6:61_0": "Na kevalañca etesuyeva ṭhānesu pathavī akampittha,",
  "tika-s0404t6:61_1": "atha kho tīsu saṅgahesupi mahāmahindattherassa imaṁ dīpaṁ āgantvā jotivane nisīditvā dhammaṁ desitadivasepi akampittha.",
  "tika-s0404t6:61_2": "Kalyāṇiyamahāvihāre ca piṇḍapātiyattherassa cetiyaṅgaṇaṁ sammajjitvā tattheva nisīditvā buddhārammaṇaṁ",
  "tika-s0404t6:61_3": "pītiṁ gahetvā imaṁ suttantaṁ āraddhassa suttapariyosāne udakapariyantaṁ katvā akampittha.",
  "tika-s0404t6:61_4": "Lohapāsādassa pācīnaambalaṭṭhikaṭṭhānaṁ nāma ahosi,",
  "tika-s0404t6:61_5": "tattha nisīditvā dīghabhāṇakattherā brahmajālasuttaṁ ārabhiṁsu.",
  "tika-s0404t6:61_6": "Tesaṁ sajjhāyapariyosānepi udakapariyantameva katvā pathavī akampittha.",
  "tika-s0404t6:62_0": "Yadi evaṁ “aṭṭhime, ānanda,",
  "tika-s0404t6:62_1": "hetū aṭṭha paccayā mahato bhūmicālassa pātubhāvāyā”ti kasmā aṭṭheva hetū vuttāti?",
  "tika-s0404t6:62_2": "Niyamahetubhāvato.",
  "tika-s0404t6:62_3": "Imeyeva hi aṭṭha hetū niyamanti, nāññe.",
  "tika-s0404t6:62_4": "Te hi kadāci sambhavantīti aniyamabhāvato na gaṇitā.",
  "tika-s0404t6:62_5": "Vuttañhetaṁ nāgasenattherena milindapañhe –",
  "tika-s0404t6:63_0": "“Aṭṭhime,",
  "tika-s0404t6:63_1": "bhikkhave,",
  "tika-s0404t6:63_2": "hetū aṭṭha paccayā mahato bhūmicālassa pātubhāvāyāti.",
  "tika-s0404t6:63_3": "Yaṁ vessantarena raññā mahādāne dīyamāne sattakkhattuṁ mahāpathavī kampitā,",
  "tika-s0404t6:63_4": "tañca pana akālikaṁ kadācuppattikaṁ aṭṭhahi hetūhi vippamuttaṁ,",
  "tika-s0404t6:63_5": "tasmā agaṇitaṁ aṭṭhahi hetūhi.",
  "tika-s0404t6:64_0": "“Yathā, mahārāja,",
  "tika-s0404t6:64_1": "loke tayoyeva meghā gaṇīyanti vassiko,",
  "tika-s0404t6:64_2": "hemantiko,",
  "tika-s0404t6:64_3": "pāvusakoti.",
  "tika-s0404t6:64_4": "Yadi te muñcitvā añño megho pavassati,",
  "tika-s0404t6:64_5": "na so megho gaṇīyati sammatehi meghehi,",
  "tika-s0404t6:64_6": "akālameghotveva saṅkhaṁ gacchati,",
  "tika-s0404t6:64_7": "evameva kho, mahārāja,",
  "tika-s0404t6:64_8": "vessantarena raññā mahādāne dīyamāne yaṁ sattakkhattuṁ mahāpathavī kampitā,",
  "tika-s0404t6:64_9": "akālikaṁ etaṁ kadācuppattikaṁ aṭṭhahi hetūhi vippamuttaṁ,",
  "tika-s0404t6:64_10": "na taṁ gaṇīyati aṭṭhahi hetūhi.",
  "tika-s0404t6:65_0": "“Yathā vā pana, mahārāja,",
  "tika-s0404t6:65_1": "himavantā pabbatā pañca nadisatāni sandanti, tesaṁ, mahārāja,",
  "tika-s0404t6:65_2": "pañcannaṁ nadisatānaṁ daseva nadiyo nadigaṇanāya gaṇīyanti.",
  "tika-s0404t6:65_3": "Seyyathidaṁ – gaṅgā, yamunā,",
  "tika-s0404t6:65_4": "aciravatī, sarabhū, mahī, sindhu,",
  "tika-s0404t6:65_5": "sarassatī,",
  "tika-s0404t6:65_6": "vetravatī, vītaṁsā,",
  "tika-s0404t6:65_7": "candabhāgāti.",
  "tika-s0404t6:65_8": "Avasesā nadiyo nadigaṇanāya agaṇitā.",
  "tika-s0404t6:65_9": "Kiṁkāraṇā?",
  "tika-s0404t6:65_10": "Na tā nadiyo dhuvasalilā,",
  "tika-s0404t6:65_11": "evameva kho, mahārāja,",
  "tika-s0404t6:65_12": "vessantarena raññā mahādāne dīyamāne yaṁ sattakkhattuṁ mahāpathavī kampitā,",
  "tika-s0404t6:65_13": "akālikaṁ etaṁ kadācuppattikaṁ aṭṭhahi hetūhi vippamuttaṁ,",
  "tika-s0404t6:65_14": "na taṁ gaṇīyati aṭṭhahi hetūhi.",
  "tika-s0404t6:66_0": "“Yathā vā pana, mahārāja,",
  "tika-s0404t6:66_1": "rañño satampi dvisatampi tisatampi amaccā honti,",
  "tika-s0404t6:66_2": "tesaṁ chayeva janā amaccagaṇanāya gaṇīyanti.",
  "tika-s0404t6:66_3": "Seyyathidaṁ – senāpati, purohito,",
  "tika-s0404t6:66_4": "akkhadasso,",
  "tika-s0404t6:66_5": "bhaṇḍāgāriko,",
  "tika-s0404t6:66_6": "chattaggāhako,",
  "tika-s0404t6:66_7": "khaggaggāhako,",
  "tika-s0404t6:66_8": "eteyeva amaccagaṇanāya gaṇīyanti.",
  "tika-s0404t6:66_9": "Kiṁkāraṇā?",
  "tika-s0404t6:66_10": "Yuttattā rājaguṇehi.",
  "tika-s0404t6:66_11": "Avasesā agaṇitā,",
  "tika-s0404t6:66_12": "sabbe amaccātveva saṅkhaṁ gacchanti,",
  "tika-s0404t6:66_13": "evameva kho, mahārāja,",
  "tika-s0404t6:66_14": "vessantarena raññā mahādāne dīyamāne yaṁ sattakkhattuṁ mahāpathavī kampitā,",
  "tika-s0404t6:66_15": "akālikaṁ etaṁ kadācuppattikaṁ aṭṭhahi hetūhi vippamuttaṁ,",
  "tika-s0404t6:66_16": "na taṁ gaṇīyati aṭṭhahi hetūhī”ti.",
  "tika-s0404t6:67_0": "Bhūmicālasuttavaṇṇanā niṭṭhitā.",
  "tika-s0404t6:68_0": "Cāpālavaggavaṇṇanā niṭṭhitā."
}