{
  "atk-abh03a12:0_0": "5. Sabbamatthītikathā",
  "atk-abh03a12:1_0": "1. Vādayuttivaṇṇanā",
  "atk-abh03a12:2_0": "282.",
  "atk-abh03a12:2_1": "Idāni sabbamatthītivādakathā nāma hoti.",
  "atk-abh03a12:2_2": "Tattha yesaṁ “yaṁ kiñci rūpaṁ atītānāgatapaccuppannaṁ…pe…",
  "atk-abh03a12:2_3": "ayaṁ vuccati rūpakkhandho”tiādivacanato “sabbepi atītādibhedā dhammā khandhasabhāvaṁ na vijahanti,",
  "atk-abh03a12:2_4": "tasmā sabbaṁ atthiyeva nāmā”ti laddhi,",
  "atk-abh03a12:2_5": "seyyathāpi etarahi sabbamatthivādānaṁ,",
  "atk-abh03a12:2_6": "tesaṁ laddhivisodhanatthaṁ sabbamatthīti pucchā sakavādissa,",
  "atk-abh03a12:2_7": "vuttappakārāya laddhiyā ṭhatvā paṭiññā itarassa.",
  "atk-abh03a12:2_8": "Sabbathāti sabbasmiṁ sarīre sabbamatthīti pucchati.",
  "atk-abh03a12:2_9": "Sabbadāti sabbasmiṁ kāle sabbamatthīti pucchati.",
  "atk-abh03a12:2_10": "Sabbena sabbanti sabbenākārena sabbamatthīti pucchati.",
  "atk-abh03a12:2_11": "Sabbesūti sabbesu dhammesu sabbamatthīti pucchati.",
  "atk-abh03a12:2_12": "Ayoganti ayuttaṁ.",
  "atk-abh03a12:2_13": "Nānāsabhāvānañhi yogo hoti,",
  "atk-abh03a12:2_14": "na ekasabhāvassa.",
  "atk-abh03a12:2_15": "Iti imasmiṁ pañhe rūpaṁ vedanāya,",
  "atk-abh03a12:2_16": "vedanaṁ vā rūpena anānaṁ ekalakkhaṇameva katvā sabbamatthīti pucchati.",
  "atk-abh03a12:2_17": "Yampi natthi tampatthīti yampi chaṭṭhakhandhādikaṁ sasavisāṇādikaṁ vā kiñci natthīti siddhaṁ,",
  "atk-abh03a12:2_18": "tampi te atthīti pucchati.",
  "atk-abh03a12:2_19": "Sabbamatthīti yā diṭṭhi sā diṭṭhi micchādiṭṭhīti,",
  "atk-abh03a12:2_20": "yā diṭṭhi sā diṭṭhi sammādiṭṭhīti hevamatthīti iminā idaṁ pucchati –",
  "atk-abh03a12:2_21": "yā te esā sabbamatthīti diṭṭhi,",
  "atk-abh03a12:2_22": "sā diṭṭhi ayāthāvakattā micchādiṭṭhīti evaṁ yā amhākaṁ diṭṭhi,",
  "atk-abh03a12:2_23": "sā diṭṭhi yāthāvakattā sammādiṭṭhīti evaṁ tava samaye atthīti pucchati.",
  "atk-abh03a12:2_24": "Itaro sabbesupi etesu nayesu vuttappakārāya atthitāya abhāvato paṭikkhipati.",
  "atk-abh03a12:2_25": "Imesu pana sabbesupi nayesu “ājānāhi niggaha”nti ādiṁ katvā sabbo kathāmaggabhedo vitthārato veditabboti ayaṁ tāvettha vādayutti.",
  "atk-abh03a12:3_0": "2. Kālasaṁsandanavaṇṇanā",
  "atk-abh03a12:4_0": "283- 284.",
  "atk-abh03a12:4_1": "Idāni atītaṁ atthīti kālasaṁsandanaṁ hoti.",
  "atk-abh03a12:4_2": "Tattha atītaṁ atthītiādikaṁ suddhikasaṁsandanaṁ.",
  "atk-abh03a12:4_3": "Atītaṁ rūpaṁ atthītiādikaṁ khandhavasena kālasaṁsandanaṁ.",
  "atk-abh03a12:5_0": "285.Paccuppannaṁ rūpaṁ appiyaṁ karitvāti atītānāgataṁ pahāya paccuppannarūpameva appiyaṁ avibhajitabbaṁ karitvā.",
  "atk-abh03a12:5_1": "Rūpabhāvaṁ jahatītipañhe niruddhassāpi rūpassa rūpakkhandhasaṅgahitattā paṭikkhipati.",
  "atk-abh03a12:5_2": "Rūpabhāvaṁ na jahatīti paṭilomapañhepi rūpakkhandhena saṅgahitattāva paṭijānāti.",
  "atk-abh03a12:5_3": "Odātaṁ vatthaṁ appiyaṁ karitvāti ettha kiñcāpi na sabbaṁ vatthaṁ odātaṁ,",
  "atk-abh03a12:5_4": "iminā pana vatthanti avatvā “odātaṁ vatthaṁ appiyaṁ karitvā”ti vutte sakavādinā ekatthatā anuññātā.",
  "atk-abh03a12:5_5": "Odātabhāvaṁ jahatīti pañhe vaṇṇavigamaṁ sandhāya paṭiññā sakavādissa.",
  "atk-abh03a12:5_6": "Vatthabhāvaṁ jahatīti ettha pana paññattiyā avigatattā paṭikkhepo tasseva.",
  "atk-abh03a12:5_7": "Paṭilomepi eseva nayo.",
  "atk-abh03a12:6_0": "286.Atītaṁ atītabhāvaṁ na jahatīti puṭṭho “yadi jaheyya,",
  "atk-abh03a12:6_1": "anāgataṁ vā paccuppannaṁ vā siyā”ti maññamāno paṭijānāti.",
  "atk-abh03a12:6_2": "Anāgataṁ anāgatabhāvaṁ na jahatīti puṭṭho pana “yadi na jaheyya,",
  "atk-abh03a12:6_3": "anāgatamevassa,",
  "atk-abh03a12:6_4": "paccuppannabhāvaṁ na pāpuṇeyyā”ti maññamāno paṭikkhipati.",
  "atk-abh03a12:6_5": "Paccuppannapañhepi atītabhāvaṁ anāpajjanadoso siyāti paṭikkhipati.",
  "atk-abh03a12:6_6": "Anulomapañhesupi imināva nayena attho veditabbo.",
  "atk-abh03a12:7_0": "287.",
  "atk-abh03a12:7_1": "Evaṁ suddhikanayaṁ vatvā puna khandhavasena dassetuṁ atītaṁ rūpantiādi vuttaṁ.",
  "atk-abh03a12:7_2": "Taṁ sabbaṁ pāḷianusāreneva sakkā jānituṁ.",
  "atk-abh03a12:8_0": "Vacanasodhanavaṇṇanā",
  "atk-abh03a12:9_0": "288.",
  "atk-abh03a12:9_1": "Idāni “atītaṁ nvatthī”tiādi vacanasodhanā hoti.",
  "atk-abh03a12:9_2": "Tattha hañci atītaṁ nvatthīti yadi atītaṁ no atthīti attho.",
  "atk-abh03a12:9_3": "Atītaṁatthīti micchāti atītañca taṁ atthi cāti micchā eva.",
  "atk-abh03a12:9_4": "Taññeva anāgataṁ taṁ paccuppannanti puṭṭho anāgatakkhaṇeyevassa paccuppannatāya abhāvaṁ sandhāya kālanānattena paṭikkhipati.",
  "atk-abh03a12:10_0": "Dutiyaṁ puṭṭho yaṁ uppādato pubbe anāgataṁ ahosi,",
  "atk-abh03a12:10_1": "tassa uppannakāle paccuppannattā paṭijānāti.",
  "atk-abh03a12:10_2": "Hutvā hoti hutvā hotīti yadetaṁ tayā “anāgataṁ hutvā paccuppannaṁ hotī”ti vadatā taññeva anāgataṁ taṁ",
  "atk-abh03a12:10_3": "paccuppannanti laddhivasena “anāgataṁ vā paccuppannaṁ vā hutvā hotī”ti vuttaṁ.",
  "atk-abh03a12:10_4": "Kiṁ te tampi hutvā hotīti?",
  "atk-abh03a12:10_5": "Itaro hutvā bhūtassa puna hutvā abhāvato na hevanti paṭikkhipati.",
  "atk-abh03a12:11_0": "Dutiyaṁ puṭṭho yasmā taṁ anāgataṁ hutvā paccuppannaṁ hontaṁ “hutvā hotī”ti saṅkhaṁ gataṁ,",
  "atk-abh03a12:11_1": "tasmā paṭijānāti.",
  "atk-abh03a12:11_2": "Atha naṁ sakavādī “yadi te taṁ anāgataṁ hutvā paccuppannaṁ hontaṁ ‘hutvā hotī’ti saṅkhaṁ gataṁ,",
  "atk-abh03a12:11_3": "puna hutvā hoti,",
  "atk-abh03a12:11_4": "yaṁ anāgataṁ na hutvā paccuppannaṁ na hontaṁ ‘na hutvā na hotī’ti saṅkhaṁ gataṁ sasavisāṇaṁ,",
  "atk-abh03a12:11_5": "kiṁ te tampi puna na hutvā na hotī”tiadhippāyena na hutvā na hoti na hutvā na hotīti pañhaṁ pucchati.",
  "atk-abh03a12:11_6": "Itaro “yaṁ natthi,",
  "atk-abh03a12:11_7": "taṁ natthitāya,",
  "atk-abh03a12:11_8": "eva anāgataṁ na hutvā paccuppannaṁ na hotīti nahutvānahoti nāma tāva hotu,",
  "atk-abh03a12:11_9": "puna nahutvānahotibhāvo panassa kuto”ti maññamāno paṭikkhipati.",
  "atk-abh03a12:11_10": "Taññeva paccuppannaṁ taṁ atītanti pañhepi paccuppannakkhaṇeyevassa atītatāya abhāvaṁ sandhāya kālanānattā paṭikkhipati.",
  "atk-abh03a12:12_0": "Dutiyapañhe puṭṭho yaṁ atītabhāvato pubbe paccuppannaṁ ahosi,",
  "atk-abh03a12:12_1": "tasseva atītattā paṭijānāti.",
  "atk-abh03a12:12_2": "Hutvā hoti hutvā hotīti yadetaṁ tayā “paccuppannaṁ hutvā atītaṁ hotī”ti vadatā “taññeva paccuppannaṁ",
  "atk-abh03a12:12_3": "taṁ atīta”nti laddhivasena “paccuppannaṁ vā atītaṁ vā hutvā hotī”ti vuttaṁ,",
  "atk-abh03a12:12_4": "kiṁ te tampi hutvā hotīti?",
  "atk-abh03a12:12_5": "Itaro hutvā bhūtassa puna hutvā abhāvato na hevanti paṭikkhipati.",
  "atk-abh03a12:13_0": "Dutiyapañhe yasmā taṁ paccuppannaṁ hutvā atītaṁ hontaṁ “hutvā hotī”ti saṅkhaṁ gataṁ,",
  "atk-abh03a12:13_1": "tasmā paṭijānāti.",
  "atk-abh03a12:13_2": "Atha naṁ sakavādī “yadi te taññeva paccuppannaṁ hutvā atītaṁ hontaṁ ‘hutvā hotī’ti saṅkhaṁ gataṁ,",
  "atk-abh03a12:13_3": "puna hutvā hoti,",
  "atk-abh03a12:13_4": "yaṁ paccuppannaṁ na hutvā atītaṁ na hontaṁ ‘na hutvā na hotī’ti saṅkhaṁ gataṁ sasavisāṇaṁ,",
  "atk-abh03a12:13_5": "kiṁ te tampi puna na hutvā na hotī”ti adhippāyena na hutvā na hoti na hutvā na hotīti pañhaṁ pucchati.",
  "atk-abh03a12:13_6": "Itaro “yaṁ natthi,",
  "atk-abh03a12:13_7": "taṁ natthitāya eva paccuppannaṁ na hutvā atītaṁ na hotīti nahutvānahoti nāma tāva hotu.",
  "atk-abh03a12:13_8": "Puna nahutvānahotibhāvo panassa kuto”ti maññamāno paṭikkhipati.",
  "atk-abh03a12:13_9": "Ubhayaṁ ekato katvā āgate tatiyapañhepi imināvupāyena yojanā kātabbā.",
  "atk-abh03a12:14_0": "Aparo nayo –",
  "atk-abh03a12:14_1": "yadi taññeva anāgataṁ taṁ paccuppannaṁ,",
  "atk-abh03a12:14_2": "anāgatassa paccuppanne vutto hotibhāvo,",
  "atk-abh03a12:14_3": "paccuppannassa ca anāgate vutto hutvābhāvo āpajjati.",
  "atk-abh03a12:14_4": "Evaṁ sante anāgatampi hutvāhoti nāma.",
  "atk-abh03a12:14_5": "Paccuppannampi hutvāhotiyeva nāma.",
  "atk-abh03a12:14_6": "Tena taṁ pucchāma –",
  "atk-abh03a12:14_7": "“kiṁ te etesu ekekaṁ hutvā hoti hutvā hotī”ti? Itaro –",
  "atk-abh03a12:14_8": "“taññeva anāgataṁ taṁ paccuppanna”nti pañhe paṭikkhittanayeneva paṭikkhipitvā puna puṭṭho dutiye pañhe paṭiññātanayeneva paṭijānāti.",
  "atk-abh03a12:14_9": "Atha naṁ sakavādī “taññeva anāgataṁ taṁ paccuppanna”nti pañhāvasena tesu ekekaṁ hutvā hoti hutvā hotīti",
  "atk-abh03a12:14_10": "paṭijānantaṁ purimaṁ paṭikkhittapañhaṁ parivattitvā pucchanto na hutvā na hoti na hutvā na hotīti pucchati.",
  "atk-abh03a12:14_11": "Tassattho –",
  "atk-abh03a12:14_12": "nanu “tayā taññeva anāgataṁ taṁ paccuppanna”nti vutte paṭhamapañhaṁ paṭikkhipantena anāgatassa hotibhāvo paccuppannassa ca hutvābhāvo paṭikkhittoti.",
  "atk-abh03a12:14_13": "Tena anāgataṁ na hoti nāma,",
  "atk-abh03a12:14_14": "paccuppannaṁ na hutvā nāma.",
  "atk-abh03a12:15_0": "Dutiyapañhe ca taññeva anāgataṁ taṁ paccuppannanti paṭiññātaṁ.",
  "atk-abh03a12:15_1": "Evaṁ sante anāgatampi na hutvā na hoti nāma.",
  "atk-abh03a12:15_2": "Paccuppannampi na hutvā na hotiyeva nāma.",
  "atk-abh03a12:15_3": "Tena taṁ pucchāma –",
  "atk-abh03a12:15_4": "“kiṁ te etesu ekekaṁ na hutvā na hoti na hutvā na hotī”ti?",
  "atk-abh03a12:15_5": "Paravādī sabbato andhakārena pariyonaddho viya tesaṁ nahutvānahotibhāvaṁ apassanto na hevanti paṭikkhipati.",
  "atk-abh03a12:16_0": "Dutiyavārepi yadi taññeva paccuppannaṁ taṁ atītaṁ,",
  "atk-abh03a12:16_1": "paccuppannassa atīte vutto hotibhāvo,",
  "atk-abh03a12:16_2": "atītassa ca paccuppanne vutto hutvābhāvo āpajjati,",
  "atk-abh03a12:16_3": "evaṁ sante paccuppannampi hutvāhoti nāma,",
  "atk-abh03a12:16_4": "atītampi hutvāhotiyeva nāma.",
  "atk-abh03a12:16_5": "Tena taṁ pucchāma –",
  "atk-abh03a12:16_6": "“kiṁ te etesu ekekaṁ hutvā hoti hutvā hotī”ti?",
  "atk-abh03a12:16_7": "Itaro taññeva paccuppannaṁ taṁ atītantipañhe paṭikkhittanayeneva paṭikkhipitvā puna puṭṭho dutiyapañhe paṭiññātanayeneva paṭijānāti.",
  "atk-abh03a12:16_8": "Atha naṁ sakavādī “taññeva paccuppannaṁ taṁ atīta”nti pañhāvasena tesu ekekaṁ hutvā hoti hutvā hotīti",
  "atk-abh03a12:16_9": "paṭijānantaṁ purimaṁ paṭikkhittapañhaṁ parivattitvā pucchanto na hutvā na hoti na hutvā na hotīti pucchati.",
  "atk-abh03a12:16_10": "Tassattho –",
  "atk-abh03a12:16_11": "nanu tayā taññeva paccuppannaṁ taṁ atītanti vutte paṭhamapañhaṁ paṭikkhipantena paccuppannassa hotibhāvo,",
  "atk-abh03a12:16_12": "atītassa ca hutvābhāvo paṭikkhittoti.",
  "atk-abh03a12:16_13": "Tena paccuppannaṁ nahoti nāma.",
  "atk-abh03a12:16_14": "Atītaṁ nahutvā nāma.",
  "atk-abh03a12:17_0": "Dutiyapañhe ca te “taññeva paccuppannaṁ taṁ atīta”nti paṭiññātaṁ.",
  "atk-abh03a12:17_1": "Evaṁ sante paccuppannampi na hutvā na hoti nāma,",
  "atk-abh03a12:17_2": "atītampi na hutvā na hotiyeva nāma.",
  "atk-abh03a12:17_3": "Tena taṁ pucchāma –",
  "atk-abh03a12:17_4": "“kiṁ te etesu ekekaṁ na hutvā na hoti,",
  "atk-abh03a12:17_5": "na hutvā na hotī”ti.",
  "atk-abh03a12:17_6": "Paravādī sabbato andhakārena pariyonaddho viya tesaṁ nahutvānahotibhāvaṁ apassanto na hevanti paṭikkhipati.",
  "atk-abh03a12:18_0": "Tatiyavārepi yadi taññeva anāgataṁ taṁ paccuppannaṁ taṁ atītaṁ;",
  "atk-abh03a12:18_1": "anāgatapaccuppannānaṁ paccuppannātītesu vutto hotibhāvo,",
  "atk-abh03a12:18_2": "paccuppannātītānañca anāgatapaccuppannesu vutto hutvābhāvo āpajjati.",
  "atk-abh03a12:18_3": "Evaṁ sante anāgatampi hutvāhoti nāma.",
  "atk-abh03a12:18_4": "Paccuppannampi atītampi hutvā hotiyeva nāma.",
  "atk-abh03a12:18_5": "Tena taṁ pucchāma –",
  "atk-abh03a12:18_6": "“kiṁ te tīsupi etesu ekekaṁ hutvā hoti hutvā hotī”ti?",
  "atk-abh03a12:18_7": "Itaro “taññeva anāgataṁ,",
  "atk-abh03a12:18_8": "taṁ paccuppannaṁ,",
  "atk-abh03a12:18_9": "taṁ atīta”ntipañhe paṭikkhittanayeneva paṭikkhipitvā puna puṭṭho dutiyapañhe paṭiññātanayeneva paṭijānāti.",
  "atk-abh03a12:18_10": "Atha naṁ sakavādī “taññeva anāgataṁ,",
  "atk-abh03a12:18_11": "taṁ paccuppannaṁ,",
  "atk-abh03a12:18_12": "taṁ atīta”nti pañhāvasena tesu ekekaṁ hutvā hoti,",
  "atk-abh03a12:18_13": "hutvā hotīti paṭijānantaṁ purimaṁ paṭikkhittapañhaṁ parivattitvā pucchanto na hutvā na hoti na hutvā na hotīti pucchati.",
  "atk-abh03a12:18_14": "Tassattho –",
  "atk-abh03a12:18_15": "nanu tayā taññeva anāgataṁ,",
  "atk-abh03a12:18_16": "taṁ paccuppannaṁ,",
  "atk-abh03a12:18_17": "taṁ atītanti vutte paṭhamapañhaṁ paṭikkhipantena anāgatapaccuppannānaṁ hotibhāvo;",
  "atk-abh03a12:18_18": "paccuppannātītānañca hutvābhāvo paṭikkhittoti?",
  "atk-abh03a12:18_19": "Tena anāgataṁ paccuppannañca na hoti nāma.",
  "atk-abh03a12:18_20": "Paccuppannañca atītañca na hutvā nāma.",
  "atk-abh03a12:19_0": "Dutiyapañhe ca te “taññeva anāgataṁ,",
  "atk-abh03a12:19_1": "taṁ paccuppannaṁ,",
  "atk-abh03a12:19_2": "taṁ atīta”nti paṭiññātaṁ.",
  "atk-abh03a12:19_3": "Evaṁ sante anāgatampi na hutvā na hoti nāma,",
  "atk-abh03a12:19_4": "paccuppannampi atītampi na hutvā na hotiyeva nāma.",
  "atk-abh03a12:19_5": "Tena taṁ pucchāma –",
  "atk-abh03a12:19_6": "“kiṁ te etesu ekekaṁ na hutvā na hoti na hutvā na hotī”ti?",
  "atk-abh03a12:19_7": "Paravādī sabbato andhakārena pariyonaddho viya tesaṁ na hutvā na hotibhāvaṁ apassanto na hevanti paṭikkhipatīti.",
  "atk-abh03a12:19_8": "Niggahādīni panettha heṭṭhā vuttanayeneva yojetabbāni.",
  "atk-abh03a12:20_0": "Vacanasodhanavaṇṇanā niṭṭhitā.",
  "atk-abh03a12:21_0": "Atītacakkhurūpādikathāvaṇṇanā",
  "atk-abh03a12:22_0": "289.Atītaṁcakkhu atthītiādīsupi cakkhādibhāvāvijahaneneva atthitaṁ paṭijānāti.",
  "atk-abh03a12:22_1": "Passatītiādīni puṭṭho pana tesaṁ viññāṇānaṁ kiccābhāvavasena paṭikkhipati.",
  "atk-abh03a12:23_0": "Atītañāṇādikathāvaṇṇanā",
  "atk-abh03a12:24_0": "290.",
  "atk-abh03a12:24_1": "Tena ñāṇena ñāṇakaraṇīyaṁ karotīti pañhe tassa ñāṇassa niruddhattā kiccabhāvamassa apassanto paṭikkhipati.",
  "atk-abh03a12:24_2": "Puna puṭṭho atītārammaṇaṁ paccuppannaṁ ñāṇaṁ atītānaṁ dhammānaṁ jānanato atītaṁ ñāṇanti lesena paccuppannameva",
  "atk-abh03a12:24_3": "“atītaṁ ñāṇa”nti katvā tena ñāṇena ñāṇakaraṇīyassa atthitāya paṭijānāti.",
  "atk-abh03a12:24_4": "Athassa sakavādī lesokāsaṁ adatvā tena ñāṇena dukkhaṁ parijānātītiādimāha.",
  "atk-abh03a12:24_5": "Itaro atītārammaṇeneva ñāṇena imesaṁ catunnaṁ kiccānaṁ abhāvā paṭikkhipati.",
  "atk-abh03a12:24_6": "Anāgatapañhepi eseva nayo.",
  "atk-abh03a12:24_7": "Paccuppannapañho ceva saṁsandanapañho ca uttānatthāyeva.",
  "atk-abh03a12:25_0": "Arahantādikathāvaṇṇanā",
  "atk-abh03a12:26_0": "291.Arahato atīto rāgo atthītiādīsupi rāgādibhāvāvijahanto evaṁ paṭijānāti.",
  "atk-abh03a12:26_1": "Sarāgotiādīsu suttavirodhabhayena ceva yuttivirodhabhayena ca paṭikkhipati.",
  "atk-abh03a12:27_0": "Padasodhanakathāvaṇṇanā",
  "atk-abh03a12:28_0": "295.",
  "atk-abh03a12:28_1": "Evaṁ sabbampi pāḷianusāreneva viditvā parato atthi siyā atītaṁ,",
  "atk-abh03a12:28_2": "siyā nvātītanti ettha evamattho veditabbo.",
  "atk-abh03a12:28_3": "Yaṁ atītameva atthi,",
  "atk-abh03a12:28_4": "taṁ atītaṁ.",
  "atk-abh03a12:28_5": "Yaṁ paccuppannānāgataṁ atthi,",
  "atk-abh03a12:28_6": "taṁ no atthi,",
  "atk-abh03a12:28_7": "taṁ no atītaṁ.",
  "atk-abh03a12:28_8": "Tenātītaṁ nvātītaṁ,",
  "atk-abh03a12:28_9": "nvātītaṁ atītanti tena kāraṇena atītaṁ no atītaṁ,",
  "atk-abh03a12:28_10": "no atītaṁ atītanti.",
  "atk-abh03a12:28_11": "Anāgatapaccuppannapucchāsupi eseva nayo.",
  "atk-abh03a12:29_0": "Suttasādhanavaṇṇanā",
  "atk-abh03a12:30_0": "296.Navattabbaṁ “atītaṁ atthi anāgataṁ atthī”ti suttasādhanāya pucchā paravādissa,",
  "atk-abh03a12:30_1": "paṭiññā sakavādissa.",
  "atk-abh03a12:30_2": "Puna attano laddhiṁ nissāya yaṁkiñci,",
  "atk-abh03a12:30_3": "bhikkhave,",
  "atk-abh03a12:30_4": "rūpanti anuyogo paravādisseva.",
  "atk-abh03a12:30_5": "Dutiyanaye pucchā sakavādissa,",
  "atk-abh03a12:30_6": "paṭiññā itarassa.",
  "atk-abh03a12:30_7": "Evaṁ sabbattha pucchā ca paṭiññā ca veditabbā.",
  "atk-abh03a12:30_8": "Yaṁ panetaṁ paravādinā anāgatassa atthibhāvasādhanatthaṁ “nanu vuttaṁ bhagavatā kabaḷīkāre, ce,",
  "atk-abh03a12:30_9": "bhikkhave”ti suttassa pariyosāne atthi tattha āyatiṁ punabbhavābhinibbattītiādi dassitaṁ na taṁ anāgatassa atthibhāvasādhakaṁ.",
  "atk-abh03a12:30_10": "Tañhi hetūnaṁ pariniṭṭhitattā avassaṁ bhāvitaṁ sandhāya tattha vuttaṁ.",
  "atk-abh03a12:30_11": "Ayaṁ suttādhippāyo.",
  "atk-abh03a12:30_12": "Sesaṁ sabbattha uttānatthamevāti.",
  "atk-abh03a12:31_0": "Sabbamatthītikathāvaṇṇanā niṭṭhitā."
}