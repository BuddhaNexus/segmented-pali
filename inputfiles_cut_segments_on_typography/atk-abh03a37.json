{
  "atk-abh03a37:0_0": "22. Bāvīsatimavaggo",
  "atk-abh03a37:1_0": "1. Parinibbānakathāvaṇṇanā",
  "atk-abh03a37:2_0": "892.",
  "atk-abh03a37:2_1": "Idāni parinibbānakathā nāma hoti.",
  "atk-abh03a37:2_2": "Tattha “yasmā arahā sabbaññuvisaye appahīnasaṁyojanova parinibbāyati,",
  "atk-abh03a37:2_3": "tasmā atthi kiñci saṁyojanaṁ appahāya parinibbāna”nti yesaṁ laddhi,",
  "atk-abh03a37:2_4": "seyyathāpi andhakānaṁ;",
  "atk-abh03a37:2_5": "te sandhāya pucchā sakavādissa,",
  "atk-abh03a37:2_6": "paṭiññā itarassa.",
  "atk-abh03a37:2_7": "Sesamettha heṭṭhā vuttanayamevāti.",
  "atk-abh03a37:3_0": "Parinibbānakathāvaṇṇanā.",
  "atk-abh03a37:4_0": "2. Kusalacittakathāvaṇṇanā",
  "atk-abh03a37:5_0": "894- 895.",
  "atk-abh03a37:5_1": "Idāni kusalacittakathā nāma hoti.",
  "atk-abh03a37:5_2": "Tattha yasmā arahā sativepullappatto parinibbāyantopi sato sampajānova parinibbāti,",
  "atk-abh03a37:5_3": "tasmā kusalacitto parinibbāyatīti yesaṁ laddhi,",
  "atk-abh03a37:5_4": "seyyathāpi andhakānaṁ;",
  "atk-abh03a37:5_5": "te sandhāya pucchā sakavādissa,",
  "atk-abh03a37:5_6": "paṭiññā itarassa.",
  "atk-abh03a37:5_7": "Atha naṁ yasmā kusalacitto nāma puññābhisaṅkhārābhisaṅkharaṇādivasena hoti,",
  "atk-abh03a37:5_8": "tasmā tenatthena codetuṁ arahā puññābhisaṅkhārantiādimāha.",
  "atk-abh03a37:5_9": "Sesamettha yathāpāḷimeva niyyāti.",
  "atk-abh03a37:5_10": "Sato sampajānoti idaṁ javanakkhaṇe kiriyasatisampajaññānaṁ vasena asammohamaraṇadīpanatthaṁ vuttaṁ,",
  "atk-abh03a37:5_11": "na kusalacittadīpanatthaṁ.",
  "atk-abh03a37:5_12": "Tasmā asādhakanti.",
  "atk-abh03a37:6_0": "Kusalacittakathāvaṇṇanā.",
  "atk-abh03a37:7_0": "3. Āneñjakathāvaṇṇanā",
  "atk-abh03a37:8_0": "896.",
  "atk-abh03a37:8_1": "Idāni āneñjakathā nāma hoti.",
  "atk-abh03a37:8_2": "Tattha bhagavā catutthajjhāne ṭhito parinibbāyīti sallakkhetvā “arahā āneñje ṭhito parinibbāyatī”ti yesaṁ laddhi,",
  "atk-abh03a37:8_3": "seyyathāpi ekaccānaṁ uttarāpathakānaṁ,",
  "atk-abh03a37:8_4": "te sandhāya pucchā sakavādissa,",
  "atk-abh03a37:8_5": "paṭiññā itarassa.",
  "atk-abh03a37:8_6": "Pakaticitteti bhavaṅgacitte.",
  "atk-abh03a37:8_7": "Sabbe hi saññino sattā bhavaṅgacitte ṭhatvā bhavaṅgapariyosānena cuticittena kālaṁ karonti.",
  "atk-abh03a37:8_8": "Iti naṁ iminā atthena codetuṁ evamāha.",
  "atk-abh03a37:8_9": "Tattha kiñcāpi catuvokārabhave arahato pakaticittampi āneñjaṁ hoti,",
  "atk-abh03a37:8_10": "ayaṁ pana pañho pañcavokārabhavavasena uddhaṭo.",
  "atk-abh03a37:8_11": "Tasmā no ca vata re vattabbeti āha.",
  "atk-abh03a37:8_12": "Sesamettha uttānatthamevāti.",
  "atk-abh03a37:9_0": "Āneñjakathāvaṇṇanā.",
  "atk-abh03a37:10_0": "4. Dhammābhisamayakathāvaṇṇanā",
  "atk-abh03a37:11_0": "897.",
  "atk-abh03a37:11_1": "Idāni dhammābhisamayakathā nāma hoti.",
  "atk-abh03a37:11_2": "Tattha atītabhave sotāpannaṁ mātukucchiyaṁ vasitvā nikkhantaṁ disvā “atthi gabbhaseyyāya dhammābhisamayo”ti yesaṁ laddhi,",
  "atk-abh03a37:11_3": "seyyathāpi ekaccānaṁ uttarāpathakānaṁ,",
  "atk-abh03a37:11_4": "te sandhāya pucchā sakavādissa,",
  "atk-abh03a37:11_5": "paṭiññā itarassa.",
  "atk-abh03a37:11_6": "Atha naṁ “yadi tattha dhammābhisamayo atthi,",
  "atk-abh03a37:11_7": "dhammābhisamayassa kāraṇehi dhammadesanādīhi bhavitabba”nti codetuṁ atthi gabbhaseyyāya dhammadesanātiādimāha.",
  "atk-abh03a37:11_8": "Suttassātiādi bhavaṅgavāraṁ sandhāya vuttaṁ.",
  "atk-abh03a37:11_9": "Gabbhaseyyāya hi yebhuyyena bhavaṅgameva pavattati.",
  "atk-abh03a37:11_10": "Teneva satto kiriyamayappavattābhāvā sutto,",
  "atk-abh03a37:11_11": "bhāvanānuyogassa abhāvā pamatto,",
  "atk-abh03a37:11_12": "kammaṭṭhānapariggāhakānaṁ satisampajaññānaṁ abhāvā muṭṭhassati asampajāno nāma hoti,",
  "atk-abh03a37:11_13": "tathārūpassa kuto dhammābhisamayoti?",
  "atk-abh03a37:12_0": "Dhammābhisamayakathāvaṇṇanā.",
  "atk-abh03a37:13_0": "5-7. Tissopikathāvaṇṇanā",
  "atk-abh03a37:14_0": "898- 900.",
  "atk-abh03a37:14_1": "Idāni tissopikathā nāma honti.",
  "atk-abh03a37:14_2": "Tattha acirajātānaṁ pana sotāpannānaṁ arahattappattiṁ suppavāsāya ca upāsikāya sattavassikaṁ gabbhaṁ",
  "atk-abh03a37:14_3": "disvā “atthi gabbhaseyyāya arahattappattī”ti ca supine ākāsagamanādīni disvā “atthi dhammābhisamayo”ti",
  "atk-abh03a37:14_4": "ca “atthi tattha arahattappattī”ti ca idhāpi yesaṁ laddhiyo,",
  "atk-abh03a37:14_5": "seyyathāpi tesaññeva;",
  "atk-abh03a37:14_6": "te sandhāya pucchā sakavādissa,",
  "atk-abh03a37:14_7": "paṭiññā itarassa.",
  "atk-abh03a37:14_8": "Sesamettha purimakathā sadisamevāti.",
  "atk-abh03a37:15_0": "Tissopikathāvaṇṇanā.",
  "atk-abh03a37:16_0": "8. Abyākatakathāvaṇṇanā",
  "atk-abh03a37:17_0": "901- 902.",
  "atk-abh03a37:17_1": "Idāni abyākatakathā nāma hoti.",
  "atk-abh03a37:17_2": "Tattha “atthesā,",
  "atk-abh03a37:17_3": "bhikkhave, cetanā,",
  "atk-abh03a37:17_4": "sā ca kho abbohārikā”ti vacanato “sabbaṁ supinagatassa cittaṁ abyākata”nti yesaṁ laddhi,",
  "atk-abh03a37:17_5": "seyyathāpi ekaccānaṁ uttarāpathakānaññeva,",
  "atk-abh03a37:17_6": "te sandhāya pucchā sakavādissa,",
  "atk-abh03a37:17_7": "paṭiññā itarassa.",
  "atk-abh03a37:17_8": "Sesamettha yathā pāḷimeva niyyāti.",
  "atk-abh03a37:17_9": "Supinagatassa cittaṁ abbohārikanti idaṁ āpattiṁ sandhāya vuttaṁ.",
  "atk-abh03a37:17_10": "Supinagatassa hi pāṇātipātādivasena kiñcāpi akusalacittaṁ pavattati,",
  "atk-abh03a37:17_11": "vatthuvikopanaṁ pana natthīti na sakkā tattha āpattiṁ paññapetuṁ.",
  "atk-abh03a37:17_12": "Iminā kāraṇena taṁ abbohārikaṁ,",
  "atk-abh03a37:17_13": "na abyākatattāti.",
  "atk-abh03a37:18_0": "Abyākatakathāvaṇṇanā.",
  "atk-abh03a37:19_0": "9. Āsevanapaccayakathāvaṇṇanā",
  "atk-abh03a37:20_0": "903- 905.",
  "atk-abh03a37:20_1": "Idāni āsevanapaccayakathā nāma hoti.",
  "atk-abh03a37:20_2": "Tattha yasmā sabbe dhammā khaṇikā,",
  "atk-abh03a37:20_3": "na koci muhuttampi ṭhatvā āsevanapaccayaṁ āsevati nāma.",
  "atk-abh03a37:20_4": "Tasmā natthi kiñci āsevanapaccayatā.",
  "atk-abh03a37:20_5": "Āsevanapaccayatāya uppannaṁ pana na kiñci atthīti yesaṁ laddhi,",
  "atk-abh03a37:20_6": "seyyathāpi tesaññeva;",
  "atk-abh03a37:20_7": "te sandhāya pucchā sakavādissa,",
  "atk-abh03a37:20_8": "paṭiññā itarassa.",
  "atk-abh03a37:20_9": "Atha naṁ suttavaseneva paññāpetuṁ nanu vuttaṁ bhagavatā pāṇātipātotiādi ābhataṁ.",
  "atk-abh03a37:20_10": "Taṁ sabbaṁ uttānatthamevāti.",
  "atk-abh03a37:21_0": "Āsevanapaccayakathāvaṇṇanā.",
  "atk-abh03a37:22_0": "10. Khaṇikakathāvaṇṇanā",
  "atk-abh03a37:23_0": "906- 907.",
  "atk-abh03a37:23_1": "Idāni khaṇikakathā nāma hoti.",
  "atk-abh03a37:23_2": "Tattha yasmā sabbasaṅkhatadhammā aniccā,",
  "atk-abh03a37:23_3": "tasmā ekacittakkhaṇikāyeva.",
  "atk-abh03a37:23_4": "Samānāya hi aniccatāya eko lahuṁ bhijjati,",
  "atk-abh03a37:23_5": "eko cirenāti ko ettha niyāmoti yesaṁ laddhi,",
  "atk-abh03a37:23_6": "seyyathāpi pubbaseliyāparaseliyānaṁ;",
  "atk-abh03a37:23_7": "te sandhāya ekacittakkhaṇikāti pucchā sakavādissa,",
  "atk-abh03a37:23_8": "paṭiññā itarassa.",
  "atk-abh03a37:23_9": "Citte mahāpathavītiādīsu tesaṁ tathā saṇṭhānaṁ apassanto paṭikkhipati.",
  "atk-abh03a37:23_10": "Cakkhāyatanantiādi “yadi sabbe ekacittakkhaṇikā bhaveyyuṁ,",
  "atk-abh03a37:23_11": "cakkhāyatanādīni cakkhuviññāṇādīhi saddhiṁyeva uppajjitvā nirujjheyyu”nti codanatthaṁ vuttaṁ.",
  "atk-abh03a37:23_12": "Itaro pana antomātukucchigatassa viññāṇuppattiṁ sandhāya paṭikkhipati,",
  "atk-abh03a37:23_13": "pavattaṁ sandhāya laddhivasena paṭijānāti.",
  "atk-abh03a37:23_14": "Sesamettha uttānatthamevāti.",
  "atk-abh03a37:23_15": "Tena hi ekacittakkhaṇikāti yasmā niccā na honti,",
  "atk-abh03a37:23_16": "tasmā ekacittakkhaṇikāti attano ruciyā kāraṇaṁ vadati.",
  "atk-abh03a37:23_17": "Taṁ avuttasadisamevāti.",
  "atk-abh03a37:24_0": "Khaṇikakathāvaṇṇanā.",
  "atk-abh03a37:25_0": "Bāvīsatimo vaggo."
}