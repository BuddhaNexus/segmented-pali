{
  "mil5.4.6:0.1_0": "Milindapañha",
  "mil5.4.6:0.2_0": "Meṇḍakapañha",
  "mil5.4.6:0.3_0": "Sabbaññutañāṇavagga",
  "mil5.4.6:0.4_0": "6. Mettābhāvanānisaṁsapañha",
  "mil5.4.6:1.1_0": "“Bhante nāgasena, bhāsitampetaṁ bhagavatā—",
  "mil5.4.6:1.2_0": "‘mettāya,",
  "mil5.4.6:1.2_1": "bhikkhave,",
  "mil5.4.6:1.2_2": "cetovimuttiyā āsevitāya bhāvitāya bahulīkatāya yānīkatāya vatthukatāya anuṭṭhitāya paricitāya susamāraddhāya ekādasānisaṁsā pāṭikaṅkhā.",
  "mil5.4.6:1.3_0": "Katame ekādasa?",
  "mil5.4.6:1.4_0": "Sukhaṁ supati,",
  "mil5.4.6:1.4_1": "sukhaṁ paṭibujjhati,",
  "mil5.4.6:1.4_2": "na pāpakaṁ supinaṁ passati,",
  "mil5.4.6:1.4_3": "manussānaṁ piyo hoti,",
  "mil5.4.6:1.4_4": "amanussānaṁ piyo hoti,",
  "mil5.4.6:1.4_5": "devatā rakkhanti,",
  "mil5.4.6:1.4_6": "nāssa aggi vā visaṁ vā satthaṁ vā kamati,",
  "mil5.4.6:1.4_7": "tuvaṭaṁ cittaṁ samādhiyati,",
  "mil5.4.6:1.4_8": "mukhavaṇṇo vippasīdati,",
  "mil5.4.6:1.4_9": "asammūḷho kālaṁ karoti,",
  "mil5.4.6:1.4_10": "uttariṁ appaṭivijjhanto brahmalokūpago hotī’ti.",
  "mil5.4.6:1.5_0": "Puna ca tumhe bhaṇatha—",
  "mil5.4.6:1.6_0": "‘sāmo kumāro mettāvihārī migasaṅghena parivuto pavane vicaranto pīḷiyakkhena raññā viddho visapītena sallena tattheva mucchito patito’ti.",
  "mil5.4.6:2.1_0": "Yadi, bhante nāgasena, bhagavatā bhaṇitaṁ—",
  "mil5.4.6:2.2_0": "‘mettāya bhikkhave …pe…",
  "mil5.4.6:2.3_0": "brahmalokūpago hotī’ti,",
  "mil5.4.6:2.3_1": "tena hi ‘sāmo kumāro mettāvihārī migasaṅghena parivuto pavane vicaranto pīḷiyakkhena raññā viddho visapītena",
  "mil5.4.6:2.3_2": "sallena tattheva mucchito patito’ti yaṁ vacanaṁ,",
  "mil5.4.6:2.3_3": "taṁ micchā.",
  "mil5.4.6:2.4_0": "Yadi sāmo kumāro mettāvihārī migasaṅghena parivuto pavane vicaranto pīḷiyakkhena raññā viddho visapītena sallena tattheva mucchito patito,",
  "mil5.4.6:2.4_1": "tena hi ‘mettāya,",
  "mil5.4.6:2.4_2": "bhikkhave …pe…",
  "mil5.4.6:2.5_0": "satthaṁ vā kamatī’ti tampi vacanaṁ micchā.",
  "mil5.4.6:2.6_0": "Ayampi ubhato koṭiko pañho sunipuṇo parisaṇho sukhumo gambhīro,",
  "mil5.4.6:2.6_1": "api sunipuṇānaṁ manujānaṁ gatte sedaṁ moceyya,",
  "mil5.4.6:2.6_2": "so tavānuppatto,",
  "mil5.4.6:2.6_3": "vijaṭehi taṁ mahājaṭājaṭitaṁ,",
  "mil5.4.6:2.6_4": "anāgatānaṁ jinaputtānaṁ cakkhuṁ dehi nibbāhanāyā”ti.",
  "mil5.4.6:3.1_0": "“Bhāsitampetaṁ, mahārāja, bhagavatā—",
  "mil5.4.6:3.2_0": "‘mettāya bhikkhave …pe…",
  "mil5.4.6:3.3_0": "satthaṁ vā kamatī’ti.",
  "mil5.4.6:3.4_0": "Sāmo ca kumāro mettāvihārī migasaṅghena parivuto pavane vicaranto pīḷiyakkhena raññā viddho visapītena sallena tattheva mucchito patito,",
  "mil5.4.6:3.4_1": "tattha pana, mahārāja,",
  "mil5.4.6:3.4_2": "kāraṇaṁ atthi.",
  "mil5.4.6:3.5_0": "Katamaṁ tattha kāraṇaṁ?",
  "mil5.4.6:3.6_0": "Nete, mahārāja,",
  "mil5.4.6:3.6_1": "guṇā puggalassa,",
  "mil5.4.6:3.6_2": "mettābhāvanāyete guṇā, sāmo, mahārāja,",
  "mil5.4.6:3.6_3": "kumāro ghaṭaṁ ukkhipanto tasmiṁ khaṇe mettābhāvanāya pamatto ahosi.",
  "mil5.4.6:4.1_0": "Yasmiṁ, mahārāja,",
  "mil5.4.6:4.1_1": "khaṇe puggalo mettaṁ samāpanno hoti,",
  "mil5.4.6:4.1_2": "na tassa puggalassa tasmiṁ khaṇe aggi vā visaṁ vā satthaṁ vā kamati.",
  "mil5.4.6:4.2_0": "Tassa ye keci ahitakāmā upagantvā taṁ na passanti, na tasmiṁ okāsaṁ labhanti.",
  "mil5.4.6:4.3_0": "Nete, mahārāja, guṇā puggalassa, mettābhāvanāyete guṇā.",
  "mil5.4.6:4.4_0": "Idha, mahārāja,",
  "mil5.4.6:4.4_1": "puriso saṅgāmasūro abhejjakavacajālikaṁ sannayhitvā saṅgāmaṁ otareyya,",
  "mil5.4.6:4.4_2": "tassa sarā khittā upagantvā patanti vikiranti,",
  "mil5.4.6:4.4_3": "na tasmiṁ okāsaṁ labhanti, neso, mahārāja,",
  "mil5.4.6:4.4_4": "guṇo saṅgāmasūrassa,",
  "mil5.4.6:4.4_5": "abhejjakavacajālikāyeso guṇo,",
  "mil5.4.6:4.4_6": "yassa sarā khittā upagantvā patanti vikiranti.",
  "mil5.4.6:4.5_0": "Evameva kho, mahārāja, nete guṇā puggalassa, mettābhāvanāyete guṇā.",
  "mil5.4.6:5.1_0": "Yasmiṁ, mahārāja,",
  "mil5.4.6:5.1_1": "khaṇe puggalo mettaṁ samāpanno hoti,",
  "mil5.4.6:5.1_2": "na tassa puggalassa tasmiṁ khaṇe aggi vā visaṁ vā satthaṁ vā kamati.",
  "mil5.4.6:5.2_0": "Tassa ye keci ahitakāmā upagantvā taṁ na passanti,",
  "mil5.4.6:5.2_1": "tasmiṁ okāsaṁ na labhanti, nete, mahārāja,",
  "mil5.4.6:5.2_2": "guṇā puggalassa,",
  "mil5.4.6:5.2_3": "mettābhāvanāyete guṇā.",
  "mil5.4.6:5.3_0": "Idha pana, mahārāja,",
  "mil5.4.6:5.3_1": "puriso dibbaṁ antaradhānaṁ mūlaṁ hatthe kareyya,",
  "mil5.4.6:5.3_2": "yāva taṁ mūlaṁ tassa hatthagataṁ hoti,",
  "mil5.4.6:5.3_3": "tāva na añño koci pakatimanusso taṁ purisaṁ passati.",
  "mil5.4.6:5.4_0": "Neso, mahārāja,",
  "mil5.4.6:5.4_1": "guṇo purisassa,",
  "mil5.4.6:5.4_2": "mūlasseso guṇo antaradhānassa,",
  "mil5.4.6:5.4_3": "yaṁ so pakatimanussānaṁ cakkhupathe na dissati.",
  "mil5.4.6:5.5_0": "Evameva kho, mahārāja, nete guṇā puggalassa, mettābhāvanāyete guṇā.",
  "mil5.4.6:6.1_0": "Yasmiṁ, mahārāja,",
  "mil5.4.6:6.1_1": "khaṇe puggalo mettaṁ samāpanno hoti,",
  "mil5.4.6:6.1_2": "na tassa puggalassa tasmiṁ khaṇe aggi vā visaṁ vā satthaṁ vā kamati.",
  "mil5.4.6:6.2_0": "Tassa ye keci ahitakāmā upagantvā taṁ na passanti, na tasmiṁ okāsaṁ labhanti.",
  "mil5.4.6:6.3_0": "Nete, mahārāja, guṇā puggalassa, mettābhāvanāyete guṇā.",
  "mil5.4.6:6.4_0": "Yathā vā pana, mahārāja,",
  "mil5.4.6:6.4_1": "purisaṁ sukataṁ mahāleṇamanuppaviṭṭhaṁ mahatimahāmegho abhivassanto na sakkoti temayituṁ, neso, mahārāja,",
  "mil5.4.6:6.4_2": "guṇo purisassa,",
  "mil5.4.6:6.4_3": "mahāleṇasseso guṇo,",
  "mil5.4.6:6.4_4": "yaṁ mahāmegho abhivassamāno na taṁ temeti.",
  "mil5.4.6:6.5_0": "Evameva kho, mahārāja, nete guṇā puggalassa, mettābhāvanāyete guṇā.",
  "mil5.4.6:7.1_0": "Yasmiṁ, mahārāja,",
  "mil5.4.6:7.1_1": "khaṇe puggalo mettaṁ samāpanno hoti,",
  "mil5.4.6:7.1_2": "na tassa puggalassa tasmiṁ khaṇe aggi vā visaṁ vā satthaṁ vā kamati.",
  "mil5.4.6:7.2_0": "Tassa ye keci ahitakāmā upagantvā taṁ na passanti,",
  "mil5.4.6:7.2_1": "na tassa sakkonti ahitaṁ kātuṁ, nete, mahārāja,",
  "mil5.4.6:7.2_2": "guṇā puggalassa,",
  "mil5.4.6:7.2_3": "mettābhāvanāyete guṇā”ti.",
  "mil5.4.6:7.3_0": "“Acchariyaṁ, bhante nāgasena, abbhutaṁ, bhante nāgasena, sabbapāpanivāraṇā mettābhāvanā”ti.",
  "mil5.4.6:7.4_0": "“Sabbakusalaguṇāvahā, mahārāja,",
  "mil5.4.6:7.4_1": "mettābhāvanā hitānampi ahitānampi,",
  "mil5.4.6:7.4_2": "ye te sattā viññāṇabaddhā,",
  "mil5.4.6:7.4_3": "sabbesaṁ mahānisaṁsā mettābhāvanā saṁvibhajitabbā”ti.",
  "mil5.4.6:8.1_0": "Mettābhāvanānisaṁsapañho chaṭṭho."
}