{
  "atk-s0508a216:0_0": "20. Saṭṭhinipāto",
  "atk-s0508a216:1_0": "1. Mahāmoggallānattheragāthāvaṇṇanā",
  "atk-s0508a216:2_0": "Saṭṭhinipāte āraññikātiādikā āyasmato mahāmoggallānattherassa gāthā.",
  "atk-s0508a216:2_1": "Kā uppatti?",
  "atk-s0508a216:2_2": "Tassa vatthu dhammasenāpativatthumhi vuttameva.",
  "atk-s0508a216:2_3": "Thero hi pabbajitadivasato sattame divase magadharaṭṭhe kallavālagāmakaṁ upanissāya samaṇadhammaṁ karonto thinamiddhe okkante satthārā –",
  "atk-s0508a216:2_4": "“moggallāna,",
  "atk-s0508a216:2_5": "moggallāna, mā, brāhmaṇa,",
  "atk-s0508a216:2_6": "ariyaṁ tuṇhībhāvaṁ pamādo”tiādinā saṁvejito thinamiddhaṁ vinodetvā bhagavatā vuccamānaṁ dhātukammaṭṭhānaṁ",
  "atk-s0508a216:2_7": "suṇanto eva vipassanaṁ vaḍḍhetvā paṭipāṭiyā uparimaggattayaṁ upagantvā aggaphalakkhaṇe sāvakapāramīñāṇassa",
  "atk-s0508a216:2_8": "matthakaṁ pāpuṇi.",
  "atk-s0508a216:2_9": "Tena vuttaṁ apadāne –",
  "atk-s0508a216:3_0": "“Anomadassī bhagavā, lokajeṭṭho narāsabho;",
  "atk-s0508a216:4_0": "Vihāsi himavantamhi, devasaṅghapurakkhato.",
  "atk-s0508a216:5_0": "“Varuṇo nāma nāmena, nāgarājā ahaṁ tadā;",
  "atk-s0508a216:6_0": "Kāmarūpī vikubbāmi, mahodadhinivāsahaṁ.",
  "atk-s0508a216:7_0": "“Saṅgaṇiyaṁ gaṇaṁ hitvā, tūriyaṁ paṭṭhapesahaṁ;",
  "atk-s0508a216:8_0": "Sambuddhaṁ parivāretvā, vādesuṁ accharā tadā.",
  "atk-s0508a216:9_0": "“Vajjamānesu tūresu, devā tūrāni vajjayuṁ;",
  "atk-s0508a216:10_0": "Ubhinnaṁ saddaṁ sutvāna, buddhopi sampabujjhatha.",
  "atk-s0508a216:11_0": "“Nimantetvāna sambuddhaṁ, sakaṁ bhavanupāgamiṁ;",
  "atk-s0508a216:12_0": "Āsanaṁ paññapetvāna, kālamārocayiṁ ahaṁ.",
  "atk-s0508a216:13_0": "“Khīṇāsavasahassehi, parivuto lokanāyako;",
  "atk-s0508a216:14_0": "Obhāsento disā sabbā, bhavanaṁ me upāgami.",
  "atk-s0508a216:15_0": "“Upaviṭṭhaṁ mahāvīraṁ, devadevaṁ narāsabhaṁ;",
  "atk-s0508a216:16_0": "Sabhikkhusaṅghaṁ tappesiṁ, annapānenahaṁ tadā.",
  "atk-s0508a216:17_0": "“Anumodi mahāvīro, sayambhū aggapuggalo;",
  "atk-s0508a216:18_0": "Bhikkhusaṅghe nisīditvā, imā gāthā abhāsatha.",
  "atk-s0508a216:19_0": "“Yo so saṅghaṁ apūjesi, buddhañca lokanāyakaṁ;",
  "atk-s0508a216:20_0": "Tena cittappasādena, devalokaṁ gamissati.",
  "atk-s0508a216:21_0": "“Sattasattatikkhattuñca, devarajjaṁ karissati;",
  "atk-s0508a216:22_0": "Pathabyā rajjaṁ aṭṭhasataṁ, vasudhaṁ āvasissati.",
  "atk-s0508a216:23_0": "“Pañcapaññāsakkhattuñca, cakkavattī bhavissati;",
  "atk-s0508a216:24_0": "Bhogā asaṅkhiyā tassa, uppajjissanti tāvade.",
  "atk-s0508a216:25_0": "“Aparimeyye ito kappe, okkākakulasambhavo;",
  "atk-s0508a216:26_0": "Gotamo nāma gottena, satthā loke bhavissati.",
  "atk-s0508a216:27_0": "“Nirayā so cavitvāna, manussattaṁ gamissati;",
  "atk-s0508a216:28_0": "Kolito nāma nāmena, brahmabandhu bhavissati.",
  "atk-s0508a216:29_0": "“So pacchā pabbajitvāna, kusalamūlena codito;",
  "atk-s0508a216:30_0": "Gotamassa bhagavato, dutiyo hessati sāvako.",
  "atk-s0508a216:31_0": "“Āraddhavīriyo pahitatto, iddhiyā pāramiṁ gato;",
  "atk-s0508a216:32_0": "Sabbāsave pariññāya, nibbāyissatināsavo.",
  "atk-s0508a216:33_0": "“Pāpamittopanissāya, kāmarāgavasaṁ gato;",
  "atk-s0508a216:34_0": "Mātaraṁ pitarañcāpi, ghātayiṁ duṭṭhamānaso.",
  "atk-s0508a216:35_0": "“Yaṁ yaṁ yonupapajjāmi, nirayaṁ atha mānusaṁ;",
  "atk-s0508a216:36_0": "Pāpakammasamaṅgitā, bhinnasīso marāmahaṁ.",
  "atk-s0508a216:37_0": "“Idaṁ pacchimakaṁ mayhaṁ, carimo vattate bhavo;",
  "atk-s0508a216:38_0": "Idhāpi ediso mayhaṁ, maraṇakāle bhavissati.",
  "atk-s0508a216:39_0": "“Pavivekamanuyutto, samādhibhāvanārato;",
  "atk-s0508a216:40_0": "Sabbāsave pariññāya, viharāmi anāsavo.",
  "atk-s0508a216:41_0": "“Dharaṇimpi sugambhīraṁ, bahalaṁ duppadhaṁsiyaṁ;",
  "atk-s0508a216:42_0": "Vāmaṅguṭṭhena khobheyyaṁ, iddhiyā pāramiṁ gato.",
  "atk-s0508a216:43_0": "“Asmimānaṁ na passāmi, māno mayhaṁ na vijjati;",
  "atk-s0508a216:44_0": "Sāmaṇere upādāya, garucittaṁ karomahaṁ.",
  "atk-s0508a216:45_0": "“Aparimeyye ito kappe, yaṁ kammamabhinīhariṁ;",
  "atk-s0508a216:46_0": "Tāhaṁ bhūmimanuppatto, pattomhi āsavakkhayaṁ.",
  "atk-s0508a216:47_0": "“Paṭisambhidā catasso…pe… kataṁ buddhassa sāsana”nti.",
  "atk-s0508a216:48_0": "Atha naṁ satthā aparabhāge jetavanamahāvihāre ariyagaṇamajjhe nisinno tena tena guṇena attano sāvake etadagge ṭhapento “etadaggaṁ,",
  "atk-s0508a216:48_1": "bhikkhave,",
  "atk-s0508a216:48_2": "mama sāvakānaṁ bhikkhūnaṁ iddhimantānaṁ yadidaṁ mahāmoggallāno”ti iddhimantatāya etadagge ṭhapesi.",
  "atk-s0508a216:48_3": "Tena evaṁ satthārā etadagge ṭhapitena sāvakapāramiyā matthakaṁ pattena mahātherena taṁ taṁ nimittaṁ āgamma tattha tattha bhāsitā gāthā,",
  "atk-s0508a216:48_4": "tā saṅgītikāle dhammasaṅgāhakehi –",
  "atk-s0508a216:49_0": "1149.",
  "atk-s0508a216:50_0": "“Āraññikā piṇḍapātikā, uñchāpattāgate ratā;",
  "atk-s0508a216:51_0": "Dālemu maccuno senaṁ, ajjhattaṁ susamāhitā.",
  "atk-s0508a216:52_0": "1150.",
  "atk-s0508a216:53_0": "“Āraññikā piṇḍapātikā, uñchāpattāgate ratā;",
  "atk-s0508a216:54_0": "Dhunāma maccuno senaṁ, naḷāgāraṁva kuñjaro.",
  "atk-s0508a216:55_0": "1151.",
  "atk-s0508a216:56_0": "“Rukkhamūlikā sātatikā, uñchāpattāgate ratā;",
  "atk-s0508a216:57_0": "Dālemu maccuno senaṁ, ajjhattaṁ susamāhitā.",
  "atk-s0508a216:58_0": "1152.",
  "atk-s0508a216:59_0": "“Rukkhamūlikā sātatikā, uñchāpattāgate ratā;",
  "atk-s0508a216:60_0": "Dhunāma maccuno senaṁ, naḷāgāraṁva kuñjaro.",
  "atk-s0508a216:61_0": "1153.",
  "atk-s0508a216:62_0": "“Aṭṭhikaṅkalakuṭike, maṁsanhārupasibbite;",
  "atk-s0508a216:63_0": "Dhiratthu pure duggandhe, paragatte mamāyase.",
  "atk-s0508a216:64_0": "1154..",
  "atk-s0508a216:65_0": "“Tava sarīraṁ navasotaṁ, duggandhakaraṁ paribandhaṁ;",
  "atk-s0508a216:66_0": "Bhikkhu parivajjayate taṁ, mīḷhañca yathā sucikāmo.",
  "atk-s0508a216:67_0": "1156.",
  "atk-s0508a216:68_0": "“Evañce taṁ jano jaññā, yathā jānāmi taṁ ahaṁ;",
  "atk-s0508a216:69_0": "Ārakā parivajjeyya, gūthaṭṭhānaṁva pāvuse.",
  "atk-s0508a216:70_0": "1157.",
  "atk-s0508a216:71_0": "“Evametaṁ mahāvīra, yathā samaṇa bhāsasi;",
  "atk-s0508a216:72_0": "Ettha ceke visīdanti, paṅkamhiva jaraggavo.",
  "atk-s0508a216:73_0": "1158.",
  "atk-s0508a216:74_0": "“Ākāsamhi haliddiyā, yo maññetha rajetave;",
  "atk-s0508a216:75_0": "Aññena vāpi raṅgena, vighātudayameva taṁ.",
  "atk-s0508a216:76_0": "1159.",
  "atk-s0508a216:77_0": "“Tadākāsasamaṁ cittaṁ, ajjhattaṁ susamāhitaṁ;",
  "atk-s0508a216:78_0": "Mā pāpacitte āsādi, aggikhandhaṁva pakkhimā.",
  "atk-s0508a216:79_0": "1160.",
  "atk-s0508a216:80_0": "“Passa cittakataṁ bimbaṁ, arukāyaṁ samussitaṁ;",
  "atk-s0508a216:81_0": "Āturaṁ bahusaṅkappaṁ, yassa natthi dhuvaṁ ṭhiti.",
  "atk-s0508a216:82_0": "1161.",
  "atk-s0508a216:83_0": "“Passa cittakataṁ rūpaṁ, maṇinā kuṇḍalena ca;",
  "atk-s0508a216:84_0": "Aṭṭhiṁ tacena onaddhaṁ, saha vatthehi sobhati.",
  "atk-s0508a216:85_0": "1162.",
  "atk-s0508a216:86_0": "“Alattakakatā pādā, mukhaṁ cuṇṇakamakkhitaṁ;",
  "atk-s0508a216:87_0": "Alaṁ bālassa mohāya, no ca pāragavesino.",
  "atk-s0508a216:88_0": "1163.",
  "atk-s0508a216:89_0": "“Aṭṭhāpadakatā kesā, nettā añjanamakkhitā;",
  "atk-s0508a216:90_0": "Alaṁ bālassa mohāya, no ca pāragavesino.",
  "atk-s0508a216:91_0": "1164.",
  "atk-s0508a216:92_0": "“Añjanīva navā cittā, pūtikāyo alaṅkato;",
  "atk-s0508a216:93_0": "Alaṁ bālassa mohāya, no ca pāragavesino.",
  "atk-s0508a216:94_0": "1165.",
  "atk-s0508a216:95_0": "“Odahi migavo pāsaṁ, nāsadā vāguraṁ migo;",
  "atk-s0508a216:96_0": "Bhutvā nivāpaṁ gacchāma, kaddante migabandhake.",
  "atk-s0508a216:97_0": "1166.",
  "atk-s0508a216:98_0": "“Chinno pāso migavassa, nāsadā vāguraṁ migo;",
  "atk-s0508a216:99_0": "Bhutvā nivāpaṁ gacchāma, socante migaluddake.",
  "atk-s0508a216:100_0": "1167.",
  "atk-s0508a216:101_0": "“Tadāsi yaṁ bhiṁsanakaṁ, tadāsi lomahaṁsanaṁ;",
  "atk-s0508a216:102_0": "Anekākārasampanne, sāriputtamhi nibbute.",
  "atk-s0508a216:103_0": "1168.",
  "atk-s0508a216:104_0": "“Aniccā vata saṅkhārā, uppādavayadhammino;",
  "atk-s0508a216:105_0": "Uppajjitvā nirujjhanti, tesaṁ vūpasamo sukho.",
  "atk-s0508a216:106_0": "1169.",
  "atk-s0508a216:107_0": "“Sukhumaṁ te paṭivijjhanti, vālaggaṁ usunā yathā;",
  "atk-s0508a216:108_0": "Ye pañcakkhandhe passanti, parato no ca attato.",
  "atk-s0508a216:109_0": "1170.",
  "atk-s0508a216:110_0": "“Ye ca passanti saṅkhāre, parato no ca attato;",
  "atk-s0508a216:111_0": "Paccabyādhiṁsu nipuṇaṁ, vālaggaṁ usunā yathā.",
  "atk-s0508a216:112_0": "1171.",
  "atk-s0508a216:113_0": "“Sattiyā viya omaṭṭho, ḍayhamānova matthake;",
  "atk-s0508a216:114_0": "Kāmarāgappahānāya, sato bhikkhu paribbaje.",
  "atk-s0508a216:115_0": "1172.",
  "atk-s0508a216:116_0": "“Sattiyā viya omaṭṭho, ḍayhamānova matthake;",
  "atk-s0508a216:117_0": "Bhavarāgappahānāya, sato bhikkhu paribbaje.",
  "atk-s0508a216:118_0": "1173.",
  "atk-s0508a216:119_0": "“Codito bhāvitattena, sarīrantimadhārinā;",
  "atk-s0508a216:120_0": "Migāramātupāsādaṁ, pādaṅguṭṭhena kampayiṁ.",
  "atk-s0508a216:121_0": "1174.",
  "atk-s0508a216:122_0": "“Nayidaṁ sithilamārabbha, nayidaṁ appena thāmasā;",
  "atk-s0508a216:123_0": "Nibbānamadhigantabbaṁ, sabbaganthapamocanaṁ.",
  "atk-s0508a216:124_0": "1175.",
  "atk-s0508a216:125_0": "“Ayañca daharo bhikkhu, ayamuttamaporiso;",
  "atk-s0508a216:126_0": "Dhāreti antimaṁ dehaṁ, jetvā māraṁ savāhanaṁ.",
  "atk-s0508a216:127_0": "1176.",
  "atk-s0508a216:128_0": "“Vivaramanupabhanti vijjutā, vebhārassa ca paṇḍavassa ca;",
  "atk-s0508a216:129_0": "Nagavivaragato jhāyati, putto appaṭimassa tādino.",
  "atk-s0508a216:130_0": "1177.",
  "atk-s0508a216:131_0": "“Upasanto uparato, pantasenāsano muni;",
  "atk-s0508a216:132_0": "Dāyādo buddhaseṭṭhassa, brahmunā abhivandito.",
  "atk-s0508a216:133_0": "1178.",
  "atk-s0508a216:134_0": "“Upasantaṁ uparataṁ, pantasenāsanaṁ muniṁ;",
  "atk-s0508a216:135_0": "Dāyādaṁ buddhaseṭṭhassa, vanda brāhmaṇa kassapaṁ.",
  "atk-s0508a216:136_0": "1179.",
  "atk-s0508a216:137_0": "“Yo ca jātisataṁ gacche, sabbā brāhmaṇajātiyo;",
  "atk-s0508a216:138_0": "Sottiyo vedasampanno, manussesu punappunaṁ.",
  "atk-s0508a216:139_0": "1180.",
  "atk-s0508a216:140_0": "“Ajjhāyakopi ce assa, tiṇṇaṁ vedāna pāragū;",
  "atk-s0508a216:141_0": "Etassa vandanāyetaṁ, kalaṁ nāgghati soḷasiṁ.",
  "atk-s0508a216:142_0": "1181.",
  "atk-s0508a216:143_0": "“Yo so aṭṭha vimokkhāni, purebhattaṁ aphassayi;",
  "atk-s0508a216:144_0": "Anulomaṁ paṭilomaṁ, tato piṇḍāya gacchati.",
  "atk-s0508a216:145_0": "1182.",
  "atk-s0508a216:146_0": "“Tādisaṁ bhikkhuṁ māsādi, māttānaṁ khaṇi brāhmaṇa;",
  "atk-s0508a216:147_0": "Abhippasādehi manaṁ, arahantamhi tādine;",
  "atk-s0508a216:148_0": "Khippaṁ pañjaliko vanda, mā te vijaṭi matthakaṁ.",
  "atk-s0508a216:149_0": "1183.",
  "atk-s0508a216:150_0": "“Neso passati saddhammaṁ, saṁsārena purakkhato;",
  "atk-s0508a216:151_0": "Adhogamaṁ jimhapathaṁ, kummaggamanudhāvati.",
  "atk-s0508a216:152_0": "1184.",
  "atk-s0508a216:153_0": "“Kimīva mīḷhasallitto, saṅkhāre adhimucchito;",
  "atk-s0508a216:154_0": "Pagāḷho lābhasakkāre, tuccho gacchati poṭṭhilo.",
  "atk-s0508a216:155_0": "1185.",
  "atk-s0508a216:156_0": "“Imañca passa āyantaṁ, sāriputtaṁ sudassanaṁ;",
  "atk-s0508a216:157_0": "Vimuttaṁ ubhatobhāge, ajjhattaṁ susamāhitaṁ.",
  "atk-s0508a216:158_0": "1186.",
  "atk-s0508a216:159_0": "“Visallaṁ khīṇasaṁyogaṁ, tevijjaṁ maccuhāyinaṁ;",
  "atk-s0508a216:160_0": "Dakkhiṇeyyaṁ manussānaṁ, puññakkhettaṁ anuttaraṁ.",
  "atk-s0508a216:161_0": "1187. “Ete sambahulā devā, iddhimanto yasassino.",
  "atk-s0508a216:162_0": "Dasa devasahassāni, sabbe brahmapurohitā;",
  "atk-s0508a216:163_0": "Moggallānaṁ namassantā, tiṭṭhanti pañjalīkatā.",
  "atk-s0508a216:164_0": "1188.",
  "atk-s0508a216:165_0": "“Namo te purisājañña, namo te purisuttama;",
  "atk-s0508a216:166_0": "Yassa te āsavā khīṇā, dakkhiṇeyyosi mārisa.",
  "atk-s0508a216:167_0": "1189.",
  "atk-s0508a216:168_0": "“Pūjito naradevena, uppanno maraṇābhibhū;",
  "atk-s0508a216:169_0": "Puṇḍarīkaṁva toyena, saṅkhārenupalimpati.",
  "atk-s0508a216:170_0": "1190.",
  "atk-s0508a216:171_0": "“Yassa muhuttena sahassadhā loko, saṁvidito sabrahmakappo vasi;",
  "atk-s0508a216:172_0": "Iddhiguṇe cutupapāte kāle, passati devatā sa bhikkhu.",
  "atk-s0508a216:173_0": "1191.",
  "atk-s0508a216:174_0": "“Sāriputtova paññāya, sīlena upasamena ca;",
  "atk-s0508a216:175_0": "Yopi pāraṅgato bhikkhu, etāvaparamo siyā.",
  "atk-s0508a216:176_0": "1192.",
  "atk-s0508a216:177_0": "“Koṭisatasahassassa, attabhāvaṁ khaṇena nimmine;",
  "atk-s0508a216:178_0": "Ahaṁ vikubbanāsu kusalo, vasībhūtomhi iddhiyā.",
  "atk-s0508a216:179_0": "1193.",
  "atk-s0508a216:180_0": "“Samādhivijjāvasipāramīgato, moggallānagotto asitassa sāsane;",
  "atk-s0508a216:181_0": "Dhīro samucchindi samāhitindriyo, nāgo yathā pūtilataṁva bandhanaṁ.",
  "atk-s0508a216:182_0": "1194.",
  "atk-s0508a216:183_0": "“Pariciṇṇo mayā satthā, kataṁ buddhassa sāsanaṁ;",
  "atk-s0508a216:184_0": "Ohito garuko bhāro, bhavanetti samūhatā.",
  "atk-s0508a216:185_0": "1195.",
  "atk-s0508a216:186_0": "“Yassa catthāya pabbajito, agārasmānagāriyaṁ;",
  "atk-s0508a216:187_0": "So me attho anuppatto, sabbasaṁyojanakkhayo.",
  "atk-s0508a216:188_0": "1196.",
  "atk-s0508a216:189_0": "“Kīdiso nirayo āsi, yattha dussī apaccatha;",
  "atk-s0508a216:190_0": "Vidhuraṁ sāvakamāsajja, kakusandhañca brāhmaṇaṁ.",
  "atk-s0508a216:191_0": "1197.",
  "atk-s0508a216:192_0": "“Sataṁ āsi ayosaṅkū, sabbe paccattavedanā;",
  "atk-s0508a216:193_0": "Īdiso nirayo āsi, yattha dussī apaccatha;",
  "atk-s0508a216:194_0": "Vidhuraṁ sāvakamāsajja, kakusandhañca brāhmaṇaṁ.",
  "atk-s0508a216:195_0": "1198.",
  "atk-s0508a216:196_0": "“Yo etamabhijānāti, bhikkhu buddhassa sāvako;",
  "atk-s0508a216:197_0": "Tādisaṁ bhikkhumāsajja, kaṇha dukkhaṁ nigacchasi.",
  "atk-s0508a216:198_0": "1199.",
  "atk-s0508a216:199_0": "“Majjhesarasmiṁ tiṭṭhanti, vimānā kappaṭhāyino;",
  "atk-s0508a216:200_0": "Veḷuriyavaṇṇā rucirā, accimanto pabhassarā;",
  "atk-s0508a216:201_0": "Accharā tattha naccanti, puthu nānattavaṇṇiyo.",
  "atk-s0508a216:202_0": "1200.",
  "atk-s0508a216:203_0": "“Yo etamabhijānāti…pe… kaṇha dukkhaṁ nigacchasi.",
  "atk-s0508a216:204_0": "1201.",
  "atk-s0508a216:205_0": "“Yo ve buddhena codito, bhikkhusaṅghassa pekkhato;",
  "atk-s0508a216:206_0": "Migāramātupāsādaṁ, pādaṅguṭṭhena kampayi.",
  "atk-s0508a216:207_0": "1202.",
  "atk-s0508a216:208_0": "“Yo etamabhijānāti…pe… kaṇha dukkhaṁ nigacchasi.",
  "atk-s0508a216:209_0": "1203.",
  "atk-s0508a216:210_0": "“Yo vejayantapāsādaṁ, pādaṅguṭṭhena kampayi;",
  "atk-s0508a216:211_0": "Iddhibalenupatthaddho, saṁvejesi ca devatā.",
  "atk-s0508a216:212_0": "1204.",
  "atk-s0508a216:213_0": "“Yo etamabhijānāti…pe… kaṇha dukkhaṁ nigacchasi.",
  "atk-s0508a216:214_0": "1205.",
  "atk-s0508a216:215_0": "“Yo vejayantapāsāde, sakkaṁ so paripucchati;",
  "atk-s0508a216:216_0": "Api āvuso jānāsi, taṇhakkhayavimuttiyo;",
  "atk-s0508a216:217_0": "Tassa sakko viyākāsi, pañhaṁ puṭṭho yathātathaṁ.",
  "atk-s0508a216:218_0": "1206.",
  "atk-s0508a216:219_0": "“Yo etamabhijānāti…pe… kaṇha dukkhaṁ nigacchasi.",
  "atk-s0508a216:220_0": "1207.",
  "atk-s0508a216:221_0": "“Yo brahmānaṁ paripucchati, sudhammāyaṁ ṭhito sabhaṁ;",
  "atk-s0508a216:222_0": "Ajjāpi tyāvuso sā diṭṭhi, yā te diṭṭhi pure ahu;",
  "atk-s0508a216:223_0": "Passasi vītivattantaṁ, brahmaloke pabhassaraṁ.",
  "atk-s0508a216:224_0": "1208.",
  "atk-s0508a216:225_0": "“Tassa brahmā viyākāsi, pañhaṁ puṭṭho yathātathaṁ;",
  "atk-s0508a216:226_0": "Na me mārisa sā diṭṭhi, yā me diṭṭhi pure ahu.",
  "atk-s0508a216:227_0": "1209.",
  "atk-s0508a216:228_0": "“Passāmi vītivattantaṁ, brahmaloke pabhassaraṁ;",
  "atk-s0508a216:229_0": "Sohaṁ ajja kathaṁ vajjaṁ, ahaṁ niccomhi sassato.",
  "atk-s0508a216:230_0": "1210.",
  "atk-s0508a216:231_0": "“Yo etamabhijānāti…pe… kaṇha dukkhaṁ nigacchasi.",
  "atk-s0508a216:232_0": "1211.",
  "atk-s0508a216:233_0": "“Yo mahāneruno kūṭaṁ, vimokkhena aphassayi;",
  "atk-s0508a216:234_0": "Vanaṁ pubbavidehānaṁ, ye ca bhūmisayā narā.",
  "atk-s0508a216:235_0": "1212.",
  "atk-s0508a216:236_0": "“Yo etamabhijānāti, bhikkhu buddhassa sāvako;",
  "atk-s0508a216:237_0": "Tādisaṁ bhikkhumāsajja, kaṇha dukkhaṁ nigacchasi.",
  "atk-s0508a216:238_0": "1213.",
  "atk-s0508a216:239_0": "“Na ve aggi cetayati, ahaṁ bālaṁ ḍahāmiti;",
  "atk-s0508a216:240_0": "Bālova jalitaṁ aggiṁ, āsajja naṁ paḍayhati.",
  "atk-s0508a216:241_0": "1214.",
  "atk-s0508a216:242_0": "“Evameva tuvaṁ māra, āsajja naṁ tathāgataṁ;",
  "atk-s0508a216:243_0": "Sayaṁ ḍahissasi attānaṁ, bālo aggiṁva samphusaṁ.",
  "atk-s0508a216:244_0": "1215.",
  "atk-s0508a216:245_0": "“Apuññaṁ pasavī māro, āsajja naṁ tathāgataṁ;",
  "atk-s0508a216:246_0": "Kinnu maññasi pāpima, na me pāpaṁ vipaccati.",
  "atk-s0508a216:247_0": "1216.",
  "atk-s0508a216:248_0": "“Karato te cīyate pāpaṁ, cirarattāya antaka;",
  "atk-s0508a216:249_0": "Māra nibbinda buddhamhā, āsaṁ mākāsi bhikkhusu.",
  "atk-s0508a216:250_0": "1217.",
  "atk-s0508a216:251_0": "“Iti māraṁ atajjesi, bhikkhu bhesakaḷāvane;",
  "atk-s0508a216:252_0": "Tato so dummano yakkho, tatthevantaradhāyathā”ti. –",
  "atk-s0508a216:253_0": "Itthaṁ sudaṁ āyasmā mahāmoggallāno thero gāthāyo abhāsitthāti.",
  "atk-s0508a216:254_0": "Iminā anukkamena ekaccaṁ saṅgahaṁ āropetvā ṭhapitā.",
  "atk-s0508a216:255_0": "Tattha “āraññikā”tiādikā catasso gāthā bhikkhūnaṁ ovādadānavasena bhāsitā.",
  "atk-s0508a216:255_1": "Āraññikāti gāmantasenāsanaṁ paṭikkhipitvā āraññakadhutaṅgasamādānena āraññikā.",
  "atk-s0508a216:255_2": "Saṅghabhattaṁ paṭikkhipitvā piṇḍapātikaṅgasamādānena piṇḍapātikā,",
  "atk-s0508a216:255_3": "ghare ghare laddhapiṇḍapātena yāpanakā.",
  "atk-s0508a216:255_4": "Uñchāpattāgateratāti uñchācariyāya patte āgate pattapariyāpanne ratā,",
  "atk-s0508a216:255_5": "teneva abhiratā santuṭṭhā.",
  "atk-s0508a216:255_6": "Dālemu maccuno senanti attānaṁ anatthajanane sahāyabhāvūpagamanato maccurājassa senābhūtaṁ kilesavāhiniṁ samucchindema.",
  "atk-s0508a216:255_7": "Ajjhattaṁ susamāhitāti gocarajjhattesu suṭṭhu samāhitā hutvā,",
  "atk-s0508a216:255_8": "etenassa padālanupāyamāha.",
  "atk-s0508a216:256_0": "Dhunāmāti niddhunāma viddhaṁsema.",
  "atk-s0508a216:257_0": "Sātatikāti sātaccakārino bhāvanāya satatapavattavīriyā.",
  "atk-s0508a216:258_0": "“Aṭṭhikaṅkalakuṭike”tiādikā catasso gāthā attānaṁ palobhetuṁ upagatāya gaṇikāya ovādavasena abhāsi.",
  "atk-s0508a216:258_1": "Tattha aṭṭhikaṅkalakuṭiketi aṭṭhisaṅkhalikāmayakuṭike.",
  "atk-s0508a216:258_2": "Nhārupasibbiteti navahi nhārusatehi samantato sibbite.",
  "atk-s0508a216:258_3": "Araññe kuṭiyo dārudaṇḍe ussāpetvā valliādīhi bandhitvā kariyanti,",
  "atk-s0508a216:258_4": "tvaṁ pana paramajegucchena aṭṭhikaṅkalena paramajeguccheheva nhārūhi bandhitvā katā,",
  "atk-s0508a216:258_5": "ativiya jegucchā paṭikkūlā cāti dasseti.",
  "atk-s0508a216:258_6": "Dhiratthu pūre duggandheti kesalomādino nānappakārassa asucino pūre paripuṇṇe,",
  "atk-s0508a216:258_7": "tato eva duggandhe dhiratthu tava dhīkāro hotu.",
  "atk-s0508a216:258_8": "Paragatte mamāyaseti idañca te duggandhassa upari phoṭasamuṭṭhānaṁ parissayaṁ evaṁ asuciduggandhaṁ jegucchaṁ",
  "atk-s0508a216:258_9": "paṭikkūlasamādānaṁ tādise eva aññasmiṁ padese soṇasiṅgālakimikulādīnaṁ gattabhūte kaḷevare mamattaṁ karosi.",
  "atk-s0508a216:259_0": "Gūthabhasteti gūthabharitabhastasadise.",
  "atk-s0508a216:259_1": "Taconaddheti tacena onaddhe chavimattapaṭicchāditakibbise.",
  "atk-s0508a216:259_2": "Uragaṇḍipisācinīti ure ṭhitagaṇḍadvayavatī bhayānakabhāvato anatthāvahato ca pisācasadisī.",
  "atk-s0508a216:259_3": "Yāni sandanti sabbadāti yāni nava sotāni,",
  "atk-s0508a216:259_4": "nava vaṇamukhāni sabbadā rattindivaṁ sandanti, savanti,",
  "atk-s0508a216:259_5": "asuciṁ paggharanti.",
  "atk-s0508a216:260_0": "Paribandhanti sammāpaṭipattiparibandhabhūtaṁ.",
  "atk-s0508a216:260_1": "Bhikkhūti saṁsāre bhayaṁ ikkhanto bhinnakileso vā dūrato parivajjayateti mamattaṁ na karoti.",
  "atk-s0508a216:260_2": "Mīḷhañca yathā sucikāmoti ca-",
  "atk-s0508a216:260_3": "iti nipātamattaṁ.",
  "atk-s0508a216:260_4": "Yathā sucijātiko sucimeva icchanto sasīsaṁ nhāto mīḷhaṁ disvā dūratova parivajjesi,",
  "atk-s0508a216:260_5": "evamevaṁ bhikkhūti attho.",
  "atk-s0508a216:261_0": "Evañce taṁ jano jaññā,",
  "atk-s0508a216:261_1": "yathā jānāmi taṁ ahanti evaṁ sarīrasaññitaṁ asucipuñjaṁ yathā ahaṁ yathābhūtaṁ jānāmi,",
  "atk-s0508a216:261_2": "evameva mahājano jāneyya,",
  "atk-s0508a216:261_3": "taṁ ārakā dūratova parivajjeyya.",
  "atk-s0508a216:261_4": "Gūthaṭṭhānaṁvapāvuseti pāvusakāle kilinnāsuciṁ nirantaraṁ gūthaṭṭhānaṁ viya sucijātiko.",
  "atk-s0508a216:261_5": "Yasmā pana taṁ yathābhūtaṁ na jānāti,",
  "atk-s0508a216:261_6": "tasmā tattha nimuggo sīsaṁ na ukkhipatīti adhippāyo.",
  "atk-s0508a216:262_0": "Evaṁ therena sarīre dose vibhāvite sā gaṇikā lajjāvanatamukhā there gāravaṁ paccupaṭṭhapetvā “evametaṁ",
  "atk-s0508a216:262_1": "mahāvīrā”ti gāthaṁ vatvā theraṁ vanditvā aṭṭhāsi.",
  "atk-s0508a216:262_2": "Tattha ettha ceketi evaṁ pākaṭapaṭikkūlasabhāvepi etasmiṁ kāye ekacce sattā āsattibalavatāya visīdanti visādaṁ āpajjanti.",
  "atk-s0508a216:262_3": "Paṅkamhiva jaraggavo mahākaddamakucchiyaṁ sampatitadubbalabalibaddo viya byasanameva pāpuṇantīti attho.",
  "atk-s0508a216:263_0": "Puna taṁ thero mādise evarūpā paṭipatti niratthakā vighātāvahā evāti dassento “ākāsamhī”tiādinā gāthādvayamāha.",
  "atk-s0508a216:263_1": "Tassattho –",
  "atk-s0508a216:263_2": "yo puggalo haliddiyā aññena vā raṅgajātena ākāsaṁ rañjituṁ maññeyya,",
  "atk-s0508a216:263_3": "tassa taṁ kammaṁ vighātudayaṁ cittavighātāvahameva siyā,",
  "atk-s0508a216:263_4": "yathā taṁ avisaye yogo.",
  "atk-s0508a216:264_0": "Tadākāsasamaṁ cittanti tayidaṁ mama cittaṁ ākāsasamaṁ katthaci alaggabhāvena ajjhattaṁ suṭṭhu samāhitaṁ,",
  "atk-s0508a216:264_1": "tasmā mā pāpacitte āsādīti kāmesu nimuggatāya lāmakacitte nihīnacitte mādise mā āsādehi.",
  "atk-s0508a216:264_2": "Aggikhandhaṁva pakkhimāti pakkhimā salabho aggikkhandhaṁ āsādento anatthameva pāpuṇāti,",
  "atk-s0508a216:264_3": "evaṁ sampadamidaṁ tuyhanti dasseti.",
  "atk-s0508a216:265_0": "Passa cittakatantiādikā satta gāthā tameva gaṇikaṁ disvā vipallattacittānaṁ bhikkhūnaṁ ovādadānavasena vuttā.",
  "atk-s0508a216:265_1": "Taṁ sutvā sā gaṇikā maṅkubhūtā āgatamaggeneva palātā.",
  "atk-s0508a216:266_0": "Tadāsītiādikā catasso gāthā āyasmato sāriputtattherassa parinibbānaṁ ārabbha vuttā.",
  "atk-s0508a216:266_1": "Tattha anekākārasampanneti anekehi sīlasaṁvarādippakārehi paripuṇṇe.",
  "atk-s0508a216:267_0": "Sukhumaṁ te paṭivijjhantīti te yogino atisukhumaṁ paṭivijjhanti nāma.",
  "atk-s0508a216:267_1": "Yathā kiṁ?",
  "atk-s0508a216:267_2": "Vālaggaṁ usunā yathā yathā satadhābhinnassa vālassa ekaṁ aṁsu aggaṁ rattandhakāratimisāya vijjullatobhāsena vijjhantā viyāti attho.",
  "atk-s0508a216:267_3": "Ke pana teti āha “ye pañcakkhandhe passanti,",
  "atk-s0508a216:267_4": "parato no ca attato”ti.",
  "atk-s0508a216:267_5": "Tattha paratoti anattato.",
  "atk-s0508a216:267_6": "Tassa attaggāhapaṭikkhepadassanañhetaṁ.",
  "atk-s0508a216:267_7": "Tenāha “no ca attato”ti.",
  "atk-s0508a216:267_8": "Etena anattato abhivuṭṭhitassa ariyamaggassa vasena dukkhasacce pariññābhisamayaṁ āha,",
  "atk-s0508a216:267_9": "tadavinābhāvato pana itaresampi abhisamayānaṁ suppaṭivijjhatā vuttā eva hotīti daṭṭhabbaṁ.",
  "atk-s0508a216:267_10": "Keci pana “anatthakārakato pare nāma pañcupādānakkhandhāti ‘parato passantī’ti iminā visesato sabbopi sammadeva vutto”ti vadanti.",
  "atk-s0508a216:267_11": "Paccabyādhiṁsūti paṭivijjhiṁsu.",
  "atk-s0508a216:268_0": "Sattiyāviya omaṭṭhoti paṭhamagāthā tissattheraṁ ārabbha vuttā,",
  "atk-s0508a216:268_1": "dutiyā vaḍḍhamānattheraṁ.",
  "atk-s0508a216:268_2": "Tā heṭṭhā vuttatthāva.",
  "atk-s0508a216:269_0": "Coditobhāvitattenāti gāthā pāsādakampanasuttantaṁ ārabbha vuttā.",
  "atk-s0508a216:269_1": "Tattha bhāvitattena sarīrantimadhārināti bhagavantaṁ sandhāya vadati.",
  "atk-s0508a216:270_0": "Nayidaṁ sithilamārabbhātiādikā dve gāthā hīnavīriyaṁ vedanāmakaṁ daharabhikkhuṁ ārabbha vuttā.",
  "atk-s0508a216:270_1": "Tattha sithilamārabbhāti sithilaṁ katvā vīriyaṁ akatvā.",
  "atk-s0508a216:270_2": "Appena thāmasāti appakena vīriyabalena nayidaṁ nibbānaṁ adhigantabbaṁ,",
  "atk-s0508a216:270_3": "mahanteneva pana catubbidhasammappadhānavīriyena pattabbanti attho.",
  "atk-s0508a216:271_0": "Vivaramanupabhantītiādikā dve gāthā attano vivekabhāvaṁ ārabbha vuttā.",
  "atk-s0508a216:271_1": "Tattha brahmunā abhivanditoti mahābrahmunā sadevakena lokena ca abhimukhena hutvā thomito namassito ca.",
  "atk-s0508a216:272_0": "Upasantaṁ uparatantiādikā pañca gāthā rājagahaṁ piṇḍāya pavisantaṁ mahākassapattheraṁ disvā “kāḷakaṇṇī",
  "atk-s0508a216:272_1": "mayā diṭṭhā”ti oloketvā ṭhitaṁ sāriputtattherassa bhāgineyyaṁ micchādiṭṭhibrāhmaṇaṁ disvā tassa anukampāya",
  "atk-s0508a216:272_2": "“ayaṁ brāhmaṇo mā nassī”ti ariyūpavādapaṭighātatthaṁ “theraṁ vandāhī”ti taṁ uyyojentena vuttā.",
  "atk-s0508a216:272_3": "Tattha jātisataṁ gaccheti jātīnaṁ sataṁ upagaccheyya.",
  "atk-s0508a216:272_4": "Sottiyoti sottiyajātiko.",
  "atk-s0508a216:272_5": "Vedasampannoti ñāṇasampanno.",
  "atk-s0508a216:272_6": "Etassāti therassa.",
  "atk-s0508a216:272_7": "Ayañhettha saṅkhepattho –",
  "atk-s0508a216:272_8": "yo puggalo uditoditā asambhinnā satabrāhmaṇajātiyo anupaṭipāṭiyā uppajjanavasena upagaccheyya,",
  "atk-s0508a216:272_9": "tattha ca brāhmaṇānaṁ vijjāsu nipphattiṁ gato tiṇṇaṁ vedānaṁ pāragū siyā brāhmaṇavattañca pūrento,",
  "atk-s0508a216:272_10": "tassetaṁ vijjādianuṭṭhānaṁ etassa mahākassapattherassa vandanāya vandanāmayapuññassa soḷasiṁ kalaṁ nāgghati,",
  "atk-s0508a216:272_11": "vandanāmayapuññameva tato mahantataranti.",
  "atk-s0508a216:273_0": "Aṭṭhavimokkhānīti rūpajjhānādike aṭṭha vimokkhe.",
  "atk-s0508a216:273_1": "Bhāvanāvasena hi laddhāni rūpajjhānāni paccanīkadhammehi suṭṭhu vimuttataṁ abhirativasena ārammaṇe nirāsaṅgañca",
  "atk-s0508a216:273_2": "pavattiṁ upādāya “vimokkhānī”ti vuccanti.",
  "atk-s0508a216:273_3": "Nirodhasamāpatti pana paccanīkadhammehi vimuttattā eva.",
  "atk-s0508a216:273_4": "Idha pana jhānameva veditabbaṁ.",
  "atk-s0508a216:273_5": "Anulomaṁpaṭilomanti paṭhamajjhānato paṭṭhāya yāva nevasaññānāsaññāyatanā anulomaṁ,",
  "atk-s0508a216:273_6": "nevasaññānāsaññāyatanato paṭṭhāya yāva paṭhamajjhānā paṭilomaṁ.",
  "atk-s0508a216:273_7": "Purebhattanti bhattakiccato pureyeva.",
  "atk-s0508a216:273_8": "Aphassayīti anekākāravokārā samāpattiyo samāpajji.",
  "atk-s0508a216:273_9": "Tato piṇḍāya gacchatīti tato samāpattito vuṭṭhāya,",
  "atk-s0508a216:273_10": "tato vā samāpattisamāpajjitato pacchā idāni piṇḍāya gacchatīti tadahu pavattaṁ therassa paṭipattiṁ sandhāya vadati.",
  "atk-s0508a216:273_11": "Thero pana divase divase tatheva paṭipajjati.",
  "atk-s0508a216:274_0": "Tādisaṁbhikkhuṁ māsādīti yādisassa guṇā ekadesena vuttā,",
  "atk-s0508a216:274_1": "tādisaṁ tathārūpaṁ buddhānubuddhaṁ mahākhīṇāsavaṁ bhikkhuṁ mā āsādehi.",
  "atk-s0508a216:274_2": "Māttānaṁ khaṇi brāhmaṇāti āsādanena ca, brāhmaṇa,",
  "atk-s0508a216:274_3": "mā attānaṁ khaṇi,",
  "atk-s0508a216:274_4": "ariyūpavādena attano kusaladhammaṁ vā ummulehi.",
  "atk-s0508a216:274_5": "Abhippasādehi mananti “sādhurūpo vata ayaṁ samaṇo”ti attano cittaṁ pasādehi.",
  "atk-s0508a216:274_6": "Mā te vijaṭi matthakanti tava matthakaṁ tasmiṁ katena aparādhena sattadhā mā phali.",
  "atk-s0508a216:274_7": "Tasmā tassa paṭikāratthaṁ khippameva pañjaliko vandāti.",
  "atk-s0508a216:274_8": "Brāhmaṇo taṁ sutvā bhīto saṁviggo lomahaṭṭhajāto tāvadeva theraṁ khamāpesi.",
  "atk-s0508a216:275_0": "Neso passatītiādikā dve gāthā poṭṭhilaṁ nāma bhikkhuṁ sammā apaṭipajjantaṁ micchājīvakataṁ disvā codanāvasena vuttā.",
  "atk-s0508a216:275_1": "Tattha neso passati saddhammanti eso poṭṭhilo bhikkhu sataṁ buddhādīnaṁ dhammaṁ maggaphalanibbānaṁ na passati. Kasmā?",
  "atk-s0508a216:275_2": "Saṁsārena purakkhato saṁsārabandhanaavijjādinā purakkhato apāyesu nibbattanato adhogamaṁ heṭṭhāgāmiṁ",
  "atk-s0508a216:275_3": "māyāsāṭheyyānugatattā jimhapathaṁ micchāmaggabhāvato kummaggabhūtaṁ micchājīvaṁ anudhāvati anuparivattati.",
  "atk-s0508a216:276_0": "Kimīva mīḷhasallittoti gūthakimī viya mīḷhena samantato litto kilesāsucivimissite saṅkhāre adhimucchito ajjhāpanno.",
  "atk-s0508a216:276_1": "Pagāḷho lābhasakkāreti lābhe ca sakkāre ca taṇhāvasena pakārato gāḷho ogāḷho.",
  "atk-s0508a216:276_2": "Tuccho gacchati poṭṭhiloti adhisīlasikkhābhāvato tuccho asāro hutvā poṭṭhilo bhikkhu gacchati pavattati.",
  "atk-s0508a216:277_0": "Imañcapassātiādikā dve gāthā āyasmantaṁ sāriputtaṁ pasaṁsantena vuttā.",
  "atk-s0508a216:277_1": "Tattha imañca passāti āyasmantaṁ sāriputtattheraṁ disvā pasannamānaso attano cittaṁ ālapati.",
  "atk-s0508a216:277_2": "Sudassananti asekkhānaṁ sīlakkhandhānañceva pāripūriyā sāvakapāramīñāṇassa ca pāripūriyā sundaradassanaṁ.",
  "atk-s0508a216:277_3": "Vimuttaṁ ubhatobhāgeti ubhatobhāgato vimuttattā ubhatobhāgavimuttaṁ ubhatobhāgeti arūpasamāpattiyā rūpakāyato,",
  "atk-s0508a216:277_4": "maggena nāmakāyato,",
  "atk-s0508a216:277_5": "yathārahaṁ tehiyeva vikkhambhanasamucchedabhāgehi vimuttanti attho.",
  "atk-s0508a216:277_6": "Sabbaso rāgasallādīnaṁ abhāvena visallaṁ kāmādiyogānaṁ sammadeva khīṇattā khīṇasaṁyogaṁ suparisuddhassa",
  "atk-s0508a216:277_7": "vijjāttayassa adhigatattā tevijjaṁ maccurājassa bhañjitattā maccuhāyinaṁ passāti yojanā.",
  "atk-s0508a216:278_0": "Ete sambahulātiādikā gāthā āyasmatā sāriputtattherena mahāmoggallānattheraṁ pasaṁsantena vuttā.",
  "atk-s0508a216:278_1": "Tattha pūjito naradevenāti narehi ca devehi ca paramāya pūjāya pūjito.",
  "atk-s0508a216:278_2": "Uppanno maraṇābhibhūti loke uppanno hutvā maraṇaṁ abhibhavitvā ṭhito.",
  "atk-s0508a216:278_3": "Atha vā pūjito naradevena sammāsambuddhena kāraṇabhūtena ariyāya jātiyā uppanno.",
  "atk-s0508a216:278_4": "Sammāsambuddho hi paṭhamaṁ kammunā naro manusso hutvā pacchāpi ariyāya jātiyā uttamo devo devātidevo ahosi,",
  "atk-s0508a216:278_5": "tasmā “naradevo”ti vuccati.",
  "atk-s0508a216:278_6": "Pūjito naradevena bhagavatā pasaṁsāvasena uppanno maraṇābhibhūte loke uppanno hutvā maraṇābhibhū maccuhāyī.",
  "atk-s0508a216:278_7": "Puṇḍarīkaṁva toyena udakena puṇḍarīkaṁ viya saṅkhāragate taṇhādiṭṭhilepena na upalimpati,",
  "atk-s0508a216:278_8": "katthacipi anissitoti attho.",
  "atk-s0508a216:279_0": "Yassāti yena.",
  "atk-s0508a216:279_1": "Muhutteti khaṇamatte kāle.",
  "atk-s0508a216:279_2": "Sahassadhāti sahassapakāro.",
  "atk-s0508a216:279_3": "Lokoti okāsaloko.",
  "atk-s0508a216:279_4": "Ayañhettha attho –",
  "atk-s0508a216:279_5": "yena mahiddhikena āyasmatā mahāmoggallānena sahassilokadhātu khaṇeneva sammadeva vidito,",
  "atk-s0508a216:279_6": "paccakkhato ñāto sabrahmakappo mahābrahmasadiso āvajjanādivasībhāvappattiyā iddhisampadāya cutūpapāte ca vasī.",
  "atk-s0508a216:279_7": "Kāle passatīti tadanurūpe kāle dibbena cakkhunā devatā passatīti.",
  "atk-s0508a216:280_0": "Sāriputtovātiādikā gāthā āyasmatā mahāmoggallānena attano guṇe pakāsentena vuttā.",
  "atk-s0508a216:280_1": "Tattha sāriputtovāti gāthāya ayaṁ saṅkhepattho –",
  "atk-s0508a216:280_2": "paññāya paññāsampadāya,",
  "atk-s0508a216:280_3": "sīlena sīlasampattiyā,",
  "atk-s0508a216:280_4": "upasamena kilesavūpasamena,",
  "atk-s0508a216:280_5": "yo bhikkhu pāraṅgato pāraṁ pariyantaṁ ukkaṁsaṁ gato so sāriputto sāvakehi paññādīhi guṇehi paramukkaṁsagato.",
  "atk-s0508a216:280_6": "Paññāya sīlena hi paramukkaṁsagato.",
  "atk-s0508a216:280_7": "Etāvaparamo siyā etaparamo eva,",
  "atk-s0508a216:280_8": "natthi tato uttarīti.",
  "atk-s0508a216:280_9": "Imaṁ pana thero yathā sāriputto paññāya uttamo,",
  "atk-s0508a216:280_10": "tathā ahaṁ samādhinā uttamoti dīpetuṁ avoca.",
  "atk-s0508a216:280_11": "Tenevāha “koṭisatasahassassā”tiādi.",
  "atk-s0508a216:281_0": "Tattha khaṇena nimmineti khaṇeneva koṭisatasahassaattabhāvaṁ nimmineyya nimmituṁ samattho.",
  "atk-s0508a216:281_1": "Tassa nimminane na mayhaṁ bhāro atthi.",
  "atk-s0508a216:281_2": "Vikubbanāsu kusalo,",
  "atk-s0508a216:281_3": "vasībhūtomhi iddhiyāti na kevalaṁ manomayavikubbanāsu eva,",
  "atk-s0508a216:281_4": "sabbāyapi iddhiyā vasībhāvappatto amhi.",
  "atk-s0508a216:282_0": "Samādhivijjāvasipāramīgatoti savitakkasavicārādisamādhīsu ceva pubbenivāsañāṇādivijjāsu ca vasībhāvena pāramiṁ koṭiṁ patto asi.",
  "atk-s0508a216:282_1": "Tassa taṇhānissayādirahitassa satthu sāsane yathāvuttehi guṇehi ukkaṁsagato.",
  "atk-s0508a216:282_2": "Dhitisampannatāya dhīro,",
  "atk-s0508a216:282_3": "moggallānagotto moggallāno,",
  "atk-s0508a216:282_4": "suṭṭhu ṭhapitaindriyatāya samāhitindriyo,",
  "atk-s0508a216:282_5": "yathā hatthināgo pūtilatābandhanaṁ sukheneva chindati,",
  "atk-s0508a216:282_6": "evaṁ sakalaṁ kilesabandhanaṁ samucchindi evāti.",
  "atk-s0508a216:283_0": "Kīdisonirayo āsītiādayo gāthā koṭṭhaṁ anupavisitvā nikkhamitvā ṭhitamāraṁ tajjentena therena vuttā.",
  "atk-s0508a216:283_1": "Tattha kīdisoti kiṁpakāro.",
  "atk-s0508a216:283_2": "Yattha dussīti yasmiṁ niraye “dussī”ti evaṁnāmo māro.",
  "atk-s0508a216:283_3": "Apaccathāti nirayagginā apacci.",
  "atk-s0508a216:283_4": "Vidhuraṁ sāvakanti vidhuraṁ nāma kakusandhassa bhagavato aggasāvakaṁ.",
  "atk-s0508a216:283_5": "Āsajjāti ghaṭṭayitvā bādhitvā.",
  "atk-s0508a216:283_6": "Kakusandhañca brāhmaṇanti kakusandhañca sammāsambuddhaṁ āsajjāti attho.",
  "atk-s0508a216:283_7": "Bhagavantaṁ uddissa kumāraṁ āvisitvā mārena khittā sakkharā therassa sīse pati.",
  "atk-s0508a216:284_0": "Sataṁ āsi ayosaṅkūti tasmiṁ kira niraye upapannānaṁ tigāvuto attabhāvo hoti,",
  "atk-s0508a216:284_1": "dussīmārassāpi tādisova ahosi.",
  "atk-s0508a216:284_2": "Atha nirayapālā tālakkhandhappamāṇānaṁ ayosūlānaṁ ādittānaṁ sampajjalitānaṁ sajotibhūtānaṁ satameva gahetvā",
  "atk-s0508a216:284_3": "“imasmiṁva te ṭhāne ṭhitena hadayena cintetvā pāpaṁ kata”nti sudhādoṇiyaṁ sudhaṁ koṭṭentā viya hadayamajjhaṁ",
  "atk-s0508a216:284_4": "koṭṭetvā paṇṇāsa janā pādābhimukhā,",
  "atk-s0508a216:284_5": "paṇṇāsa janā sīsābhimukhā koṭṭentā gacchanti,",
  "atk-s0508a216:284_6": "evaṁ gacchantā ca pañcahi vassasatehi ubho ante patvā puna nivattamānā pañcahi vassasatehi hadayamajjhaṁ upagacchanti,",
  "atk-s0508a216:284_7": "taṁ sandhāya vuttaṁ “sataṁ āsi ayosaṅkū”ti.",
  "atk-s0508a216:284_8": "Sabbe paccattavedanāti sayameva pāṭiyekkavedanājanakā.",
  "atk-s0508a216:284_9": "Sā kira vedanā mahānirayavedanāto dukkhatarā hoti,",
  "atk-s0508a216:284_10": "yathā hi sinehapānasattāhato parihārasattāhaṁ dukkhataraṁ,",
  "atk-s0508a216:284_11": "evaṁ mahānirayadukkhato ussade vuṭṭhānavedanā dukkhatarā.",
  "atk-s0508a216:284_12": "Īdiso nirayo āsīti imasmiṁ ṭhāne devadūtasuttena nirayo dīpetabbo.",
  "atk-s0508a216:285_0": "Yo etamabhijānātīti yo mahābhiñño etaṁ kammaphalañca hatthatale ṭhapitaāmalakaṁ viya abhimukhaṁ katvā paccakkhato jānāti.",
  "atk-s0508a216:285_1": "Bhikkhu buddhassa sāvakoti bhinnakileso bhikkhu sammāsambuddhassa sāvako. Kaṇha,",
  "atk-s0508a216:285_2": "dukkhaṁ nigacchasīti ekantakāḷakehi pāpadhammehi samannāgatattā,",
  "atk-s0508a216:285_3": "kaṇha māra,",
  "atk-s0508a216:285_4": "dukkhaṁ vindissasi.",
  "atk-s0508a216:286_0": "Majjhesarasminti mahāsamuddassa majjhe kira udakaṁ vatthuṁ katvā nibbattavimānāni kappaṭṭhitikāni honti.",
  "atk-s0508a216:286_1": "Tenāha “vimānā kappaṭhāyino”ti.",
  "atk-s0508a216:286_2": "Tesaṁ veḷuriyassa viya vaṇṇo hoti,",
  "atk-s0508a216:286_3": "pabbatamatthake jalitanaḷaggikhandho viya ca etesaṁ acciyo jotanti,",
  "atk-s0508a216:286_4": "tena te ativiya pabhassarā pabhāsampannā honti.",
  "atk-s0508a216:286_5": "Tenāha “veḷuriyavaṇṇā rucirā,",
  "atk-s0508a216:286_6": "accimanto pabhassarā”ti.",
  "atk-s0508a216:286_7": "Puthunānattavaṇṇiyoti nīlādivasena nānattavaṇṇā bahū accharā tattha tesu vimānesu naccanti.",
  "atk-s0508a216:287_0": "Yo etamabhijānātīti yo etaṁ vimānaṁ vatthuṁ paccakkhaṁ katvā jānāti.",
  "atk-s0508a216:287_1": "Ayañhi attho vimānapetavatthūhi dīpetabbo.",
  "atk-s0508a216:288_0": "Buddhena coditoti sammāsambuddhena codito uyyojito.",
  "atk-s0508a216:288_1": "Bhikkhusaṅghassa pekkhatoti mahato bhikkhusaṅghassa passantassa.",
  "atk-s0508a216:288_2": "Migāramātupāsādaṁ pādaṅguṭṭhena kampayīti pubbārāme visākhāya mahāupāsikāya kāritaṁ sahassagabbhapaṭimaṇḍitaṁ",
  "atk-s0508a216:288_3": "mahāpāsādaṁ attano pādaṅguṭṭhena kampesiṁ.",
  "atk-s0508a216:288_4": "Ekasmiñhi samaye pubbārāme yathāvuttapāsāde bhagavati viharante sambahulā navakatarā bhikkhū uparipāsāde",
  "atk-s0508a216:288_5": "nisinnā satthārampi acintetvā tiracchānakathaṁ kathetumāraddhā,",
  "atk-s0508a216:288_6": "taṁ sutvā bhagavā te saṁvejetvā attano dhammadesanāya bhājanabhūte kātukāmo āyasmantaṁ mahāmoggallānattheraṁ āmantesi –",
  "atk-s0508a216:288_7": "“passasi tvaṁ,",
  "atk-s0508a216:288_8": "moggallāna,",
  "atk-s0508a216:288_9": "nave bhikkhū tiracchānakathamanuyutte”ti.",
  "atk-s0508a216:288_10": "Taṁ sutvā thero satthu ajjhāsayaṁ ñatvā abhiññāpādakaṁ āpokasiṇārammaṇaṁ catutthajjhānaṁ samāpajjitvā",
  "atk-s0508a216:288_11": "vuṭṭhāya “pāsādassa patiṭṭhitokāsaṁ udakaṁ hotū”ti adhiṭṭhāya pāsādamatthake thūpikaṁ pādaṅguṭṭhena pahari,",
  "atk-s0508a216:288_12": "pāsādo onamitvā ekena passena aṭṭhāsi.",
  "atk-s0508a216:288_13": "Punapi pahari,",
  "atk-s0508a216:288_14": "aparena passena aṭṭhāsi.",
  "atk-s0508a216:288_15": "Te bhikkhū bhītā saṁviggā pāsādassa patanabhayena tato nikkhamitvā bhagavato samīpe aṭṭhaṁsu.",
  "atk-s0508a216:288_16": "Satthā tesaṁ ajjhāsayaṁ oloketvā dhammaṁ deseti.",
  "atk-s0508a216:288_17": "Taṁ sutvā tesu keci sotāpattiphale patiṭṭhahiṁsu,",
  "atk-s0508a216:288_18": "keci sakadāgāmiphale,",
  "atk-s0508a216:288_19": "keci anāgāmiphale,",
  "atk-s0508a216:288_20": "keci arahattaphale patiṭṭhahiṁsu.",
  "atk-s0508a216:288_21": "Svāyamattho pāsādakampanasuttena dīpetabbo.",
  "atk-s0508a216:289_0": "Vejayantapāsādanti so vejayantapāsādo tāvatiṁsabhavane yojanasahassubbedho anekasahassaniyyūhakūṭāgārapaṭimaṇḍito",
  "atk-s0508a216:289_1": "devāsurasaṅgāme asure jinitvā sakke devānaminde nagaramajjhe ṭhite uṭṭhito vijayantena nibbattattā “vejayanto”ti",
  "atk-s0508a216:289_2": "laddhanāmo pāsādo,",
  "atk-s0508a216:289_3": "taṁ sandhāyāha “vejayantapāsāda”nti.",
  "atk-s0508a216:289_4": "Tampi hi ayaṁ thero pādaṅguṭṭhena kampesi.",
  "atk-s0508a216:289_5": "Ekasmiñhi samaye bhagavantaṁ pubbārāme viharantaṁ sakko devarājā upasaṅkamitvā taṇhāsaṅkhayavimuttiṁ pucchi.",
  "atk-s0508a216:289_6": "Tassa bhagavā vissajjeti.",
  "atk-s0508a216:289_7": "So taṁ sutvā attamano pamudito abhivādetvā padakkhiṇaṁ katvā attano devalokameva gato.",
  "atk-s0508a216:289_8": "Athāyasmā mahāmoggallāno evaṁ cintesi –",
  "atk-s0508a216:289_9": "“ayaṁ sakko bhagavantaṁ upasaṅkamitvā evarūpaṁ gambhīraṁ nibbānapaṭisaṁyuttaṁ pañhaṁ pucchi,",
  "atk-s0508a216:289_10": "bhagavatā ca pañho vissajjito,",
  "atk-s0508a216:289_11": "kinnu kho jānitvā gato,",
  "atk-s0508a216:289_12": "udāhu ajānitvā?",
  "atk-s0508a216:289_13": "Yaṁnūnāhaṁ devalokaṁ gantvā tamatthaṁ jāneyya”nti.",
  "atk-s0508a216:289_14": "So tāvadeva tāvatiṁsabhavanaṁ gantvā sakkaṁ devānamindaṁ tamatthaṁ pucchi.",
  "atk-s0508a216:289_15": "Sakko dibbasampattiyā pamatto hutvā vikkhepaṁ akāsi.",
  "atk-s0508a216:289_16": "Thero tassa saṁvegajananatthaṁ vejayantapāsādaṁ pādaṅguṭṭhena kampesi.",
  "atk-s0508a216:289_17": "Tena vuttaṁ –",
  "atk-s0508a216:290_0": "“Yo vejayantapāsādaṁ, pādaṅguṭṭhena kampayi;",
  "atk-s0508a216:291_0": "Iddhibalenupatthaddho, saṁvejesi ca devatā”ti.",
  "atk-s0508a216:292_0": "Ayaṁ panattho cūḷataṇhāsaṅkhayavimuttisuttena dīpetabbo. Kampitākāro heṭṭhā vuttoyeva.",
  "atk-s0508a216:293_0": "Sakkaṁ so paripucchatīti yathāvuttameva therassa taṇhāsaṅkhayavimuttipucchaṁ sandhāya vuttaṁ.",
  "atk-s0508a216:293_1": "Tenāha “api, āvuso, jānāsi,",
  "atk-s0508a216:293_2": "taṇhakkhayavimuttiyo”ti.",
  "atk-s0508a216:293_3": "Tassa sakko viyākāsīti idaṁ therena pāsādakampane kate saṁviggahadayena pamādaṁ pahāya yoniso manasi karitvā pañhassa byākatabhāvaṁ sandhāya vuttaṁ.",
  "atk-s0508a216:293_4": "Satthārā desitaniyāmeneva hi so tadā kathesi.",
  "atk-s0508a216:293_5": "Tenāha “pañhaṁ puṭṭho yathātatha”nti.",
  "atk-s0508a216:293_6": "Tattha sakkaṁ so paripucchatīti sakkaṁ devarājaṁ so moggallānatthero satthārā desitāya taṇhāsaṅkhayavimuttiyā sammadeva gahitabhāvaṁ pucchi.",
  "atk-s0508a216:293_7": "Atītatthe hi idaṁ vattamānavacanaṁ. Api, āvuso, jānāsīti, āvuso,",
  "atk-s0508a216:293_8": "api jānāsi,",
  "atk-s0508a216:293_9": "kiṁ jānāsi?",
  "atk-s0508a216:293_10": "Taṇhakkhayavimuttiyoti yathā taṇhāsaṅkhayavimuttiyo satthārā tuyhaṁ desitā,",
  "atk-s0508a216:293_11": "tathā kiṁ jānāsīti pucchi.",
  "atk-s0508a216:293_12": "Taṇhakkhayavimuttiyoti vā taṇhāsaṅkhayavimuttisuttassa desanaṁ pucchati.",
  "atk-s0508a216:294_0": "Brahmānanti mahābrahmānaṁ.",
  "atk-s0508a216:294_1": "Sudhammāyaṁ ṭhito sabhanti sudhammāya sabhāya.",
  "atk-s0508a216:294_2": "Ayaṁ pana brahmaloke sudhammasabhāva,",
  "atk-s0508a216:294_3": "na tāvatiṁsabhavane,",
  "atk-s0508a216:294_4": "sudhammasabhāvirahito devaloko nāma natthi.",
  "atk-s0508a216:294_5": "Ajjāpi tyāvuso,",
  "atk-s0508a216:294_6": "sā diṭṭhi,",
  "atk-s0508a216:294_7": "yā te diṭṭhi pure ahūti imaṁ brahmalokaṁ upagantuṁ samattho natthi koci samaṇo vā brāhmaṇo vā,",
  "atk-s0508a216:294_8": "satthu idhāgamanato pubbe yā tuyhaṁ diṭṭhi ahosi,",
  "atk-s0508a216:294_9": "kiṁ ajjāpi idānipi sā diṭṭhi na vigatāti?",
  "atk-s0508a216:294_10": "Passasi vītivattantaṁ,",
  "atk-s0508a216:294_11": "brahmaloke pabhassaranti brahmaloke vītipatantaṁ mahākappinamahākassapādīhi sāvakehi parivāritassa tejodhātuṁ",
  "atk-s0508a216:294_12": "samāpajjitvā nisinnassa sasāvakassa bhagavato obhāsaṁ passasīti attho.",
  "atk-s0508a216:294_13": "Ekasmiñhi samaye bhagavā brahmaloke sudhammāya sabhāya sannipatitvā sannisinnassa –",
  "atk-s0508a216:294_14": "“atthi nu kho koci samaṇo vā brāhmaṇo vā evaṁmahiddhiko,",
  "atk-s0508a216:294_15": "yo idha āgantuṁ sakkuṇeyyā”ti cintentassa brahmuno cittamaññāya tattha gantvā brahmuno matthake ākāse",
  "atk-s0508a216:294_16": "nisinno tejodhātuṁ samāpajjitvā obhāsaṁ muñcanto mahāmoggallānādīnaṁ āgamanaṁ cintesi.",
  "atk-s0508a216:294_17": "Saha cintanena tepi tattha gantvā satthāraṁ vanditvā satthu ajjhāsayaṁ ñatvā tejodhātuṁ samāpajjitvā",
  "atk-s0508a216:294_18": "paccekadisāsu nisīditvā obhāsaṁ vissajjitvā sakalabrahmaloko ekobhāso ahosi.",
  "atk-s0508a216:294_19": "Satthā brahmuno kallacittataṁ ñatvā catusaccapakāsanaṁ dhammaṁ desesi.",
  "atk-s0508a216:294_20": "Desanāpariyosāne anekāni brahmasahassāni maggaphalesu patiṭṭhahiṁsu,",
  "atk-s0508a216:294_21": "taṁ sandhāya codento “ajjāpi tyāvuso,",
  "atk-s0508a216:294_22": "sā diṭṭhī”ti gāthamāha.",
  "atk-s0508a216:294_23": "Ayaṁ panattho bakabrahmasuttena dīpetabbo.",
  "atk-s0508a216:294_24": "Vuttañhetaṁ –",
  "atk-s0508a216:295_0": "“Ekaṁ samayaṁ bhagavā sāvatthiyaṁ viharati jetavane anāthapiṇḍikassa ārāme.",
  "atk-s0508a216:295_1": "Tena kho pana samayena aññatarassa brahmuno evarūpaṁ pāpakaṁ diṭṭhigataṁ uppannaṁ hoti –",
  "atk-s0508a216:295_2": "‘natthi so samaṇo vā brāhmaṇo vā,",
  "atk-s0508a216:295_3": "yo idha āgaccheyyā’ti.",
  "atk-s0508a216:295_4": "Atha kho bhagavā tassa brahmuno cetasā cetoparivitakkamaññāya seyyathāpi nāma balavā puriso samiñjitaṁ vā bāhaṁ pasāreyya,",
  "atk-s0508a216:295_5": "pasāritaṁ vā bāhaṁ samiñjeyya,",
  "atk-s0508a216:295_6": "evameva jetavane antarahito tasmiṁ brahmaloke pāturahosi.",
  "atk-s0508a216:295_7": "Atha kho bhagavā tassa brahmuno upari vehāsaṁ pallaṅkena nisīdi tejodhātuṁ samāpajjitvā.",
  "atk-s0508a216:296_0": "“Atha kho āyasmato mahāmoggallānassa etadahosi –",
  "atk-s0508a216:296_1": "‘kahaṁ nu kho bhagavā etarahi viharatī’ti?",
  "atk-s0508a216:296_2": "Addasā kho āyasmā mahāmoggallāno bhagavantaṁ dibbena cakkhunā visuddhena atikkantamānusakena tassa brahmuno",
  "atk-s0508a216:296_3": "uparivehāsaṁ pallaṅkena nisinnaṁ tejodhātuṁ samāpannaṁ.",
  "atk-s0508a216:296_4": "Disvāna seyyathāpi nāma balavā puriso samiñjitaṁ vā bāhaṁ pasāreyya,",
  "atk-s0508a216:296_5": "pasāritaṁ vā bāhaṁ samiñjeyya,",
  "atk-s0508a216:296_6": "evameva jetavane antarahito tasmiṁ brahmaloke pāturahosi.",
  "atk-s0508a216:296_7": "Atha kho āyasmā mahāmoggallāno puratthimaṁ disaṁ nissāya tassa brahmuno uparivehāsaṁ pallaṅkena nisīdi tejodhātuṁ samāpajjitvā nīcataraṁ bhagavato.",
  "atk-s0508a216:297_0": "“Atha kho āyasmato mahākassapassa etadahosi –",
  "atk-s0508a216:297_1": "‘kahaṁ nu kho bhagavā etarahi viharatī’ti?",
  "atk-s0508a216:297_2": "Addasā kho āyasmā mahākassapo bhagavantaṁ dibbena cakkhunā visuddhena atikkantamānusakena tassa brahmuno",
  "atk-s0508a216:297_3": "uparivehāsaṁ pallaṅkena nisinnaṁ tejodhātuṁ samāpannaṁ.",
  "atk-s0508a216:297_4": "Disvāna seyyathāpi nāma balavā puriso…pe…",
  "atk-s0508a216:297_5": "evameva jetavane antarahito tasmiṁ brahmaloke pāturahosi.",
  "atk-s0508a216:297_6": "Atha kho āyasmā mahākassapo dakkhiṇaṁ disaṁ nissāya tassa brahmuno uparivehāsaṁ pallaṅkena nisīdi tejodhātuṁ samāpajjitvā nīcataraṁ bhagavato.",
  "atk-s0508a216:298_0": "“Atha kho āyasmato mahākappinassa etadahosi –",
  "atk-s0508a216:298_1": "‘kahaṁ nu kho bhagavā etarahi viharatī’ti?",
  "atk-s0508a216:298_2": "Addasā kho āyasmā mahākappino bhagavantaṁ dibbena cakkhunā visuddhena atikkantamānusakena tassa brahmuno",
  "atk-s0508a216:298_3": "uparivehāsaṁ pallaṅkena nisinnaṁ tejodhātuṁ samāpannaṁ.",
  "atk-s0508a216:298_4": "Disvāna seyyathāpi nāma balavā puriso…pe…",
  "atk-s0508a216:298_5": "evameva jetavane antarahito tasmiṁ brahmaloke pāturahosi.",
  "atk-s0508a216:298_6": "Atha kho āyasmā mahākappino pacchimaṁ disaṁ nissāya tassa brahmuno.",
  "atk-s0508a216:298_7": "Uparivehāsaṁ pallaṅkena nisīdi tejodhātuṁ samāpajjitvā nīcataraṁ bhagavato.",
  "atk-s0508a216:299_0": "“Atha kho āyasmato anuruddhassa etadahosi –",
  "atk-s0508a216:299_1": "‘kahaṁ nu kho bhagavā etarahi viharatī’ti?",
  "atk-s0508a216:299_2": "Addasā kho āyasmā anuruddho bhagavantaṁ dibbena cakkhunā visuddhena atikkantamānusakena tassa brahmuno",
  "atk-s0508a216:299_3": "uparivehāsaṁ pallaṅkena nisinnaṁ tejodhātuṁ samāpannaṁ.",
  "atk-s0508a216:299_4": "Disvāna seyyathāpi nāma balavā puriso…pe…",
  "atk-s0508a216:299_5": "evameva jetavane antarahito tasmiṁ brahmaloke pāturahosi.",
  "atk-s0508a216:299_6": "Atha kho āyasmā anuruddho uttaraṁ disaṁ nissāya tassa brahmuno uparivehāsaṁ pallaṅkena nisīdi tejodhātuṁ samāpajjitvā nīcataraṁ bhagavato.",
  "atk-s0508a216:299_7": "Atha kho āyasmā mahāmoggallāno taṁ brahmānaṁ gāthāya ajjhabhāsi –",
  "atk-s0508a216:300_0": "“Ajjāpi te āvuso sā diṭṭhi, yā te diṭṭhi pure ahu;",
  "atk-s0508a216:301_0": "Passasi vītivattantaṁ, brahmaloke pabhassaranti.",
  "atk-s0508a216:302_0": "“Na me mārisa sā diṭṭhi, yā me diṭṭhi pure ahu;",
  "atk-s0508a216:303_0": "Passāmi vītivattantaṁ, brahmaloke pabhassaraṁ;",
  "atk-s0508a216:304_0": "Svāhaṁ ajja kathaṁ vajjaṁ, ahaṁ niccomhi sassato”ti.",
  "atk-s0508a216:305_0": "“Atha kho bhagavā taṁ brahmānaṁ saṁvejetvā seyyathāpi nāma balavā puriso…pe…",
  "atk-s0508a216:305_1": "evameva tasmiṁ brahmaloke antarahito jetavane pāturahosi.",
  "atk-s0508a216:305_2": "Atha kho so brahmā aññataraṁ brahmapārisajjaṁ āmantesi –",
  "atk-s0508a216:305_3": "‘ehi tvaṁ, mārisa,",
  "atk-s0508a216:305_4": "yenāyasmā mahāmoggallāno tenupasaṅkama,",
  "atk-s0508a216:305_5": "upasaṅkamitvā āyasmantaṁ mahāmoggallānaṁ evaṁ vadehi ‘atthi nu kho mārisa moggallāna,",
  "atk-s0508a216:305_6": "aññepi tassa bhagavato sāvakā evaṁmahiddhikā evaṁmahānubhāvā seyyathāpi bhavaṁ moggallāno, kassapo, kappino,",
  "atk-s0508a216:305_7": "anuruddho”’ti. “Evaṁ,",
  "atk-s0508a216:305_8": "mārisā”ti kho so brahmapārisajjo tassa brahmuno paṭissutvā yenāyasmā mahāmoggallāno tenupasaṅkami,",
  "atk-s0508a216:305_9": "upasaṅkamitvā āyasmantaṁ mahāmoggallānaṁ etadavoca –",
  "atk-s0508a216:305_10": "“atthi nu kho,",
  "atk-s0508a216:305_11": "mārisa moggallāna,",
  "atk-s0508a216:305_12": "aññepi tassa bhagavato sāvakā evaṁmahiddhikā evaṁmahānubhāvā seyyathāpi bhavaṁ moggallāno, kassapo, kappino,",
  "atk-s0508a216:305_13": "anuruddho”ti.",
  "atk-s0508a216:305_14": "Atha kho āyasmā mahāmoggallāno taṁ brahmapārisajjaṁ gāthāya ajjhabhāsi –",
  "atk-s0508a216:306_0": "“Tevijjā iddhipattā ca, cetopariyāyakovidā;",
  "atk-s0508a216:307_0": "Khīṇāsavā arahanto, bahū buddhassa sāvakā”ti.",
  "atk-s0508a216:308_0": "“Atha kho so brahmapārisajjo āyasmato mahāmoggallānassa bhāsitaṁ abhinanditvā anumoditvā yena so brahmā tenupasaṅkami,",
  "atk-s0508a216:308_1": "upasaṅkamitvā taṁ brahmānaṁ etadavoca – āyasmā,",
  "atk-s0508a216:308_2": "mārisa mahāmoggallāno evamāha –",
  "atk-s0508a216:309_0": "“Tevijjā iddhipattā ca, cetopariyāyakovidā;",
  "atk-s0508a216:310_0": "Khīṇāsavā arahanto, bahū buddhassa sāvakā”ti.",
  "atk-s0508a216:311_0": "“Idamavoca so brahmapārisajjo. Attamano ca so brahmā tassa brahmapārisajjassa bhāsitaṁ abhinandī”ti.",
  "atk-s0508a216:312_0": "Idaṁ sandhāya vuttaṁ “ayaṁ panattho bakabrahmasuttena dīpetabbo”ti.",
  "atk-s0508a216:313_0": "Mahāneruno kūṭanti kūṭasīsena sakalameva sinerupabbatarājaṁ vadati.",
  "atk-s0508a216:313_1": "Vimokkhena aphassayīti jhānavimokkhanissayena abhiññāṇena phassayīti adhippāyo.",
  "atk-s0508a216:313_2": "Vananti jambudīpaṁ.",
  "atk-s0508a216:313_3": "So hi vanabahulatāya “vana”nti vutto.",
  "atk-s0508a216:313_4": "Tenāha “jambusaṇḍassa issaro”ti.",
  "atk-s0508a216:313_5": "Pubbavidehānanti pubbavidehaṭṭhānaṁ,",
  "atk-s0508a216:313_6": "pubbavidehanti attho.",
  "atk-s0508a216:313_7": "Ye ca bhūmisayā narāti bhūmisayā narā nāma aparagoyānakā ca uttarakurukā ca manussā.",
  "atk-s0508a216:313_8": "Te hi gehābhāvato “bhūmisayā”ti vuttā.",
  "atk-s0508a216:313_9": "Tepi sabbe aphassayīti sambandho.",
  "atk-s0508a216:313_10": "Ayaṁ panattho nandopanandadamanena dīpetabbo –",
  "atk-s0508a216:314_0": "“Ekasmiṁ kira samaye anāthapiṇḍiko gahapati bhagavato dhammadesanaṁ sutvā ‘sve, bhante,",
  "atk-s0508a216:314_1": "pañcahi bhikkhusatehi saddhiṁ mayhaṁ gehe bhikkhaṁ gaṇhathā’ti nimantetvā pakkāmi.",
  "atk-s0508a216:314_2": "Taṁdivasañca bhagavato paccūsasamaye dasasahassilokadhātuṁ olokentassa nandopanando nāma nāgarājā ñāṇamukhe āpāthaṁ āgacchi.",
  "atk-s0508a216:314_3": "Bhagavā ‘ayaṁ nāgarājā mayhaṁ ñāṇamukhe āpāthaṁ āgacchati,",
  "atk-s0508a216:314_4": "kiṁ nu kho bhavissatī’ti āvajjento saraṇagamanassa upanissayaṁ disvā ‘ayaṁ micchādiṭṭhiko tīsu ratanesu appasanno,",
  "atk-s0508a216:314_5": "ko nu kho imaṁ micchādiṭṭhito vimoceyyā’ti āvajjento mahāmoggallānattheraṁ addasa.",
  "atk-s0508a216:315_0": "“Tato pabhātāya rattiyā sarīrapaṭijagganaṁ katvā āyasmantaṁ ānandaṁ āmantesi – ‘ānanda,",
  "atk-s0508a216:315_1": "pañcannaṁ bhikkhusatānaṁ ārocehi tathāgato devacārikaṁ gacchatī’ti.",
  "atk-s0508a216:315_2": "Taṁdivasañca nandopanandassa āpānabhūmiṁ sajjayiṁsu.",
  "atk-s0508a216:315_3": "So dibbaratanapallaṅke dibbena setacchattena dhāriyamāno tividhanāṭakehi ceva nāgaparisāya ca parivuto",
  "atk-s0508a216:315_4": "dibbabhājanesu upaṭṭhāpitaṁ annapānavidhiṁ olokayamāno nisinno hoti.",
  "atk-s0508a216:315_5": "Atha kho bhagavā yathā nāgarājā passati,",
  "atk-s0508a216:315_6": "tathā katvā tassa vimānamatthakeneva pañcahi bhikkhusatehi saddhiṁ tāvatiṁsadevalokābhimukho pāyāsi.",
  "atk-s0508a216:316_0": "“Tena kho pana samayena nandopanandassa nāgarājassa evarūpaṁ pāpakaṁ diṭṭhigataṁ uppannaṁ hoti –",
  "atk-s0508a216:316_1": "‘ime hi nāma muṇḍakā samaṇakā amhākaṁ uparibhavanena devānaṁ tāvatiṁsānaṁ bhavanaṁ pavisantipi nikkhamantipi,",
  "atk-s0508a216:316_2": "na idāni ito paṭṭhāya imesaṁ amhākaṁ matthake pādapaṁsuṁ okirantānaṁ gantuṁ dassāmī’ti uṭṭhāya sinerupādaṁ",
  "atk-s0508a216:316_3": "gantvā taṁ attabhāvaṁ vijahitvā sineruṁ sattakkhattuṁ bhogehi parikkhipitvā upari phaṇaṁ katvā tāvatiṁsabhavanaṁ",
  "atk-s0508a216:316_4": "avakujjena phaṇena paṭiggahetvā adassanaṁ gamesi.",
  "atk-s0508a216:317_0": "“Atha kho āyasmā raṭṭhapālo bhagavantaṁ etadavoca – ‘pubbe, bhante,",
  "atk-s0508a216:317_1": "imasmiṁ padese ṭhito sineruṁ passāmi,",
  "atk-s0508a216:317_2": "sineruparibhaṇḍaṁ passāmi,",
  "atk-s0508a216:317_3": "tāvatiṁsaṁ passāmi,",
  "atk-s0508a216:317_4": "vejayantaṁ passāmi,",
  "atk-s0508a216:317_5": "vejayantassa pāsādassa upari dhajaṁ passāmi.",
  "atk-s0508a216:317_6": "Ko nu kho, bhante,",
  "atk-s0508a216:317_7": "hetu ko paccayo,",
  "atk-s0508a216:317_8": "yaṁ etarahi neva sineruṁ passāmi…pe…",
  "atk-s0508a216:317_9": "na vejayantassa pāsādassa upari dhajaṁ passāmī’ti? Ayaṁ,",
  "atk-s0508a216:317_10": "raṭṭhapāla,",
  "atk-s0508a216:317_11": "nandopanando nāma nāgarājā tumhākaṁ kupito sineruṁ sattakkhattuṁ bhogehi parikkhipitvā upari phaṇena paṭicchādetvā andhakāraṁ katvā ṭhitoti.",
  "atk-s0508a216:317_12": "‘Damemi naṁ,",
  "atk-s0508a216:317_13": "bhante’ti.",
  "atk-s0508a216:317_14": "Na bhagavā naṁ anujāni.",
  "atk-s0508a216:317_15": "Atha kho āyasmā bhaddiyo āyasmā rāhuloti anukkamena sabbepi bhikkhū uṭṭhahiṁsu.",
  "atk-s0508a216:317_16": "Na bhagavā anujāni.",
  "atk-s0508a216:318_0": "“Avasāne mahāmoggallānatthero ‘ahaṁ, bhante,",
  "atk-s0508a216:318_1": "damemi na’nti āha. ‘Damehi,",
  "atk-s0508a216:318_2": "moggallānā’ti bhagavā anujāni.",
  "atk-s0508a216:318_3": "Thero attabhāvaṁ vijahitvā mahantaṁ nāgarājavaṇṇaṁ abhinimminitvā nandopanandaṁ cuddasakkhattuṁ bhogehi",
  "atk-s0508a216:318_4": "parikkhipitvā tassa phaṇassa matthake attano phaṇaṁ ṭhapetvā sinerunā saddhiṁ abhinippīḷesi.",
  "atk-s0508a216:318_5": "Nāgarājā dhūmāyi.",
  "atk-s0508a216:318_6": "Thero ‘na tuyhaṁyeva sarīre dhūmo atthi,",
  "atk-s0508a216:318_7": "mayhampi atthī’ti dhūmāyi.",
  "atk-s0508a216:318_8": "Nāgarājassa dhūmo theraṁ na bādhati.",
  "atk-s0508a216:318_9": "Therassa pana dhūmo nāgarājaṁ bādhati.",
  "atk-s0508a216:318_10": "Tato nāgarājā pajjali.",
  "atk-s0508a216:318_11": "Theropi ‘na tuyhaṁyeva sarīre aggi atthi,",
  "atk-s0508a216:318_12": "mayhampi atthī’ti pajjali.",
  "atk-s0508a216:318_13": "Nāgarājassa tejo theraṁ na bādhati,",
  "atk-s0508a216:318_14": "therassa pana tejo nāgarājaṁ bādhati.",
  "atk-s0508a216:318_15": "Nāgarājā ‘ayaṁ maṁ sinerunā abhinippīḷetvā dhūmāyati ceva pajjalati cā’ti cintetvā, ‘bho,",
  "atk-s0508a216:318_16": "tuvaṁ kosī’ti paṭipucchi. Ahaṁ kho, nanda,",
  "atk-s0508a216:318_17": "moggallānoti. Bhante,",
  "atk-s0508a216:318_18": "attano bhikkhubhāvena tiṭṭhāhī”ti.",
  "atk-s0508a216:319_0": "“Thero taṁ attabhāvaṁ vijahitvā tassa dakkhiṇakaṇṇasotena pavisitvā vāmakaṇṇasotena nikkhami,",
  "atk-s0508a216:319_1": "vāmakaṇṇasotena pavisitvā dakkhiṇakaṇṇasotena nikkhami.",
  "atk-s0508a216:319_2": "Tathā dakkhiṇanāsasotena pavisitvā vāmanāsasotena nikkhami,",
  "atk-s0508a216:319_3": "vāmanāsasotena pavisitvā dakkhiṇanāsasotena nikkhami.",
  "atk-s0508a216:319_4": "Tato nāgarājā mukhaṁ vivari.",
  "atk-s0508a216:319_5": "Thero mukhena pavisitvā antokucchiyaṁ pācīnena ca pacchimena ca caṅkamati.",
  "atk-s0508a216:319_6": "Bhagavā ‘moggallāna,",
  "atk-s0508a216:319_7": "manasi karohi mahiddhiko nāgo’ti āha.",
  "atk-s0508a216:319_8": "Thero ‘mayhaṁ kho, bhante,",
  "atk-s0508a216:319_9": "cattāro iddhipādā bhāvitā bahulīkatā yānīkatā vatthukatā anuṭṭhitā paricitā susamāraddhā, tiṭṭhatu, bhante,",
  "atk-s0508a216:319_10": "nandopanando,",
  "atk-s0508a216:319_11": "ahaṁ nandopanandasadisānaṁ nāgarājānaṁ satampi sahassampi satasahassampi dameyya’nti āha.",
  "atk-s0508a216:320_0": "“Nāgarājā cintesi –",
  "atk-s0508a216:320_1": "‘pavisanto tāva me na diṭṭho,",
  "atk-s0508a216:320_2": "nikkhamanakāle dāni naṁ dāṭhāntare pakkhipitvā saṅkhādissāmī’ti cintetvā ‘nikkhamatha, bhante,",
  "atk-s0508a216:320_3": "mā maṁ antokucchiyaṁ aparāparaṁ caṅkamanto bādhayitthā’ti āha.",
  "atk-s0508a216:320_4": "Thero nikkhamitvā bahi aṭṭhāsi.",
  "atk-s0508a216:320_5": "Nāgarājā ‘ayaṁ so’ti disvā nāsavātaṁ vissajji.",
  "atk-s0508a216:320_6": "Thero catutthajjhānaṁ samāpajji,",
  "atk-s0508a216:320_7": "lomakūpampissa vāto cāletuṁ nāsakkhi.",
  "atk-s0508a216:320_8": "‘Avasesā bhikkhū kira ādito paṭṭhāya sabbapāṭihāriyāni kātuṁ sakkuṇeyyuṁ,",
  "atk-s0508a216:320_9": "imaṁ pana ṭhānaṁ patvā evaṁ khippanisantino hutvā samāpajjituṁ nāsakkhissantī’ti nesaṁ bhagavā nāgarājadamanaṁ nānujāni.",
  "atk-s0508a216:321_0": "“Nāgarājā ‘ahaṁ imassa samaṇassa nāsavātena lomakūpampi cāletuṁ nāsakkhiṁ,",
  "atk-s0508a216:321_1": "mahiddhiko so samaṇo’ti cintesi.",
  "atk-s0508a216:321_2": "Thero attabhāvaṁ vijahitvā supaṇṇarūpaṁ nimminitvā supaṇṇavātaṁ dassento nāgarājānaṁ anubandhi,",
  "atk-s0508a216:321_3": "nāgarājā taṁ attabhāvaṁ vijahitvā māṇavakavaṇṇaṁ abhinimminitvā, ‘bhante,",
  "atk-s0508a216:321_4": "tumhākaṁ saraṇaṁ gacchāmī’ti vadanto therassa pāde vandi.",
  "atk-s0508a216:321_5": "Thero ‘satthā,",
  "atk-s0508a216:321_6": "nando āgato, ehi tvaṁ,",
  "atk-s0508a216:321_7": "gamissāmā’ti nāgarājānaṁ dametvā nibbisaṁ katvā,",
  "atk-s0508a216:321_8": "gahetvā bhagavato santikaṁ agamāsi.",
  "atk-s0508a216:321_9": "Nāgarājā bhagavantaṁ vanditvā ‘bhante,",
  "atk-s0508a216:321_10": "tumhākaṁ saraṇaṁ gacchāmī’ti āha.",
  "atk-s0508a216:321_11": "Bhagavā ‘sukhī hohi,",
  "atk-s0508a216:321_12": "nāgarājā’ti vatvā bhikkhusaṅghaparivuto anāthapiṇḍikassa nivesanaṁ agamāsi.",
  "atk-s0508a216:322_0": "“Anāthapiṇḍiko ‘kiṁ, bhante,",
  "atk-s0508a216:322_1": "atidivā āgatatthā’ti āha.",
  "atk-s0508a216:322_2": "Moggallānassa ca nandopanandassa ca saṅgāmo ahosīti.",
  "atk-s0508a216:322_3": "Kassa pana, bhante, jayo,",
  "atk-s0508a216:322_4": "kassa parājayoti?",
  "atk-s0508a216:322_5": "Moggallānassa jayo,",
  "atk-s0508a216:322_6": "nandassa parājayoti.",
  "atk-s0508a216:322_7": "Anāthapiṇḍiko ‘adhivāsetu me, bhante,",
  "atk-s0508a216:322_8": "bhagavā sattāhaṁ ekapaṭipāṭiyā bhattaṁ,",
  "atk-s0508a216:322_9": "sattāhaṁ therassa sakkāraṁ karissāmī’ti vatvā sattāhaṁ buddhappamukhānaṁ pañcannaṁ bhikkhusatānaṁ mahāsakkāraṁ akāsi.",
  "atk-s0508a216:322_10": "Tena vuttaṁ –",
  "atk-s0508a216:322_11": "‘nandopanandadamanena dīpetabbo”’ti.",
  "atk-s0508a216:323_0": "Yo etamabhijānātīti etaṁ yathāvuttaṁ vimokkhaṁ phusanakaraṇavasena jānāti.",
  "atk-s0508a216:324_0": "Na ve aggi cetayati,",
  "atk-s0508a216:324_1": "ahaṁ bālaṁ ḍahāmīti evaṁ na aggi abhisaṁceteti,",
  "atk-s0508a216:324_2": "nāpi ḍahanāya payogaṁ parakkamaṁ karoti,",
  "atk-s0508a216:324_3": "bālo eva pana “ayaṁ mandāgatī”ti anijalantaṁ viya jalitaṁ aggiṁ āsajja naṁ paḍayhati, evameva, māra,",
  "atk-s0508a216:324_4": "na mayaṁ ḍahitukāmā,",
  "atk-s0508a216:324_5": "bādhetukāmā,",
  "atk-s0508a216:324_6": "tvaññeva pana tathā āgamanādiatthena tathāgataṁ aggikhandhasadisaṁ ariyasāvakaṁ āsajja attānaṁ ḍahissasi,",
  "atk-s0508a216:324_7": "ḍahadukkhato na muñcissasi.",
  "atk-s0508a216:325_0": "Apuññaṁ pasavīti apuññaṁ paṭilabhati.",
  "atk-s0508a216:325_1": "Na me pāpaṁ vipaccatīti mama pāpaṁ na vipaccati, kiṁ nu, māra,",
  "atk-s0508a216:325_2": "evaṁ maññasi nayidamatthi.",
  "atk-s0508a216:326_0": "Karoto te cīyate pāpanti ekaṁsena karontassa te pāpaṁ cirarattāya cirakālaṁ anatthāya dukkhāya upacīyati. Māra,",
  "atk-s0508a216:326_1": "nibbinda buddhamhāti catusaccabuddhato buddhasāvakato nibbinda nibbijja parato kammaṁ.",
  "atk-s0508a216:326_2": "Āsaṁ mākāsi bhikkhusūti “bhikkhū virodhemi vihesemī”ti etaṁ āsaṁ mākāsi.",
  "atk-s0508a216:327_0": "Itīti evaṁ.",
  "atk-s0508a216:327_1": "Māraṁ atajjesīti, “māra,",
  "atk-s0508a216:327_2": "nibbinda…pe…",
  "atk-s0508a216:327_3": "bhikkhusū”ti āyasmā mahāmoggallāno.",
  "atk-s0508a216:327_4": "Bhesakaḷāvaneti evaṁnāmake araññe.",
  "atk-s0508a216:327_5": "Tatoti tajjanahetu.",
  "atk-s0508a216:327_6": "So dummano yakkhoti so māro domanassiko hutvā tattheva tasmiṁyeva ṭhāne antaradhāyi,",
  "atk-s0508a216:327_7": "adassanaṁ agamāsi.",
  "atk-s0508a216:327_8": "Ayañca gāthā dhammasaṅgāyanakāle ṭhapitā.",
  "atk-s0508a216:327_9": "Yaṁ panettha antarantarā atthato na vibhattaṁ,",
  "atk-s0508a216:327_10": "taṁ heṭṭhā vuttanayattā uttānameva.",
  "atk-s0508a216:328_0": "Evamayaṁ mahāthero māraṁ tajjetvā devacārikānarakacārikādivasena aññehi sāvakehi asādhāraṇaṁ sattūpakāraṁ katvā āyupariyosāne parinibbāyi.",
  "atk-s0508a216:328_1": "Parinibbāyanto ca anomadassissa bhagavato pādamūle paṇidhānaṁ katvā tato paṭṭhāya tattha tattha bhave",
  "atk-s0508a216:328_2": "uḷārāni puññāni katvā sāvakapāramiyā matthake ṭhitopi antarā katassa pāpakammassa vasena uṭṭhitāya kammapilotikāya",
  "atk-s0508a216:328_3": "titthiyehi uyyojitehi corehi bādhito anappakaṁ sarīrakhedaṁ katvā parinibbāyi.",
  "atk-s0508a216:328_4": "Tena vuttaṁ apadāne –",
  "atk-s0508a216:329_0": "“Anomadassī bhagavā, lokajeṭṭho narāsabho;",
  "atk-s0508a216:330_0": "Vihāsi himavantamhi, devasaṅghapurakkhato.",
  "atk-s0508a216:331_0": "“Bhagavā tato otaritvā, vicari cārikaṁ jino;",
  "atk-s0508a216:332_0": "Sattakāyaṁ anuggaṇhanto, bārāṇasiṁ upāgami.",
  "atk-s0508a216:333_0": "“Khīṇāsavasahassehi, parivuto lokanāyako;",
  "atk-s0508a216:334_0": "Obhāsento disā sabbā, virocittha mahāmuni.",
  "atk-s0508a216:335_0": "“Tadāhaṁ gahapati hutvā, saradena mahiddhinā;",
  "atk-s0508a216:336_0": "Uyyojito sahāyena, satthāraṁ upasaṅkamiṁ.",
  "atk-s0508a216:337_0": "“Upasaṅkamitvāna sambuddhaṁ, nimantetvā tathāgataṁ;",
  "atk-s0508a216:338_0": "Attano bhavanaṁ nesi, mānayanto mahāmuniṁ.",
  "atk-s0508a216:339_0": "“Upaṭṭhitaṁ mahāvīraṁ, devadevaṁ narāsabhaṁ;",
  "atk-s0508a216:340_0": "Sabhikkhusaṅghaṁ tappemi, annapānenahaṁ tadā.",
  "atk-s0508a216:341_0": "“Anumodi mahāvīro, sayambhū aggapuggalo;",
  "atk-s0508a216:342_0": "Bhikkhusaṅghe nisīditvā, imā gāthā abhāsatha.",
  "atk-s0508a216:343_0": "“Yaṁ so saṅghamapūjesi, buddhañca lokanāyakaṁ;",
  "atk-s0508a216:344_0": "Tena cittappasādena, devalokaṁ gamissati.",
  "atk-s0508a216:345_0": "“Sattasattatikkhattuñca, devarajjaṁ karissati;",
  "atk-s0508a216:346_0": "Pathabyā rajjaṁ aṭṭhasataṁ, vasudhaṁ āvasissati.",
  "atk-s0508a216:347_0": "“Pañcapaññāsakkhattuñca, cakkavattī bhavissati;",
  "atk-s0508a216:348_0": "Bhogā asaṅkhiyā tassa, uppajjissanti tāvade.",
  "atk-s0508a216:349_0": "“Aparimeyye ito kappe, okkākakulasambhavo;",
  "atk-s0508a216:350_0": "Gotamo nāma gottena, satthā loke bhavissati.",
  "atk-s0508a216:351_0": "“Nirayā so cavitvāna, manussattaṁ gamissati;",
  "atk-s0508a216:352_0": "Kolito nāma nāmena, brahmabandhu bhavissati.",
  "atk-s0508a216:353_0": "“So pacchā pabbajitvāna, kusalamūlena codito;",
  "atk-s0508a216:354_0": "Gotamassa bhagavato, dutiyo hessati sāvako.",
  "atk-s0508a216:355_0": "“Āraddhavīriyo pahitatto, iddhiyā pāramiṁ gato;",
  "atk-s0508a216:356_0": "Sabbāsave pariññāya, nibbāyissatināsavo.",
  "atk-s0508a216:357_0": "“Pāpamittopanissāya, kāmarāgavasaṁ gato;",
  "atk-s0508a216:358_0": "Mātaraṁ pitarañcāpi, ghātayiṁ duṭṭhamānaso.",
  "atk-s0508a216:359_0": "“Yaṁ yaṁ yonupapajjāmi, nirayaṁ atha mānusaṁ;",
  "atk-s0508a216:360_0": "Pāpakammasamaṅgitā, bhinnasīso marāmahaṁ.",
  "atk-s0508a216:361_0": "“Idaṁ pacchimakaṁ mayhaṁ, carimo vattate bhavo;",
  "atk-s0508a216:362_0": "Idhāpi ediso mayhaṁ, maraṇakāle bhavissati.",
  "atk-s0508a216:363_0": "“Pavivekamanuyutto, samādhibhāvanārato;",
  "atk-s0508a216:364_0": "Sabbāsave pariññāya, viharāmi anāsavo.",
  "atk-s0508a216:365_0": "“Dharaṇimpi sugambhīraṁ, bahalaṁ duppadhaṁsiyaṁ;",
  "atk-s0508a216:366_0": "Vāmaṅguṭṭhena khobheyyaṁ, iddhiyā pāramiṁ gato.",
  "atk-s0508a216:367_0": "“Asmimānaṁ na passāmi, māno mayhaṁ na vijjati;",
  "atk-s0508a216:368_0": "Sāmaṇere upādāya, garucittaṁ karomahaṁ.",
  "atk-s0508a216:369_0": "“Aparimeyye ito kappe, yaṁ kammamabhinīhariṁ;",
  "atk-s0508a216:370_0": "Tāhaṁ bhūmimanuppatto, pattomhi āsavakkhayaṁ.",
  "atk-s0508a216:371_0": "“Paṭisambhidā catasso…pe… kataṁ buddhassa sāsana”nti.",
  "atk-s0508a216:372_0": "Mahāmoggallānattheragāthāvaṇṇanā niṭṭhitā.",
  "atk-s0508a216:373_0": "Saṭṭhinipātavaṇṇanā niṭṭhitā."
}