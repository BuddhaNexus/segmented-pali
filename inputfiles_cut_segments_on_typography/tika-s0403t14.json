{
  "tika-s0403t14:0_0": "(15) 5. Tikaṇḍakīvaggo",
  "tika-s0403t14:1_0": "1. Avajānātisuttavaṇṇanā",
  "tika-s0403t14:2_0": "141.",
  "tika-s0403t14:2_1": "Pañcamassa paṭhame datvā avajānātīti ettha eko bhikkhu mahāpuñño catupaccayalābhī hoti,",
  "tika-s0403t14:2_2": "so cīvarādīni labhitvā aññaṁ appapuññaṁ āpucchati.",
  "tika-s0403t14:2_3": "Sopi tasmiṁ punappunaṁ āpucchantepi gaṇhātiyeva.",
  "tika-s0403t14:2_4": "Athassa itaro thokaṁ kupito hutvā maṅkubhāvaṁ uppādetukāmo vadati “ayaṁ attano dhammatāya cīvarādīni na labhati,",
  "tika-s0403t14:2_5": "amhe nissāya labhatī”ti.",
  "tika-s0403t14:2_6": "Evampi datvā avajānāti nāma.",
  "tika-s0403t14:2_7": "Eko pana ekena saddhiṁ dve tīṇi vassāni vasanto pubbe taṁ puggalaṁ garuṁ katvā gacchante gacchante kāle cittīkāraṁ na karoti,",
  "tika-s0403t14:2_8": "āsananisinnaṭṭhānampi na gacchati.",
  "tika-s0403t14:2_9": "Ayampi puggalo saṁvāsena avajānāti nāma.",
  "tika-s0403t14:2_10": "Ādheyyamukhoti ādito dheyyamukho,",
  "tika-s0403t14:2_11": "paṭhamavacanasmiṁyeva ṭhapitamukhoti attho.",
  "tika-s0403t14:2_12": "Tatthāyaṁ nayo –",
  "tika-s0403t14:2_13": "eko puggalo sāruppaṁyeva bhikkhuṁ “asāruppo eso”ti katheti.",
  "tika-s0403t14:2_14": "Taṁ sutvā esa niṭṭhaṁ gacchati,",
  "tika-s0403t14:2_15": "puna aññena sabhāgena bhikkhunā “sāruppo aya”nti vuttepi tassa vacanaṁ na gaṇhāti.",
  "tika-s0403t14:2_16": "Asukena nāma “asāruppo aya”nti amhākaṁ kathitanti purimabhikkhunova kathaṁ gaṇhāti.",
  "tika-s0403t14:2_17": "Aparopissa dussīlaṁ “sīlavā”ti katheti.",
  "tika-s0403t14:2_18": "Tassa vacanaṁ saddahitvā puna aññena “asāruppo eso bhikkhu,",
  "tika-s0403t14:2_19": "nāyaṁ tumhākaṁ santikaṁ upasaṅkamituṁ yutto”ti vuttepi tassa vacanaṁ aggahetvā purimaṁyeva kathaṁ gaṇhāti.",
  "tika-s0403t14:2_20": "Aparo vaṇṇampi kathitaṁ gaṇhāti,",
  "tika-s0403t14:2_21": "avaṇṇampi kathitaṁ gaṇhātiyeva.",
  "tika-s0403t14:2_22": "Ayampi ādheyyamukhoyeva nāma ādhātabbamukho,",
  "tika-s0403t14:2_23": "yaṁ yaṁ suṇāti,",
  "tika-s0403t14:2_24": "tattha tattha ṭhapitamukhoti attho.",
  "tika-s0403t14:3_0": "Loloti saddhādīnaṁ ittarakālappatitattā assaddhiyādīhi lulitabhāvena lolo.",
  "tika-s0403t14:3_1": "Ittarabhattītiādīsu punappunaṁ bhajanena saddhāva bhattipemaṁ.",
  "tika-s0403t14:3_2": "Saddhāpemampi gehassitapemampi vaṭṭati,",
  "tika-s0403t14:3_3": "pasādo saddhāpasādo.",
  "tika-s0403t14:3_4": "Evaṁ puggalo lolo hotīti evaṁ ittarasaddhāditāya puggalo lolo nāma hoti.",
  "tika-s0403t14:3_5": "Haliddirāgo viya,",
  "tika-s0403t14:3_6": "thusarāsimhi koṭṭitakhānuko viya,",
  "tika-s0403t14:3_7": "assapiṭṭhiyaṁ ṭhapitakumbhaṇḍaṁ viya ca anibaddhaṭṭhāne muhuttena kuppati.",
  "tika-s0403t14:3_8": "Mando momūhoti aññāṇabhāvena mando,",
  "tika-s0403t14:3_9": "avisayatāya momūho,",
  "tika-s0403t14:3_10": "mahāmūḷhoti attho.",
  "tika-s0403t14:4_0": "Avajānātisuttavaṇṇanā niṭṭhitā.",
  "tika-s0403t14:5_0": "2-3. Ārabhatisuttādivaṇṇanā",
  "tika-s0403t14:6_0": "142- 3.",
  "tika-s0403t14:6_1": "Dutiye ārabhatīti ettha ārambha-",
  "tika-s0403t14:6_2": "saddo kammakiriyahiṁsanavīriyakopanāpattivītikkamesu vattati.",
  "tika-s0403t14:6_3": "Tathā hesa “yaṁ kiñci dukkhaṁ sambhoti,",
  "tika-s0403t14:6_4": "sabbaṁ ārambhapaccayā”ti kamme āgato.",
  "tika-s0403t14:6_5": "“Mahārambhā mahāyaññā,",
  "tika-s0403t14:6_6": "na te honti mahapphalā”ti kiriyāya.",
  "tika-s0403t14:6_7": "“Samaṇaṁ gotamaṁ uddissa pāṇaṁ ārabhantī”ti hiṁsane.",
  "tika-s0403t14:6_8": "“Ārambhatha nikkhamatha,",
  "tika-s0403t14:6_9": "yuñjatha buddhasāsane”ti vīriye.",
  "tika-s0403t14:6_10": "“Bījagāmabhūtagāmasamārambhā paṭivirato hotī”ti kopane.",
  "tika-s0403t14:6_11": "“Ārabhati ca vippaṭisārī ca hotī”ti ayaṁ pana āpattivītikkame āgato,",
  "tika-s0403t14:6_12": "tasmā āpattivītikkamavasena ārabhati ceva,",
  "tika-s0403t14:6_13": "tappaccayā ca vippaṭisārī hotīti ayamettha attho.",
  "tika-s0403t14:6_14": "Yathābhūtaṁ nappajānātīti anadhigatattā yathāsabhāvato na jānāti.",
  "tika-s0403t14:6_15": "Yatthassāti yasmiṁ assa,",
  "tika-s0403t14:6_16": "yaṁ ṭhānaṁ patvā etassa puggalassa uppannā pāpakā akusalā dhammā aparisesā nirujjhantīti attho.",
  "tika-s0403t14:6_17": "Kiṁ pana patvā te nirujjhantīti?",
  "tika-s0403t14:6_18": "Arahattamaggaṁ,",
  "tika-s0403t14:6_19": "phalappattassa pana niruddhā nāma honti.",
  "tika-s0403t14:6_20": "Evaṁ santepi idha maggakiccavasena pana phalameva vuttanti veditabbaṁ.",
  "tika-s0403t14:7_0": "Ārabhatī na vippaṭisārī hotīti āpattiṁ āpajjati,",
  "tika-s0403t14:7_1": "taṁ panesa desetuṁ sabhāgapuggalaṁ pariyesati,",
  "tika-s0403t14:7_2": "tasmā na vippaṭisārī hoti.",
  "tika-s0403t14:7_3": "Na ārabhati vippaṭisārī hotīti āpattiṁ na āpajjati,",
  "tika-s0403t14:7_4": "vinayapaññattiyaṁ pana akovidattā anāpattiyā āpattisaññī hutvā vippaṭisārī hotīti evamettha attho daṭṭhabbo.",
  "tika-s0403t14:7_5": "“Na ārabhati na vippaṭisārī hotī”ti yo vutto,",
  "tika-s0403t14:7_6": "kataro so puggalo?",
  "tika-s0403t14:7_7": "Ossaṭṭhavīriyapuggalo.",
  "tika-s0403t14:7_8": "So hi “kiṁ me imasmiṁ kāle parinibbānena,",
  "tika-s0403t14:7_9": "anāgate metteyyasammāsambuddhakāle parinibbāyissāmī”ti visuddhasīlopi paṭipattiṁ na pūreti.",
  "tika-s0403t14:7_10": "So hi “kimatthaṁ āyasmā pamatto viharati,",
  "tika-s0403t14:7_11": "puthujjanassa nāma gati anibaddhā,",
  "tika-s0403t14:7_12": "tasmā hi metteyyasammāsambuddhassa sammukhībhāvaṁ labheyyāsi,",
  "tika-s0403t14:7_13": "arahattatthāya vipassanaṁ bhāvehī”ti ovaditabbova.",
  "tika-s0403t14:8_0": "Sādhūti āyācanatthe nipāto.",
  "tika-s0403t14:8_1": "Idaṁ vuttaṁ hoti –",
  "tika-s0403t14:8_2": "yāva aparaddhaṁ vata āyasmatā,",
  "tika-s0403t14:8_3": "evaṁ santepi mayaṁ āyasmantaṁ yācāma,",
  "tika-s0403t14:8_4": "desetabbayuttakassa desanāya,",
  "tika-s0403t14:8_5": "vuṭṭhātabbayuttakassa vuṭṭhānena,",
  "tika-s0403t14:8_6": "āvikātabbayuttakassa āvikiriyāya ārambhaje āsave pahāya suddhante ṭhitabhāvapaccavekkhaṇena vippaṭisāraje",
  "tika-s0403t14:8_7": "āsave paṭivinodetvā nīharitvā vipassanācittañceva vipassanāpaññañca vaḍḍhetūti.",
  "tika-s0403t14:8_8": "Amunā pañcamena puggalenāti etena pañcamena khīṇāsavapuggalena.",
  "tika-s0403t14:8_9": "Samasamo bhavissatīti lokuttaraguṇehi samabhāveneva samo bhavissatīti evaṁ khīṇāsavena ovaditabboti attho.",
  "tika-s0403t14:8_10": "Tatiyaṁ uttānameva.",
  "tika-s0403t14:9_0": "Ārabhatisuttādivaṇṇanā niṭṭhitā.",
  "tika-s0403t14:10_0": "4-6. Tikaṇḍakīsuttādivaṇṇanā",
  "tika-s0403t14:11_0": "144- 6.",
  "tika-s0403t14:11_1": "Catutthe paṭikūleti amanuññe aniṭṭhe.",
  "tika-s0403t14:11_2": "Appaṭikūlasaññīti iṭṭhākāreneva pavattacitto.",
  "tika-s0403t14:11_3": "Iṭṭhasmiṁ vatthusmiṁ asubhāya vā pharati,",
  "tika-s0403t14:11_4": "aniccato vā upasaṁharati upaneti pavatteti.",
  "tika-s0403t14:11_5": "Aniṭṭhasmiṁ vatthusminti aniṭṭhe sattasaññite ārammaṇe.",
  "tika-s0403t14:11_6": "Mettāya vā pharatīti mettaṁ hitesitaṁ upasaṁharanto sabbatthakameva vā tattha pharati.",
  "tika-s0403t14:11_7": "Dhātuto vā upasaṁharatīti dhammasabhāvacintanena dhātuto paccavekkhaṇāya dhātumanasikāraṁ vā tattha pavatteti.",
  "tika-s0403t14:11_8": "Tadubhayaṁ abhinivajjetvāti sabhāvato ānubhāvato ca upatiṭṭhantaṁ ārammaṇe paṭikūlabhāvaṁ appaṭikūlabhāvañcāti taṁ ubhayaṁ pahāya aggahetvā,",
  "tika-s0403t14:11_9": "sabbasmiṁ pana tasmiṁ majjhatto hutvāti vuttaṁ hoti.",
  "tika-s0403t14:11_10": "Majjhatto hutvā viharitukāmo pana kiṁ karotīti?",
  "tika-s0403t14:11_11": "Iṭṭhāniṭṭhesu āpāthaṁ gatesu neva somanassito hoti,",
  "tika-s0403t14:11_12": "na domanassito hoti.",
  "tika-s0403t14:11_13": "Upekkhako vihareyyāti iṭṭhe arajjanto aniṭṭhe adussanto yathā aññe asamapekkhanena mohaṁ uppādenti,",
  "tika-s0403t14:11_14": "evaṁ anuppādento chasu ārammaṇesu chaḷaṅgupekkhāya upekkhako vihareyya.",
  "tika-s0403t14:11_15": "Tenevāha “chaḷaṅgupekkhāvasena pañcamo”ti.",
  "tika-s0403t14:11_16": "Iṭṭhāniṭṭhachaḷārammaṇāpāthe parisuddhapakatibhāvāvijahanalakkhaṇāya chasu dvāresu pavattanato “chaḷaṅgupekkhā”ti",
  "tika-s0403t14:11_17": "laddhanāmāya tatramajjhattupekkhāya vasena pañcamo vāro vuttoti attho.",
  "tika-s0403t14:11_18": "Pañcamaṁ chaṭṭhañca uttānameva.",
  "tika-s0403t14:12_0": "Tikaṇḍakīsuttādivaṇṇanā niṭṭhitā.",
  "tika-s0403t14:13_0": "7-10. Asappurisadānasuttādivaṇṇanā",
  "tika-s0403t14:14_0": "147- 150.",
  "tika-s0403t14:14_1": "Sattame asakkaccanti anādaraṁ katvā.",
  "tika-s0403t14:14_2": "Deyyadhammassa asakkaccakaraṇaṁ nāma asampannaṁ karotīti āha “na sakkaritvā suciṁ katvā detī”ti,",
  "tika-s0403t14:14_3": "uttaṇḍulādidosavirahitaṁ sucisampannaṁ katvā na detīti attho.",
  "tika-s0403t14:14_4": "Acittīkatvāti na citte katvā,",
  "tika-s0403t14:14_5": "na pūjetvāti attho.",
  "tika-s0403t14:14_6": "Pūjento hi pūjetabbavatthuṁ citte ṭhapeti,",
  "tika-s0403t14:14_7": "na tato bahi karoti.",
  "tika-s0403t14:14_8": "Cittaṁ vā acchariyaṁ katvā paṭipattivikaraṇaṁ sambhāvanakiriyā,",
  "tika-s0403t14:14_9": "tappaṭikkhepato acittīkaraṇaṁ asambhāvanakiriyā.",
  "tika-s0403t14:14_10": "Agāravena detīti puggale agaruṁ karonto nisīdanaṭṭhāne asammajjitvā yattha vā tattha vā nisīdāpetvā yaṁ vā taṁ vā ādhārakaṁ ṭhapetvā dānaṁ deti.",
  "tika-s0403t14:14_11": "Asahatthāti na attano hatthena deti,",
  "tika-s0403t14:14_12": "dāsakammakarodīhi dāpeti.",
  "tika-s0403t14:14_13": "Apaviddhaṁ detīti antarā apaviddhaṁ vicchedaṁ katvā deti.",
  "tika-s0403t14:14_14": "Tenāha “na nirantaraṁ detī”ti.",
  "tika-s0403t14:14_15": "Atha vā apaviddhaṁ detīti ucchiṭṭhādichaḍḍanīyadhammaṁ viya avakkhittakaṁ katvā deti.",
  "tika-s0403t14:14_16": "Tenāha “chaḍḍetukāmo viya detī”ti.",
  "tika-s0403t14:14_17": "“Addhā imassa dānassa phalameva āgacchatī”ti evaṁ yassa kammassakatādiṭṭhi atthi,",
  "tika-s0403t14:14_18": "so āgamanadiṭṭhiko,",
  "tika-s0403t14:14_19": "ayaṁ pana na tādisoti anāgamanadiṭṭhiko.",
  "tika-s0403t14:14_20": "Tenāha “katassa nāma phalaṁ āgamissatī”tiādi.",
  "tika-s0403t14:14_21": "Aṭṭhamādīsu natthi vattabbaṁ.",
  "tika-s0403t14:15_0": "Asappurisadānasuttādivaṇṇanā niṭṭhitā.",
  "tika-s0403t14:16_0": "Tikaṇḍakīvaggavaṇṇanā niṭṭhitā.",
  "tika-s0403t14:17_0": "Tatiyapaṇṇāsakaṁ niṭṭhitaṁ.",
  "tika-s0403t14:18_0": "4. Catutthapaṇṇāsakaṁ"
}