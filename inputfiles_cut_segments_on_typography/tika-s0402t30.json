{
  "tika-s0402t30:0_0": "(13) 3. Kusināravaggo",
  "tika-s0402t30:1_0": "1-2. Kusinārasuttādivaṇṇanā",
  "tika-s0402t30:2_0": "124- 125.",
  "tika-s0402t30:2_1": "Tatiyassa paṭhame taṇhāgedhena gathitoti taṇhābandhanena baddho.",
  "tika-s0402t30:2_2": "Taṇhāmucchanāyāti taṇhāya vasena mucchāpattiyā.",
  "tika-s0402t30:2_3": "Mucchitoti mucchaṁ mohaṁ pamādaṁ āpanno.",
  "tika-s0402t30:2_4": "Ajjhopannoti adhiopanno.",
  "tika-s0402t30:2_5": "Taṇhāya adhibhavitvā ajjhotthaṭo gilitvā pariniṭṭhapetvā viya ṭhito.",
  "tika-s0402t30:2_6": "Tenāha “ajjhopannoti taṇhāya gilitvā pariniṭṭhapetvā pavatto”ti.",
  "tika-s0402t30:2_7": "Anādīnavadassāvīti gathitādibhāvena paribhoge ādīnavamattampi na passati.",
  "tika-s0402t30:2_8": "Nissaraṇapaññoti ayamattho āhāraparibhogeti tattha payojanaparicchedikā “yāvadeva imassa kāyassa ṭhitiyā”tiādinā",
  "tika-s0402t30:2_9": "pavattā āhārapaṭibaddhachandarāganissaraṇabhūtā paññā assa atthīti nissaraṇapañño.",
  "tika-s0402t30:2_10": "Sesamettha uttānameva.",
  "tika-s0402t30:2_11": "Dutiye natthi vattabbaṁ.",
  "tika-s0402t30:3_0": "Kusinārasuttādivaṇṇanā niṭṭhitā.",
  "tika-s0402t30:4_0": "3. Gotamakacetiyasuttavaṇṇanā",
  "tika-s0402t30:5_0": "126.",
  "tika-s0402t30:5_1": "Tatiye sambahulāti pañcasatamattā.",
  "tika-s0402t30:5_2": "Pañcasatā kira brāhmaṇā tiṇṇaṁ vedānaṁ pāragū aparabhāge bhagavato dhammadesanaṁ sutvā kāmesu ādīnavaṁ",
  "tika-s0402t30:5_3": "nekkhamme ca ānisaṁsaṁ passamānā bhagavato santike pabbajitvā na cirasseva sabbaṁ buddhavacanaṁ uggaṇhitvā",
  "tika-s0402t30:5_4": "pariyattiṁ nissāya mānaṁ uppādesuṁ –",
  "tika-s0402t30:5_5": "“yaṁ yaṁ bhagavā katheti,",
  "tika-s0402t30:5_6": "taṁ taṁ mayaṁ khippameva jānāma.",
  "tika-s0402t30:5_7": "Bhagavā hi itthiliṅgādīni tīṇi liṅgāni,",
  "tika-s0402t30:5_8": "nāmādīni cattāri padāni,",
  "tika-s0402t30:5_9": "paṭhamādayo satta vibhattiyo muñcitvā na kiñci katheti,",
  "tika-s0402t30:5_10": "evaṁ kathite ca amhākaṁ gaṇṭhipadaṁ nāma natthī”ti,",
  "tika-s0402t30:5_11": "te bhagavati agāravā hutvā tato paṭṭhāya bhagavato upaṭṭhānampi dhammassavanampi abhiṇhaṁ na gacchanti.",
  "tika-s0402t30:5_12": "Te sandhāya vuttaṁ “sambahulā kira brāhmaṇapabbajitā…pe…",
  "tika-s0402t30:5_13": "dhammassavanaṁ na gacchantī”ti.",
  "tika-s0402t30:5_14": "Mukhapaṭiññaṁ gahetvāti “saccaṁ kira tumhe,",
  "tika-s0402t30:5_15": "bhikkhave”tiādinā tamatthaṁ paṭipucchitvā “saccaṁ bhagavā”ti tehi bhikkhūhi vuttaṁ paṭivacanaṁ gahetvā.",
  "tika-s0402t30:5_16": "Tañhi attano mukheneva paṭiññātattā “mukhapaṭiññā”ti vuccati.",
  "tika-s0402t30:6_0": "Nevaāgataṭṭhānaṁ na gataṭṭhānaṁ addasaṁsu. Kasmā? Aññāṇato.",
  "tika-s0402t30:6_1": "Te kira tassa suttassa atthaṁ na jāniṁsu.",
  "tika-s0402t30:6_2": "Tesañhi tasmiṁ samaye vicitranayaṁ desanāvilāsayuttampi taṁ suttaṁ ghanaputhulena dussapaṭṭena mukhaṁ",
  "tika-s0402t30:6_3": "baddhaṁ katvā purato ṭhapitamanuññabhojanaṁ viya ahosi.",
  "tika-s0402t30:6_4": "Nanu ca bhagavā attanā desitaṁ dhammaṁ pare ñāpetuṁ kappasatasahassādhikāni cattāri asaṅkheyyāni pāramiyo pūretvā sabbaññutaṁ patto,",
  "tika-s0402t30:6_5": "so kasmā yathā te na jānanti,",
  "tika-s0402t30:6_6": "tathā desetīti?",
  "tika-s0402t30:6_7": "Tesaṁ mānabhañjanatthaṁ.",
  "tika-s0402t30:6_8": "Bhagavā hi “abhabbā ime imaṁ mānakhilaṁ anupahacca maggaṁ vā phalaṁ vā sacchikātu”nti tesaṁ sutapariyattiṁ",
  "tika-s0402t30:6_9": "nissāya uppannaṁ aṭṭhuppattiṁ katvā desanākusalo mānabhañjanatthaṁ “sabbadhammamūlapariyāya”ntiādinā",
  "tika-s0402t30:6_10": "mūlapariyāyasuttaṁ abhāsi.",
  "tika-s0402t30:7_0": "Sammāsambuddho“mayhaṁ kathā niyyātī”ti mukhasampattameva kathetīti cintayiṁsūti idaṁ aṅguttarabhāṇakānaṁ vaḷañjanakatantinīhārena vuttaṁ.",
  "tika-s0402t30:7_1": "Majjhimabhāṇakā pana evaṁ vadanti –",
  "tika-s0402t30:7_2": "evaṁ mānabhañjanatthaṁ desitañca pana taṁ suttaṁ sutvā te bhikkhū “taṁyeva kira pathaviṁ diṭṭhigatiko sañjānāti,",
  "tika-s0402t30:7_3": "sekhopi arahāpi tathāgatopi abhijānāti,",
  "tika-s0402t30:7_4": "ki nāmidaṁ kathaṁ nāmida”nti cintentā “pubbe mayaṁ bhagavatā kathitaṁ yaṁkiñci khippameva jānāma,",
  "tika-s0402t30:7_5": "idāni panimassa mūlapariyāyassa antaṁ vā koṭiṁ vā na jānāma na passāma,",
  "tika-s0402t30:7_6": "aho buddhā nāma appameyyā atulā”ti uddhatadāṭhā viya sappā nimmadā hutvā buddhūpaṭṭhānañca dhammassavanañca sakkaccaṁ agamaṁsu.",
  "tika-s0402t30:7_7": "Tena samayena dhammasabhāyaṁ sannisinnā bhikkhū “aho buddhānaṁ ānubhāvo,",
  "tika-s0402t30:7_8": "te nāmabrāhmaṇapabbajitā tathā mānamadamattā bhagavatā mūlapariyāyadesanāya nihatamānā katā”ti kathaṁ samuṭṭhāpesuṁ.",
  "tika-s0402t30:7_9": "Taṁ sutvā bhagavā “na,",
  "tika-s0402t30:7_10": "bhikkhave, idāneva,",
  "tika-s0402t30:7_11": "pubbepi ahaṁ evaṁ ime mānapaggahitasīse carante nihatamāne akāsi”nti vatvā atītaṁ āharanto “bhūtapubbaṁ,",
  "tika-s0402t30:7_12": "bhikkhave,",
  "tika-s0402t30:7_13": "aññataro disāpāmokkho brāhmaṇo bārāṇasiyaṁ paṭivasati tiṇṇaṁ vedānaṁ pāragū sanighaṇṭukeṭubhānaṁ sākkharappabhedānaṁ",
  "tika-s0402t30:7_14": "itihāsapañcamānaṁ padako veyyākaraṇo lokāyatamahāpurisalakkhaṇesu anavayo,",
  "tika-s0402t30:7_15": "so pañcamattāni māṇavakasatāni mante vāceti.",
  "tika-s0402t30:7_16": "Paṇḍitamāṇavakā bahuñca gaṇhanti lahuñca,",
  "tika-s0402t30:7_17": "suṭṭhu ca upadhārentī”tiādinā jātakaṁ kathesi.",
  "tika-s0402t30:8_0": "Taṁ sutvā te bhikkhū “pubbepi mayaṁ māneneva upahatā”ti bhiyyosomattāya nihatamānā hutvā attano upakārakammaṭṭhānaparāyaṇā ahesuṁ.",
  "tika-s0402t30:8_1": "Tato bhagavā ekaṁ samayaṁ janapadacārikaṁ caranto vesāliṁ patvā gotamake cetiye viharanto imesaṁ pañcasatānaṁ",
  "tika-s0402t30:8_2": "bhikkhūnaṁ ñāṇaparipākaṁ viditvā idaṁ gotamakasuttaṁ kathesi.",
  "tika-s0402t30:8_3": "Idañca suttaṁ sutvā te pañcasatā bhikkhū tasmiṁyeva āsane saha paṭisambhidāhi arahattaṁ pāpuṇiṁsūti.",
  "tika-s0402t30:9_0": "Abhiññāyāti kusalādibhedaṁ khandhādibhedañca desetabbaṁ dhammaṁ,",
  "tika-s0402t30:9_1": "veneyyānañca āsayānusayacariyādhimuttiādibhedaṁ,",
  "tika-s0402t30:9_2": "tassa ca nesaṁ desetabbappakāraṁ yāthāvato abhijānitvāti attho.",
  "tika-s0402t30:9_3": "Ime pañcakkhandhā dvādasāyatanānītiādi panettha nidassanamattaṁ vuttanti veditabbaṁ.",
  "tika-s0402t30:9_4": "Sappaccayanti sakāraṇaṁ,",
  "tika-s0402t30:9_5": "veneyyānaṁ ajjhāsayena vā pucchāya vā aṭṭhuppattiyā vā sanimittaṁ hetūdāharaṇasahitañcāti attho.",
  "tika-s0402t30:9_6": "Rāgādīnaṁ paṭiharaṇaṁ paṭihāriyaṁ,",
  "tika-s0402t30:9_7": "tadeva pāṭihāriyaṁ,",
  "tika-s0402t30:9_8": "saha pāṭihāriyenāti sappāṭihāriyaṁ.",
  "tika-s0402t30:9_9": "Rāgādippaṭisedhanavaseneva hi satthā dhammaṁ deseti.",
  "tika-s0402t30:9_10": "Tenāha “paccanīkapaṭiharaṇena sappāṭihāriyameva katvā”ti.",
  "tika-s0402t30:9_11": "Apare pana “yathārahaṁ iddhiādesanānusāsanipāṭihāriyasahita”nti vadanti anusāsanipāṭihāriyarahitā desanā natthīti katvā.",
  "tika-s0402t30:9_12": "Sesamettha uttānameva.",
  "tika-s0402t30:10_0": "Gotamakacetiyasuttavaṇṇanā niṭṭhitā.",
  "tika-s0402t30:11_0": "4. Bharaṇḍukālāmasuttavaṇṇanā",
  "tika-s0402t30:12_0": "127.",
  "tika-s0402t30:12_1": "Catutthe āḷārakālāmakāleti āḷārakālāmānaṁ dharamānakāle.",
  "tika-s0402t30:12_2": "Pariññanti pahānapariññaṁ.",
  "tika-s0402t30:12_3": "Sā hi samatikkamo, na itarā.",
  "tika-s0402t30:12_4": "Tenāha “pariññā nāma samatikkamo”ti.",
  "tika-s0402t30:12_5": "Ettha ca paṭhamo satthā rūpāvacarasamāpattilābhī daṭṭhabbo,",
  "tika-s0402t30:12_6": "dutiyo arūpāvacarasamāpattilābhī,",
  "tika-s0402t30:12_7": "tatiyo sammāsambuddho daṭṭhabbo.",
  "tika-s0402t30:12_8": "Vuttañhetaṁ puggalapaññattiyaṁ –",
  "tika-s0402t30:13_0": "“Yvāyaṁ satthā kāmānaṁ pariññaṁ paññāpeti,",
  "tika-s0402t30:13_1": "na rūpānaṁ pariññaṁ paññāpeti,",
  "tika-s0402t30:13_2": "na vedanānaṁ pariññaṁ paññāpeti,",
  "tika-s0402t30:13_3": "rūpāvacarasamāpattiyā lābhī satthā tena daṭṭhabbo.",
  "tika-s0402t30:13_4": "Yvāyaṁ satthā kāmānañca pariññaṁ paññāpeti,",
  "tika-s0402t30:13_5": "rūpānañca pariññaṁ paññāpeti,",
  "tika-s0402t30:13_6": "na vedanānaṁ pariññaṁ paññāpeti,",
  "tika-s0402t30:13_7": "arūpāvacarasamāpattiyā lābhī satthā tena daṭṭhabbo.",
  "tika-s0402t30:13_8": "Yvāyaṁ satthā kāmānañca pariññaṁ paññāpeti,",
  "tika-s0402t30:13_9": "rūpānañca pariññaṁ paññāpeti,",
  "tika-s0402t30:13_10": "vedanānañca pariññaṁ paññāpeti,",
  "tika-s0402t30:13_11": "sammāsambuddho satthā tena daṭṭhabbo”ti.",
  "tika-s0402t30:14_0": "Tattha titthiyā samayaṁ jānantā kāmānaṁ pariññaṁ paññāpeyyuṁ paṭhamajjhānaṁ vadamānā.",
  "tika-s0402t30:14_1": "Rūpānaṁ pariññaṁ paññāpeyyuṁ arūparāgaṁ vadamānā.",
  "tika-s0402t30:14_2": "Vedanāpariññaṁ paññāpeyyuṁ asaññārāgaṁ vadamānā.",
  "tika-s0402t30:14_3": "Te pana “idaṁ nāma paṭhamajjhānaṁ,",
  "tika-s0402t30:14_4": "ayaṁ rūpabhavo,",
  "tika-s0402t30:14_5": "ayaṁ asaññābhavo”tipi na jānanti.",
  "tika-s0402t30:14_6": "Te paññāpetuṁ asakkontāpi kevalaṁ “paññāpemā”ti vadanti.",
  "tika-s0402t30:14_7": "Tathāgato pana kāmānaṁ pariññaṁ anāgāmimaggena paññāpeti,",
  "tika-s0402t30:14_8": "rūpavedanānaṁ arahattamaggena.",
  "tika-s0402t30:14_9": "Evamettha dve janā bāhirakā,",
  "tika-s0402t30:14_10": "eko sammāsambuddhoti imasmiṁ loke tayo satthāro nāma.",
  "tika-s0402t30:15_0": "Bharaṇḍukālāmasuttavaṇṇanā niṭṭhitā.",
  "tika-s0402t30:16_0": "5. Hatthakasuttavaṇṇanā",
  "tika-s0402t30:17_0": "128.",
  "tika-s0402t30:17_1": "Pañcame abhikkantāti atikkantā,",
  "tika-s0402t30:17_2": "vigatāti atthoti āha “khaye dissatī”ti.",
  "tika-s0402t30:17_3": "Teneva hi “nikkhanto paṭhamo yāmo”ti anantaraṁ vuttaṁ.",
  "tika-s0402t30:17_4": "Abhikkantataroti ativiya kantataro.",
  "tika-s0402t30:17_5": "Tādiso ca sundaro bhaddako nāma hotīti āha “sundare dissatī”ti.",
  "tika-s0402t30:17_6": "Koti devanāgayakkhagandhabbādīsu ko katamo?",
  "tika-s0402t30:17_7": "Meti mama.",
  "tika-s0402t30:17_8": "Pādānīti pāde.",
  "tika-s0402t30:17_9": "Iddhiyāti imāya evarūpāya deviddhiyā.",
  "tika-s0402t30:17_10": "Yasasāti iminā edisena parivārena paricchedena.",
  "tika-s0402t30:17_11": "Jalanti vijjotamāno.",
  "tika-s0402t30:17_12": "Abhikkantenāti ativiya kantena kamanīyena abhirūpena.",
  "tika-s0402t30:17_13": "Vaṇṇenāti chavivaṇṇena sarīravaṇṇanibhāya.",
  "tika-s0402t30:17_14": "Sabbā obhāsayaṁ disāti dasa disā pabhāsento,",
  "tika-s0402t30:17_15": "cando viya sūriyo viya ca ekobhāsaṁ ekālokaṁ karontoti gāthāya attho.",
  "tika-s0402t30:17_16": "Abhirūpeti uḷārarūpe sampannarūpe.",
  "tika-s0402t30:17_17": "Abbhanumodaneti sampahaṁsane.",
  "tika-s0402t30:17_18": "Idha panāti “abhikkantāya rattiyā”ti etasmiṁ pade.",
  "tika-s0402t30:17_19": "Tenāti sundarapariyāyattā.",
  "tika-s0402t30:17_20": "Khaye vā idha abhikkantasaddo daṭṭhabbo,",
  "tika-s0402t30:17_21": "tena “abhikkantāya parikkhīṇāya rattiyā”ti vuttaṁ hoti.",
  "tika-s0402t30:18_0": "Rūpāyatanādīsūti ādisaddena akkharādīnaṁ saṅgaho daṭṭhabbo.",
  "tika-s0402t30:18_1": "Suvaṇṇavaṇṇoti suvaṇṇacchavīti ayamettha atthoti āha “chaviya”nti.",
  "tika-s0402t30:18_2": "Tathā hi vuttaṁ “kañcanasannibhattaco”ti.",
  "tika-s0402t30:18_3": "Saññūḷhāti sambandhitā,",
  "tika-s0402t30:18_4": "ganthitāti attho.",
  "tika-s0402t30:18_5": "Vaṇṇāti guṇavaṇṇāti āha “thutiya”nti,",
  "tika-s0402t30:18_6": "thomanāyanti attho.",
  "tika-s0402t30:18_7": "Kulavaggeti khattiyādikulakoṭṭhāse.",
  "tika-s0402t30:18_8": "Tattha “accho vippasanno”tiādinā vaṇṇitabbaṭṭhena vaṇṇo, chavi.",
  "tika-s0402t30:18_9": "Vaṇṇanaṭṭhena abhitthavaṭṭhena vaṇṇo, thuti.",
  "tika-s0402t30:18_10": "Aññamaññaṁ asaṅkarato vaṇṇetabbato ṭhapetabbato vaṇṇo,",
  "tika-s0402t30:18_11": "khattiyādikulavaggo.",
  "tika-s0402t30:18_12": "Vaṇṇīyati ñāpīyati etenāti vaṇṇo,",
  "tika-s0402t30:18_13": "ñāpakakāraṇaṁ.",
  "tika-s0402t30:18_14": "Vaṇṇanato thūlarassādibhāvena upaṭṭhānato vaṇṇo,",
  "tika-s0402t30:18_15": "saṇṭhānaṁ.",
  "tika-s0402t30:18_16": "Mahantaṁ khuddakaṁ majjhimanti vaṇṇetabbato pamitabbato vaṇṇo, pamāṇaṁ.",
  "tika-s0402t30:18_17": "Vaṇṇīyati cakkhunā passīyatīti vaṇṇo,",
  "tika-s0402t30:18_18": "rūpāyatananti evaṁ tasmiṁ tasmiṁ atthe vaṇṇasaddassa pavatti veditabbā.",
  "tika-s0402t30:18_19": "Soti vaṇṇasaddo.",
  "tika-s0402t30:18_20": "Chaviyā daṭṭhabbo rūpāyatane gayhamānassapi chavimukheneva gahetabbato.",
  "tika-s0402t30:18_21": "Chavigatā pana vaṇṇadhātu eva “suvaṇṇavaṇṇo”ti ettha vaṇṇaggahaṇena gahitāti apare.",
  "tika-s0402t30:19_0": "Kevalaparipuṇṇanti ekadesampi asesetvā niravasesatova paripuṇṇanti ayamettha atthoti āha “anavasesatā attho”ti.",
  "tika-s0402t30:19_1": "Kevalakappāti kappa-",
  "tika-s0402t30:19_2": "saddo nipāto padapūraṇamattaṁ,",
  "tika-s0402t30:19_3": "“kevalaṁ”icceva attho.",
  "tika-s0402t30:19_4": "Kevalasaddo ca bahulavācīti āha “yebhuyyatā attho”ti.",
  "tika-s0402t30:19_5": "Keci pana “īsakaṁ asamattaṁ kevalaṁ kevalakappa”nti vadanti.",
  "tika-s0402t30:19_6": "Anavasesattho ettha kevalasaddo siyā,",
  "tika-s0402t30:19_7": "anatthantarena pana kappasaddena padavaḍḍhanaṁ kataṁ “kevalā eva kevalakappā”ti.",
  "tika-s0402t30:19_8": "Tathā vā kappanīyattā paññapetabbattā kevalakappā.",
  "tika-s0402t30:19_9": "Abyāmissatā vijātiyena asaṅkaro suddhatā.",
  "tika-s0402t30:19_10": "Anatirekatā taṁparamatā visesābhāvo.",
  "tika-s0402t30:19_11": "Kevalakappanti kevalaṁ daḷhaṁ katvāti attho.",
  "tika-s0402t30:19_12": "Kevalaṁ vuccati nibbānaṁ sabbasaṅkhatavivittattā,",
  "tika-s0402t30:19_13": "taṁ etassa adhigataṁ atthīti kevalī,",
  "tika-s0402t30:19_14": "sacchikatanirodho khīṇāsavo.",
  "tika-s0402t30:20_0": "Kappa-",
  "tika-s0402t30:20_1": "saddo panāyaṁ saupasaggo anupasaggo cāti adhippāyena okappaniyapade labbhamānaṁ okappasaddamattaṁ nidasseti,",
  "tika-s0402t30:20_2": "aññathā kappasaddassa atthuddhāre okappaniyapadaṁ anidassanameva siyā.",
  "tika-s0402t30:20_3": "Samaṇakappehīti vinayasiddhehi samaṇavohārehi.",
  "tika-s0402t30:20_4": "Niccakappanti niccakālaṁ.",
  "tika-s0402t30:20_5": "Paññattīti nāmaṁ.",
  "tika-s0402t30:20_6": "Nāmañhetaṁ tassa āyasmato,",
  "tika-s0402t30:20_7": "yadidaṁ kappoti.",
  "tika-s0402t30:20_8": "Kappitakesamassūti kattariyā cheditakesamassu.",
  "tika-s0402t30:20_9": "Dvaṅgulakappoti majjhanhikavelāya vītikkantāya dvaṅgulatāvikappo.",
  "tika-s0402t30:20_10": "Lesoti apadeso.",
  "tika-s0402t30:20_11": "Anavasesaṁ pharituṁ samatthassa obhāsassa kenaci kāraṇena ekadesapharaṇampi siyā,",
  "tika-s0402t30:20_12": "ayaṁ pana sabbasseva pharatīti dassetuṁ samantattho kappasaddo gahitoti āha “anavasesaṁ samantato”ti.",
  "tika-s0402t30:21_0": "Ābhāya pharitvāti vatthamālālaṅkārasarīrasamuṭṭhitāya ābhāya pharitvā.",
  "tika-s0402t30:21_1": "Devatānañhi sarīrobhāsaṁ dvādasayojanamattaṁ ṭhānaṁ.",
  "tika-s0402t30:21_2": "Tato bhiyyopi pharitvā tiṭṭhati,",
  "tika-s0402t30:21_3": "tathā vatthābharaṇādisamuṭṭhitā pabhā.",
  "tika-s0402t30:22_0": "Hatthakasuttavaṇṇanā niṭṭhitā.",
  "tika-s0402t30:23_0": "6. Kaṭuviyasuttavaṇṇanā",
  "tika-s0402t30:24_0": "129.",
  "tika-s0402t30:24_1": "Chaṭṭhe gāvīnaṁ kayavikkayavasena yogo etthāti goyogo,",
  "tika-s0402t30:24_2": "kayavikkayaṁ karonto gāvīhi yujjanti etthāti vā goyogo,",
  "tika-s0402t30:24_3": "gāvīnaṁ vikkayaṭṭhānaṁ.",
  "tika-s0402t30:24_4": "Tattha jāto pilakkharukkho goyogapilakkho, tasmiṁ.",
  "tika-s0402t30:24_5": "Samīpatthe cetaṁ bhummavacanaṁ.",
  "tika-s0402t30:24_6": "Tenāha “gāvīnaṁ vikkayaṭṭhāne uṭṭhitapilakkhassa santike”ti.",
  "tika-s0402t30:24_7": "Ritto assādo etassāti rittassādo.",
  "tika-s0402t30:24_8": "Tenāha “jhānasukhābhāvena rittassāda”nti.",
  "tika-s0402t30:24_9": "Sesamettha uttānameva.",
  "tika-s0402t30:25_0": "Kaṭuviyasuttavaṇṇanā niṭṭhitā.",
  "tika-s0402t30:26_0": "8. Dutiyaanuruddhasuttavaṇṇanā",
  "tika-s0402t30:27_0": "131.",
  "tika-s0402t30:27_1": "Aṭṭhame idaṁ te mānasminti ettha mānasminti paccatte bhummavacanaṁ.",
  "tika-s0402t30:27_2": "Idanti ca liṅgavipallāsena napuṁsakaniddeso katoti āha “ayaṁ te navavidhena vaḍḍhitamāno”ti.",
  "tika-s0402t30:27_3": "Sesesupi eseva nayo.",
  "tika-s0402t30:28_0": "Dutiyaanuruddhasuttavaṇṇanā niṭṭhitā.",
  "tika-s0402t30:29_0": "9. Paṭicchannasuttavaṇṇanā",
  "tika-s0402t30:30_0": "132.",
  "tika-s0402t30:30_1": "Navame asādhāraṇasikkhāpadanti bhikkhunīnaṁ asādhāraṇaṁ bhikkhūnaṁyeva paññattasikkhāpadaṁ sādhāraṇasikkhāpadanti",
  "tika-s0402t30:30_2": "bhikkhūnaṁ bhikkhunīnañca sādhāraṇaṁ ubhatopaññattisikkhāpadaṁ.",
  "tika-s0402t30:31_0": "Paṭicchannasuttavaṇṇanā niṭṭhitā.",
  "tika-s0402t30:32_0": "10. Lekhasuttavaṇṇanā",
  "tika-s0402t30:33_0": "133.",
  "tika-s0402t30:33_1": "Dasame thiraṭṭhānatoti thiraṭṭhānatova.",
  "tika-s0402t30:33_2": "Pāsāṇe lekhasadisā parāparādhanibbattā kodhalekhā yassa so pāsāṇalekhūpamasamannāgato pāsāṇalekhūpamoti vutto.",
  "tika-s0402t30:33_3": "Evaṁ itarepi.",
  "tika-s0402t30:33_4": "Anusetīti appahīnatāya anuseti.",
  "tika-s0402t30:33_5": "Na khippaṁ lujjatīti na antarā nassati kammaṭṭhāneneva nassanato.",
  "tika-s0402t30:33_6": "Evamevanti evaṁ tassapi puggalassa kodho na antarā punadivase vā aparadivase vā niṭṭhāti,",
  "tika-s0402t30:33_7": "addhaniyo pana hoti,",
  "tika-s0402t30:33_8": "maraṇeneva niṭṭhātīti attho.",
  "tika-s0402t30:33_9": "Kakkhaḷenāti atikakkhaḷena dhammacchedakena thaddhavacanena.",
  "tika-s0402t30:33_10": "Saṁsandatīti ekībhavati.",
  "tika-s0402t30:33_11": "Sammodatīti nirantaro hotīti evamettha attho daṭṭhabbo.",
  "tika-s0402t30:34_0": "Atha vā sandhiyatīti ṭhānagamanādīsu kāyakiriyāsu kāyena samodhānaṁ gacchati,",
  "tika-s0402t30:34_1": "tilataṇḍulā viya missībhāvaṁ upetīti attho.",
  "tika-s0402t30:34_2": "Saṁsandatīti cittakiriyāsu cittena samodhānaṁ gacchati,",
  "tika-s0402t30:34_3": "khīrodakaṁ viya ekībhāvaṁ upetīti attho.",
  "tika-s0402t30:34_4": "Sammodatīti uddesaparipucchādīsu vacīkiriyāsu vācāya samodhānaṁ gacchati,",
  "tika-s0402t30:34_5": "vippavāsāgatopi piyasahāyako viya piyatarabhāvaṁ upetīti attho.",
  "tika-s0402t30:34_6": "Apica kiccakaraṇīyesu tehi saddhiṁ ādītova ekakiriyābhāvaṁ upagacchanto sandhiyati,",
  "tika-s0402t30:34_7": "yāva majjhā pavattanto saṁsandati,",
  "tika-s0402t30:34_8": "yāva pariyosānā anivattanto sammodatīti veditabbo.",
  "tika-s0402t30:35_0": "Lekhasuttavaṇṇanā niṭṭhitā.",
  "tika-s0402t30:36_0": "Kusināravaggavaṇṇanā niṭṭhitā."
}