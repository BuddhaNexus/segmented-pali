{
  "anya-e1001n3:0_0": "Sujanakaṇḍa",
  "anya-e1001n3:1_0": "176.",
  "anya-e1001n3:2_0": "Saddhāsīlādidhammehi, sappanno seṭṭhamānuso;",
  "anya-e1001n3:3_0": "Vutto buddhādisantehi, sādhusappuriso iti.",
  "anya-e1001n3:4_0": "Saddādhanaṁ sīladhanaṁ, hirīottappiyaṁ dhanaṁ;",
  "anya-e1001n3:5_0": "Sutadhanañca cāgo ca, paññā ve sattamaṁ dhanaṁ.",
  "anya-e1001n3:6_0": "Yassa ete dhanā atthi, itthiyā purisassa vā;",
  "anya-e1001n3:7_0": "Adaliddoti taṁ āhu, amoghaṁ tassa jīvitaṁ.",
  "anya-e1001n3:8_0": "Tasmā saddhañca sīlañca, pasādaṁ dhammadassanaṁ;",
  "anya-e1001n3:9_0": "Anuyuñjetha medhāvī, saraṁ buddhānasāsanaṁ.",
  "anya-e1001n3:10_0": "177.",
  "anya-e1001n3:11_0": "Sabbhireva samāsetha, sabbhi kubbetha santhavaṁ;",
  "anya-e1001n3:12_0": "Sataṁ saddhammamaññāya, seyyo hoti na pāpiyo.",
  "anya-e1001n3:13_0": "178.",
  "anya-e1001n3:14_0": "Caja dujjanasaṁsaggaṁ, bhaja sādhusamāgamaṁ;",
  "anya-e1001n3:15_0": "Kara puññamahorattaṁ, sara niccamaniccataṁ.",
  "anya-e1001n3:16_0": "179.",
  "anya-e1001n3:17_0": "Yo ve kataññū katavedī dhīro,",
  "anya-e1001n3:18_0": "Kalyāṇamitto daḷhabhatti ca hoti;",
  "anya-e1001n3:19_0": "Dukkhitassa sakkacca karoti kiccaṁ,",
  "anya-e1001n3:20_0": "Tathāvidhaṁ sappurisaṁ vadanti.",
  "anya-e1001n3:21_0": "180.",
  "anya-e1001n3:22_0": "Mātāpettibharaṁ jantuṁ, kule jeṭṭhāpacāyinaṁ;",
  "anya-e1001n3:23_0": "Saṇhaṁ sakhilasambhāsaṁ, pesuṇeyyappahāyinaṁ.",
  "anya-e1001n3:24_0": "181.",
  "anya-e1001n3:25_0": "Maccheravinaye yuttaṁ, saccaṁ kodhābhibhuṁ naraṁ;",
  "anya-e1001n3:26_0": "Taṁ ve devā tāvatiṁsā, āhu “sappuriso”iti.",
  "anya-e1001n3:27_0": "182.",
  "anya-e1001n3:28_0": "Kulajāto kulaputto, kulavaṁsasurakkhato;",
  "anya-e1001n3:29_0": "Attanā dukkhappattopi, hīnakammaṁ na kāraye.",
  "anya-e1001n3:30_0": "183.",
  "anya-e1001n3:31_0": "Udeyya bhāṇu pacchime, nameyya meruaddipi;",
  "anya-e1001n3:32_0": "Sītalaṁ yadi naraggi, pabbatagge ca uppalaṁ;",
  "anya-e1001n3:33_0": "Vikase na viparitā, sādhuvācā kudācanaṁ.",
  "anya-e1001n3:34_0": "184.",
  "anya-e1001n3:35_0": "Sukhā rukkhassa chāyāva, tato ñātimātāpitu;",
  "anya-e1001n3:36_0": "Tato ācerassa rañño, tato buddhassanekadhā.",
  "anya-e1001n3:37_0": "185.",
  "anya-e1001n3:38_0": "Bhamarā pupphamicchanti, guṇamicchanti sajjanā;",
  "anya-e1001n3:39_0": "Makkhikā pūtimicchanti, dosamicchanti dujjanā.",
  "anya-e1001n3:40_0": "186.",
  "anya-e1001n3:41_0": "Mātuhīno dubbhāso hi, pituhīno dukkiriyo;",
  "anya-e1001n3:42_0": "Ubho mātupituhīnā, dubbhāsā ca dukkiriyā.",
  "anya-e1001n3:43_0": "187.",
  "anya-e1001n3:44_0": "Mātuseṭṭho subhāso hi, pituseṭṭho sukiriyo;",
  "anya-e1001n3:45_0": "Ubhomātu pituseṭṭhā, subhāsā ca sukiriyā.",
  "anya-e1001n3:46_0": "188.",
  "anya-e1001n3:47_0": "Sunakho sunakhaṁ disvā, dantaṁ dasseti hiṁsituṁ;",
  "anya-e1001n3:48_0": "Dujjano sujanaṁ disvā, rosayaṁ hiṁsamicchati.",
  "anya-e1001n3:49_0": "189.",
  "anya-e1001n3:50_0": "Na ca vegena kiccāni, kattabbāni kudācanaṁ;",
  "anya-e1001n3:51_0": "Sahasā kāritaṁ kammaṁ, bālo pacchānutappati.",
  "anya-e1001n3:52_0": "190.",
  "anya-e1001n3:53_0": "Kodhaṁ vadhitvā na kadāci socati,",
  "anya-e1001n3:54_0": "Makkhappahānaṁ isayo vaṇṇayanti;",
  "anya-e1001n3:55_0": "Sabbesaṁ vuttaṁ pharusaṁ khametha,",
  "anya-e1001n3:56_0": "Etaṁ khantiṁ uttamamāhu santo.",
  "anya-e1001n3:57_0": "191.",
  "anya-e1001n3:58_0": "Dukkho nivāso sambādhe, ṭhāne asucīsaṅkate;",
  "anya-e1001n3:59_0": "Tato arimhi appiye, tatopi akataññunā.",
  "anya-e1001n3:60_0": "192.",
  "anya-e1001n3:61_0": "Ovadeyyā’nusāseyya, asabbhā ca nivāraye;",
  "anya-e1001n3:62_0": "Satañhi so piyo hoti, asataṁ hotiappiyo.",
  "anya-e1001n3:63_0": "193.",
  "anya-e1001n3:64_0": "Uttamattanivātena, kakkhaḷaṁ mudunā jaye;",
  "anya-e1001n3:65_0": "Nīcaṁ appakadānena, vāyāmena samaṁ jaye.",
  "anya-e1001n3:66_0": "194.",
  "anya-e1001n3:67_0": "Na visaṁ visamiccāha, dhanaṁ saṅghassa uccate;",
  "anya-e1001n3:68_0": "Visaṁ ekaṁva hanati, hanati saṅghassa sabbaṁ.",
  "anya-e1001n3:69_0": "195.",
  "anya-e1001n3:70_0": "Dhanamappampi sādhūnaṁ, kūpe vāriva nissayo;",
  "anya-e1001n3:71_0": "Bahuṁapi asādhūnaṁ, na ca vāriva aṇṇave.",
  "anya-e1001n3:72_0": "196.",
  "anya-e1001n3:73_0": "Apattheyyaṁ na pattheyya, acinteyyaṁ na cintaye;",
  "anya-e1001n3:74_0": "Dhammameva sucinteyya, kālaṁ moghaṁ na icchaye.",
  "anya-e1001n3:75_0": "197.",
  "anya-e1001n3:76_0": "Acintitampi bhavati, cintitampi vinassati;",
  "anya-e1001n3:77_0": "Na hi cintāmayā bhogā, itthiyā purisassa vā.",
  "anya-e1001n3:78_0": "198.",
  "anya-e1001n3:79_0": "Asantassa piyo hoti, sante na kurute piyaṁ;",
  "anya-e1001n3:80_0": "Asataṁ dhammaṁ roceti, taṁ parābhavato mukhaṁ.",
  "anya-e1001n3:81_0": "199.",
  "anya-e1001n3:82_0": "Guṇā kubbanti dūtattaṁ, dūrepi vasataṁ sataṁ;",
  "anya-e1001n3:83_0": "Ketake gandhaṁ ghāyitvā, gacchanti bhamarā sayaṁ.",
  "anya-e1001n3:84_0": "200.",
  "anya-e1001n3:85_0": "Pubbajātikataṁ kammaṁ, taṁ kammamīti kathyate;",
  "anya-e1001n3:86_0": "Tasmā purisākārenaṁ, yataṁ kare atandito.",
  "anya-e1001n3:87_0": "201.",
  "anya-e1001n3:88_0": "Mattikapiṇḍato kattā, kurute yaṁ yadicchati;",
  "anya-e1001n3:89_0": "Evamattakataṁ kammaṁ, māṇavo paṭipajjate.",
  "anya-e1001n3:90_0": "202.",
  "anya-e1001n3:91_0": "Uṭṭhāyoṭṭhāya bodheyyaṁ, mahabbhaya mupaṭṭhitaṁ;",
  "anya-e1001n3:92_0": "Maraṇabyādhisokānaṁ, kimajja nipatissati.",
  "anya-e1001n3:93_0": "203.",
  "anya-e1001n3:94_0": "Pāṇā yathāttanobhiṭṭhā, bhūtānamapi te tathā;",
  "anya-e1001n3:95_0": "Attopamena bhūtesu, dayaṁ kubbanti sādhavo.",
  "anya-e1001n3:96_0": "Sabbe tasanti daṇḍassa, sabbe bhāyanti maccuno;",
  "anya-e1001n3:97_0": "Attānaṁ upamaṁ katvā, na haneyya na ghātaye.",
  "anya-e1001n3:98_0": "204.",
  "anya-e1001n3:99_0": "Bālo vā yadi vā vuddho, yuvā vā gehamāgato;",
  "anya-e1001n3:100_0": "Tassa pūjā vidhātabbā, sabbassābhyāgato garu.",
  "anya-e1001n3:101_0": "205.",
  "anya-e1001n3:102_0": "Ākiṇṇopi asantehi, asaṁsaṭṭhova bhaddako;",
  "anya-e1001n3:103_0": "Bahunā sannajātena, gacchena ubbattenidha."
}