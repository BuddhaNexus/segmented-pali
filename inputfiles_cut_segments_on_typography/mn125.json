{
  "mn125:0.1_0": "Majjhima Nikāya 125",
  "mn125:0.2_0": "Dantabhūmisutta",
  "mn125:1.1_0": "Evaṁ me sutaṁ—",
  "mn125:1.2_0": "ekaṁ samayaṁ bhagavā rājagahe viharati veḷuvane kalandakanivāpe.",
  "mn125:2.1_0": "Tena kho pana samayena aciravato samaṇuddeso araññakuṭikāyaṁ viharati.",
  "mn125:2.2_0": "Atha kho jayaseno rājakumāro jaṅghāvihāraṁ anucaṅkamamāno anuvicaramāno yena aciravato samaṇuddeso tenupasaṅkami;",
  "mn125:2.2_1": "upasaṅkamitvā aciravatena samaṇuddesena saddhiṁ sammodi.",
  "mn125:2.3_0": "Sammodanīyaṁ kathaṁ sāraṇīyaṁ vītisāretvā ekamantaṁ nisīdi.",
  "mn125:2.3_1": "Ekamantaṁ nisinno kho jayaseno rājakumāro aciravataṁ samaṇuddesaṁ etadavoca:",
  "mn125:2.4_0": "“Sutaṁ metaṁ, bho aggivessana:",
  "mn125:2.5_0": "‘idha bhikkhu appamatto ātāpī pahitatto viharanto phuseyya cittassa ekaggatan’”ti.",
  "mn125:2.6_0": "“Evametaṁ, rājakumāra, evametaṁ, rājakumāra.",
  "mn125:2.7_0": "Idha bhikkhu appamatto ātāpī pahitatto viharanto phuseyya cittassa ekaggatan”ti.",
  "mn125:3.1_0": "“Sādhu me bhavaṁ aggivessano yathāsutaṁ yathāpariyattaṁ dhammaṁ desetū”ti.",
  "mn125:3.2_0": "“Na kho te ahaṁ, rājakumāra, sakkomi yathāsutaṁ yathāpariyattaṁ dhammaṁ desetuṁ.",
  "mn125:3.3_0": "Ahañca hi te,",
  "mn125:3.3_1": "rājakumāra,",
  "mn125:3.3_2": "yathāsutaṁ yathāpariyattaṁ dhammaṁ deseyyaṁ,",
  "mn125:3.3_3": "tvañca me bhāsitassa atthaṁ na ājāneyyāsi;",
  "mn125:3.3_4": "so mamassa kilamatho,",
  "mn125:3.3_5": "sā mamassa vihesā”ti.",
  "mn125:4.1_0": "“Desetu me bhavaṁ aggivessano yathāsutaṁ yathāpariyattaṁ dhammaṁ.",
  "mn125:4.2_0": "Appevanāmāhaṁ bhoto aggivessanassa bhāsitassa atthaṁ ājāneyyan”ti.",
  "mn125:4.3_0": "“Deseyyaṁ kho te ahaṁ, rājakumāra, yathāsutaṁ yathāpariyattaṁ dhammaṁ.",
  "mn125:4.4_0": "Sace me tvaṁ bhāsitassa atthaṁ ājāneyyāsi, iccetaṁ kusalaṁ;",
  "mn125:4.5_0": "no ce me tvaṁ bhāsitassa atthaṁ ājāneyyāsi,",
  "mn125:4.5_1": "yathāsake tiṭṭheyyāsi,",
  "mn125:4.5_2": "na maṁ tattha uttariṁ paṭipuccheyyāsī”ti.",
  "mn125:4.6_0": "“Desetu me bhavaṁ aggivessano yathāsutaṁ yathāpariyattaṁ dhammaṁ.",
  "mn125:4.7_0": "Sace ahaṁ bhoto aggivessanassa bhāsitassa atthaṁ ājānissāmi, iccetaṁ kusalaṁ;",
  "mn125:4.8_0": "no ce ahaṁ bhoto aggivessanassa bhāsitassa atthaṁ ājānissāmi,",
  "mn125:4.8_1": "yathāsake tiṭṭhissāmi,",
  "mn125:4.8_2": "nāhaṁ tattha bhavantaṁ aggivessanaṁ uttariṁ paṭipucchissāmī”ti.",
  "mn125:5.1_0": "Atha kho aciravato samaṇuddeso jayasenassa rājakumārassa yathāsutaṁ yathāpariyattaṁ dhammaṁ desesi.",
  "mn125:5.2_0": "Evaṁ vutte, jayaseno rājakumāro aciravataṁ samaṇuddesaṁ etadavoca:",
  "mn125:5.3_0": "“aṭṭhānametaṁ,",
  "mn125:5.3_1": "bho aggivessana,",
  "mn125:5.3_2": "anavakāso yaṁ bhikkhu appamatto ātāpī pahitatto viharanto phuseyya cittassa ekaggatan”ti.",
  "mn125:5.4_0": "Atha kho jayaseno rājakumāro aciravatassa samaṇuddesassa aṭṭhānatañca anavakāsatañca pavedetvā uṭṭhāyāsanā pakkāmi.",
  "mn125:6.1_0": "Atha kho aciravato samaṇuddeso acirapakkante jayasene rājakumāre yena bhagavā tenupasaṅkami;",
  "mn125:6.1_1": "upasaṅkamitvā bhagavantaṁ abhivādetvā ekamantaṁ nisīdi.",
  "mn125:6.2_0": "Ekamantaṁ nisinno kho aciravato samaṇuddeso yāvatako ahosi jayasenena rājakumārena saddhiṁ kathāsallāpo taṁ sabbaṁ bhagavato ārocesi.",
  "mn125:7.1_0": "Evaṁ vutte, bhagavā aciravataṁ samaṇuddesaṁ etadavoca:",
  "mn125:7.2_0": "“‘taṁ kutettha, aggivessana, labbhā.",
  "mn125:7.3_0": "Yaṁ taṁ nekkhammena ñātabbaṁ nekkhammena daṭṭhabbaṁ nekkhammena pattabbaṁ nekkhammena sacchikātabbaṁ",
  "mn125:7.3_1": "taṁ vata jayaseno rājakumāro kāmamajjhe vasanto kāme paribhuñjanto kāmavitakkehi khajjamāno kāmapariḷāhena",
  "mn125:7.3_2": "pariḍayhamāno kāmapariyesanāya ussuko ñassati vā dakkhati vā sacchi vā karissatī’ti—netaṁ ṭhānaṁ vijjati.",
  "mn125:8.1_0": "Seyyathāpissu,",
  "mn125:8.1_1": "aggivessana,",
  "mn125:8.1_2": "dve hatthidammā vā assadammā vā godammā vā sudantā suvinītā,",
  "mn125:8.1_3": "dve hatthidammā vā assadammā vā godammā vā adantā avinītā.",
  "mn125:8.2_0": "Taṁ kiṁ maññasi, aggivessana,",
  "mn125:8.3_0": "ye te dve hatthidammā vā assadammā vā godammā vā sudantā suvinītā,",
  "mn125:8.3_1": "api nu te dantāva dantakāraṇaṁ gaccheyyuṁ,",
  "mn125:8.3_2": "dantāva dantabhūmiṁ sampāpuṇeyyun”ti?",
  "mn125:8.4_0": "“Evaṁ, bhante”.",
  "mn125:8.5_0": "“Ye pana te dve hatthidammā vā assadammā vā godammā vā adantā avinītā,",
  "mn125:8.5_1": "api nu te adantāva dantakāraṇaṁ gaccheyyuṁ,",
  "mn125:8.5_2": "adantāva dantabhūmiṁ sampāpuṇeyyuṁ,",
  "mn125:8.5_3": "seyyathāpi te dve hatthidammā vā assadammā vā godammā vā sudantā suvinītā”ti?",
  "mn125:8.6_0": "“No hetaṁ, bhante”.",
  "mn125:8.7_0": "“Evameva kho,",
  "mn125:8.7_1": "aggivessana,",
  "mn125:8.7_2": "‘yaṁ taṁ nekkhammena ñātabbaṁ nekkhammena daṭṭhabbaṁ nekkhammena pattabbaṁ nekkhammena sacchikātabbaṁ",
  "mn125:8.7_3": "taṁ vata jayaseno rājakumāro kāmamajjhe vasanto kāme paribhuñjanto kāmavitakkehi khajjamāno kāmapariḷāhena",
  "mn125:8.7_4": "pariḍayhamāno kāmapariyesanāya ussuko ñassati vā dakkhati vā sacchi vā karissatī’ti—netaṁ ṭhānaṁ vijjati.",
  "mn125:9.1_0": "Seyyathāpi, aggivessana, gāmassa vā nigamassa vā avidūre mahāpabbato.",
  "mn125:9.2_0": "Tamenaṁ dve sahāyakā tamhā gāmā vā nigamā vā nikkhamitvā hatthavilaṅghakena yena so pabbato tenupasaṅkameyyuṁ;",
  "mn125:9.2_1": "upasaṅkamitvā eko sahāyako heṭṭhā pabbatapāde tiṭṭheyya,",
  "mn125:9.2_2": "eko sahāyako uparipabbataṁ āroheyya.",
  "mn125:9.3_0": "Tamenaṁ heṭṭhā pabbatapāde ṭhito sahāyako uparipabbate ṭhitaṁ sahāyakaṁ evaṁ vadeyya:",
  "mn125:9.4_0": "‘yaṁ, samma, kiṁ tvaṁ passasi uparipabbate ṭhito’ti?",
  "mn125:9.5_0": "So evaṁ vadeyya:",
  "mn125:9.6_0": "‘passāmi kho ahaṁ, samma,",
  "mn125:9.6_1": "uparipabbate ṭhito ārāmarāmaṇeyyakaṁ vanarāmaṇeyyakaṁ bhūmirāmaṇeyyakaṁ pokkharaṇīrāmaṇeyyakan’ti.",
  "mn125:9.7_0": "So evaṁ vadeyya:",
  "mn125:9.8_0": "‘aṭṭhānaṁ kho etaṁ, samma,",
  "mn125:9.8_1": "anavakāso yaṁ tvaṁ uparipabbate ṭhito passeyyāsi ārāmarāmaṇeyyakaṁ vanarāmaṇeyyakaṁ bhūmirāmaṇeyyakaṁ pokkharaṇīrāmaṇeyyakan’ti.",
  "mn125:9.9_0": "Tamenaṁ uparipabbate ṭhito sahāyako heṭṭhimapabbatapādaṁ orohitvā taṁ sahāyakaṁ bāhāyaṁ gahetvā uparipabbataṁ",
  "mn125:9.9_1": "āropetvā muhuttaṁ assāsetvā evaṁ vadeyya:",
  "mn125:9.10_0": "‘yaṁ, samma, kiṁ tvaṁ passasi uparipabbate ṭhito’ti?",
  "mn125:9.11_0": "So evaṁ vadeyya:",
  "mn125:9.12_0": "‘passāmi kho ahaṁ, samma,",
  "mn125:9.12_1": "uparipabbate ṭhito ārāmarāmaṇeyyakaṁ vanarāmaṇeyyakaṁ bhūmirāmaṇeyyakaṁ pokkharaṇīrāmaṇeyyakan’ti.",
  "mn125:9.13_0": "So evaṁ vadeyya:",
  "mn125:9.14_0": "‘idāneva kho te, samma, bhāsitaṁ—mayaṁ evaṁ ājānāma—",
  "mn125:9.15_0": "aṭṭhānaṁ kho etaṁ samma,",
  "mn125:9.15_1": "anavakāso yaṁ tvaṁ uparipabbate ṭhito passeyyāsi ārāmarāmaṇeyyakaṁ vanarāmaṇeyyakaṁ bhūmirāmaṇeyyakaṁ pokkharaṇīrāmaṇeyyakan’ti.",
  "mn125:9.16_0": "Idāneva ca pana te bhāsitaṁ mayaṁ evaṁ ājānāma:",
  "mn125:9.17_0": "‘passāmi kho ahaṁ, samma,",
  "mn125:9.17_1": "uparipabbate ṭhito ārāmarāmaṇeyyakaṁ vanarāmaṇeyyakaṁ bhūmirāmaṇeyyakaṁ pokkharaṇīrāmaṇeyyakan’ti.",
  "mn125:9.18_0": "So evaṁ vadeyya:",
  "mn125:9.19_0": "‘tathā hi panāhaṁ, samma, iminā mahatā pabbatena āvuto daṭṭheyyaṁ nāddasan’ti.",
  "mn125:10.1_0": "Ato mahantatarena,",
  "mn125:10.1_1": "aggivessana,",
  "mn125:10.1_2": "‘avijjākhandhena jayaseno rājakumāro āvuto nivuto ophuṭo pariyonaddho.",
  "mn125:10.2_0": "So vata yaṁ taṁ nekkhammena ñātabbaṁ nekkhammena daṭṭhabbaṁ nekkhammena pattabbaṁ nekkhammena sacchikātabbaṁ",
  "mn125:10.2_1": "taṁ vata jayaseno rājakumāro kāmamajjhe vasanto kāme paribhuñjanto kāmavitakkehi khajjamāno kāmapariḷāhena",
  "mn125:10.2_2": "pariḍayhamāno kāmapariyesanāya ussuko ñassati vā dakkhati vā sacchi vā karissatī’ti—netaṁ ṭhānaṁ vijjati.",
  "mn125:11.1_0": "Sace kho taṁ,",
  "mn125:11.1_1": "aggivessana,",
  "mn125:11.1_2": "jayasenassa rājakumārassa imā dve upamā paṭibhāyeyyuṁ,",
  "mn125:11.1_3": "anacchariyaṁ te jayaseno rājakumāro pasīdeyya,",
  "mn125:11.1_4": "pasanno ca te pasannākāraṁ kareyyā”ti.",
  "mn125:11.2_0": "“Kuto pana maṁ, bhante,",
  "mn125:11.2_1": "jayasenassa rājakumārassa imā dve upamā paṭibhāyissanti anacchariyā pubbe assutapubbā,",
  "mn125:11.2_2": "seyyathāpi bhagavantan”ti?",
  "mn125:12.1_0": "“Seyyathāpi, aggivessana, rājā khattiyo muddhāvasitto nāgavanikaṁ āmanteti:",
  "mn125:12.2_0": "‘ehi tvaṁ,",
  "mn125:12.2_1": "samma nāgavanika,",
  "mn125:12.2_2": "rañño nāgaṁ abhiruhitvā nāgavanaṁ pavisitvā āraññakaṁ nāgaṁ atipassitvā rañño nāgassa gīvāyaṁ upanibandhāhī’ti.",
  "mn125:12.3_0": "‘Evaṁ,",
  "mn125:12.3_1": "devā’ti kho,",
  "mn125:12.3_2": "aggivessana,",
  "mn125:12.3_3": "nāgavaniko rañño khattiyassa muddhāvasittassa paṭissutvā rañño nāgaṁ abhiruhitvā nāgavanaṁ pavisitvā",
  "mn125:12.3_4": "āraññakaṁ nāgaṁ atipassitvā rañño nāgassa gīvāyaṁ upanibandhati.",
  "mn125:12.4_0": "Tamenaṁ rañño nāgo abbhokāsaṁ nīharati.",
  "mn125:12.5_0": "Ettāvatā kho, aggivessana, āraññako nāgo abbhokāsaṁ gato hoti.",
  "mn125:12.6_0": "Etthagedhā hi, aggivessana, āraññakā nāgā yadidaṁ—nāgavanaṁ.",
  "mn125:12.7_0": "Tamenaṁ nāgavaniko rañño khattiyassa muddhāvasittassa ārocesi:",
  "mn125:12.8_0": "‘abbhokāsagato kho, deva, āraññako nāgo’ti.",
  "mn125:12.9_0": "Atha kho aggivessana, tamenaṁ rājā khattiyo muddhāvasitto hatthidamakaṁ āmantesi:",
  "mn125:12.10_0": "‘ehi tvaṁ,",
  "mn125:12.10_1": "samma hatthidamaka,",
  "mn125:12.10_2": "āraññakaṁ nāgaṁ damayāhi āraññakānañceva sīlānaṁ abhinimmadanāya āraññakānañceva sarasaṅkappānaṁ abhinimmadanāya",
  "mn125:12.10_3": "āraññakānañceva darathakilamathapariḷāhānaṁ abhinimmadanāya gāmante abhiramāpanāya manussakantesu sīlesu",
  "mn125:12.10_4": "samādapanāyā’ti.",
  "mn125:12.11_0": "‘Evaṁ,",
  "mn125:12.11_1": "devā’ti kho,",
  "mn125:12.11_2": "aggivessana,",
  "mn125:12.11_3": "hatthidamako rañño khattiyassa muddhāvasittassa paṭissutvā mahantaṁ thambhaṁ pathaviyaṁ nikhaṇitvā āraññakassa",
  "mn125:12.11_4": "nāgassa gīvāyaṁ upanibandhati āraññakānañceva sīlānaṁ abhinimmadanāya āraññakānañceva sarasaṅkappānaṁ",
  "mn125:12.11_5": "abhinimmadanāya āraññakānañceva darathakilamathapariḷāhānaṁ abhinimmadanāya gāmante abhiramāpanāya manussakantesu",
  "mn125:12.11_6": "sīlesu samādapanāya.",
  "mn125:12.12_0": "Tamenaṁ hatthidamako yā sā vācā nelā kaṇṇasukhā pemanīyā hadayaṅgamā porī bahujanakantā bahujanamanāpā tathārūpāhi vācāhi samudācarati.",
  "mn125:12.13_0": "Yato kho,",
  "mn125:12.13_1": "aggivessana,",
  "mn125:12.13_2": "āraññako nāgo hatthidamakassa yā sā vācā nelā kaṇṇasukhā pemanīyā hadayaṅgamā porī bahujanakantā bahujanamanāpā",
  "mn125:12.13_3": "tathārūpāhi vācāhi samudācariyamāno sussūsati,",
  "mn125:12.13_4": "sotaṁ odahati,",
  "mn125:12.13_5": "aññā cittaṁ upaṭṭhāpeti;",
  "mn125:12.14_0": "tamenaṁ hatthidamako uttari tiṇaghāsodakaṁ anuppavecchati.",
  "mn125:12.15_0": "Yato kho,",
  "mn125:12.15_1": "aggivessana,",
  "mn125:12.15_2": "āraññako nāgo hatthidamakassa tiṇaghāsodakaṁ paṭiggaṇhāti,",
  "mn125:12.15_3": "tatra hatthidamakassa evaṁ hoti:",
  "mn125:12.16_0": "‘jīvissati kho dāni āraññako nāgo’ti.",
  "mn125:12.17_0": "Tamenaṁ hatthidamako uttari kāraṇaṁ kāreti:",
  "mn125:12.18_0": "‘ādiya, bho, nikkhipa, bho’ti.",
  "mn125:12.19_0": "Yato kho,",
  "mn125:12.19_1": "aggivessana,",
  "mn125:12.19_2": "āraññako nāgo hatthidamakassa ādānanikkhepe vacanakaro hoti ovādappaṭikaro,",
  "mn125:12.19_3": "tamenaṁ hatthidamako uttari kāraṇaṁ kāreti:",
  "mn125:12.20_0": "‘abhikkama, bho, paṭikkama, bho’ti.",
  "mn125:12.21_0": "Yato kho,",
  "mn125:12.21_1": "aggivessana,",
  "mn125:12.21_2": "āraññako nāgo hatthidamakassa abhikkamapaṭikkamavacanakaro hoti ovādappaṭikaro,",
  "mn125:12.21_3": "tamenaṁ hatthidamako uttari kāraṇaṁ kāreti:",
  "mn125:12.22_0": "‘uṭṭhaha, bho, nisīda, bho’ti.",
  "mn125:12.23_0": "Yato kho,",
  "mn125:12.23_1": "aggivessana,",
  "mn125:12.23_2": "āraññako nāgo hatthidamakassa uṭṭhānanisajjāya vacanakaro hoti ovādappaṭikaro,",
  "mn125:12.23_3": "tamenaṁ hatthidamako uttari āneñjaṁ nāma kāraṇaṁ kāreti,",
  "mn125:12.23_4": "mahantassa phalakaṁ soṇḍāya upanibandhati,",
  "mn125:12.23_5": "tomarahattho ca puriso uparigīvāya nisinno hoti,",
  "mn125:12.23_6": "samantato ca tomarahatthā purisā parivāretvā ṭhitā honti,",
  "mn125:12.23_7": "hatthidamako ca dīghatomarayaṭṭhiṁ gahetvā purato ṭhito hoti.",
  "mn125:12.24_0": "So āneñjaṁ kāraṇaṁ kāriyamāno neva purime pāde copeti na pacchime pāde copeti,",
  "mn125:12.24_1": "na purimakāyaṁ copeti na pacchimakāyaṁ copeti,",
  "mn125:12.24_2": "na sīsaṁ copeti,",
  "mn125:12.24_3": "na kaṇṇe copeti,",
  "mn125:12.24_4": "na dante copeti,",
  "mn125:12.24_5": "na naṅguṭṭhaṁ copeti,",
  "mn125:12.24_6": "na soṇḍaṁ copeti.",
  "mn125:12.25_0": "So hoti āraññako nāgo khamo sattippahārānaṁ asippahārānaṁ usuppahārānaṁ sarapattappahārānaṁ bheripaṇavavaṁsasaṅkhaḍiṇḍimaninnādasaddānaṁ",
  "mn125:12.25_1": "sabbavaṅkadosanihitaninnītakasāvo rājāraho rājabhoggo rañño aṅganteva saṅkhaṁ gacchati.",
  "mn125:13.1_0": "Evameva kho,",
  "mn125:13.1_1": "aggivessana,",
  "mn125:13.1_2": "idha tathāgato loke uppajjati arahaṁ sammāsambuddho vijjācaraṇasampanno sugato lokavidū anuttaro purisadammasārathi",
  "mn125:13.1_3": "satthā devamanussānaṁ buddho bhagavā.",
  "mn125:13.2_0": "So imaṁ lokaṁ sadevakaṁ samārakaṁ sabrahmakaṁ sassamaṇabrāhmaṇiṁ pajaṁ sadevamanussaṁ sayaṁ abhiññā sacchikatvā pavedeti.",
  "mn125:13.3_0": "So dhammaṁ deseti ādikalyāṇaṁ majjhekalyāṇaṁ pariyosānakalyāṇaṁ sātthaṁ sabyañjanaṁ,",
  "mn125:13.3_1": "kevalaparipuṇṇaṁ parisuddhaṁ brahmacariyaṁ pakāseti.",
  "mn125:14.1_0": "Taṁ dhammaṁ suṇāti gahapati vā gahapatiputto vā aññatarasmiṁ vā kule paccājāto.",
  "mn125:14.2_0": "So taṁ dhammaṁ sutvā tathāgate saddhaṁ paṭilabhati.",
  "mn125:14.3_0": "So tena saddhāpaṭilābhena samannāgato iti paṭisañcikkhati:",
  "mn125:14.4_0": "‘sambādho gharāvāso rajāpatho, abbhokāso pabbajjā.",
  "mn125:14.5_0": "Nayidaṁ sukaraṁ agāraṁ ajjhāvasatā ekantaparipuṇṇaṁ ekantaparisuddhaṁ saṅkhalikhitaṁ brahmacariyaṁ carituṁ.",
  "mn125:14.6_0": "Yannūnāhaṁ kesamassuṁ ohāretvā kāsāyāni vatthāni acchādetvā agārasmā anagāriyaṁ pabbajeyyan’ti.",
  "mn125:14.7_0": "So aparena samayena appaṁ vā bhogakkhandhaṁ pahāya mahantaṁ vā bhogakkhandhaṁ pahāya appaṁ vā ñātiparivaṭṭaṁ",
  "mn125:14.7_1": "pahāya mahantaṁ vā ñātiparivaṭṭaṁ pahāya kesamassuṁ ohāretvā kāsāyāni vatthāni acchādetvā agārasmā anagāriyaṁ",
  "mn125:14.7_2": "pabbajati.",
  "mn125:14.8_0": "Ettāvatā kho, aggivessana, ariyasāvako abbhokāsagato hoti.",
  "mn125:14.9_0": "Etthagedhā hi, aggivessana, devamanussā yadidaṁ—pañca kāmaguṇā.",
  "mn125:15.1_0": "Tamenaṁ tathāgato uttariṁ vineti:",
  "mn125:15.2_0": "‘ehi tvaṁ, bhikkhu,",
  "mn125:15.2_1": "sīlavā hohi,",
  "mn125:15.2_2": "pātimokkhasaṁvarasaṁvuto viharāhi ācāragocarasampanno,",
  "mn125:15.2_3": "aṇumattesu vajjesu bhayadassāvī,",
  "mn125:15.2_4": "samādāya sikkhassu sikkhāpadesū’ti.",
  "mn125:16.1_0": "Yato kho,",
  "mn125:16.1_1": "aggivessana,",
  "mn125:16.1_2": "ariyasāvako sīlavā hoti,",
  "mn125:16.1_3": "pātimokkhasaṁvarasaṁvuto viharati ācāragocarasampanno aṇumattesu vajjesu bhayadassāvī,",
  "mn125:16.1_4": "samādāya sikkhati sikkhāpadesu,",
  "mn125:16.1_5": "tamenaṁ tathāgato uttariṁ vineti:",
  "mn125:16.2_0": "‘ehi tvaṁ, bhikkhu, indriyesu guttadvāro hohi, cakkhunā rūpaṁ disvā mā nimittaggāhī …pe…",
  "mn125:17-21.1_0": "(yathā gaṇakamoggallānasuttante, evaṁ vitthāretabbāni.)",
  "mn125:22.1_0": "So ime pañca nīvaraṇe pahāya cetaso upakkilese paññāya dubbalīkaraṇe",
  "mn125:22.2_0": "kāye kāyānupassī viharati ātāpī sampajāno satimā vineyya loke abhijjhādomanassaṁ.",
  "mn125:23.1_0": "Vedanāsu …pe…",
  "mn125:23.2_0": "citte …",
  "mn125:23.3_0": "dhammesu dhammānupassī viharati ātāpī sampajāno satimā vineyya loke abhijjhādomanassaṁ.",
  "mn125:23.4_0": "Seyyathāpi,",
  "mn125:23.4_1": "aggivessana,",
  "mn125:23.4_2": "hatthidamako mahantaṁ thambhaṁ pathaviyaṁ nikhaṇitvā āraññakassa nāgassa gīvāyaṁ upanibandhati āraññakānañceva",
  "mn125:23.4_3": "sīlānaṁ abhinimmadanāya āraññakānañceva sarasaṅkappānaṁ abhinimmadanāya āraññakānañceva darathakilamathapariḷāhānaṁ",
  "mn125:23.4_4": "abhinimmadanāya gāmante abhiramāpanāya manussakantesu sīlesu samādapanāya;",
  "mn125:23.5_0": "evameva kho,",
  "mn125:23.5_1": "aggivessana,",
  "mn125:23.5_2": "ariyasāvakassa ime cattāro satipaṭṭhānā cetaso upanibandhanā honti gehasitānañceva sīlānaṁ abhinimmadanāya",
  "mn125:23.5_3": "gehasitānañceva sarasaṅkappānaṁ abhinimmadanāya gehasitānañceva darathakilamathapariḷāhānaṁ abhinimmadanāya",
  "mn125:23.5_4": "ñāyassa adhigamāya nibbānassa sacchikiriyāya.",
  "mn125:24.1_0": "Tamenaṁ tathāgato uttariṁ vineti:",
  "mn125:24.2_0": "‘ehi tvaṁ, bhikkhu, kāye kāyānupassī viharāhi, mā ca kāmūpasaṁhitaṁ vitakkaṁ vitakkesi.",
  "mn125:24.3_0": "Vedanāsu …",
  "mn125:24.4_0": "citte …",
  "mn125:24.5_0": "dhammesu dhammānupassī viharāhi, mā ca kāmūpasaṁhitaṁ vitakkaṁ vitakkesī’ti.",
  "mn125:25.1_0": "So vitakkavicārānaṁ vūpasamā ajjhattaṁ sampasādanaṁ cetaso ekodibhāvaṁ avitakkaṁ avicāraṁ samādhijaṁ pītisukhaṁ dutiyaṁ jhānaṁ …",
  "mn125:25.2_0": "tatiyaṁ jhānaṁ …",
  "mn125:25.3_0": "catutthaṁ jhānaṁ upasampajja viharati.",
  "mn125:26.1_0": "So evaṁ samāhite citte parisuddhe pariyodāte anaṅgaṇe vigatūpakkilese mudubhūte kammaniye ṭhite āneñjappatte",
  "mn125:26.1_1": "pubbenivāsānussatiñāṇāya cittaṁ abhininnāmeti.",
  "mn125:26.2_0": "So anekavihitaṁ pubbenivāsaṁ anussarati,",
  "mn125:26.2_1": "seyyathidaṁ—ekampi jātiṁ dvepi jātiyo …pe…",
  "mn125:26.2_2": "iti sākāraṁ sauddesaṁ anekavihitaṁ pubbenivāsaṁ anussarati.",
  "mn125:27-28.1_0": "So evaṁ samāhite citte parisuddhe pariyodāte anaṅgaṇe vigatūpakkilese mudubhūte kammaniye ṭhite āneñjappatte",
  "mn125:27-28.1_1": "sattānaṁ cutūpapātañāṇāya cittaṁ abhininnāmeti.",
  "mn125:27-28.2_0": "So dibbena cakkhunā visuddhena atikkantamānusakena satte passati cavamāne upapajjamāne hīne paṇīte suvaṇṇe dubbaṇṇe,",
  "mn125:27-28.2_1": "sugate duggate …pe…",
  "mn125:27-28.2_2": "yathākammūpage satte pajānāti.",
  "mn125:29.1_0": "So evaṁ samāhite citte parisuddhe pariyodāte anaṅgaṇe vigatūpakkilese mudubhūte kammaniye ṭhite āneñjappatte",
  "mn125:29.1_1": "āsavānaṁ khayañāṇāya cittaṁ abhininnāmeti.",
  "mn125:29.2_0": "So ‘idaṁ dukkhan’ti yathābhūtaṁ pajānāti,",
  "mn125:29.2_1": "‘ayaṁ dukkhasamudayo’ti yathābhūtaṁ pajānāti,",
  "mn125:29.2_2": "‘ayaṁ dukkhanirodho’ti yathābhūtaṁ pajānāti,",
  "mn125:29.2_3": "‘ayaṁ dukkhanirodhagāminī paṭipadā’ti yathābhūtaṁ pajānāti;",
  "mn125:29.3_0": "‘ime āsavā’ti yathābhūtaṁ pajānāti,",
  "mn125:29.3_1": "‘ayaṁ āsavasamudayo’ti yathābhūtaṁ pajānāti,",
  "mn125:29.3_2": "‘ayaṁ āsavanirodho’ti yathābhūtaṁ pajānāti,",
  "mn125:29.3_3": "‘ayaṁ āsavanirodhagāminī paṭipadā’ti yathābhūtaṁ pajānāti.",
  "mn125:29.4_0": "Tassa evaṁ jānato evaṁ passato kāmāsavāpi cittaṁ vimuccati,",
  "mn125:29.4_1": "bhavāsavāpi cittaṁ vimuccati,",
  "mn125:29.4_2": "avijjāsavāpi cittaṁ vimuccati.",
  "mn125:29.5_0": "Vimuttasmiṁ vimuttamiti ñāṇaṁ hoti.",
  "mn125:29.6_0": "‘Khīṇā jāti, vusitaṁ brahmacariyaṁ, kataṁ karaṇīyaṁ, nāparaṁ itthattāyā’ti pajānāti.",
  "mn125:30.1_0": "So hoti bhikkhu khamo sītassa uṇhassa jighacchāya pipāsāya ḍaṁsamakasavātātapasarīsapasamphassānaṁ duruttānaṁ durāgatānaṁ vacanapathānaṁ,",
  "mn125:30.1_1": "uppannānaṁ sārīrikānaṁ vedanānaṁ dukkhānaṁ tibbānaṁ kharānaṁ kaṭukānaṁ asātānaṁ amanāpānaṁ pāṇaharānaṁ adhivāsakajātiko hoti",
  "mn125:30.2_0": "sabbarāgadosamohanihitaninnītakasāvo āhuneyyo pāhuneyyo dakkhiṇeyyo añjalikaraṇīyo anuttaraṁ puññakkhettaṁ lokassa.",
  "mn125:31.1_0": "Mahallako cepi,",
  "mn125:31.1_1": "aggivessana,",
  "mn125:31.1_2": "rañño nāgo adanto avinīto kālaṁ karoti,",
  "mn125:31.1_3": "‘adantamaraṇaṁ mahallako rañño nāgo kālaṅkato’tveva saṅkhaṁ gacchati;",
  "mn125:31.2_0": "majjhimo cepi, aggivessana, rañño nāgo.",
  "mn125:31.3_0": "Daharo cepi,",
  "mn125:31.3_1": "aggivessana,",
  "mn125:31.3_2": "rañño nāgo adanto avinīto kālaṁ karoti,",
  "mn125:31.3_3": "‘adantamaraṇaṁ daharo rañño nāgo kālaṅkato’tveva saṅkhaṁ gacchati;",
  "mn125:31.4_0": "evameva kho,",
  "mn125:31.4_1": "aggivessana,",
  "mn125:31.4_2": "thero cepi bhikkhu akhīṇāsavo kālaṁ karoti,",
  "mn125:31.4_3": "‘adantamaraṇaṁ thero bhikkhu kālaṅkato’tveva saṅkhaṁ gacchati;",
  "mn125:31.5_0": "majjhimo cepi, aggivessana, bhikkhu.",
  "mn125:31.6_0": "Navo cepi,",
  "mn125:31.6_1": "aggivessana,",
  "mn125:31.6_2": "bhikkhu akhīṇāsavo kālaṁ karoti,",
  "mn125:31.6_3": "‘adantamaraṇaṁ navo bhikkhu kālaṅkato’tveva saṅkhaṁ gacchati.",
  "mn125:32.1_0": "Mahallako cepi,",
  "mn125:32.1_1": "aggivessana,",
  "mn125:32.1_2": "rañño nāgo sudanto suvinīto kālaṁ karoti,",
  "mn125:32.1_3": "‘dantamaraṇaṁ mahallako rañño nāgo kālaṅkato’tveva saṅkhaṁ gacchati;",
  "mn125:32.2_0": "majjhimo cepi, aggivessana, rañño nāgo …",
  "mn125:32.3_0": "daharo cepi,",
  "mn125:32.3_1": "aggivessana,",
  "mn125:32.3_2": "rañño nāgo sudanto suvinīto kālaṁ karoti,",
  "mn125:32.3_3": "‘dantamaraṇaṁ daharo rañño nāgo kālaṅkato’tveva saṅkhaṁ gacchati;",
  "mn125:32.4_0": "evameva kho,",
  "mn125:32.4_1": "aggivessana,",
  "mn125:32.4_2": "thero cepi bhikkhu khīṇāsavo kālaṁ karoti,",
  "mn125:32.4_3": "‘dantamaraṇaṁ thero bhikkhu kālaṅkato’tveva saṅkhaṁ gacchati;",
  "mn125:32.5_0": "majjhimo cepi, aggivessana, bhikkhu.",
  "mn125:32.6_0": "Navo cepi,",
  "mn125:32.6_1": "aggivessana,",
  "mn125:32.6_2": "bhikkhu khīṇāsavo kālaṁ karoti,",
  "mn125:32.6_3": "‘dantamaraṇaṁ navo bhikkhu kālaṅkato’tveva saṅkhaṁ gacchatī”ti.",
  "mn125:32.7_0": "Idamavoca bhagavā.",
  "mn125:32.8_0": "Attamano aciravato samaṇuddeso bhagavato bhāsitaṁ abhinandīti.",
  "mn125:32.9_0": "Dantabhūmisuttaṁ niṭṭhitaṁ pañcamaṁ."
}