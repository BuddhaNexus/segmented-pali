{
  "tika-vin05t3:0_0": "3. Bhesajjādikaraṇavinicchayakathā",
  "tika-vin05t3:1_0": "15.Bhesajjakaraṇaparittapaṭisanthāresu pana bhesajjakaraṇe tāva ayaṁ vinicchayo –",
  "tika-vin05t3:1_1": "āgatāgatassa parajanassa bhesajjaṁ na kātabbaṁ,",
  "tika-vin05t3:1_2": "karonto dukkaṭaṁ āpajjati.",
  "tika-vin05t3:1_3": "Pañcannaṁ pana sahadhammikānaṁ kātabbaṁ bhikkhussa bhikkhuniyā sikkhamānāya sāmaṇerassa sāmaṇeriyāti.",
  "tika-vin05t3:1_4": "Samasīlasaddhāpaññānañhi etesaṁ tīsu sikkhāsu yuttānaṁ bhesajjaṁ akātuṁ na labbhati.",
  "tika-vin05t3:1_5": "Karontena ca sace tesaṁ atthi,",
  "tika-vin05t3:1_6": "tesaṁ santakaṁ gahetvā yojetvā dātabbaṁ,",
  "tika-vin05t3:1_7": "sace natthi,",
  "tika-vin05t3:1_8": "attano santakaṁ kātabbaṁ.",
  "tika-vin05t3:1_9": "Sace attanopi natthi,",
  "tika-vin05t3:1_10": "bhikkhācāravattena vā ñātakapavāritaṭṭhānato vā pariyesitabbaṁ,",
  "tika-vin05t3:1_11": "alabhantena gilānassa atthāya akataviññattiyāpi āharitvā kātabbaṁ.",
  "tika-vin05t3:2_0": "16.",
  "tika-vin05t3:2_1": "Aparesampi pañcannaṁ kātuṁ vaṭṭati mātu pitu tadupaṭṭhākānaṁ attano veyyāvaccakarassa paṇḍupalāsassa cāti.",
  "tika-vin05t3:2_2": "Paṇḍupalāso nāma yo pabbajjāpekkho yāva pattacīvaraṁ paṭiyādiyati,",
  "tika-vin05t3:2_3": "tāva vihāre vasati.",
  "tika-vin05t3:2_4": "Tesu sace mātāpitaro issarā honti na paccāsīsanti,",
  "tika-vin05t3:2_5": "akātuṁ vaṭṭati.",
  "tika-vin05t3:2_6": "Sace pana rajjepi ṭhitā paccāsīsanti,",
  "tika-vin05t3:2_7": "akātuṁ na vaṭṭati.",
  "tika-vin05t3:2_8": "Bhesajjaṁ paccāsīsantānaṁ bhesajjaṁ dātabbaṁ,",
  "tika-vin05t3:2_9": "yojetuṁ ajānantānaṁ yojetvā dātabbaṁ.",
  "tika-vin05t3:2_10": "Sabbesaṁ atthāya sahadhammikesu vuttanayeneva pariyesitabbaṁ.",
  "tika-vin05t3:2_11": "Sace pana mātaraṁ vihāraṁ ānetvā jaggati,",
  "tika-vin05t3:2_12": "sabbaṁ parikammaṁ anāmasantena kātabbaṁ,",
  "tika-vin05t3:2_13": "khādanīyabhojanīyaṁ sahatthā dātabbaṁ.",
  "tika-vin05t3:2_14": "Pitā pana yathā sāmaṇero,",
  "tika-vin05t3:2_15": "evaṁ sahatthena nhāpanasambāhanādīni katvā upaṭṭhātabbo.",
  "tika-vin05t3:2_16": "Ye ca mātāpitaro upaṭṭhahanti paṭijagganti,",
  "tika-vin05t3:2_17": "tesampi evameva kātabbaṁ.",
  "tika-vin05t3:2_18": "Veyyāvaccakaro nāma yo vetanaṁ gahetvā araññe dārūni vā chindati,",
  "tika-vin05t3:2_19": "aññaṁ vā kiñci kammaṁ karoti,",
  "tika-vin05t3:2_20": "tassa roge uppanne yāva ñātakā na passanti,",
  "tika-vin05t3:2_21": "tāva bhesajjaṁ kātabbaṁ.",
  "tika-vin05t3:2_22": "Yo pana bhikkhunissitakova hutvā sabbakammāni karoti,",
  "tika-vin05t3:2_23": "tassa bhesajjaṁ kātabbameva.",
  "tika-vin05t3:2_24": "Paṇḍupalāsepi sāmaṇere viya paṭipajjitabbaṁ.",
  "tika-vin05t3:3_0": "17.",
  "tika-vin05t3:3_1": "Aparesampi dasannaṁ kātuṁ vaṭṭati jeṭṭhabhātu kaniṭṭhabhātu jeṭṭhabhaginiyā kaniṭṭhabhaginiyā cūḷamātuyā",
  "tika-vin05t3:3_2": "mahāmātuyā cūḷapituno mahāpituno pitucchāya mātulassāti.",
  "tika-vin05t3:3_3": "Tesaṁ pana sabbesampi karontena tesaṁyeva santakaṁ bhesajjaṁ gahetvā kevalaṁ yojetvā dātabbaṁ.",
  "tika-vin05t3:3_4": "Sace pana nappahonti yācanti ca “detha no, bhante,",
  "tika-vin05t3:3_5": "tumhākaṁ paṭidassāmā”ti,",
  "tika-vin05t3:3_6": "tāvakālikaṁ dātabbaṁ.",
  "tika-vin05t3:3_7": "Sacepi na yācanti,",
  "tika-vin05t3:3_8": "“amhākaṁ bhesajjaṁ atthi,",
  "tika-vin05t3:3_9": "tāvakālikaṁ gaṇhathā”ti vatvā vā “yadā tesaṁ bhavissati,",
  "tika-vin05t3:3_10": "tadā dassantī”ti ābhogaṁ vā katvā dātabbaṁ.",
  "tika-vin05t3:3_11": "Sace paṭidenti,",
  "tika-vin05t3:3_12": "gahetabbaṁ.",
  "tika-vin05t3:3_13": "No ce denti,",
  "tika-vin05t3:3_14": "na codetabbā.",
  "tika-vin05t3:3_15": "Ete dasa ñātake ṭhapetvā aññesaṁ na kātabbaṁ.",
  "tika-vin05t3:4_0": "Etesaṁ puttaparamparāya pana yāva sattamā kulaparivaṭṭā,",
  "tika-vin05t3:4_1": "tāva cattāro paccaye āharāpentassa akataviññatti vā bhesajjaṁ karontassa vejjakammaṁ vā kuladūsakāpatti vā na hoti.",
  "tika-vin05t3:4_2": "Sace bhātu jāyā,",
  "tika-vin05t3:4_3": "bhaginiyā sāmiko vā gilāno hoti,",
  "tika-vin05t3:4_4": "ñātakā ce,",
  "tika-vin05t3:4_5": "tesampi vaṭṭati.",
  "tika-vin05t3:4_6": "Aññātakā ce,",
  "tika-vin05t3:4_7": "bhātu ca bhaginiyā ca katvā dātabbaṁ “tumhākaṁ jagganaṭṭhāne dethā”ti.",
  "tika-vin05t3:4_8": "Atha vā tesaṁ puttānaṁ katvā dātabbaṁ “tumhākaṁ mātāpitūnaṁ dethā”ti.",
  "tika-vin05t3:4_9": "Etenupāyena sabbapadesu vinicchayo veditabbo.",
  "tika-vin05t3:5_0": "Tesaṁ atthāya ca sāmaṇerehi araññato bhesajjaṁ āharāpentena ñātisāmaṇerehi vā āharāpetabbaṁ,",
  "tika-vin05t3:5_1": "aññātakehi attano atthāya vā āharāpetvā dātabbaṁ.",
  "tika-vin05t3:5_2": "Tehipi “upajjhāyassa āharāmā”ti vattasīsena āharitabbaṁ.",
  "tika-vin05t3:5_3": "Upajjhāyassa mātāpitaro gilānā vihāraṁ āgacchanti,",
  "tika-vin05t3:5_4": "upajjhāyo ca disāpakkanto hoti,",
  "tika-vin05t3:5_5": "saddhivihārikena upajjhāyassa santakaṁ bhesajjaṁ dātabbaṁ.",
  "tika-vin05t3:5_6": "No ce atthi,",
  "tika-vin05t3:5_7": "attano bhesajjaṁ upajjhāyassa pariccajitvā dātabbaṁ.",
  "tika-vin05t3:5_8": "Attanopi asante vuttanayeneva pariyesitvā upajjhāyassa santakaṁ katvā dātabbaṁ.",
  "tika-vin05t3:5_9": "Upajjhāyenapi saddhivihārikassa mātāpitūsu evameva paṭipajjitabbaṁ.",
  "tika-vin05t3:5_10": "Eseva nayo ācariyantevāsikesupi.",
  "tika-vin05t3:5_11": "Aññopi yo āgantuko vā coro vā yuddhaparājito issaro vā ñātakehi pariccatto kapaṇo vā gamiyamanusso vā gilāno hutvā vihāraṁ pavisati,",
  "tika-vin05t3:5_12": "sabbesaṁ apaccāsīsantena bhesajjaṁ kātabbaṁ.",
  "tika-vin05t3:6_0": "18.",
  "tika-vin05t3:6_1": "Saddhaṁ kulaṁ hoti catūhi paccayehi upaṭṭhāyakaṁ bhikkhusaṅghassa mātāpituṭṭhāniyaṁ,",
  "tika-vin05t3:6_2": "tatra ce koci gilāno hoti,",
  "tika-vin05t3:6_3": "tassatthāya vissāsena “bhesajjaṁ katvā bhante dethā”ti vadanti,",
  "tika-vin05t3:6_4": "neva dātabbaṁ na kātabbaṁ.",
  "tika-vin05t3:6_5": "Atha pana kappiyaṁ ñatvā evaṁ pucchanti “bhante,",
  "tika-vin05t3:6_6": "asukassa nāma rogassa kiṁ bhesajjaṁ karontī”ti,",
  "tika-vin05t3:6_7": "“idañcidañca gahetvā karontī”ti vattuṁ vaṭṭati. “Bhante,",
  "tika-vin05t3:6_8": "mayhaṁ mātā gilānā,",
  "tika-vin05t3:6_9": "bhesajjaṁ tāva ācikkhathā”ti evaṁ pucchite pana na ācikkhitabbaṁ,",
  "tika-vin05t3:6_10": "aññamaññaṁ pana kathā kātabbā “āvuso,",
  "tika-vin05t3:6_11": "asukassa nāma bhikkhuno imasmiṁ roge kiṁ bhesajjaṁ kariṁsū”ti.",
  "tika-vin05t3:6_12": "Idañcidañca bhesajjaṁ bhanteti.",
  "tika-vin05t3:6_13": "Taṁ sutvā itaro mātu bhesajjaṁ karoti, vaṭṭati.",
  "tika-vin05t3:6_14": "Mahāpadumatthero kira vasabharaññopi deviyā roge uppanne ekāya itthiyā āgantvā pucchito “na jānāmī”ti avatvā evameva bhikkhūhi saddhiṁ samullapesi.",
  "tika-vin05t3:6_15": "Taṁ sutvā tassā bhesajjamakaṁsu.",
  "tika-vin05t3:6_16": "Vūpasante ca roge ticīvarena tīhi ca kahāpaṇasatehi saddhiṁ bhesajjacaṅkoṭakaṁ pūretvā āharitvā therassa pādamūle ṭhapetvā “bhante,",
  "tika-vin05t3:6_17": "pupphapūjaṁ karothā”ti āhaṁsu.",
  "tika-vin05t3:6_18": "Thero “ācariyabhāgo nāma aya”nti kappiyavasena gāhāpetvā pupphapūjamakāsi.",
  "tika-vin05t3:6_19": "Evaṁ tāva bhesajje paṭipajjitabbaṁ.",
  "tika-vin05t3:7_0": "19.Paritte pana “gilānassa parittaṁ karotha,",
  "tika-vin05t3:7_1": "bhante”ti vutte na kātabbaṁ,",
  "tika-vin05t3:7_2": "“parittaṁ bhaṇathā”ti vutte pana bhaṇitabbaṁ.",
  "tika-vin05t3:7_3": "Sacepissa evaṁ hoti “manussā nāma na jānanti,",
  "tika-vin05t3:7_4": "akariyamāne vippaṭisārino bhavissantī”ti, kātabbaṁ.",
  "tika-vin05t3:7_5": "“Parittodakaṁ parittasuttaṁ katvā dethā”ti vutte pana tesaṁyeva udakaṁ hatthena cāletvā suttaṁ parimajjitvā dātabbaṁ.",
  "tika-vin05t3:7_6": "Sace vihārato udakaṁ attano santakaṁ vā suttaṁ deti, dukkaṭaṁ.",
  "tika-vin05t3:7_7": "Manussā udakañca suttañca gahetvā nisīditvā “parittaṁ bhaṇathā”ti vadanti, kātabbaṁ.",
  "tika-vin05t3:7_8": "No ce jānanti,",
  "tika-vin05t3:7_9": "ācikkhitabbaṁ.",
  "tika-vin05t3:7_10": "Bhikkhūnaṁ nisinnānaṁ pādesu udakaṁ ākiritvā suttañca ṭhapetvā gacchanti “parittaṁ karotha,",
  "tika-vin05t3:7_11": "parittaṁ bhaṇathā”ti,",
  "tika-vin05t3:7_12": "na pādā apanetabbā.",
  "tika-vin05t3:7_13": "Manussā hi vippaṭisārino honti.",
  "tika-vin05t3:7_14": "Antogāmepi gilānassa atthāya vihāraṁ pesenti “parittaṁ bhaṇantū”ti,",
  "tika-vin05t3:7_15": "bhaṇitabbaṁ.",
  "tika-vin05t3:7_16": "Antogāme rājagehādīsu roge vā upaddave vā uppanne pakkosāpetvā bhaṇāpenti,",
  "tika-vin05t3:7_17": "āṭānāṭiyasuttādīni bhaṇitabbāni.",
  "tika-vin05t3:7_18": "“Āgantvā gilānassa sikkhāpadāni dentu,",
  "tika-vin05t3:7_19": "dhammaṁ kathentu,",
  "tika-vin05t3:7_20": "rājantepure vā amaccagehe vā āgantvā sikkhāpadāni dentu,",
  "tika-vin05t3:7_21": "dhammaṁ kathentū”ti pesitepi gantvā sikkhāpadāni dātabbāni,",
  "tika-vin05t3:7_22": "dhammo kathetabbo.",
  "tika-vin05t3:7_23": "“Matānaṁ parivāratthaṁ āgacchantū”ti pakkosanti,",
  "tika-vin05t3:7_24": "na gantabbaṁ.",
  "tika-vin05t3:7_25": "“Sīvathikadassane asubhadassane ca maraṇassatiṁ paṭilabhissāmā”ti kammaṭṭhānasīsena gantuṁ vaṭṭati.",
  "tika-vin05t3:7_26": "“Pahāredinne matepi amaraṇādhippāyassa anāpatti vuttā”ti na ettakeneva amanussagahitassa pahāro dātabbo,",
  "tika-vin05t3:7_27": "tālapaṇṇaṁ pana parittasuttaṁ vā hatthe vā pāde vā bandhitabbaṁ,",
  "tika-vin05t3:7_28": "ratanasuttādīni parittāni bhaṇitabbāni,",
  "tika-vin05t3:7_29": "“mā sīlavantaṁ bhikkhuṁ viheṭhehī”ti dhammakathā kātabbā,",
  "tika-vin05t3:7_30": "āṭānāṭiyaparittaṁ vā bhaṇitabbaṁ.",
  "tika-vin05t3:8_0": "Idha pana āṭānāṭiyaparittassa parikammaṁ veditabbaṁ.",
  "tika-vin05t3:8_1": "Paṭhamameva hi āṭānāṭiyasuttaṁ na bhaṇitabbaṁ,",
  "tika-vin05t3:8_2": "mettasuttaṁ dhajaggasuttaṁ ratanasuttanti imāni sattāhaṁ bhaṇitabbāni.",
  "tika-vin05t3:8_3": "Sace muñcati, sundaraṁ.",
  "tika-vin05t3:8_4": "No ce muñcati,",
  "tika-vin05t3:8_5": "āṭānāṭiyasuttaṁ bhaṇitabbaṁ.",
  "tika-vin05t3:8_6": "Taṁ bhaṇantena ca bhikkhunā piṭṭhaṁ vā maṁsaṁ vā na khāditabbaṁ,",
  "tika-vin05t3:8_7": "susāne na vasitabbaṁ. Kasmā?",
  "tika-vin05t3:8_8": "Amanussā otāraṁ labhanti.",
  "tika-vin05t3:8_9": "Parittakaraṇaṭṭhānaṁ haritūpalittaṁ kāretvā tattha parisuddhaṁ āsanaṁ paññapetvā nisīditabbaṁ.",
  "tika-vin05t3:8_10": "Parittakārako bhikkhu vihārato gharaṁ nentehi phalakāvudhehi parivāretvā netabbo.",
  "tika-vin05t3:8_11": "Abbhokāse nisīditvā na vattabbaṁ,",
  "tika-vin05t3:8_12": "dvāravātapānāni pidahitvā nisinnena āvudhahatthehi samparivāritena mettacittaṁ purecārikaṁ katvā vattabbaṁ,",
  "tika-vin05t3:8_13": "paṭhamaṁ sikkhāpadāni gāhāpetvā sīle patiṭṭhitassa parittaṁ kātabbaṁ.",
  "tika-vin05t3:8_14": "Evampi mocetuṁ asakkontena vihāraṁ netvā cetiyaṅgaṇe nipajjāpetvā āsanapūjaṁ kāretvā dīpe jālāpetvā cetiyaṅgaṇaṁ sammajjitvā maṅgalakathā vattabbā,",
  "tika-vin05t3:8_15": "sabbasannipāto ghosetabbo,",
  "tika-vin05t3:8_16": "vihārassa upavane jeṭṭhakarukkho nāma hoti,",
  "tika-vin05t3:8_17": "tattha “bhikkhusaṅgho tumhākaṁ āgamanaṁ patimānetī”ti pahiṇitabbaṁ.",
  "tika-vin05t3:8_18": "Sabbasannipātaṭṭhāne anāgantuṁ nāma na labhati,",
  "tika-vin05t3:8_19": "tato amanussagahitako “tvaṁ konāmosī”ti pucchitabbo,",
  "tika-vin05t3:8_20": "nāme kathite nāmeneva ālapitabbo,",
  "tika-vin05t3:8_21": "“itthannāma tuyhaṁ mālāgandhādīsu patti,",
  "tika-vin05t3:8_22": "āsanapūjāyaṁ patti,",
  "tika-vin05t3:8_23": "piṇḍapāte patti,",
  "tika-vin05t3:8_24": "bhikkhusaṅghena tuyhaṁ paṇṇākāratthāya mahāmaṅgalakathā vuttā,",
  "tika-vin05t3:8_25": "bhikkhusaṅghe gāravena etaṁ muñcāhī”ti mocetabbo.",
  "tika-vin05t3:8_26": "Sace na muñcati,",
  "tika-vin05t3:8_27": "devatānaṁ ārocetabbaṁ “tumhe jānātha,",
  "tika-vin05t3:8_28": "ayaṁ amanusso amhākaṁ vacanaṁ na karoti,",
  "tika-vin05t3:8_29": "mayaṁ buddhaāṇaṁ karissāmā”ti parittaṁ kātabbaṁ.",
  "tika-vin05t3:8_30": "Etaṁ tāva gihīnaṁ parikammaṁ.",
  "tika-vin05t3:8_31": "Sace pana bhikkhu amanussena gahito hoti,",
  "tika-vin05t3:8_32": "āsanāni dhovitvā sabbasannipātaṁ ghosāpetvā gandhamālādīsu pattiṁ datvā parittaṁ bhaṇitabbaṁ,",
  "tika-vin05t3:8_33": "idaṁ bhikkhūnaṁ parikammaṁ.",
  "tika-vin05t3:8_34": "Evaṁ paritte paṭipajjitabbaṁ.",
  "tika-vin05t3:9_0": "20.Paṭisanthāre pana ayaṁ vinicchayo –",
  "tika-vin05t3:9_1": "anāmaṭṭhapiṇḍapāto kassa dātabbo,",
  "tika-vin05t3:9_2": "kassa na dātabbo?",
  "tika-vin05t3:9_3": "Mātāpitūnaṁ tāva dātabbo.",
  "tika-vin05t3:9_4": "Sacepi kahāpaṇagghanako hoti,",
  "tika-vin05t3:9_5": "saddhādeyyavinipātanaṁ natthi.",
  "tika-vin05t3:9_6": "Mātāpituupaṭṭhākānaṁ veyyāvaccakarassa paṇḍupalāsassa cāti etesampi dātabbo.",
  "tika-vin05t3:9_7": "Tattha paṇḍupalāsassa thālake pakkhipitvāpi dātuṁ vaṭṭati,",
  "tika-vin05t3:9_8": "taṁ ṭhapetvā aññesaṁ agārikānaṁ mātāpitūnampi na vaṭṭati.",
  "tika-vin05t3:9_9": "Pabbajitaparibhogo hi agārikānaṁ cetiyaṭṭhāniyo.",
  "tika-vin05t3:9_10": "Apica anāmaṭṭhapiṇḍapātho nāmesa sampattassa dāmarikacorassapi issariyassapi dātabbo. Kasmā?",
  "tika-vin05t3:9_11": "Te hi adīyamānepi “na dentī”ti āmasitvā dīyamānepi “ucchiṭṭhakaṁ dentī”ti kujjhanti,",
  "tika-vin05t3:9_12": "kuddhā jīvitāpi voropenti,",
  "tika-vin05t3:9_13": "sāsanassapi antarāyaṁ karonti.",
  "tika-vin05t3:9_14": "Rajjaṁ patthayamānassa vicarato coranāgassa vatthu cettha kathetabbaṁ.",
  "tika-vin05t3:9_15": "Evaṁ anāmaṭṭhapiṇḍapāte paṭipajjitabbaṁ.",
  "tika-vin05t3:10_0": "Paṭisanthāro ca nāmāyaṁ kassa kātabbo,",
  "tika-vin05t3:10_1": "kassa na kātabbo?",
  "tika-vin05t3:10_2": "Paṭisanthāro nāma vihāraṁ sampattassa yassa kassaci āgantukassa vā daliddassa vā corassa vā issarassa vā kātabboyeva. Kathaṁ?",
  "tika-vin05t3:10_3": "Āgantukaṁ tāva khīṇaparibbayaṁ vihāraṁ sampattaṁ disvā “pānīyaṁ pivā”ti dātabbaṁ,",
  "tika-vin05t3:10_4": "pādamakkhanatelaṁ dātabbaṁ,",
  "tika-vin05t3:10_5": "kāle āgatassa yāgubhattaṁ,",
  "tika-vin05t3:10_6": "vikāle āgatassa sace taṇḍulā atthi,",
  "tika-vin05t3:10_7": "taṇḍulā dātabbā.",
  "tika-vin05t3:10_8": "Avelāya sampattopi “gacchāhī”ti na vattabbo,",
  "tika-vin05t3:10_9": "sayanaṭṭhānaṁ dātabbaṁ.",
  "tika-vin05t3:10_10": "Sabbaṁ apaccāsīyanteneva kātabbaṁ.",
  "tika-vin05t3:10_11": "“Manussā nāma catupaccayadāyakā,",
  "tika-vin05t3:10_12": "evaṁ saṅgahe kariyamāne punappunaṁ pasīditvā upakāraṁ karissantī”ti cittaṁ na uppādetabbaṁ.",
  "tika-vin05t3:10_13": "Corānaṁ pana saṅghikampi dātabbaṁ.",
  "tika-vin05t3:10_14": "Paṭisanthārānisaṁsadīpanatthañca coranāgavatthu,",
  "tika-vin05t3:10_15": "bhātarā saddhiṁ jambudīpagatassa mahānāgarañño vatthu,",
  "tika-vin05t3:10_16": "piturājassa rajje catunnaṁ amaccānaṁ vatthu,",
  "tika-vin05t3:10_17": "abhayacoravatthūti evamādīni bahūni vatthūni mahāaṭṭhakathāyaṁ vitthārato vuttāni.",
  "tika-vin05t3:11_0": "Tatrāyaṁ ekavatthudīpanā –",
  "tika-vin05t3:11_1": "sīhaḷadīpe kira abhayo nāma coro pañcasataparivāro ekasmiṁ ṭhāne khandhāvāraṁ bandhitvā samantā tiyojanaṁ ubbāsetvā vasati.",
  "tika-vin05t3:11_2": "Anurādhapuravāsino kadambanadiṁ na uttaranti,",
  "tika-vin05t3:11_3": "cetiyagirimagge janasañcāro upacchinno.",
  "tika-vin05t3:11_4": "Athekadivasaṁ coro “cetiyagiriṁ vilumpissāmī”ti agamāsi.",
  "tika-vin05t3:11_5": "Ārāmikā disvā dīghabhāṇakaabhayattherassa ārocesuṁ.",
  "tika-vin05t3:11_6": "Thero “sappiphāṇitādīni atthī”ti pucchi. “Atthi,",
  "tika-vin05t3:11_7": "bhante”ti.",
  "tika-vin05t3:11_8": "“Corānaṁ detha”.",
  "tika-vin05t3:11_9": "“Taṇḍulā atthī”ti. “Atthi, bhante,",
  "tika-vin05t3:11_10": "saṅghassatthāya āhaṭā taṇḍulā ca pakkasākañca goraso cā”ti.",
  "tika-vin05t3:11_11": "“Bhattaṁ sampādetvā corānaṁ dethā”ti.",
  "tika-vin05t3:11_12": "Ārāmikā tathā kariṁsu.",
  "tika-vin05t3:11_13": "Corā bhattaṁ bhuñjitvā “kenāyaṁ paṭisanthāro kato”ti pucchiṁsu.",
  "tika-vin05t3:11_14": "“Amhākaṁ ayyena abhayattherenā”ti.",
  "tika-vin05t3:11_15": "Corā therassa santikaṁ gantvā vanditvā āhaṁsu “mayaṁ ‘saṅghassa ca cetiyassa ca santakaṁ acchinditvā gahessāmā’ti āgatā,",
  "tika-vin05t3:11_16": "tumhākaṁ pana iminā paṭisanthārena mayaṁ pasannā,",
  "tika-vin05t3:11_17": "ajja paṭṭhāya vihāre dhammikārakkhā amhākaṁ āyattā hotu,",
  "tika-vin05t3:11_18": "nāgarā āgantvā dānaṁ dentu,",
  "tika-vin05t3:11_19": "cetiyaṁ vandantū”ti.",
  "tika-vin05t3:11_20": "Tato paṭṭhāya ca nāgare dānaṁ dātuṁ āgacchante nadītīreyeva paccuggantvā rakkhantā vihāraṁ nenti,",
  "tika-vin05t3:11_21": "vihārepi dānaṁ dentānaṁ rakkhaṁ katvā tiṭṭhanti.",
  "tika-vin05t3:11_22": "Tepi bhikkhūnaṁ bhuttāvasesaṁ corānaṁ denti.",
  "tika-vin05t3:11_23": "Gamanakālepi te corā nadītīraṁ pāpetvā nivattanti.",
  "tika-vin05t3:12_0": "Athekadivasaṁ bhikkhusaṅghe khīyanakakathā uppannā “thero issaravatāya saṅghasantakaṁ corānaṁ adāsī”ti.",
  "tika-vin05t3:12_1": "Thero sannipātaṁ kārāpetvā āha “corā ‘saṅghassa pakativaṭṭañca cetiyasantakañca acchinditvā gaṇhissāmā’ti āgamiṁsu,",
  "tika-vin05t3:12_2": "atha tesaṁ mayā ‘etaṁ na harissantī’ti ettako nāma paṭisanthāro kato,",
  "tika-vin05t3:12_3": "taṁ sabbampi ekato sampiṇḍetvā agghāpetha,",
  "tika-vin05t3:12_4": "tena kāraṇena aviluttaṁ bhaṇḍaṁ ekato sampiṇḍetvā agghāpethā”ti.",
  "tika-vin05t3:12_5": "Tato sabbampi therena dinnakaṁ cetiyaghare ekaṁ varapotthakacittattharaṇaṁ na agghati.",
  "tika-vin05t3:12_6": "Tato āhaṁsu “therena kato paṭisanthāro sukato,",
  "tika-vin05t3:12_7": "codetuṁ vā sāretuṁ vā na labbhati,",
  "tika-vin05t3:12_8": "gīvā vā avahāro vā natthī”ti.",
  "tika-vin05t3:12_9": "Evaṁ mahānisaṁso paṭisanthāroti sallakkhetvā kattabbo paṇḍitena bhikkhunāti.",
  "tika-vin05t3:13_0": "Iti pāḷimuttakavinayavinicchayasaṅgahe",
  "tika-vin05t3:14_0": "Bhesajjādikaraṇavinicchayakathā samattā."
}