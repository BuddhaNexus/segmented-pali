{
  "dn5:0.1_0": "Dīgha Nikāya 5",
  "dn5:0.2_0": "Kūṭadantasutta",
  "dn5:1.0_0": "1. Khāṇumatakabrāhmaṇagahapatikā",
  "dn5:1.1_0": "Evaṁ me sutaṁ—",
  "dn5:1.2_0": "ekaṁ samayaṁ bhagavā magadhesu cārikaṁ caramāno mahatā bhikkhusaṅghena saddhiṁ pañcamattehi bhikkhusatehi",
  "dn5:1.2_1": "yena khāṇumataṁ nāma magadhānaṁ brāhmaṇagāmo tadavasari.",
  "dn5:1.3_0": "Tatra sudaṁ bhagavā khāṇumate viharati ambalaṭṭhikāyaṁ.",
  "dn5:1.4_0": "Tena kho pana samayena kūṭadanto brāhmaṇo khāṇumataṁ ajjhāvasati sattussadaṁ satiṇakaṭṭhodakaṁ sadhaññaṁ",
  "dn5:1.4_1": "rājabhoggaṁ raññā māgadhena seniyena bimbisārena dinnaṁ rājadāyaṁ brahmadeyyaṁ.",
  "dn5:1.5_0": "Tena kho pana samayena kūṭadantassa brāhmaṇassa mahāyañño upakkhaṭo hoti.",
  "dn5:1.6_0": "Satta ca usabhasatāni satta ca vacchatarasatāni satta ca vacchatarīsatāni satta ca ajasatāni satta ca urabbhasatāni thūṇūpanītāni honti yaññatthāya.",
  "dn5:2.1_0": "Assosuṁ kho khāṇumatakā brāhmaṇagahapatikā:",
  "dn5:2.2_0": "“samaṇo khalu, bho,",
  "dn5:2.2_1": "gotamo sakyaputto sakyakulā pabbajito magadhesu cārikaṁ caramāno mahatā bhikkhusaṅghena saddhiṁ pañcamattehi",
  "dn5:2.2_2": "bhikkhusatehi khāṇumataṁ anuppatto khāṇumate viharati ambalaṭṭhikāyaṁ.",
  "dn5:2.3_0": "Taṁ kho pana bhavantaṁ gotamaṁ evaṁ kalyāṇo kittisaddo abbhuggato:",
  "dn5:2.4_0": "‘itipi so bhagavā arahaṁ sammāsambuddho vijjācaraṇasampanno sugato lokavidū anuttaro purisadammasārathi satthā devamanussānaṁ buddho bhagavā’ti.",
  "dn5:2.5_0": "So imaṁ lokaṁ sadevakaṁ samārakaṁ sabrahmakaṁ sassamaṇabrāhmaṇiṁ pajaṁ sadevamanussaṁ sayaṁ abhiññā sacchikatvā pavedeti.",
  "dn5:2.6_0": "So dhammaṁ deseti ādikalyāṇaṁ majjhekalyāṇaṁ pariyosānakalyāṇaṁ sātthaṁ sabyañjanaṁ kevalaparipuṇṇaṁ parisuddhaṁ brahmacariyaṁ pakāseti.",
  "dn5:2.7_0": "Sādhu kho pana tathārūpānaṁ arahataṁ dassanaṁ hotī”ti.",
  "dn5:2.8_0": "Atha kho khāṇumatakā brāhmaṇagahapatikā khāṇumatā nikkhamitvā saṅghasaṅghī gaṇībhūtā yena ambalaṭṭhikā tenupasaṅkamanti.",
  "dn5:3.1_0": "Tena kho pana samayena kūṭadanto brāhmaṇo uparipāsāde divāseyyaṁ upagato hoti.",
  "dn5:3.2_0": "Addasā kho kūṭadanto brāhmaṇo khāṇumatake brāhmaṇagahapatike khāṇumatā nikkhamitvā saṅghasaṅghī gaṇībhūte yena ambalaṭṭhikā tenupasaṅkamante.",
  "dn5:3.3_0": "Disvā khattaṁ āmantesi:",
  "dn5:3.4_0": "“kiṁ nu kho,",
  "dn5:3.4_1": "bho khatte,",
  "dn5:3.4_2": "khāṇumatakā brāhmaṇagahapatikā khāṇumatā nikkhamitvā saṅghasaṅghī gaṇībhūtā yena ambalaṭṭhikā tenupasaṅkamantī”ti?",
  "dn5:3.5_0": "“Atthi kho, bho,",
  "dn5:3.5_1": "samaṇo gotamo sakyaputto sakyakulā pabbajito magadhesu cārikaṁ caramāno mahatā bhikkhusaṅghena saddhiṁ",
  "dn5:3.5_2": "pañcamattehi bhikkhusatehi khāṇumataṁ anuppatto,",
  "dn5:3.5_3": "khāṇumate viharati ambalaṭṭhikāyaṁ.",
  "dn5:3.6_0": "Taṁ kho pana bhavantaṁ gotamaṁ evaṁ kalyāṇo kittisaddo abbhuggato:",
  "dn5:3.7_0": "‘itipi so bhagavā arahaṁ sammāsambuddho vijjācaraṇasampanno sugato lokavidū anuttaro purisadammasārathi satthā devamanussānaṁ buddho bhagavā’ti.",
  "dn5:3.8_0": "Tamete bhavantaṁ gotamaṁ dassanāya upasaṅkamantī”ti.",
  "dn5:4.1_0": "Atha kho kūṭadantassa brāhmaṇassa etadahosi:",
  "dn5:4.2_0": "“sutaṁ kho pana metaṁ:",
  "dn5:4.3_0": "‘samaṇo gotamo tividhaṁ yaññasampadaṁ soḷasaparikkhāraṁ jānātī’ti.",
  "dn5:4.4_0": "Na kho panāhaṁ jānāmi tividhaṁ yaññasampadaṁ soḷasaparikkhāraṁ.",
  "dn5:4.5_0": "Icchāmi cāhaṁ mahāyaññaṁ yajituṁ.",
  "dn5:4.6_0": "Yannūnāhaṁ samaṇaṁ gotamaṁ upasaṅkamitvā tividhaṁ yaññasampadaṁ soḷasaparikkhāraṁ puccheyyan”ti.",
  "dn5:4.7_0": "Atha kho kūṭadanto brāhmaṇo khattaṁ āmantesi:",
  "dn5:4.8_0": "“tena hi,",
  "dn5:4.8_1": "bho khatte,",
  "dn5:4.8_2": "yena khāṇumatakā brāhmaṇagahapatikā tenupasaṅkama.",
  "dn5:4.8_3": "upasaṅkamitvā khāṇumatake brāhmaṇagahapatike evaṁ vadehi:",
  "dn5:4.9_0": "‘kūṭadanto, bho, brāhmaṇo evamāha—",
  "dn5:4.10_0": "āgamentu kira bhavanto, kūṭadantopi brāhmaṇo samaṇaṁ gotamaṁ dassanāya upasaṅkamissatī’”ti.",
  "dn5:4.11_0": "“Evaṁ,",
  "dn5:4.11_1": "bho”ti kho so khattā kūṭadantassa brāhmaṇassa paṭissutvā yena khāṇumatakā brāhmaṇagahapatikā tenupasaṅkami.",
  "dn5:4.11_2": "upasaṅkamitvā khāṇumatake brāhmaṇagahapatike etadavoca:",
  "dn5:4.12_0": "“kūṭadanto, bho, brāhmaṇo evamāha:",
  "dn5:4.13_0": "‘āgamentu kira bhonto, kūṭadantopi brāhmaṇo samaṇaṁ gotamaṁ dassanāya upasaṅkamissatī’”ti.",
  "dn5:5.0_0": "2. Kūṭadantaguṇakathā",
  "dn5:5.1_0": "Tena kho pana samayena anekāni brāhmaṇasatāni khāṇumate paṭivasanti:",
  "dn5:5.2_0": "“kūṭadantassa brāhmaṇassa mahāyaññaṁ anubhavissāmā”ti.",
  "dn5:5.3_0": "Assosuṁ kho te brāhmaṇā:",
  "dn5:5.4_0": "“kūṭadanto kira brāhmaṇo samaṇaṁ gotamaṁ dassanāya upasaṅkamissatī”ti.",
  "dn5:5.5_0": "Atha kho te brāhmaṇā yena kūṭadanto brāhmaṇo tenupasaṅkamiṁsu.",
  "dn5:5.5_1": "upasaṅkamitvā kūṭadantaṁ brāhmaṇaṁ etadavocuṁ:",
  "dn5:5.6_0": "“saccaṁ kira bhavaṁ kūṭadanto samaṇaṁ gotamaṁ dassanāya upasaṅkamissatī”ti?",
  "dn5:5.7_0": "“Evaṁ kho me, bho, hoti:",
  "dn5:5.8_0": "‘ahampi samaṇaṁ gotamaṁ dassanāya upasaṅkamissāmī’”ti.",
  "dn5:6.1_0": "“Mā bhavaṁ kūṭadanto samaṇaṁ gotamaṁ dassanāya upasaṅkami.",
  "dn5:6.2_0": "Na arahati bhavaṁ kūṭadanto samaṇaṁ gotamaṁ dassanāya upasaṅkamituṁ.",
  "dn5:6.3_0": "Sace bhavaṁ kūṭadanto samaṇaṁ gotamaṁ dassanāya upasaṅkamissati,",
  "dn5:6.3_1": "bhoto kūṭadantassa yaso hāyissati,",
  "dn5:6.3_2": "samaṇassa gotamassa yaso abhivaḍḍhissati.",
  "dn5:6.4_0": "Yampi bhoto kūṭadantassa yaso hāyissati,",
  "dn5:6.4_1": "samaṇassa gotamassa yaso abhivaḍḍhissati,",
  "dn5:6.4_2": "imināpaṅgena na arahati bhavaṁ kūṭadanto samaṇaṁ gotamaṁ dassanāya upasaṅkamituṁ.",
  "dn5:6.5_0": "Samaṇo tveva gotamo arahati bhavantaṁ kūṭadantaṁ dassanāya upasaṅkamituṁ.",
  "dn5:6.6_0": "Bhavañhi kūṭadanto ubhato sujāto mātito ca pitito ca saṁsuddhagahaṇiko yāva sattamā pitāmahayugā akkhitto anupakkuṭṭho jātivādena.",
  "dn5:6.7_0": "Yampi bhavaṁ kūṭadanto ubhato sujāto mātito ca pitito ca saṁsuddhagahaṇiko yāva sattamā pitāmahayugā akkhitto anupakkuṭṭho jātivādena,",
  "dn5:6.7_1": "imināpaṅgena na arahati bhavaṁ kūṭadanto samaṇaṁ gotamaṁ dassanāya upasaṅkamituṁ.",
  "dn5:6.8_0": "Samaṇo tveva gotamo arahati bhavantaṁ kūṭadantaṁ dassanāya upasaṅkamituṁ.",
  "dn5:6.9_0": "Bhavañhi kūṭadanto aḍḍho mahaddhano mahābhogo pahūtavittūpakaraṇo pahūtajātarūparajato …pe…",
  "dn5:6.10_0": "Bhavañhi kūṭadanto ajjhāyako mantadharo tiṇṇaṁ vedānaṁ pāragū sanighaṇḍukeṭubhānaṁ sākkharappabhedānaṁ",
  "dn5:6.10_1": "itihāsapañcamānaṁ padako veyyākaraṇo lokāyatamahāpurisalakkhaṇesu anavayo …pe…",
  "dn5:6.11_0": "Bhavañhi kūṭadanto abhirūpo dassanīyo pāsādiko paramāya vaṇṇapokkharatāya samannāgato brahmavaṇṇī brahmavacchasī akhuddāvakāso dassanāya …pe…",
  "dn5:6.12_0": "Bhavañhi kūṭadanto sīlavā vuddhasīlī vuddhasīlena samannāgato …pe…",
  "dn5:6.13_0": "Bhavañhi kūṭadanto kalyāṇavāco kalyāṇavākkaraṇo poriyā vācāya samannāgato vissaṭṭhāya anelagalāya atthassa viññāpaniyā …pe…",
  "dn5:6.14_0": "Bhavañhi kūṭadanto bahūnaṁ ācariyapācariyo tīṇi māṇavakasatāni mante vāceti,",
  "dn5:6.14_1": "bahū kho pana nānādisā nānājanapadā māṇavakā āgacchanti bhoto kūṭadantassa santike mantatthikā mante adhiyitukāmā …pe…",
  "dn5:6.15_0": "Bhavañhi kūṭadanto jiṇṇo vuddho mahallako addhagato vayoanuppatto.",
  "dn5:6.16_0": "Samaṇo gotamo taruṇo ceva taruṇapabbajito ca …pe…",
  "dn5:6.17_0": "Bhavañhi kūṭadanto rañño māgadhassa seniyassa bimbisārassa sakkato garukato mānito pūjito apacito …pe…",
  "dn5:6.18_0": "Bhavañhi kūṭadanto brāhmaṇassa pokkharasātissa sakkato garukato mānito pūjito apacito …pe…",
  "dn5:6.19_0": "Bhavañhi kūṭadanto khāṇumataṁ ajjhāvasati sattussadaṁ satiṇakaṭṭhodakaṁ sadhaññaṁ rājabhoggaṁ raññā māgadhena",
  "dn5:6.19_1": "seniyena bimbisārena dinnaṁ rājadāyaṁ brahmadeyyaṁ.",
  "dn5:6.20_0": "Yampi bhavaṁ kūṭadanto khāṇumataṁ ajjhāvasati sattussadaṁ satiṇakaṭṭhodakaṁ sadhaññaṁ rājabhoggaṁ,",
  "dn5:6.20_1": "raññā māgadhena seniyena bimbisārena dinnaṁ rājadāyaṁ brahmadeyyaṁ,",
  "dn5:6.20_2": "imināpaṅgena na arahati bhavaṁ kūṭadanto samaṇaṁ gotamaṁ dassanāya upasaṅkamituṁ.",
  "dn5:6.21_0": "Samaṇo tveva gotamo arahati bhavantaṁ kūṭadantaṁ dassanāya upasaṅkamitun”ti.",
  "dn5:7.0_0": "3. Buddhaguṇakathā",
  "dn5:7.1_0": "Evaṁ vutte, kūṭadanto brāhmaṇo te brāhmaṇe etadavoca:",
  "dn5:7.2_0": "“Tena hi, bho, mamapi suṇātha, yathā mayameva arahāma taṁ bhavantaṁ gotamaṁ dassanāya upasaṅkamituṁ,",
  "dn5:7.3_0": "na tveva arahati so bhavaṁ gotamo amhākaṁ dassanāya upasaṅkamituṁ.",
  "dn5:7.4_0": "Samaṇo khalu, bho,",
  "dn5:7.4_1": "gotamo ubhato sujāto mātito ca pitito ca saṁsuddhagahaṇiko yāva sattamā pitāmahayugā akkhitto anupakkuṭṭho jātivādena.",
  "dn5:7.5_0": "Yampi, bho,",
  "dn5:7.5_1": "samaṇo gotamo ubhato sujāto mātito ca pitito ca saṁsuddhagahaṇiko yāva sattamā pitāmahayugā akkhitto anupakkuṭṭho jātivādena,",
  "dn5:7.5_2": "imināpaṅgena na arahati so bhavaṁ gotamo amhākaṁ dassanāya upasaṅkamituṁ.",
  "dn5:7.6_0": "Atha kho mayameva arahāma taṁ bhavantaṁ gotamaṁ dassanāya upasaṅkamituṁ.",
  "dn5:7.7_0": "Samaṇo khalu, bho, gotamo mahantaṁ ñātisaṅghaṁ ohāya pabbajito …pe…",
  "dn5:7.8_0": "Samaṇo khalu, bho, gotamo pahūtaṁ hiraññasuvaṇṇaṁ ohāya pabbajito bhūmigatañca vehāsaṭṭhaṁ ca …pe…",
  "dn5:7.9_0": "Samaṇo khalu, bho,",
  "dn5:7.9_1": "gotamo daharova samāno yuvā susukāḷakeso bhadrena yobbanena samannāgato paṭhamena vayasā agārasmā anagāriyaṁ pabbajito …pe…",
  "dn5:7.10_0": "Samaṇo khalu, bho,",
  "dn5:7.10_1": "gotamo akāmakānaṁ mātāpitūnaṁ assumukhānaṁ rudantānaṁ kesamassuṁ ohāretvā kāsāyāni vatthāni acchādetvā agārasmā anagāriyaṁ pabbajito …pe…",
  "dn5:7.11_0": "Samaṇo khalu, bho,",
  "dn5:7.11_1": "gotamo abhirūpo dassanīyo pāsādiko paramāya vaṇṇapokkharatāya samannāgato brahmavaṇṇī brahmavacchasī akhuddāvakāso dassanāya …pe…",
  "dn5:7.12_0": "Samaṇo khalu, bho, gotamo sīlavā ariyasīlī kusalasīlī kusalasīlena samannāgato …pe…",
  "dn5:7.13_0": "Samaṇo khalu, bho,",
  "dn5:7.13_1": "gotamo kalyāṇavāco kalyāṇavākkaraṇo poriyā vācāya samannāgato vissaṭṭhāya anelagalāya atthassa viññāpaniyā …pe…",
  "dn5:7.14_0": "Samaṇo khalu, bho, gotamo bahūnaṁ ācariyapācariyo …pe…",
  "dn5:7.15_0": "Samaṇo khalu, bho, gotamo khīṇakāmarāgo vigatacāpallo …pe…",
  "dn5:7.16_0": "Samaṇo khalu, bho, gotamo kammavādī kiriyavādī apāpapurekkhāro brahmaññāya pajāya …pe…",
  "dn5:7.17_0": "Samaṇo khalu, bho, gotamo uccā kulā pabbajito asambhinnakhattiyakulā …pe…",
  "dn5:7.18_0": "Samaṇo khalu, bho, gotamo aḍḍhā kulā pabbajito mahaddhanā mahābhogā …pe…",
  "dn5:7.19_0": "Samaṇaṁ khalu, bho, gotamaṁ tiroraṭṭhā tirojanapadā pañhaṁ pucchituṁ āgacchanti …pe…",
  "dn5:7.20_0": "Samaṇaṁ khalu, bho, gotamaṁ anekāni devatāsahassāni pāṇehi saraṇaṁ gatāni …pe…",
  "dn5:7.21_0": "Samaṇaṁ khalu, bho, gotamaṁ evaṁ kalyāṇo kittisaddo abbhuggato:",
  "dn5:7.22_0": "‘itipi so bhagavā arahaṁ sammāsambuddho vijjācaraṇasampanno sugato lokavidū anuttaro purisadammasārathi satthā devamanussānaṁ buddho bhagavā’ti …pe…",
  "dn5:7.23_0": "Samaṇo khalu, bho, gotamo dvattiṁsamahāpurisalakkhaṇehi samannāgato …pe…",
  "dn5:7.24_0": "Samaṇo khalu, bho, gotamo ehisvāgatavādī sakhilo sammodako abbhākuṭiko uttānamukho pubbabhāsī …pe…",
  "dn5:7.25_0": "Samaṇo khalu, bho, gotamo catunnaṁ parisānaṁ sakkato garukato mānito pūjito apacito …pe…",
  "dn5:7.26_0": "Samaṇe khalu, bho, gotame bahū devā ca manussā ca abhippasannā …pe…",
  "dn5:7.27_0": "Samaṇo khalu, bho,",
  "dn5:7.27_1": "gotamo yasmiṁ gāme vā nigame vā paṭivasati na tasmiṁ gāme vā nigame vā amanussā manusse viheṭhenti …pe…",
  "dn5:7.28_0": "Samaṇo khalu, bho,",
  "dn5:7.28_1": "gotamo saṅghī gaṇī gaṇācariyo puthutitthakarānaṁ aggamakkhāyati,",
  "dn5:7.28_2": "yathā kho pana, bho,",
  "dn5:7.28_3": "etesaṁ samaṇabrāhmaṇānaṁ yathā vā tathā vā yaso samudāgacchati,",
  "dn5:7.28_4": "na hevaṁ samaṇassa gotamassa yaso samudāgato.",
  "dn5:7.29_0": "Atha kho anuttarāya vijjācaraṇasampadāya samaṇassa gotamassa yaso samudāgato …pe…",
  "dn5:7.30_0": "Samaṇaṁ khalu, bho,",
  "dn5:7.30_1": "gotamaṁ rājā māgadho seniyo bimbisāro saputto sabhariyo sapariso sāmacco pāṇehi saraṇaṁ gato …pe…",
  "dn5:7.31_0": "Samaṇaṁ khalu, bho,",
  "dn5:7.31_1": "gotamaṁ rājā pasenadi kosalo saputto sabhariyo sapariso sāmacco pāṇehi saraṇaṁ gato …pe…",
  "dn5:7.32_0": "Samaṇaṁ khalu, bho,",
  "dn5:7.32_1": "gotamaṁ brāhmaṇo pokkharasāti saputto sabhariyo sapariso sāmacco pāṇehi saraṇaṁ gato …pe…",
  "dn5:7.33_0": "Samaṇo khalu, bho,",
  "dn5:7.33_1": "gotamo rañño māgadhassa seniyassa bimbisārassa sakkato garukato mānito pūjito apacito …pe…",
  "dn5:7.34_0": "Samaṇo khalu, bho, gotamo rañño pasenadissa kosalassa sakkato garukato mānito pūjito apacito …pe…",
  "dn5:7.35_0": "Samaṇo khalu, bho, gotamo brāhmaṇassa pokkharasātissa sakkato garukato mānito pūjito apacito …pe…",
  "dn5:7.36_0": "Samaṇo khalu, bho, gotamo khāṇumataṁ anuppatto khāṇumate viharati ambalaṭṭhikāyaṁ.",
  "dn5:7.37_0": "Ye kho pana, bho, keci samaṇā vā brāhmaṇā vā amhākaṁ gāmakhettaṁ āgacchanti, atithī no te honti.",
  "dn5:7.38_0": "Atithī kho panamhehi sakkātabbā garukātabbā mānetabbā pūjetabbā apacetabbā.",
  "dn5:7.39_0": "Yampi, bho,",
  "dn5:7.39_1": "samaṇo gotamo khāṇumataṁ anuppatto khāṇumate viharati ambalaṭṭhikāyaṁ,",
  "dn5:7.39_2": "atithimhākaṁ samaṇo gotamo.",
  "dn5:7.40_0": "Atithi kho panamhehi sakkātabbo garukātabbo mānetabbo pūjetabbo apacetabbo.",
  "dn5:7.41_0": "Imināpaṅgena nārahati so bhavaṁ gotamo amhākaṁ dassanāya upasaṅkamituṁ.",
  "dn5:7.42_0": "Atha kho mayameva arahāma taṁ bhavantaṁ gotamaṁ dassanāya upasaṅkamituṁ.",
  "dn5:7.43_0": "Ettake kho ahaṁ, bho,",
  "dn5:7.43_1": "tassa bhoto gotamassa vaṇṇe pariyāpuṇāmi,",
  "dn5:7.43_2": "no ca kho so bhavaṁ gotamo ettakavaṇṇo.",
  "dn5:7.44_0": "Aparimāṇavaṇṇo hi so bhavaṁ gotamo”ti.",
  "dn5:7.45_0": "Evaṁ vutte, te brāhmaṇā kūṭadantaṁ brāhmaṇaṁ etadavocuṁ:",
  "dn5:7.46_0": "“yathā kho bhavaṁ kūṭadanto samaṇassa gotamassa vaṇṇe bhāsati,",
  "dn5:7.46_1": "ito cepi so bhavaṁ gotamo yojanasate viharati,",
  "dn5:7.46_2": "alameva saddhena kulaputtena dassanāya upasaṅkamituṁ api puṭosenā”ti.",
  "dn5:7.47_0": "“Tena hi, bho, sabbeva mayaṁ samaṇaṁ gotamaṁ dassanāya upasaṅkamissāmā”ti.",
  "dn5:8.0_0": "4. Mahāvijitarājayaññakathā",
  "dn5:8.1_0": "Atha kho kūṭadanto brāhmaṇo mahatā brāhmaṇagaṇena saddhiṁ yena ambalaṭṭhikā yena bhagavā tenupasaṅkami,",
  "dn5:8.1_1": "upasaṅkamitvā bhagavatā saddhiṁ sammodi.",
  "dn5:8.2_0": "Sammodanīyaṁ kathaṁ sāraṇīyaṁ vītisāretvā ekamantaṁ nisīdi.",
  "dn5:8.3_0": "Khāṇumatakāpi kho brāhmaṇagahapatikā appekacce bhagavantaṁ abhivādetvā ekamantaṁ nisīdiṁsu;",
  "dn5:8.3_1": "appekacce bhagavatā saddhiṁ sammodiṁsu,",
  "dn5:8.3_2": "sammodanīyaṁ kathaṁ sāraṇīyaṁ vītisāretvā ekamantaṁ nisīdiṁsu;",
  "dn5:8.3_3": "appekacce yena bhagavā tenañjaliṁ paṇāmetvā ekamantaṁ nisīdiṁsu;",
  "dn5:8.3_4": "appekacce nāmagottaṁ sāvetvā ekamantaṁ nisīdiṁsu;",
  "dn5:8.3_5": "appekacce tuṇhībhūtā ekamantaṁ nisīdiṁsu.",
  "dn5:9.1_0": "Ekamantaṁ nisinno kho kūṭadanto brāhmaṇo bhagavantaṁ etadavoca:",
  "dn5:9.2_0": "“sutaṁ metaṁ, bho gotama:",
  "dn5:9.3_0": "‘samaṇo gotamo tividhaṁ yaññasampadaṁ soḷasaparikkhāraṁ jānātī’ti.",
  "dn5:9.4_0": "Na kho panāhaṁ jānāmi tividhaṁ yaññasampadaṁ soḷasaparikkhāraṁ.",
  "dn5:9.5_0": "Icchāmi cāhaṁ mahāyaññaṁ yajituṁ.",
  "dn5:9.6_0": "Sādhu me bhavaṁ gotamo tividhaṁ yaññasampadaṁ soḷasaparikkhāraṁ desetū”ti.",
  "dn5:9.7_0": "“Tena hi, brāhmaṇa, suṇāhi sādhukaṁ manasikarohi, bhāsissāmī”ti.",
  "dn5:9.8_0": "“Evaṁ, bho”ti kho kūṭadanto brāhmaṇo bhagavato paccassosi.",
  "dn5:9.9_0": "Bhagavā etadavoca:",
  "dn5:10.1_0": "“bhūtapubbaṁ, brāhmaṇa,",
  "dn5:10.1_1": "rājā mahāvijito nāma ahosi aḍḍho mahaddhano mahābhogo pahūtajātarūparajato pahūtavittūpakaraṇo pahūtadhanadhañño paripuṇṇakosakoṭṭhāgāro.",
  "dn5:10.2_0": "Atha kho, brāhmaṇa, rañño mahāvijitassa rahogatassa paṭisallīnassa evaṁ cetaso parivitakko udapādi:",
  "dn5:10.3_0": "‘adhigatā kho me vipulā mānusakā bhogā,",
  "dn5:10.3_1": "mahantaṁ pathavimaṇḍalaṁ abhivijiya ajjhāvasāmi,",
  "dn5:10.3_2": "yannūnāhaṁ mahāyaññaṁ yajeyyaṁ,",
  "dn5:10.3_3": "yaṁ mama assa dīgharattaṁ hitāya sukhāyā’ti.",
  "dn5:10.4_0": "Atha kho, brāhmaṇa, rājā mahāvijito purohitaṁ brāhmaṇaṁ āmantetvā etadavoca:",
  "dn5:10.5_0": "‘idha mayhaṁ, brāhmaṇa, rahogatassa paṭisallīnassa evaṁ cetaso parivitakko udapādi:",
  "dn5:10.6_0": "“adhigatā kho me vipulā mānusakā bhogā,",
  "dn5:10.6_1": "mahantaṁ pathavimaṇḍalaṁ abhivijiya ajjhāvasāmi.",
  "dn5:10.6_2": "Yannūnāhaṁ mahāyaññaṁ yajeyyaṁ yaṁ mama assa dīgharattaṁ hitāya sukhāyā”ti.",
  "dn5:10.7_0": "Icchāmahaṁ, brāhmaṇa, mahāyaññaṁ yajituṁ.",
  "dn5:10.8_0": "Anusāsatu maṁ bhavaṁ yaṁ mama assa dīgharattaṁ hitāya sukhāyā’ti.",
  "dn5:11.1_0": "Evaṁ vutte, brāhmaṇa, purohito brāhmaṇo rājānaṁ mahāvijitaṁ etadavoca:",
  "dn5:11.2_0": "‘bhoto kho rañño janapado sakaṇṭako sauppīḷo,",
  "dn5:11.2_1": "gāmaghātāpi dissanti,",
  "dn5:11.2_2": "nigamaghātāpi dissanti,",
  "dn5:11.2_3": "nagaraghātāpi dissanti,",
  "dn5:11.2_4": "panthaduhanāpi dissanti.",
  "dn5:11.3_0": "Bhavaṁ kho pana rājā evaṁ sakaṇṭake janapade sauppīḷe balimuddhareyya,",
  "dn5:11.3_1": "akiccakārī assa tena bhavaṁ rājā.",
  "dn5:11.4_0": "Siyā kho pana bhoto rañño evamassa:",
  "dn5:11.5_0": "“ahametaṁ dassukhīlaṁ vadhena vā bandhena vā jāniyā vā garahāya vā pabbājanāya vā samūhanissāmī”ti,",
  "dn5:11.5_1": "na kho panetassa dassukhīlassa evaṁ sammā samugghāto hoti.",
  "dn5:11.6_0": "Ye te hatāvasesakā bhavissanti, te pacchā rañño janapadaṁ viheṭhessanti.",
  "dn5:11.7_0": "Api ca kho idaṁ saṁvidhānaṁ āgamma evametassa dassukhīlassa sammā samugghāto hoti.",
  "dn5:11.8_0": "Tena hi bhavaṁ rājā ye bhoto rañño janapade ussahanti kasigorakkhe,",
  "dn5:11.8_1": "tesaṁ bhavaṁ rājā bījabhattaṁ anuppadetu.",
  "dn5:11.9_0": "Ye bhoto rañño janapade ussahanti vāṇijjāya, tesaṁ bhavaṁ rājā pābhataṁ anuppadetu.",
  "dn5:11.10_0": "Ye bhoto rañño janapade ussahanti rājaporise, tesaṁ bhavaṁ rājā bhattavetanaṁ pakappetu.",
  "dn5:11.11_0": "Te ca manussā sakammapasutā rañño janapadaṁ na viheṭhessanti;",
  "dn5:11.12_0": "mahā ca rañño rāsiko bhavissati.",
  "dn5:11.13_0": "Khemaṭṭhitā janapadā akaṇṭakā anuppīḷā.",
  "dn5:11.13_1": "Manussā mudā modamānā ure putte naccentā apārutagharā maññe viharissantī’ti.",
  "dn5:11.14_0": "‘Evaṁ,",
  "dn5:11.14_1": "bho’ti kho, brāhmaṇa,",
  "dn5:11.14_2": "rājā mahāvijito purohitassa brāhmaṇassa paṭissutvā ye rañño janapade ussahiṁsu kasigorakkhe,",
  "dn5:11.14_3": "tesaṁ rājā mahāvijito bījabhattaṁ anuppadāsi.",
  "dn5:11.15_0": "Ye ca rañño janapade ussahiṁsu vāṇijjāya, tesaṁ rājā mahāvijito pābhataṁ anuppadāsi.",
  "dn5:11.16_0": "Ye ca rañño janapade ussahiṁsu rājaporise, tesaṁ rājā mahāvijito bhattavetanaṁ pakappesi.",
  "dn5:11.17_0": "Te ca manussā sakammapasutā rañño janapadaṁ na viheṭhiṁsu, mahā ca rañño rāsiko ahosi.",
  "dn5:11.18_0": "Khemaṭṭhitā janapadā akaṇṭakā anuppīḷā manussā mudā modamānā ure putte naccentā apārutagharā maññe vihariṁsu.",
  "dn5:11.19_0": "Atha kho, brāhmaṇa, rājā mahāvijito purohitaṁ brāhmaṇaṁ āmantetvā etadavoca:",
  "dn5:11.20_0": "‘samūhato kho me bhoto dassukhīlo, bhoto saṁvidhānaṁ āgamma mahā ca me rāsiko.",
  "dn5:11.21_0": "Khemaṭṭhitā janapadā akaṇṭakā anuppīḷā manussā mudā modamānā ure putte naccentā apārutagharā maññe viharanti.",
  "dn5:11.22_0": "Icchāmahaṁ brāhmaṇa mahāyaññaṁ yajituṁ.",
  "dn5:11.23_0": "Anusāsatu maṁ bhavaṁ yaṁ mama assa dīgharattaṁ hitāya sukhāyā’ti.",
  "dn5:12.0_0": "4.1. Catuparikkhāra",
  "dn5:12.1_0": "Tena hi bhavaṁ rājā ye bhoto rañño janapade khattiyā ānuyantā negamā ceva jānapadā ca te bhavaṁ rājā āmantayataṁ:",
  "dn5:12.1_1": "‘icchāmahaṁ, bho,",
  "dn5:12.1_2": "mahāyaññaṁ yajituṁ,",
  "dn5:12.1_3": "anujānantu me bhavanto yaṁ mama assa dīgharattaṁ hitāya sukhāyā’ti.",
  "dn5:12.1_4": "Ye bhoto rañño janapade amaccā pārisajjā negamā ceva jānapadā ca …pe…",
  "dn5:12.1_5": "brāhmaṇamahāsālā negamā ceva jānapadā ca …pe…",
  "dn5:12.1_6": "gahapatinecayikā negamā ceva jānapadā ca,",
  "dn5:12.1_7": "te bhavaṁ rājā āmantayataṁ:",
  "dn5:12.2_0": "‘icchāmahaṁ, bho,",
  "dn5:12.2_1": "mahāyaññaṁ yajituṁ,",
  "dn5:12.2_2": "anujānantu me bhavanto yaṁ mama assa dīgharattaṁ hitāya sukhāyā’ti.",
  "dn5:12.3_0": "‘Evaṁ,",
  "dn5:12.3_1": "bho’ti kho, brāhmaṇa,",
  "dn5:12.3_2": "rājā mahāvijito purohitassa brāhmaṇassa paṭissutvā ye rañño janapade khattiyā ānuyantā negamā ceva jānapadā ca,",
  "dn5:12.3_3": "te rājā mahāvijito āmantesi:",
  "dn5:12.4_0": "‘icchāmahaṁ, bho,",
  "dn5:12.4_1": "mahāyaññaṁ yajituṁ,",
  "dn5:12.4_2": "anujānantu me bhavanto yaṁ mama assa dīgharattaṁ hitāya sukhāyā’ti.",
  "dn5:12.5_0": "‘Yajataṁ bhavaṁ rājā yaññaṁ, yaññakālo, mahārājā’ti.",
  "dn5:12.6_0": "Ye rañño janapade amaccā pārisajjā negamā ceva jānapadā ca …pe…",
  "dn5:12.6_1": "brāhmaṇamahāsālā negamā ceva jānapadā ca …pe…",
  "dn5:12.6_2": "gahapatinecayikā negamā ceva jānapadā ca,",
  "dn5:12.6_3": "te rājā mahāvijito āmantesi:",
  "dn5:12.7_0": "‘icchāmahaṁ, bho,",
  "dn5:12.7_1": "mahāyaññaṁ yajituṁ.",
  "dn5:12.7_2": "Anujānantu me bhavanto yaṁ mama assa dīgharattaṁ hitāya sukhāyā’ti.",
  "dn5:12.8_0": "‘Yajataṁ bhavaṁ rājā yaññaṁ, yaññakālo, mahārājā’ti.",
  "dn5:12.9_0": "Itime cattāro anumatipakkhā tasseva yaññassa parikkhārā bhavanti.",
  "dn5:13.0_0": "4.2. Aṭṭhaparikkhāra",
  "dn5:13.1_0": "Rājā mahāvijito aṭṭhahaṅgehi samannāgato—",
  "dn5:13.2_0": "ubhato sujāto mātito ca pitito ca saṁsuddhagahaṇiko yāva sattamā pitāmahayugā akkhitto anupakkuṭṭho jātivādena;",
  "dn5:13.3_0": "abhirūpo dassanīyo pāsādiko paramāya vaṇṇapokkharatāya samannāgato brahmavaṇṇī brahmavacchasī akhuddāvakāso dassanāya;",
  "dn5:13.4_0": "aḍḍho mahaddhano mahābhogo pahūtajātarūparajato pahūtavittūpakaraṇo pahūtadhanadhañño paripuṇṇakosakoṭṭhāgāro;",
  "dn5:13.5_0": "balavā caturaṅginiyā senāya samannāgato assavāya ovādapaṭikarāya sahati maññe paccatthike yasasā;",
  "dn5:13.6_0": "saddho dāyako dānapati anāvaṭadvāro samaṇabrāhmaṇakapaṇaddhikavaṇibbakayācakānaṁ opānabhūto puññāni karoti;",
  "dn5:13.7_0": "bahussuto tassa tassa sutajātassa, tassa tasseva kho pana bhāsitassa atthaṁ jānāti:",
  "dn5:13.8_0": "‘ayaṁ imassa bhāsitassa attho ayaṁ imassa bhāsitassa attho’ti;",
  "dn5:13.9_0": "paṇḍito, viyatto, medhāvī, paṭibalo, atītānāgatapaccuppanne atthe cintetuṁ.",
  "dn5:13.10_0": "Rājā mahāvijito imehi aṭṭhahaṅgehi samannāgato.",
  "dn5:13.11_0": "Iti imānipi aṭṭhaṅgāni tasseva yaññassa parikkhārā bhavanti.",
  "dn5:14.0_0": "4.3. Catuparikkhāra",
  "dn5:14.1_0": "Purohito brāhmaṇo catūhaṅgehi samannāgato,",
  "dn5:14.2_0": "ubhato sujāto mātito ca pitito ca saṁsuddhagahaṇiko yāva sattamā pitāmahayugā akkhitto anupakkuṭṭho jātivādena;",
  "dn5:14.3_0": "ajjhāyako mantadharo tiṇṇaṁ vedānaṁ pāragū sanighaṇḍukeṭubhānaṁ sākkharappabhedānaṁ itihāsapañcamānaṁ",
  "dn5:14.3_1": "padako veyyākaraṇo lokāyatamahāpurisalakkhaṇesu anavayo;",
  "dn5:14.4_0": "sīlavā vuddhasīlī vuddhasīlena samannāgato;",
  "dn5:14.5_0": "paṇḍito viyatto medhāvī paṭhamo vā dutiyo vā sujaṁ paggaṇhantānaṁ.",
  "dn5:14.6_0": "Purohito brāhmaṇo imehi catūhaṅgehi samannāgato.",
  "dn5:14.7_0": "Iti imānipi cattāri aṅgāni tasseva yaññassa parikkhārā bhavanti.",
  "dn5:15.0_0": "4.4. Tissovidhā",
  "dn5:15.1_0": "Atha kho, brāhmaṇa, purohito brāhmaṇo rañño mahāvijitassa pubbeva yaññā tisso vidhā desesi.",
  "dn5:15.2_0": "Siyā kho pana bhoto rañño mahāyaññaṁ yiṭṭhukāmassa kocideva vippaṭisāro:",
  "dn5:15.3_0": "‘“mahā vata me bhogakkhandho vigacchissatī”ti, so bhotā raññā vippaṭisāro na karaṇīyo.",
  "dn5:15.4_0": "Siyā kho pana bhoto rañño mahāyaññaṁ yajamānassa kocideva vippaṭisāro:",
  "dn5:15.5_0": "“mahā vata me bhogakkhandho vigacchatī”ti, so bhotā raññā vippaṭisāro na karaṇīyo.",
  "dn5:15.6_0": "Siyā kho pana bhoto rañño mahāyaññaṁ yiṭṭhassa kocideva vippaṭisāro:",
  "dn5:15.7_0": "“mahā vata me bhogakkhandho vigato”ti, so bhotā raññā vippaṭisāro na karaṇīyo’ti.",
  "dn5:15.8_0": "Imā kho, brāhmaṇa, purohito brāhmaṇo rañño mahāvijitassa pubbeva yaññā tisso vidhā desesi.",
  "dn5:16.0_0": "4.5. Dasaākāra",
  "dn5:16.1_0": "Atha kho, brāhmaṇa,",
  "dn5:16.1_1": "purohito brāhmaṇo rañño mahāvijitassa pubbeva yaññā dasahākārehi paṭiggāhakesu vippaṭisāraṁ paṭivinesi.",
  "dn5:16.2_0": "‘Āgamissanti kho bhoto yaññaṁ pāṇātipātinopi pāṇātipātā paṭiviratāpi.",
  "dn5:16.3_0": "Ye tattha pāṇātipātino, tesaññeva tena.",
  "dn5:16.4_0": "Ye tattha pāṇātipātā paṭiviratā,",
  "dn5:16.4_1": "te ārabbha yajataṁ bhavaṁ,",
  "dn5:16.4_2": "sajjataṁ bhavaṁ,",
  "dn5:16.4_3": "modataṁ bhavaṁ,",
  "dn5:16.4_4": "cittameva bhavaṁ antaraṁ pasādetu.",
  "dn5:16.5_0": "Āgamissanti kho bhoto yaññaṁ adinnādāyinopi adinnādānā paṭiviratāpi …pe…",
  "dn5:16.6_0": "kāmesu micchācārinopi kāmesumicchācārā paṭiviratāpi …",
  "dn5:16.7_0": "musāvādinopi musāvādā paṭiviratāpi …",
  "dn5:16.8_0": "pisuṇavācinopi pisuṇāya vācāya paṭiviratāpi …",
  "dn5:16.9_0": "pharusavācinopi pharusāya vācāya paṭiviratāpi …",
  "dn5:16.10_0": "samphappalāpinopi samphappalāpā paṭiviratāpi …",
  "dn5:16.11_0": "abhijjhālunopi anabhijjhālunopi …",
  "dn5:16.12_0": "byāpannacittāpi abyāpannacittāpi …",
  "dn5:16.13_0": "micchādiṭṭhikāpi sammādiṭṭhikāpi ….",
  "dn5:16.14_0": "Ye tattha micchādiṭṭhikā, tesaññeva tena.",
  "dn5:16.15_0": "Ye tattha sammādiṭṭhikā,",
  "dn5:16.15_1": "te ārabbha yajataṁ bhavaṁ,",
  "dn5:16.15_2": "sajjataṁ bhavaṁ,",
  "dn5:16.15_3": "modataṁ bhavaṁ,",
  "dn5:16.15_4": "cittameva bhavaṁ antaraṁ pasādetū’ti.",
  "dn5:16.16_0": "Imehi kho, brāhmaṇa,",
  "dn5:16.16_1": "purohito brāhmaṇo rañño mahāvijitassa pubbeva yaññā dasahākārehi paṭiggāhakesu vippaṭisāraṁ paṭivinesi.",
  "dn5:17.0_0": "4.6. Soḷasākāra",
  "dn5:17.1_0": "Atha kho, brāhmaṇa,",
  "dn5:17.1_1": "purohito brāhmaṇo rañño mahāvijitassa mahāyaññaṁ yajamānassa soḷasahākārehi cittaṁ sandassesi samādapesi samuttejesi sampahaṁsesi",
  "dn5:17.2_0": "siyā kho pana bhoto rañño mahāyaññaṁ yajamānassa kocideva vattā:",
  "dn5:17.3_0": "‘rājā kho mahāvijito mahāyaññaṁ yajati,",
  "dn5:17.3_1": "no ca kho tassa āmantitā khattiyā ānuyantā negamā ceva jānapadā ca;",
  "dn5:17.4_0": "atha ca pana bhavaṁ rājā evarūpaṁ mahāyaññaṁ yajatī’ti.",
  "dn5:17.5_0": "Evampi bhoto rañño vattā dhammato natthi.",
  "dn5:17.6_0": "Bhotā kho pana raññā āmantitā khattiyā ānuyantā negamā ceva jānapadā ca.",
  "dn5:17.7_0": "Imināpetaṁ bhavaṁ rājā jānātu,",
  "dn5:17.7_1": "yajataṁ bhavaṁ,",
  "dn5:17.7_2": "sajjataṁ bhavaṁ,",
  "dn5:17.7_3": "modataṁ bhavaṁ,",
  "dn5:17.7_4": "cittameva bhavaṁ antaraṁ pasādetu.",
  "dn5:17.8_0": "Siyā kho pana bhoto rañño mahāyaññaṁ yajamānassa kocideva vattā:",
  "dn5:17.9_0": "‘rājā kho mahāvijito mahāyaññaṁ yajati,",
  "dn5:17.9_1": "no ca kho tassa āmantitā amaccā pārisajjā negamā ceva jānapadā ca …pe…",
  "dn5:17.9_2": "brāhmaṇamahāsālā negamā ceva jānapadā ca …pe…",
  "dn5:17.9_3": "gahapatinecayikā negamā ceva jānapadā ca,",
  "dn5:17.9_4": "atha ca pana bhavaṁ rājā evarūpaṁ mahāyaññaṁ yajatī’ti.",
  "dn5:17.10_0": "Evampi bhoto rañño vattā dhammato natthi.",
  "dn5:17.11_0": "Bhotā kho pana raññā āmantitā gahapatinecayikā negamā ceva jānapadā ca.",
  "dn5:17.12_0": "Imināpetaṁ bhavaṁ rājā jānātu,",
  "dn5:17.12_1": "yajataṁ bhavaṁ,",
  "dn5:17.12_2": "sajjataṁ bhavaṁ,",
  "dn5:17.12_3": "modataṁ bhavaṁ,",
  "dn5:17.12_4": "cittameva bhavaṁ antaraṁ pasādetu.",
  "dn5:17.13_0": "Siyā kho pana bhoto rañño mahāyaññaṁ yajamānassa kocideva vattā:",
  "dn5:17.14_0": "‘rājā kho mahāvijito mahāyaññaṁ yajati,",
  "dn5:17.14_1": "no ca kho ubhato sujāto mātito ca pitito ca saṁsuddhagahaṇiko yāva sattamā pitāmahayugā akkhitto anupakkuṭṭho jātivādena,",
  "dn5:17.14_2": "atha ca pana bhavaṁ rājā evarūpaṁ mahāyaññaṁ yajatī’ti.",
  "dn5:17.15_0": "Evampi bhoto rañño vattā dhammato natthi.",
  "dn5:17.16_0": "Bhavaṁ kho pana rājā ubhato sujāto mātito ca pitito ca saṁsuddhagahaṇiko yāva sattamā pitāmahayugā akkhitto anupakkuṭṭho jātivādena.",
  "dn5:17.17_0": "Imināpetaṁ bhavaṁ rājā jānātu,",
  "dn5:17.17_1": "yajataṁ bhavaṁ,",
  "dn5:17.17_2": "sajjataṁ bhavaṁ,",
  "dn5:17.17_3": "modataṁ bhavaṁ,",
  "dn5:17.17_4": "cittameva bhavaṁ antaraṁ pasādetu.",
  "dn5:17.18_0": "Siyā kho pana bhoto rañño mahāyaññaṁ yajamānassa kocideva vattā:",
  "dn5:17.19_0": "‘rājā kho mahāvijito mahāyaññaṁ yajati no ca kho abhirūpo dassanīyo pāsādiko paramāya vaṇṇapokkharatāya",
  "dn5:17.19_1": "samannāgato brahmavaṇṇī brahmavacchasī akhuddāvakāso dassanāya …pe…",
  "dn5:17.20_0": "no ca kho aḍḍho mahaddhano mahābhogo pahūtajātarūparajato pahūtavittūpakaraṇo pahūtadhanadhañño paripuṇṇakosakoṭṭhāgāro …pe…",
  "dn5:17.21_0": "no ca kho balavā caturaṅginiyā senāya samannāgato assavāya ovādapaṭikarāya sahati maññe paccatthike yasasā …pe…",
  "dn5:17.22_0": "no ca kho saddho dāyako dānapati anāvaṭadvāro samaṇabrāhmaṇakapaṇaddhikavaṇibbakayācakānaṁ opānabhūto puññāni karoti …pe…",
  "dn5:17.23_0": "no ca kho bahussuto tassa tassa sutajātassa …pe…",
  "dn5:17.24_0": "no ca kho tassa tasseva kho pana bhāsitassa atthaṁ jānāti:",
  "dn5:17.25_0": "“ayaṁ imassa bhāsitassa attho, ayaṁ imassa bhāsitassa attho”ti …pe…",
  "dn5:17.26_0": "no ca kho paṇḍito viyatto medhāvī paṭibalo atītānāgatapaccuppanne atthe cintetuṁ,",
  "dn5:17.26_1": "atha ca pana bhavaṁ rājā evarūpaṁ mahāyaññaṁ yajatī’ti.",
  "dn5:17.27_0": "Evampi bhoto rañño vattā dhammato natthi.",
  "dn5:17.28_0": "Bhavaṁ kho pana rājā paṇḍito viyatto medhāvī paṭibalo atītānāgatapaccuppanne atthe cintetuṁ.",
  "dn5:17.29_0": "Imināpetaṁ bhavaṁ rājā jānātu,",
  "dn5:17.29_1": "yajataṁ bhavaṁ,",
  "dn5:17.29_2": "sajjataṁ bhavaṁ,",
  "dn5:17.29_3": "modataṁ bhavaṁ,",
  "dn5:17.29_4": "cittameva bhavaṁ antaraṁ pasādetu.",
  "dn5:17.30_0": "Siyā kho pana bhoto rañño mahāyaññaṁ yajamānassa kocideva vattā:",
  "dn5:17.31_0": "‘rājā kho mahāvijito mahāyaññaṁ yajati.",
  "dn5:17.32_0": "No ca khvassa purohito brāhmaṇo ubhato sujāto mātito ca pitito ca saṁsuddhagahaṇiko yāva sattamā pitāmahayugā akkhitto anupakkuṭṭho jātivādena;",
  "dn5:17.33_0": "atha ca pana bhavaṁ rājā evarūpaṁ mahāyaññaṁ yajatī’ti.",
  "dn5:17.34_0": "Evampi bhoto rañño vattā dhammato natthi.",
  "dn5:17.35_0": "Bhoto kho pana rañño purohito brāhmaṇo ubhato sujāto mātito ca pitito ca saṁsuddhagahaṇiko yāva sattamā pitāmahayugā akkhitto anupakkuṭṭho jātivādena.",
  "dn5:17.36_0": "Imināpetaṁ bhavaṁ rājā jānātu,",
  "dn5:17.36_1": "yajataṁ bhavaṁ,",
  "dn5:17.36_2": "sajjataṁ bhavaṁ,",
  "dn5:17.36_3": "modataṁ bhavaṁ,",
  "dn5:17.36_4": "cittameva bhavaṁ antaraṁ pasādetu.",
  "dn5:17.37_0": "Siyā kho pana bhoto rañño mahāyaññaṁ yajamānassa kocideva vattā:",
  "dn5:17.38_0": "‘rājā kho mahāvijito mahāyaññaṁ yajati.",
  "dn5:17.39_0": "No ca khvassa purohito brāhmaṇo ajjhāyako mantadharo tiṇṇaṁ vedānaṁ pāragū sanighaṇḍukeṭubhānaṁ sākkharappabhedānaṁ",
  "dn5:17.39_1": "itihāsapañcamānaṁ padako veyyākaraṇo lokāyatamahāpurisalakkhaṇesu anavayo …pe…",
  "dn5:17.40_0": "no ca khvassa purohito brāhmaṇo sīlavā vuddhasīlī vuddhasīlena samannāgato …pe…",
  "dn5:17.41_0": "no ca khvassa purohito brāhmaṇo paṇḍito viyatto medhāvī paṭhamo vā dutiyo vā sujaṁ paggaṇhantānaṁ,",
  "dn5:17.41_1": "atha ca pana bhavaṁ rājā evarūpaṁ mahāyaññaṁ yajatī’ti.",
  "dn5:17.42_0": "Evampi bhoto rañño vattā dhammato natthi.",
  "dn5:17.43_0": "Bhoto kho pana rañño purohito brāhmaṇo paṇḍito viyatto medhāvī paṭhamo vā dutiyo vā sujaṁ paggaṇhantānaṁ.",
  "dn5:17.44_0": "Imināpetaṁ bhavaṁ rājā jānātu,",
  "dn5:17.44_1": "yajataṁ bhavaṁ,",
  "dn5:17.44_2": "sajjataṁ bhavaṁ,",
  "dn5:17.44_3": "modataṁ bhavaṁ,",
  "dn5:17.44_4": "cittameva bhavaṁ antaraṁ pasādetūti.",
  "dn5:17.45_0": "Imehi kho, brāhmaṇa,",
  "dn5:17.45_1": "purohito brāhmaṇo rañño mahāvijitassa mahāyaññaṁ yajamānassa soḷasahi ākārehi cittaṁ sandassesi samādapesi samuttejesi sampahaṁsesi.",
  "dn5:18.1_0": "Tasmiṁ kho, brāhmaṇa,",
  "dn5:18.1_1": "yaññe neva gāvo haññiṁsu,",
  "dn5:18.1_2": "na ajeḷakā haññiṁsu,",
  "dn5:18.1_3": "na kukkuṭasūkarā haññiṁsu,",
  "dn5:18.1_4": "na vividhā pāṇā saṅghātaṁ āpajjiṁsu,",
  "dn5:18.1_5": "na rukkhā chijjiṁsu yūpatthāya,",
  "dn5:18.1_6": "na dabbhā lūyiṁsu barihisatthāya.",
  "dn5:18.2_0": "Yepissa ahesuṁ dāsāti vā pessāti vā kammakarāti vā,",
  "dn5:18.2_1": "tepi na daṇḍatajjitā na bhayatajjitā na assumukhā rudamānā parikammāni akaṁsu.",
  "dn5:18.3_0": "Atha kho ye icchiṁsu, te akaṁsu, ye na icchiṁsu, na te akaṁsu;",
  "dn5:18.4_0": "yaṁ icchiṁsu, taṁ akaṁsu, yaṁ na icchiṁsu, na taṁ akaṁsu.",
  "dn5:18.5_0": "Sappitelanavanītadadhimadhuphāṇitena ceva so yañño niṭṭhānamagamāsi.",
  "dn5:19.1_0": "Atha kho, brāhmaṇa,",
  "dn5:19.1_1": "khattiyā ānuyantā negamā ceva jānapadā ca,",
  "dn5:19.1_2": "amaccā pārisajjā negamā ceva jānapadā ca,",
  "dn5:19.1_3": "brāhmaṇamahāsālā negamā ceva jānapadā ca,",
  "dn5:19.1_4": "gahapatinecayikā negamā ceva jānapadā ca pahūtaṁ sāpateyyaṁ ādāya rājānaṁ mahāvijitaṁ upasaṅkamitvā evamāhaṁsu:",
  "dn5:19.2_0": "‘idaṁ, deva, pahūtaṁ sāpateyyaṁ devaññeva uddissābhataṁ, taṁ devo paṭiggaṇhātū’ti.",
  "dn5:19.3_0": "‘Alaṁ, bho, mamāpidaṁ pahūtaṁ sāpateyyaṁ dhammikena balinā abhisaṅkhataṁ;",
  "dn5:19.4_0": "tañca vo hotu, ito ca bhiyyo harathā’ti.",
  "dn5:19.5_0": "Te raññā paṭikkhittā ekamantaṁ apakkamma evaṁ samacintesuṁ:",
  "dn5:19.6_0": "‘na kho etaṁ amhākaṁ patirūpaṁ, yaṁ mayaṁ imāni sāpateyyāni punadeva sakāni gharāni paṭihareyyāma.",
  "dn5:19.7_0": "Rājā kho mahāvijito mahāyaññaṁ yajati, handassa mayaṁ anuyāgino homā’ti.",
  "dn5:20.1_0": "Atha kho, brāhmaṇa,",
  "dn5:20.1_1": "puratthimena yaññavāṭassa khattiyā ānuyantā negamā ceva jānapadā ca dānāni paṭṭhapesuṁ.",
  "dn5:20.2_0": "Dakkhiṇena yaññavāṭassa amaccā pārisajjā negamā ceva jānapadā ca dānāni paṭṭhapesuṁ.",
  "dn5:20.3_0": "Pacchimena yaññavāṭassa brāhmaṇamahāsālā negamā ceva jānapadā ca dānāni paṭṭhapesuṁ.",
  "dn5:20.4_0": "Uttarena yaññavāṭassa gahapatinecayikā negamā ceva jānapadā ca dānāni paṭṭhapesuṁ.",
  "dn5:20.5_0": "Tesupi kho, brāhmaṇa,",
  "dn5:20.5_1": "yaññesu neva gāvo haññiṁsu,",
  "dn5:20.5_2": "na ajeḷakā haññiṁsu,",
  "dn5:20.5_3": "na kukkuṭasūkarā haññiṁsu,",
  "dn5:20.5_4": "na vividhā pāṇā saṅghātaṁ āpajjiṁsu,",
  "dn5:20.5_5": "na rukkhā chijjiṁsu yūpatthāya,",
  "dn5:20.5_6": "na dabbhā lūyiṁsu barihisatthāya.",
  "dn5:20.6_0": "Yepi nesaṁ ahesuṁ dāsāti vā pessāti vā kammakarāti vā,",
  "dn5:20.6_1": "tepi na daṇḍatajjitā na bhayatajjitā na assumukhā rudamānā parikammāni akaṁsu.",
  "dn5:20.7_0": "Atha kho ye icchiṁsu, te akaṁsu, ye na icchiṁsu, na te akaṁsu;",
  "dn5:20.8_0": "yaṁ icchiṁsu, taṁ akaṁsu, yaṁ na icchiṁsu na taṁ akaṁsu.",
  "dn5:20.9_0": "Sappitelanavanītadadhimadhuphāṇitena ceva te yaññā niṭṭhānamagamaṁsu.",
  "dn5:20.10_0": "Iti cattāro ca anumatipakkhā,",
  "dn5:20.10_1": "rājā mahāvijito aṭṭhahaṅgehi samannāgato,",
  "dn5:20.10_2": "purohito brāhmaṇo catūhaṅgehi samannāgato;",
  "dn5:20.11_0": "tisso ca vidhā.",
  "dn5:20.12_0": "Ayaṁ vuccati, brāhmaṇa, tividhā yaññasampadā soḷasaparikkhārā”ti.",
  "dn5:21.1_0": "Evaṁ vutte, te brāhmaṇā unnādino uccāsaddamahāsaddā ahesuṁ:",
  "dn5:21.2_0": "“aho yañño, aho yaññasampadā”ti.",
  "dn5:21.3_0": "Kūṭadanto pana brāhmaṇo tūṇhībhūtova nisinno hoti.",
  "dn5:21.4_0": "Atha kho te brāhmaṇā kūṭadantaṁ brāhmaṇaṁ etadavocuṁ:",
  "dn5:21.5_0": "“kasmā pana bhavaṁ kūṭadanto samaṇassa gotamassa subhāsitaṁ subhāsitato nābbhanumodatī”ti?",
  "dn5:21.6_0": "“Nāhaṁ, bho, samaṇassa gotamassa subhāsitaṁ subhāsitato nābbhanumodāmi.",
  "dn5:21.7_0": "Muddhāpi tassa vipateyya, yo samaṇassa gotamassa subhāsitaṁ subhāsitato nābbhanumodeyya.",
  "dn5:21.8_0": "Api ca me, bho, evaṁ hoti—",
  "dn5:21.9_0": "samaṇo gotamo na evamāha:",
  "dn5:21.10_0": "‘evaṁ me sutan’ti vā ‘evaṁ arahati bhavitun’ti vā;",
  "dn5:21.11_0": "api ca samaṇo gotamo:",
  "dn5:21.12_0": "‘evaṁ tadā āsi, itthaṁ tadā āsi’ tveva bhāsati.",
  "dn5:21.13_0": "Tassa mayhaṁ bho evaṁ hoti:",
  "dn5:21.14_0": "‘addhā samaṇo gotamo tena samayena rājā vā ahosi mahāvijito yaññassāmi purohito vā brāhmaṇo tassa yaññassa yājetā’ti.",
  "dn5:21.15_0": "Abhijānāti pana bhavaṁ gotamo evarūpaṁ yaññaṁ yajitvā vā yājetvā vā kāyassa bhedā paraṁ maraṇā sugatiṁ saggaṁ lokaṁ upapajjitā”ti?",
  "dn5:21.16_0": "“Abhijānāmahaṁ, brāhmaṇa,",
  "dn5:21.16_1": "evarūpaṁ yaññaṁ yajitvā vā yājetvā vā kāyassa bhedā paraṁ maraṇā sugatiṁ saggaṁ lokaṁ upapajjitā,",
  "dn5:21.16_2": "ahaṁ tena samayena purohito brāhmaṇo ahosiṁ tassa yaññassa yājetā”ti.",
  "dn5:22.0_0": "5. Niccadānaanukulayañña",
  "dn5:22.1_0": "“Atthi pana,",
  "dn5:22.1_1": "bho gotama,",
  "dn5:22.1_2": "añño yañño imāya tividhāya yaññasampadāya soḷasaparikkhārāya appaṭṭhataro ca appasamārambhataro ca mahapphalataro ca mahānisaṁsataro cā”ti?",
  "dn5:22.2_0": "“Atthi kho, brāhmaṇa,",
  "dn5:22.2_1": "añño yañño imāya tividhāya yaññasampadāya soḷasaparikkhārāya appaṭṭhataro ca appasamārambhataro ca mahapphalataro ca mahānisaṁsataro cā”ti.",
  "dn5:22.3_0": "“Katamo pana so,",
  "dn5:22.3_1": "bho gotama,",
  "dn5:22.3_2": "yañño imāya tividhāya yaññasampadāya soḷasaparikkhārāya appaṭṭhataro ca appasamārambhataro ca mahapphalataro ca mahānisaṁsataro cā”ti?",
  "dn5:22.4_0": "“Yāni kho pana tāni, brāhmaṇa, niccadānāni anukulayaññāni sīlavante pabbajite uddissa diyyanti;",
  "dn5:22.5_0": "ayaṁ kho, brāhmaṇa,",
  "dn5:22.5_1": "yañño imāya tividhāya yaññasampadāya soḷasaparikkhārāya appaṭṭhataro ca appasamārambhataro ca mahapphalataro ca mahānisaṁsataro cā”ti.",
  "dn5:23.1_0": "“Ko nu kho,",
  "dn5:23.1_1": "bho gotama,",
  "dn5:23.1_2": "hetu ko paccayo,",
  "dn5:23.1_3": "yena taṁ niccadānaṁ anukulayaññaṁ imāya tividhāya yaññasampadāya soḷasaparikkhārāya appaṭṭhatarañca appasamārambhatarañca",
  "dn5:23.1_4": "mahapphalatarañca mahānisaṁsatarañcā”ti?",
  "dn5:23.2_0": "“Na kho, brāhmaṇa, evarūpaṁ yaññaṁ upasaṅkamanti arahanto vā arahattamaggaṁ vā samāpannā.",
  "dn5:23.3_0": "Taṁ kissa hetu?",
  "dn5:23.4_0": "Dissanti hettha, brāhmaṇa,",
  "dn5:23.4_1": "daṇḍappahārāpi galaggahāpi,",
  "dn5:23.4_2": "tasmā evarūpaṁ yaññaṁ na upasaṅkamanti arahanto vā arahattamaggaṁ vā samāpannā.",
  "dn5:23.5_0": "Yāni kho pana tāni, brāhmaṇa, niccadānāni anukulayaññāni sīlavante pabbajite uddissa diyyanti;",
  "dn5:23.6_0": "evarūpaṁ kho, brāhmaṇa, yaññaṁ upasaṅkamanti arahanto vā arahattamaggaṁ vā samāpannā.",
  "dn5:23.7_0": "Taṁ kissa hetu?",
  "dn5:23.8_0": "Na hettha, brāhmaṇa,",
  "dn5:23.8_1": "dissanti daṇḍappahārāpi galaggahāpi,",
  "dn5:23.8_2": "tasmā evarūpaṁ yaññaṁ upasaṅkamanti arahanto vā arahattamaggaṁ vā samāpannā.",
  "dn5:23.9_0": "Ayaṁ kho, brāhmaṇa,",
  "dn5:23.9_1": "hetu ayaṁ paccayo,",
  "dn5:23.9_2": "yena taṁ niccadānaṁ anukulayaññaṁ imāya tividhāya yaññasampadāya soḷasaparikkhārāya appaṭṭhatarañca appasamārambhatarañca",
  "dn5:23.9_3": "mahapphalatarañca mahānisaṁsatarañcā”ti.",
  "dn5:24.1_0": "“Atthi pana,",
  "dn5:24.1_1": "bho gotama,",
  "dn5:24.1_2": "añño yañño imāya ca tividhāya yaññasampadāya soḷasaparikkhārāya iminā ca niccadānena anukulayaññena appaṭṭhataro",
  "dn5:24.1_3": "ca appasamārambhataro ca mahapphalataro ca mahānisaṁsataro cā”ti?",
  "dn5:24.2_0": "“Atthi kho, brāhmaṇa,",
  "dn5:24.2_1": "añño yañño imāya ca tividhāya yaññasampadāya soḷasaparikkhārāya iminā ca niccadānena anukulayaññena appaṭṭhataro",
  "dn5:24.2_2": "ca appasamārambhataro ca mahapphalataro ca mahānisaṁsataro cā”ti.",
  "dn5:24.3_0": "“Katamo pana so,",
  "dn5:24.3_1": "bho gotama,",
  "dn5:24.3_2": "yañño imāya ca tividhāya yaññasampadāya soḷasaparikkhārāya iminā ca niccadānena anukulayaññena appaṭṭhataro",
  "dn5:24.3_3": "ca appasamārambhataro ca mahapphalataro ca mahānisaṁsataro cā”ti?",
  "dn5:24.4_0": "“Yo kho, brāhmaṇa,",
  "dn5:24.4_1": "cātuddisaṁ saṅghaṁ uddissa vihāraṁ karoti, ayaṁ kho, brāhmaṇa,",
  "dn5:24.4_2": "yañño imāya ca tividhāya yaññasampadāya soḷasaparikkhārāya iminā ca niccadānena anukulayaññena appaṭṭhataro",
  "dn5:24.4_3": "ca appasamārambhataro ca mahapphalataro ca mahānisaṁsataro cā”ti.",
  "dn5:25.1_0": "“Atthi pana,",
  "dn5:25.1_1": "bho gotama,",
  "dn5:25.1_2": "añño yañño imāya ca tividhāya yaññasampadāya soḷasaparikkhārāya iminā ca niccadānena anukulayaññena iminā",
  "dn5:25.1_3": "ca vihāradānena appaṭṭhataro ca appasamārambhataro ca mahapphalataro ca mahānisaṁsataro cā”ti?",
  "dn5:25.2_0": "“Atthi kho, brāhmaṇa,",
  "dn5:25.2_1": "añño yañño imāya ca tividhāya yaññasampadāya soḷasaparikkhārāya iminā ca niccadānena anukulayaññena iminā",
  "dn5:25.2_2": "ca vihāradānena appaṭṭhataro ca appasamārambhataro ca mahapphalataro ca mahānisaṁsataro cā”ti.",
  "dn5:25.3_0": "“Katamo pana so,",
  "dn5:25.3_1": "bho gotama,",
  "dn5:25.3_2": "yañño imāya ca tividhāya yaññasampadāya soḷasaparikkhārāya iminā ca niccadānena anukulayaññena iminā",
  "dn5:25.3_3": "ca vihāradānena appaṭṭhataro ca appasamārambhataro ca mahapphalataro ca mahānisaṁsataro cā”ti?",
  "dn5:25.4_0": "“Yo kho, brāhmaṇa,",
  "dn5:25.4_1": "pasannacitto buddhaṁ saraṇaṁ gacchati,",
  "dn5:25.4_2": "dhammaṁ saraṇaṁ gacchati,",
  "dn5:25.4_3": "saṅghaṁ saraṇaṁ gacchati;",
  "dn5:25.5_0": "ayaṁ kho, brāhmaṇa,",
  "dn5:25.5_1": "yañño imāya ca tividhāya yaññasampadāya soḷasaparikkhārāya iminā ca niccadānena anukulayaññena iminā",
  "dn5:25.5_2": "ca vihāradānena appaṭṭhataro ca appasamārambhataro ca mahapphalataro ca mahānisaṁsataro cā”ti.",
  "dn5:26.1_0": "“Atthi pana,",
  "dn5:26.1_1": "bho gotama,",
  "dn5:26.1_2": "añño yañño imāya ca tividhāya yaññasampadāya soḷasaparikkhārāya iminā ca niccadānena anukulayaññena iminā",
  "dn5:26.1_3": "ca vihāradānena imehi ca saraṇagamanehi appaṭṭhataro ca appasamārambhataro ca mahapphalataro ca mahānisaṁsataro cā”ti?",
  "dn5:26.2_0": "“Atthi kho, brāhmaṇa,",
  "dn5:26.2_1": "añño yañño imāya ca tividhāya yaññasampadāya soḷasaparikkhārāya iminā ca niccadānena anukulayaññena iminā",
  "dn5:26.2_2": "ca vihāradānena imehi ca saraṇagamanehi appaṭṭhataro ca appasamārambhataro ca mahapphalataro ca mahānisaṁsataro cā”ti.",
  "dn5:26.3_0": "“Katamo pana so,",
  "dn5:26.3_1": "bho gotama,",
  "dn5:26.3_2": "yañño imāya ca tividhāya yaññasampadāya soḷasaparikkhārāya iminā ca niccadānena anukulayaññena iminā",
  "dn5:26.3_3": "ca vihāradānena imehi ca saraṇagamanehi appaṭṭhataro ca appasamārambhataro ca mahapphalataro ca mahānisaṁsataro cā”ti?",
  "dn5:26.4_0": "“Yo kho, brāhmaṇa, pasannacitto sikkhāpadāni samādiyati—",
  "dn5:26.5_0": "pāṇātipātā veramaṇiṁ,",
  "dn5:26.5_1": "adinnādānā veramaṇiṁ,",
  "dn5:26.5_2": "kāmesumicchācārā veramaṇiṁ,",
  "dn5:26.5_3": "musāvādā veramaṇiṁ,",
  "dn5:26.5_4": "surāmerayamajjapamādaṭṭhānā veramaṇiṁ.",
  "dn5:26.6_0": "Ayaṁ kho, brāhmaṇa,",
  "dn5:26.6_1": "yañño imāya ca tividhāya yaññasampadāya soḷasaparikkhārāya iminā ca niccadānena anukulayaññena iminā",
  "dn5:26.6_2": "ca vihāradānena imehi ca saraṇagamanehi appaṭṭhataro ca appasamārambhataro ca mahapphalataro ca mahānisaṁsataro cā”ti.",
  "dn5:27.1_0": "“Atthi pana,",
  "dn5:27.1_1": "bho gotama,",
  "dn5:27.1_2": "añño yañño imāya ca tividhāya yaññasampadāya soḷasaparikkhārāya iminā ca niccadānena anukulayaññena iminā",
  "dn5:27.1_3": "ca vihāradānena imehi ca saraṇagamanehi imehi ca sikkhāpadehi appaṭṭhataro ca appasamārambhataro ca mahapphalataro",
  "dn5:27.1_4": "ca mahānisaṁsataro cā”ti?",
  "dn5:27.2_0": "“Atthi kho, brāhmaṇa,",
  "dn5:27.2_1": "añño yañño imāya ca tividhāya yaññasampadāya soḷasaparikkhārāya iminā ca niccadānena anukulayaññena iminā",
  "dn5:27.2_2": "ca vihāradānena imehi ca saraṇagamanehi imehi ca sikkhāpadehi appaṭṭhataro ca appasamārambhataro ca mahapphalataro",
  "dn5:27.2_3": "ca mahānisaṁsataro cā”ti.",
  "dn5:27.3_0": "“Katamo pana so,",
  "dn5:27.3_1": "bho gotama,",
  "dn5:27.3_2": "yañño imāya ca tividhāya yaññasampadāya soḷasaparikkhārāya iminā ca niccadānena anukulayaññena iminā",
  "dn5:27.3_3": "ca vihāradānena imehi ca saraṇagamanehi imehi ca sikkhāpadehi appaṭṭhataro ca appasamārambhataro ca mahapphalataro",
  "dn5:27.3_4": "ca mahānisaṁsataro cā”ti?",
  "dn5:27.4_0": "“Idha, brāhmaṇa, tathāgato loke uppajjati arahaṁ sammāsambuddho …pe…",
  "dn5:27.5_0": "Evaṁ kho, brāhmaṇa, bhikkhu sīlasampanno hoti …pe…",
  "dn5:27.6_0": "paṭhamaṁ jhānaṁ upasampajja viharati.",
  "dn5:27.7_0": "Ayaṁ kho, brāhmaṇa,",
  "dn5:27.7_1": "yañño purimehi yaññehi appaṭṭhataro ca appasamārambhataro ca mahapphalataro ca mahānisaṁsataro ca …pe…",
  "dn5:27.8_0": "Dutiyaṁ jhānaṁ …",
  "dn5:27.9_0": "tatiyaṁ jhānaṁ …",
  "dn5:27.10_0": "catutthaṁ jhānaṁ upasampajja viharati.",
  "dn5:27.11_0": "Ayampi kho, brāhmaṇa,",
  "dn5:27.11_1": "yañño purimehi yaññehi appaṭṭhataro ca appasamārambhataro ca mahapphalataro ca mahānisaṁsataro cāti. …pe…",
  "dn5:27.12_0": "Ñāṇadassanāya cittaṁ abhinīharati abhininnāmeti …",
  "dn5:27.13_0": "ayampi kho, brāhmaṇa,",
  "dn5:27.13_1": "yañño purimehi yaññehi appaṭṭhataro ca appasamārambhataro ca mahapphalataro ca mahānisaṁsataro ca …pe…",
  "dn5:27.14_0": "nāparaṁ itthattāyāti pajānāti.",
  "dn5:27.15_0": "Ayampi kho, brāhmaṇa,",
  "dn5:27.15_1": "yañño purimehi yaññehi appaṭṭhataro ca appasamārambhataro ca mahapphalataro ca mahānisaṁsataro ca.",
  "dn5:27.16_0": "Imāya ca, brāhmaṇa, yaññasampadāya aññā yaññasampadā uttaritarā vā paṇītatarā vā natthī”ti.",
  "dn5:28.0_0": "6. Kūṭadantaupāsakattapaṭivedanā",
  "dn5:28.1_0": "Evaṁ vutte, kūṭadanto brāhmaṇo bhagavantaṁ etadavoca:",
  "dn5:28.2_0": "“abhikkantaṁ, bho gotama, abhikkantaṁ, bho gotama.",
  "dn5:28.3_0": "Seyyathāpi,",
  "dn5:28.3_1": "bho gotama,",
  "dn5:28.3_2": "nikkujjitaṁ vā ukkujjeyya,",
  "dn5:28.3_3": "paṭicchannaṁ vā vivareyya,",
  "dn5:28.3_4": "mūḷhassa vā maggaṁ ācikkheyya,",
  "dn5:28.3_5": "andhakāre vā telapajjotaṁ dhāreyya:",
  "dn5:28.3_6": "‘cakkhumanto rūpāni dakkhantī’ti;",
  "dn5:28.3_7": "evamevaṁ bhotā gotamena anekapariyāyena dhammo pakāsito.",
  "dn5:28.4_0": "Esāhaṁ bhavantaṁ gotamaṁ saraṇaṁ gacchāmi dhammañca bhikkhusaṅghañca.",
  "dn5:28.5_0": "Upāsakaṁ maṁ bhavaṁ gotamo dhāretu ajjatagge pāṇupetaṁ saraṇaṁ gataṁ.",
  "dn5:28.6_0": "Esāhaṁ,",
  "dn5:28.6_1": "bho gotama,",
  "dn5:28.6_2": "satta ca usabhasatāni satta ca vacchatarasatāni satta ca vacchatarīsatāni satta ca ajasatāni satta ca urabbhasatāni muñcāmi,",
  "dn5:28.6_3": "jīvitaṁ demi,",
  "dn5:28.6_4": "haritāni ceva tiṇāni khādantu,",
  "dn5:28.6_5": "sītāni ca pānīyāni pivantu,",
  "dn5:28.6_6": "sīto ca nesaṁ vāto upavāyatū”ti.",
  "dn5:29.0_0": "7. Sotāpattiphalasacchikiriyā",
  "dn5:29.1_0": "Atha kho bhagavā kūṭadantassa brāhmaṇassa anupubbiṁ kathaṁ kathesi, seyyathidaṁ—",
  "dn5:29.2_0": "dānakathaṁ sīlakathaṁ saggakathaṁ; kāmānaṁ ādīnavaṁ okāraṁ saṅkilesaṁ nekkhamme ānisaṁsaṁ pakāsesi.",
  "dn5:29.3_0": "Yadā bhagavā aññāsi kūṭadantaṁ brāhmaṇaṁ kallacittaṁ muducittaṁ vinīvaraṇacittaṁ udaggacittaṁ pasannacittaṁ,",
  "dn5:29.3_1": "atha yā buddhānaṁ sāmukkaṁsikā dhammadesanā,",
  "dn5:29.3_2": "taṁ pakāsesi—",
  "dn5:29.4_0": "dukkhaṁ samudayaṁ nirodhaṁ maggaṁ.",
  "dn5:29.5_0": "Seyyathāpi nāma suddhaṁ vatthaṁ apagatakāḷakaṁ sammadeva rajanaṁ paṭiggaṇheyya;",
  "dn5:29.6_0": "evameva kūṭadantassa brāhmaṇassa tasmiññeva āsane virajaṁ vītamalaṁ dhammacakkhuṁ udapādi:",
  "dn5:29.7_0": "“yaṁ kiñci samudayadhammaṁ sabbaṁ taṁ nirodhadhamman”ti.",
  "dn5:30.1_0": "Atha kho kūṭadanto brāhmaṇo diṭṭhadhammo pattadhammo viditadhammo pariyogāḷhadhammo tiṇṇavicikiccho vigatakathaṅkatho",
  "dn5:30.1_1": "vesārajjappatto aparappaccayo satthusāsane bhagavantaṁ etadavoca:",
  "dn5:30.2_0": "“adhivāsetu me bhavaṁ gotamo svātanāya bhattaṁ saddhiṁ bhikkhusaṅghenā”ti.",
  "dn5:30.3_0": "Adhivāsesi bhagavā tuṇhībhāvena.",
  "dn5:30.4_0": "Atha kho kūṭadanto brāhmaṇo bhagavato adhivāsanaṁ viditvā uṭṭhāyāsanā bhagavantaṁ abhivādetvā padakkhiṇaṁ katvā pakkāmi.",
  "dn5:30.5_0": "Atha kho kūṭadanto brāhmaṇo tassā rattiyā accayena sake yaññavāṭe paṇītaṁ khādanīyaṁ bhojanīyaṁ paṭiyādāpetvā bhagavato kālaṁ ārocāpesi:",
  "dn5:30.6_0": "“kālo, bho gotama; niṭṭhitaṁ bhattan”ti.",
  "dn5:30.7_0": "Atha kho bhagavā pubbaṇhasamayaṁ nivāsetvā pattacīvaramādāya saddhiṁ bhikkhusaṅghena yena kūṭadantassa brāhmaṇassa yaññavāṭo tenupasaṅkami;",
  "dn5:30.7_1": "upasaṅkamitvā paññatte āsane nisīdi.",
  "dn5:30.8_0": "Atha kho kūṭadanto brāhmaṇo buddhappamukhaṁ bhikkhusaṅghaṁ paṇītena khādanīyena bhojanīyena sahatthā santappesi sampavāresi.",
  "dn5:30.9_0": "Atha kho kūṭadanto brāhmaṇo bhagavantaṁ bhuttāviṁ onītapattapāṇiṁ aññataraṁ nīcaṁ āsanaṁ gahetvā ekamantaṁ nisīdi.",
  "dn5:30.10_0": "Ekamantaṁ nisinnaṁ kho kūṭadantaṁ brāhmaṇaṁ bhagavā dhammiyā kathāya sandassetvā samādapetvā samuttejetvā sampahaṁsetvā uṭṭhāyāsanā pakkāmīti.",
  "dn5:30.11_0": "Kūṭadantasuttaṁ niṭṭhitaṁ pañcamaṁ."
}