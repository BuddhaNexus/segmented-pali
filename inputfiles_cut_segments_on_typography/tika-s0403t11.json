{
  "tika-s0403t11:0_0": "(12) 2. Andhakavindavaggo",
  "tika-s0403t11:1_0": "1-4. Kulūpakasuttādivaṇṇanā",
  "tika-s0403t11:2_0": "111- 114.",
  "tika-s0403t11:2_1": "Dutiyassa paṭhame asanthavesu kulesu vissāso etassāti asanthavavissāsī.",
  "tika-s0403t11:2_2": "Anissaro hutvā vikappeti saṁvidahati sīlenāti anissaravikappī.",
  "tika-s0403t11:2_3": "Vissaṭṭhāni visuṁ khittāni bhedena avatthitāni kulāni ghaṭanatthāya upasevati sīlenāti vissaṭṭhupasevī.",
  "tika-s0403t11:2_4": "Dutiyādīni uttānatthāneva.",
  "tika-s0403t11:3_0": "Kulūpakasuttādivaṇṇanā niṭṭhitā.",
  "tika-s0403t11:4_0": "5-13. Maccharinīsuttādivaṇṇanā",
  "tika-s0403t11:5_0": "115- 123.",
  "tika-s0403t11:5_1": "Pañcame āvāsamacchariyādīni pañca idha bhikkhuniyā vasena āgatāni,",
  "tika-s0403t11:5_2": "bhikkhussa vasenapi tāni veditabbāni.",
  "tika-s0403t11:5_3": "Āvāsamacchariyena hi samannāgato bhikkhu āgantukaṁ disvā “ettha cetiyassa vā saṅghassa vā parikkhāro ṭhapito”tiādīni vatvā saṅghikaāvāsaṁ na deti.",
  "tika-s0403t11:5_4": "Kulamacchariyena samannāgato bhikkhu tehi tehi kāraṇehi ādīnavaṁ dassetvā attano upaṭṭhāke kule aññesaṁ pavesampi nivāreti.",
  "tika-s0403t11:5_5": "Lābhamacchariyena samannāgato saṅghikampi lābhaṁ maccharāyanto yathā aññe na labhanti,",
  "tika-s0403t11:5_6": "evaṁ karoti attanā visamanissitatāya balavanissitatāya ca.",
  "tika-s0403t11:5_7": "Vaṇṇamacchariyena samannāgato attano vaṇṇaṁ vaṇṇeti,",
  "tika-s0403t11:5_8": "paresaṁ vaṇṇe “kiṁ vaṇṇo eso”ti taṁ taṁ dosaṁ vadati.",
  "tika-s0403t11:5_9": "Vaṇṇoti cettha sarīravaṇṇopi,",
  "tika-s0403t11:5_10": "guṇavaṇṇopi veditabbo.",
  "tika-s0403t11:6_0": "Dhammamacchariyena samannāgato –",
  "tika-s0403t11:6_1": "“imaṁ dhammaṁ pariyāpuṇitvā eso maṁ abhibhavissatī”ti aññassa na deti. Yo pana –",
  "tika-s0403t11:6_2": "“ayaṁ imaṁ dhammaṁ uggahetvā aññathā atthaṁ viparivattetvā nāsessatī”ti dhammanuggahena vā –",
  "tika-s0403t11:6_3": "“ayaṁ imaṁ dhammaṁ uggahetvā uddhato unnaḷo avūpasantacitto apuññaṁ pasavissatī”ti puggalānuggahena vā na deti,",
  "tika-s0403t11:6_4": "na taṁ macchariyaṁ.",
  "tika-s0403t11:6_5": "Dhammoti cettha pariyattidhammo adhippeto.",
  "tika-s0403t11:6_6": "Paṭivedhadhammo hi ariyānaṁyeva hoti,",
  "tika-s0403t11:6_7": "te ca naṁ na maccharāyanti macchariyassa sabbaso pahīnattāti tassa asambhavo eva.",
  "tika-s0403t11:6_8": "Tattha āvāsamacchariyena lohagehe paccati,",
  "tika-s0403t11:6_9": "yakkho vā peto vā hutvā tasseva āvāsassa saṅkāraṁ sīsena ukkhipitvā carati.",
  "tika-s0403t11:6_10": "Kulamacchariyena appabhogo hoti.",
  "tika-s0403t11:6_11": "Lābhamacchariyena gūthaniraye nibbattati,",
  "tika-s0403t11:6_12": "saṅghassa vā gaṇassa vā lābhaṁ maccharāyitvā puggalikaparibhogena vā paribhuñjitvā yakkho vā peto vā mahāajagaro vā hutvā nibbattati.",
  "tika-s0403t11:6_13": "Vaṇṇamacchariyena bhavesu nibbattassa vaṇṇo nāma na hoti.",
  "tika-s0403t11:6_14": "Dhammamacchariyena kukkuḷaniraye nibbattati.",
  "tika-s0403t11:6_15": "Chaṭṭhādīni uttānatthāneva.",
  "tika-s0403t11:7_0": "Maccharinīsuttādivaṇṇanā niṭṭhitā.",
  "tika-s0403t11:8_0": "Andhakavindavaggavaṇṇanā niṭṭhitā."
}