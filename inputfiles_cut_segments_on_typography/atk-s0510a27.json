{
  "atk-s0510a27:0_0": "29. Paṇṇadāyakavaggo",
  "atk-s0510a27:1_0": "1-10. Paṇṇadāyakattheraapadānādivaṇṇanā",
  "atk-s0510a27:2_0": "1- 2.",
  "atk-s0510a27:2_1": "Ekūnatiṁsatime vagge paṭhamāpadāne paṇṇabhojanabhojanoti khīrapaṇṇādibhojanassa bhuñjanatthāya paṇṇasālāya nisinno amhi bhavāmīti attho.",
  "atk-s0510a27:2_2": "Upaviṭṭhañca maṁ santanti paṇṇasālāyaṁ upaviṭṭhaṁ santaṁ vijjamānaṁ maṁ.",
  "atk-s0510a27:2_3": "Upāgacchi mahāisīti mahante sīlādikhandhe esanato mahāisi.",
  "atk-s0510a27:2_4": "Lokapajjoto lokapadīpo siddhattho bhagavā upagacchi,",
  "atk-s0510a27:2_5": "mama samīpaṁ agamāsīti attho.",
  "atk-s0510a27:2_6": "Nisinnassa paṇṇasanthareti upagantvā paṇṇasanthare nisinnassa khādanatthāya seditaṁ paṇṇaṁ mayā dinnanti sambandho.",
  "atk-s0510a27:3_0": "5- 7.",
  "atk-s0510a27:3_1": "Dutiyāpadāne sinerusamasantoso dharaṇīsamasādiso siddhattho bhagavāti sambandho.",
  "atk-s0510a27:3_2": "Vuṭṭhahitvā samādhimhāti nirodhasamāpattito vuṭṭhahitvā visuṁ hutvāti attho.",
  "atk-s0510a27:3_3": "Bhikkhāya mamupaṭṭhitoti bhikkhācāravelāya “ajja mama yo koci kiñci dānaṁ dadāti,",
  "atk-s0510a27:3_4": "tassa mahapphala”nti cintetvā nisinnassa mama santikaṁ samīpaṁ upaṭṭhito samīpamāgatoti attho.",
  "atk-s0510a27:3_5": "Harītakaṁ…pe…",
  "atk-s0510a27:3_6": "phārusakaphalāni cāti evaṁ sabbaṁ taṁ phalaṁ sabbalokānukampino tassa siddhatthassa mahesissa mayā vippasannena cetasā dinnanti attho.",
  "atk-s0510a27:4_0": "11- 12.",
  "atk-s0510a27:4_1": "Tatiyāpadāne sīhaṁ yathā vanacaranti vane caramānaṁ sīharājaṁ iva caramānaṁ siddhatthaṁ bhagavantanti sambandho.",
  "atk-s0510a27:4_2": "Nisabhājāniyaṁ yathāti vasabho, nisabho, visabho,",
  "atk-s0510a27:4_3": "āsabhoti cattāro gavajeṭṭhakā.",
  "atk-s0510a27:4_4": "Tesu gavasatassa jeṭṭhako vasabho,",
  "atk-s0510a27:4_5": "gavasahassassa jeṭṭhako nisabho,",
  "atk-s0510a27:4_6": "gavasatasahassassa jeṭṭhako visabho,",
  "atk-s0510a27:4_7": "gavakoṭisatasahassassa jeṭṭhako āsabho.",
  "atk-s0510a27:4_8": "Idha pana āsabho “nisabho”ti vutto,",
  "atk-s0510a27:4_9": "ājānīyaṁ abhītaṁ niccalaṁ usabharājaṁ ivāti attho.",
  "atk-s0510a27:4_10": "Kakudhaṁ vilasantaṁvāti pupphapallavehi sobhamānaṁ kakudharukkhaṁ iva narāsabhaṁ narānaṁ āsabhaṁ uttamaṁ",
  "atk-s0510a27:4_11": "āgacchantaṁ siddhatthaṁ bhagavantaṁ disvā saddhāya sampayuttattā vippasannena cetasā paccuggamanaṁ akāsinti attho.",
  "atk-s0510a27:5_0": "Catutthāpadānādīni dasamāvasānāni suviññeyyānevāti.",
  "atk-s0510a27:6_0": "Ekūnatiṁsatimavaggavaṇṇanā samattā."
}