{
  "atk-s0103a0:0_0": "Namo tassa bhagavato arahato sammāsambuddhassa",
  "atk-s0103a0:1_0": "Dīghanikāye",
  "atk-s0103a0:2_0": "Pāthikavaggaṭṭhakathā",
  "atk-s0103a0:3_0": "1. Pāthikasuttavaṇṇanā",
  "atk-s0103a0:4_0": "Sunakkhattavatthuvaṇṇanā",
  "atk-s0103a0:5_0": "1.Evaṁme sutaṁ…pe…",
  "atk-s0103a0:5_1": "mallesu viharatīti pāthikasuttaṁ.",
  "atk-s0103a0:5_2": "Tatrāyaṁ apubbapadavaṇṇanā.",
  "atk-s0103a0:5_3": "Mallesu viharatīti mallā nāma jānapadino rājakumārā,",
  "atk-s0103a0:5_4": "tesaṁ nivāso ekopi janapado ruḷhīsaddena “mallā”ti vuccati,",
  "atk-s0103a0:5_5": "tasmiṁ mallesu janapade.",
  "atk-s0103a0:5_6": "“Anupiyaṁ nāma mallānaṁ nigamo”ti anupiyanti evaṁnāmako mallānaṁ janapadassa eko nigamo,",
  "atk-s0103a0:5_7": "taṁ gocaragāmaṁ katvā ekasmiṁ chāyūdakasampanne vanasaṇḍe viharatīti attho.",
  "atk-s0103a0:5_8": "Anopiyantipi pāṭho.",
  "atk-s0103a0:5_9": "Pāvisīti paviṭṭho.",
  "atk-s0103a0:5_10": "Bhagavā pana na tāva paviṭṭho,",
  "atk-s0103a0:5_11": "pavisissāmīti nikkhantattā pana pāvisīti vutto.",
  "atk-s0103a0:5_12": "Yathā kiṁ,",
  "atk-s0103a0:5_13": "yathā “gāmaṁ gamissāmī”ti nikkhanto puriso taṁ gāmaṁ apattopi “kuhiṁ itthannāmo”ti vutte “gāmaṁ gato”ti vuccati, evaṁ.",
  "atk-s0103a0:5_14": "Etadahosīti gāmasamīpe ṭhatvā sūriyaṁ olokentassa etadahosi.",
  "atk-s0103a0:5_15": "Atippago khoti ativiya pago kho,",
  "atk-s0103a0:5_16": "na tāva kulesu yāgubhattaṁ niṭṭhitanti.",
  "atk-s0103a0:5_17": "Kiṁ pana bhagavā kālaṁ ajānitvā nikkhantoti?",
  "atk-s0103a0:5_18": "Na ajānitvā.",
  "atk-s0103a0:5_19": "Paccūsakāleyeva hi bhagavā ñāṇajālaṁ pattharitvā lokaṁ volokento ñāṇajālassa anto paviṭṭhaṁ bhaggavagottaṁ",
  "atk-s0103a0:5_20": "channaparibbājakaṁ disvā “ajjāhaṁ imassa paribbājakassa mayā pubbe katakāraṇaṁ samāharitvā dhammaṁ kathessāmi,",
  "atk-s0103a0:5_21": "sā dhammakathā assa mayi pasādappaṭilābhavasena saphalā bhavissatī”ti ñatvāva paribbājakārāmaṁ pavisitukāmo atippagova nikkhami.",
  "atk-s0103a0:5_22": "Tasmā tattha pavisitukāmatāya evaṁ cittaṁ uppādesi.",
  "atk-s0103a0:6_0": "2.Etadavocāti bhagavantaṁ disvā mānathaddhataṁ akatvā satthāraṁ paccuggantvā etaṁ etu kho,",
  "atk-s0103a0:6_1": "bhantetiādikaṁ vacanaṁ avoca.",
  "atk-s0103a0:6_2": "Imaṁ pariyāyanti imaṁ vāraṁ,",
  "atk-s0103a0:6_3": "ajja imaṁ āgamanavāranti attho.",
  "atk-s0103a0:6_4": "Kiṁ pana bhagavā pubbepi tattha gatapubboti?",
  "atk-s0103a0:6_5": "Na gatapubbo,",
  "atk-s0103a0:6_6": "lokasamudācāravasena pana evamāha.",
  "atk-s0103a0:6_7": "Lokiyā hi cirassaṁ āgatampi anāgatapubbampi manāpajātikaṁ āgataṁ disvā “kuto bhavaṁ āgato,",
  "atk-s0103a0:6_8": "cirassaṁ bhavaṁ āgato,",
  "atk-s0103a0:6_9": "kathaṁ te idhāgamanamaggo ñāto,",
  "atk-s0103a0:6_10": "kiṁ maggamūḷhosī”tiādīni vadanti.",
  "atk-s0103a0:6_11": "Tasmā ayampi lokasamudācāravasena evamāhāti veditabbo.",
  "atk-s0103a0:6_12": "Idamāsananti attano nisinnāsanaṁ papphoṭetvā sampādetvā dadamāno evamāha.",
  "atk-s0103a0:6_13": "Sunakkhatto licchaviputtoti sunakkhatto nāma licchavirājaputto.",
  "atk-s0103a0:6_14": "So kira tassa gihisahāyo hoti,",
  "atk-s0103a0:6_15": "kālena kālaṁ tassa santikaṁ gacchati.",
  "atk-s0103a0:6_16": "Paccakkhātoti “paccakkhāmi dānāhaṁ, bhante,",
  "atk-s0103a0:6_17": "bhagavantaṁ na dānāhaṁ, bhante,",
  "atk-s0103a0:6_18": "bhagavantaṁ uddissa viharissāmī”ti evaṁ paṭiakkhāto nissaṭṭho pariccatto.",
  "atk-s0103a0:7_0": "3.Bhagavantaṁ uddissāti bhagavā me satthā “bhagavato ahaṁ ovādaṁ paṭikaromī”ti evaṁ apadisitvā.",
  "atk-s0103a0:7_1": "Ko santo kaṁ paccācikkhasīti yācako vā yācitakaṁ paccācikkheyya,",
  "atk-s0103a0:7_2": "yācitako vā yācakaṁ.",
  "atk-s0103a0:7_3": "Tvaṁ pana neva yācako na yācitako,",
  "atk-s0103a0:7_4": "evaṁ sante,",
  "atk-s0103a0:7_5": "moghapurisa,",
  "atk-s0103a0:7_6": "ko santo ko samāno kaṁ paccācikkhasīti dasseti.",
  "atk-s0103a0:7_7": "Passa moghapurisāti passa tucchapurisa.",
  "atk-s0103a0:7_8": "Yāvañca te idaṁ aparaddhanti yattakaṁ idaṁ tava aparaddhaṁ,",
  "atk-s0103a0:7_9": "yattako te aparādho tattako dosoti evāhaṁ bhaggava tassa dosaṁ āropesinti dasseti.",
  "atk-s0103a0:8_0": "4.Uttarimanussadhammāti pañcasīladasasīlasaṅkhātā manussadhammāuttari.",
  "atk-s0103a0:8_1": "Iddhipāṭihāriyanti iddhibhūtaṁ pāṭihāriyaṁ.",
  "atk-s0103a0:8_2": "Kate vāti katamhi vā.",
  "atk-s0103a0:8_3": "Yassatthāyāti yassa dukkhakkhayassa atthāya.",
  "atk-s0103a0:8_4": "Soniyyāti takkarassāti so dhammo takkarassa yathā mayā dhammo desito,",
  "atk-s0103a0:8_5": "tathā kārakassa sammā paṭipannassa puggalassa sabbavaṭṭadukkhakkhayāya amatanibbānasacchikiriyāya gacchati,",
  "atk-s0103a0:8_6": "na gacchati,",
  "atk-s0103a0:8_7": "saṁvattati,",
  "atk-s0103a0:8_8": "na saṁvattatīti pucchati.",
  "atk-s0103a0:8_9": "Tatra sunakkhattāti tasmiṁ sunakkhatta mayā desite dhamme takkarassa sammā dukkhakkhayāya saṁvattamāne",
  "atk-s0103a0:8_10": "kiṁ uttarimanussadhammā iddhipāṭihāriyaṁ kataṁ karissati,",
  "atk-s0103a0:8_11": "ko tena katena attho.",
  "atk-s0103a0:8_12": "Tasmiñhi katepi akatepi mama sāsanassa parihāni natthi,",
  "atk-s0103a0:8_13": "devamanussānañhi amatanibbānasampāpanatthāya ahaṁ pāramiyo pūresiṁ,",
  "atk-s0103a0:8_14": "na pāṭihāriyakaraṇatthāyāti pāṭihāriyassa niratthakataṁ dassetvā “passa,",
  "atk-s0103a0:8_15": "moghapurisā”ti dutiyaṁ dosaṁ āropesi.",
  "atk-s0103a0:9_0": "5.Aggaññanti lokapaññattiṁ.",
  "atk-s0103a0:9_1": "“Idaṁ nāma lokassa agga”nti evaṁ jānitabbampi aggaṁ mariyādaṁ na taṁ paññapetīti vadati.",
  "atk-s0103a0:9_2": "Sesamettha anantaravādānusāreneva veditabbaṁ.",
  "atk-s0103a0:10_0": "6.Anekapariyāyena khoti idaṁ kasmā āraddhaṁ.",
  "atk-s0103a0:10_1": "Sunakkhatto kira “bhagavato guṇaṁ makkhessāmi,",
  "atk-s0103a0:10_2": "“dosaṁ paññapessāmī”ti ettakaṁ vippalapitvā bhagavato kathaṁ suṇanto appatiṭṭho niravo aṭṭhāsi.",
  "atk-s0103a0:11_0": "Atha bhagavā –",
  "atk-s0103a0:11_1": "“sunakkhatta,",
  "atk-s0103a0:11_2": "evaṁ tvaṁ makkhibhāve ṭhito sayameva garahaṁ pāpuṇissasī”ti makkhibhāve ādīnavadassanatthaṁ anekapariyāyenātiādimāha.",
  "atk-s0103a0:11_3": "Tattha anekapariyāyenāti anekakāraṇena.",
  "atk-s0103a0:11_4": "Vajjigāmeti vajjirājānaṁ gāme,",
  "atk-s0103a0:11_5": "vesālīnagare no visahīti nāsakkhi.",
  "atk-s0103a0:11_6": "So avisahantoti so sunakkhatto yassa pubbe tiṇṇaṁ ratanānaṁ vaṇṇaṁ kathentassa mukhaṁ nappahoti,",
  "atk-s0103a0:11_7": "so dāni teneva mukhena avaṇṇaṁ katheti,",
  "atk-s0103a0:11_8": "addhā avisahanto asakkonto brahmacariyaṁ carituṁ attano bālatāya avaṇṇaṁ kathetvā hīnāyāvatto.",
  "atk-s0103a0:11_9": "Buddho pana subuddhova,",
  "atk-s0103a0:11_10": "dhammo svākkhātova,",
  "atk-s0103a0:11_11": "saṅgho suppaṭipannova.",
  "atk-s0103a0:11_12": "Evaṁ tīṇi ratanāni thomentā manussā tuyheva dosaṁ dassessantīti.",
  "atk-s0103a0:11_13": "Iti kho teti evaṁ kho te,",
  "atk-s0103a0:11_14": "sunakkhatta,",
  "atk-s0103a0:11_15": "vattāro bhavissanti.",
  "atk-s0103a0:11_16": "Tato evaṁ dose uppanne satthā atītānāgate appaṭihatañāṇo,",
  "atk-s0103a0:11_17": "mayhaṁ evaṁ doso uppajjissatīti jānantopi puretaraṁ na kathesīti vattuṁ na lacchasīti dasseti.",
  "atk-s0103a0:11_18": "Apakkamevāti apakkamiyeva,",
  "atk-s0103a0:11_19": "apakkanto vā cutoti attho.",
  "atk-s0103a0:11_20": "Yathātaṁ āpāyikoti yathā apāye nibbattanāraho satto apakkameyya,",
  "atk-s0103a0:11_21": "evameva apakkamīti attho.",
  "atk-s0103a0:12_0": "Korakkhattiyavatthuvaṇṇanā",
  "atk-s0103a0:13_0": "7.Ekamidāhanti iminā kiṁ dasseti?",
  "atk-s0103a0:13_1": "Idaṁ suttaṁ dvīhi padehi ābaddhaṁ iddhipāṭihāriyaṁ na karotīti ca aggaññaṁ na paññapetīti ca.",
  "atk-s0103a0:13_2": "Tattha “aggaññaṁ na paññapetī”ti idaṁ padaṁ suttapariyosāne dassessati.",
  "atk-s0103a0:13_3": "“Pāṭihāriyaṁ na karotī”ti imassa pana padassa anusandhidassanavasena ayaṁ desanā āraddhā.",
  "atk-s0103a0:14_0": "Tattha ekamidāhanti ekasmiṁ ahaṁ.",
  "atk-s0103a0:14_1": "Samayanti samaye,",
  "atk-s0103a0:14_2": "ekasmiṁ kāle ahanti attho.",
  "atk-s0103a0:14_3": "Thūlūsūti thūlū nāma janapado,",
  "atk-s0103a0:14_4": "tattha viharāmi.",
  "atk-s0103a0:14_5": "Uttarakā nāmāti itthiliṅgavasena uttarakāti evaṁnāmako thūlūnaṁ janapadassa nigamo,",
  "atk-s0103a0:14_6": "taṁ nigamaṁ gocaragāmaṁ katvāti attho.",
  "atk-s0103a0:14_7": "Aceloti naggo.",
  "atk-s0103a0:14_8": "Korakkhattiyoti antovaṅkapādo khattiyo.",
  "atk-s0103a0:14_9": "Kukkuravatikoti samādinnakukkuravato sunakho viya ghāyitvā khādati,",
  "atk-s0103a0:14_10": "uddhanantare nipajjati,",
  "atk-s0103a0:14_11": "aññampi sunakhakiriyameva karoti.",
  "atk-s0103a0:14_12": "Catukkuṇḍikoti catusaṅghaṭṭito dve jāṇūni dve ca kappare bhūmiyaṁ ṭhapetvā vicarati.",
  "atk-s0103a0:14_13": "Chamānikiṇṇanti bhūmiyaṁ nikiṇṇaṁ pakkhittaṁ ṭhapitaṁ.",
  "atk-s0103a0:14_14": "Bhakkhasanti bhakkhaṁ yaṁkiñci khādanīyaṁ bhojanīyaṁ.",
  "atk-s0103a0:14_15": "Mukhenevāti hatthena aparāmasitvā khādanīyaṁ mukheneva khādati,",
  "atk-s0103a0:14_16": "bhojanīyampi mukheneva bhuñjati.",
  "atk-s0103a0:14_17": "Sādhurūpoti sundararūpo.",
  "atk-s0103a0:14_18": "Ayaṁ samaṇoti ayaṁ arahataṁ samaṇo ekoti.",
  "atk-s0103a0:14_19": "Tattha vatāti patthanatthe nipāto.",
  "atk-s0103a0:14_20": "Evaṁ kirassa patthanā ahosi “iminā samaṇena sadiso añño samaṇo nāma natthi,",
  "atk-s0103a0:14_21": "ayañhi appicchatāya vatthaṁ na nivāseti,",
  "atk-s0103a0:14_22": "‘esa papañco’ti maññamāno bhikkhābhājanampi na pariharati,",
  "atk-s0103a0:14_23": "chamānikiṇṇameva khādati,",
  "atk-s0103a0:14_24": "ayaṁ samaṇo nāma.",
  "atk-s0103a0:14_25": "Mayaṁ pana kiṁ samaṇā”ti?",
  "atk-s0103a0:14_26": "Evaṁ sabbaññubuddhassa pacchato carantova imaṁ pāpakaṁ vitakkaṁ vitakkesi.",
  "atk-s0103a0:15_0": "Etadavocāti bhagavā kira cintesi “ayaṁ sunakkhatto pāpajjhāsayo,",
  "atk-s0103a0:15_1": "kiṁ nu imaṁ disvā cintesī”ti?",
  "atk-s0103a0:15_2": "Athevaṁ cintento tassa ajjhāsayaṁ viditvā “ayaṁ moghapuriso mādisassa sabbaññuno pacchato āgacchanto acelaṁ arahāti maññati,",
  "atk-s0103a0:15_3": "idheva dānāyaṁ bālo niggahaṁ arahatī”ti anivattitvāva etaṁ tvampi nāmātiādivacanamavoca.",
  "atk-s0103a0:15_4": "Tattha tvampi nāmāti garahatthe pikāro.",
  "atk-s0103a0:15_5": "Garahanto hi naṁ bhagavā “tvampi nāmā”ti āha.",
  "atk-s0103a0:15_6": "“Tvampi nāma evaṁ hīnajjhāsayo,",
  "atk-s0103a0:15_7": "ahaṁ samaṇo sakyaputtiyoti evaṁ paṭijānissasī”ti ayañhettha adhippāyo.",
  "atk-s0103a0:15_8": "Kiṁ pana maṁ,",
  "atk-s0103a0:15_9": "bhanteti mayhaṁ, bhante,",
  "atk-s0103a0:15_10": "kiṁ gārayhaṁ disvā bhagavā “evamāhā”ti pucchati.",
  "atk-s0103a0:15_11": "Athassa bhagavā ācikkhanto “nanu te”tiādimāha.",
  "atk-s0103a0:15_12": "Maccharāyatīti “mā aññassa arahattaṁ hotū”ti kiṁ bhagavā evaṁ arahattassa maccharāyatīti pucchati.",
  "atk-s0103a0:15_13": "Na kho ahanti ahaṁ,",
  "atk-s0103a0:15_14": "moghapurisa,",
  "atk-s0103a0:15_15": "sadevakassa lokassa arahattappaṭilābhameva paccāsīsāmi,",
  "atk-s0103a0:15_16": "etadatthameva me bahūni dukkarāni karontena pāramiyo pūritā,",
  "atk-s0103a0:15_17": "na kho ahaṁ,",
  "atk-s0103a0:15_18": "moghapurisa,",
  "atk-s0103a0:15_19": "arahattassa maccharāyāmi.",
  "atk-s0103a0:15_20": "Pāpakaṁ diṭṭhigatanti na arahantaṁ arahāti,",
  "atk-s0103a0:15_21": "arahante ca anarahantoti evaṁ tassa diṭṭhi uppannā.",
  "atk-s0103a0:15_22": "Taṁ sandhāya “pāpakaṁ diṭṭhigata”nti āha.",
  "atk-s0103a0:15_23": "Yaṁ kho panāti yaṁ etaṁ acelaṁ evaṁ maññasi.",
  "atk-s0103a0:15_24": "Sattamaṁ divasanti sattame divase.",
  "atk-s0103a0:15_25": "Alasakenāti alasakabyādhinā.",
  "atk-s0103a0:15_26": "Kālaṅkarissatīti uddhumātaudaro marissati.",
  "atk-s0103a0:16_0": "Kālakañcikāti tesaṁ asurānaṁ nāmaṁ.",
  "atk-s0103a0:16_1": "Tesaṁ kira tigāvuto attabhāvo appamaṁsalohito purāṇapaṇṇasadiso kakkaṭakānaṁ viya akkhīni nikkhamitvā matthake tiṭṭhanti,",
  "atk-s0103a0:16_2": "mukhaṁ sūcipāsakasadisaṁ matthakasmiṁyeva hoti,",
  "atk-s0103a0:16_3": "tena oṇamitvā gocaraṁ gaṇhanti.",
  "atk-s0103a0:16_4": "Bīraṇatthambaketi bīraṇatiṇatthambo tasmiṁ susāne atthi,",
  "atk-s0103a0:16_5": "tasmā taṁ bīraṇatthambakanti vuccati.",
  "atk-s0103a0:17_0": "Tenupasaṅkamīti bhagavati ettakaṁ vatvā tasmiṁ gāme piṇḍāya caritvā vihāraṁ gate vihārā nikkhamitvā upasaṅkami.",
  "atk-s0103a0:17_1": "Yena tvanti yena kāraṇena tvaṁ.",
  "atk-s0103a0:17_2": "Yasmāpi bhagavatā byākato,",
  "atk-s0103a0:17_3": "tasmāti attho.",
  "atk-s0103a0:17_4": "Mattaṁmattanti pamāṇayuttaṁ pamāṇayuttaṁ.",
  "atk-s0103a0:17_5": "“Mantā mantā”tipi pāṭho,",
  "atk-s0103a0:17_6": "paññāya upaparikkhitvā upaparikkhitvāti attho.",
  "atk-s0103a0:17_7": "Yathā samaṇassa gotamassāti yathā samaṇassa gotamassa micchā vacanaṁ assa,",
  "atk-s0103a0:17_8": "tathā kareyyāsīti āha.",
  "atk-s0103a0:17_9": "Evaṁ vutte acelo sunakho viya uddhanaṭṭhāne nipanno sīsaṁ ukkhipitvā akkhīni ummīletvā olokento kiṁ kathesi",
  "atk-s0103a0:17_10": "“samaṇo nāma gotamo amhākaṁ verī visabhāgo,",
  "atk-s0103a0:17_11": "samaṇassa gotamassa uppannakālato paṭṭhāya mayaṁ sūriye uggate khajjopanakā viya jātā.",
  "atk-s0103a0:17_12": "Samaṇo gotamo amhe,",
  "atk-s0103a0:17_13": "evaṁ vācaṁ vadeyya aññathā vā.",
  "atk-s0103a0:17_14": "Verino pana kathā nāma tacchā na hoti,",
  "atk-s0103a0:17_15": "gaccha tvaṁ ahamettha kattabbaṁ jānissāmī”ti vatvā punadeva nipajji.",
  "atk-s0103a0:18_0": "8.Ekadvīhikāyāti ekaṁ dveti vatvā gaṇesi.",
  "atk-s0103a0:18_1": "Yathā tanti yathā asaddahamāno koci gaṇeyya,",
  "atk-s0103a0:18_2": "evaṁ gaṇesi.",
  "atk-s0103a0:18_3": "Ekadivasañca tikkhattuṁ upasaṅkamitvā eko divaso atīto,",
  "atk-s0103a0:18_4": "dve divasā atītāti ārocesi.",
  "atk-s0103a0:18_5": "Sattamaṁ divasanti so kira sunakkhattassa vacanaṁ sutvā sattāhaṁ nirāhārova ahosi.",
  "atk-s0103a0:18_6": "Athassa sattame divase eko upaṭṭhāko “amhākaṁ kulūpakasamaṇassa ajja sattamo divaso gehaṁ anāgacchantassa",
  "atk-s0103a0:18_7": "aphāsu nu kho jāta”nti sūkaramaṁsaṁ pacāpetvā bhattamādāya gantvā purato bhūmiyaṁ nikkhipi.",
  "atk-s0103a0:18_8": "Acelo disvā cintesi “samaṇassa gotamassa kathā tacchā vā atacchā vā hotu,",
  "atk-s0103a0:18_9": "āhāraṁ pana khāditvā suhitassa me maraṇampi sumaraṇa”nti dve hatthe jaṇṇukāni ca bhūmiyaṁ ṭhapetvā kucchipūraṁ bhuñji.",
  "atk-s0103a0:18_10": "So rattibhāge jīrāpetuṁ asakkonto alasakena kālamakāsi.",
  "atk-s0103a0:18_11": "Sacepi hi so “na bhuñjeyya”nti cinteyya,",
  "atk-s0103a0:18_12": "tathāpi taṁ divasaṁ bhuñjitvā alasakena kālaṁ kareyya.",
  "atk-s0103a0:18_13": "Advejjhavacanā hi tathāgatāti.",
  "atk-s0103a0:19_0": "Bīraṇatthambaketi titthiyā kira “kālaṅkato korakkhattiyo”ti sutvā divasāni gaṇetvā idaṁ tāva saccaṁ jātaṁ,",
  "atk-s0103a0:19_1": "idāni naṁ aññattha chaḍḍetvā “musāvādena samaṇaṁ gotamaṁ niggaṇhissāmā”ti gantvā tassa sarīraṁ valliyā bandhitvā ākaḍḍhantā “ettha chaḍḍessāma,",
  "atk-s0103a0:19_2": "ettha chaḍḍessāmā”ti gacchanti.",
  "atk-s0103a0:19_3": "Gatagataṭṭhānaṁ aṅgaṇameva hoti.",
  "atk-s0103a0:19_4": "Te kaḍḍhamānā bīraṇatthambakasusānaṁyeva gantvā susānabhāvaṁ ñatvā “aññattha chaḍḍessāmā”ti ākaḍḍhiṁsu.",
  "atk-s0103a0:19_5": "Atha nesaṁ valli chijjittha,",
  "atk-s0103a0:19_6": "pacchā cāletuṁ nāsakkhiṁsu.",
  "atk-s0103a0:19_7": "Te tatova pakkantā.",
  "atk-s0103a0:19_8": "Tena vuttaṁ –",
  "atk-s0103a0:19_9": "“bīraṇatthambake susāne chaḍḍesu”nti.",
  "atk-s0103a0:20_0": "9.Tenupasaṅkamīti kasmā upasaṅkami?",
  "atk-s0103a0:20_1": "So kira cintesi “avasesaṁ tāva samaṇassa gotamassa vacanaṁ sameti,",
  "atk-s0103a0:20_2": "matassa pana uṭṭhāya aññena saddhiṁ kathanaṁ nāma natthi,",
  "atk-s0103a0:20_3": "handāhaṁ gantvā pucchāmi.",
  "atk-s0103a0:20_4": "Sace katheti, sundaraṁ.",
  "atk-s0103a0:20_5": "No ce katheti,",
  "atk-s0103a0:20_6": "samaṇaṁ gotamaṁ musāvādena niggaṇhissāmī”ti iminā kāraṇena upasaṅkami.",
  "atk-s0103a0:20_7": "Ākoṭesīti pahari.",
  "atk-s0103a0:20_8": "Jānāmi āvusoti matasarīraṁ uṭṭhahitvā kathetuṁ samatthaṁ nāma natthi,",
  "atk-s0103a0:20_9": "idaṁ kathaṁ kathesīti?",
  "atk-s0103a0:20_10": "Buddhānubhāvena.",
  "atk-s0103a0:20_11": "Bhagavā kira korakkhattiyaṁ asurayonito ānetvā sarīre adhimocetvā kathāpesi.",
  "atk-s0103a0:20_12": "Tameva vā sarīraṁ kathāpesi,",
  "atk-s0103a0:20_13": "acinteyyo hi buddhavisayo.",
  "atk-s0103a0:21_0": "10.Tatheva taṁ vipākanti tassa vacanassa vipākaṁ tatheva,",
  "atk-s0103a0:21_1": "udāhu noti liṅgavipallāso kato,",
  "atk-s0103a0:21_2": "tatheva so vipākoti attho.",
  "atk-s0103a0:21_3": "Keci pana “vipakka”ntipi paṭhanti,",
  "atk-s0103a0:21_4": "nibbattanti attho.",
  "atk-s0103a0:22_0": "Ettha ṭhatvā pāṭihāriyāni samānetabbāni.",
  "atk-s0103a0:22_1": "Sabbāneva hetāni pañca pāṭihāriyāni honti.",
  "atk-s0103a0:22_2": "“Sattame divase marissatī”ti vuttaṁ,",
  "atk-s0103a0:22_3": "so tatheva mato,",
  "atk-s0103a0:22_4": "idaṁ paṭhamaṁ pāṭihāriyaṁ.",
  "atk-s0103a0:22_5": "“Alasakenā”ti vuttaṁ,",
  "atk-s0103a0:22_6": "alasakeneva mato,",
  "atk-s0103a0:22_7": "idaṁ dutiyaṁ.",
  "atk-s0103a0:22_8": "“Kālakañcikesu nibbattissatī”ti vuttaṁ,",
  "atk-s0103a0:22_9": "tattheva nibbatto,",
  "atk-s0103a0:22_10": "idaṁ tatiyaṁ.",
  "atk-s0103a0:22_11": "“Bīraṇatthambake susāne chaḍḍessantī”ti vuttaṁ,",
  "atk-s0103a0:22_12": "tattheva chaḍḍito,",
  "atk-s0103a0:22_13": "idaṁ catutthaṁ.",
  "atk-s0103a0:22_14": "“Nibbattaṭṭhānato āgantvā sunakkhattena saddhiṁ kathessatī”ti vutto,",
  "atk-s0103a0:22_15": "so kathesiyeva,",
  "atk-s0103a0:22_16": "idaṁ pañcamaṁ pāṭihāriyaṁ.",
  "atk-s0103a0:23_0": "Acelakaḷāramaṭṭakavatthuvaṇṇanā",
  "atk-s0103a0:24_0": "11.Kaḷāramaṭṭakoti nikkhantadantamattako.",
  "atk-s0103a0:24_1": "Nāmameva vā tassetaṁ.",
  "atk-s0103a0:24_2": "Lābhaggappattoti lābhaggaṁ patto,",
  "atk-s0103a0:24_3": "aggalābhaṁ pattoti vuttaṁ hoti.",
  "atk-s0103a0:24_4": "Yasaggappattoti yasaggaṁ aggaparivāraṁ patto.",
  "atk-s0103a0:24_5": "Vatapadānīti vatāniyeva,",
  "atk-s0103a0:24_6": "vatakoṭṭhāsā vā.",
  "atk-s0103a0:24_7": "Samattānīti gahitāni.",
  "atk-s0103a0:24_8": "Samādinnānīti tasseva vevacanaṁ.",
  "atk-s0103a0:24_9": "Puratthimena vesālinti vesālito avidūre puratthimāya disāya.",
  "atk-s0103a0:24_10": "Cetiyanti yakkhacetiyaṭṭhānaṁ.",
  "atk-s0103a0:24_11": "Esa nayo sabbattha.",
  "atk-s0103a0:25_0": "12.Yena acelakoti bhagavato vattaṁ katvā yena acelo kaḷāramaṭṭako tenupasaṅkami.",
  "atk-s0103a0:25_1": "Pañhaṁ apucchīti gambhīraṁ tilakkhaṇāhataṁ pañhaṁ pucchi.",
  "atk-s0103a0:25_2": "Na sampāyāsīti na sammā ñāṇagatiyā pāyāsi,",
  "atk-s0103a0:25_3": "andho viya visamaṭṭhāne tattha tattheva pakkhali.",
  "atk-s0103a0:25_4": "Neva ādiṁ,",
  "atk-s0103a0:25_5": "na pariyosānamaddasa.",
  "atk-s0103a0:25_6": "Atha vā “na sampāyāsī”ti na sampādesi,",
  "atk-s0103a0:25_7": "sampādetvā kathetuṁ nāsakkhi.",
  "atk-s0103a0:25_8": "Asampāyantoti kabarakkhīni parivattetvā olokento “asikkhitakassa santike vuṭṭhosi,",
  "atk-s0103a0:25_9": "anokāsepi pabbajito pañhaṁ pucchanto vicarasi,",
  "atk-s0103a0:25_10": "apehi mā etasmiṁ ṭhāne aṭṭhāsī”ti vadanto.",
  "atk-s0103a0:25_11": "Kopañca dosañca appaccayañca pātvākāsīti kuppanākāraṁ kopaṁ,",
  "atk-s0103a0:25_12": "dussanākāraṁ dosaṁ,",
  "atk-s0103a0:25_13": "atuṭṭhākārabhūtaṁ domanassasaṅkhātaṁ appaccayañca pākaṭamakāsi.",
  "atk-s0103a0:25_14": "Āsādimhaseti āsādiyimha ghaṭṭayimha.",
  "atk-s0103a0:25_15": "Mā vata no ahosīti aho vata me na bhaveyya.",
  "atk-s0103a0:25_16": "Maṁ vata no ahosītipi pāṭho.",
  "atk-s0103a0:25_17": "Tattha manti sāmivacanatthe upayogavacanaṁ,",
  "atk-s0103a0:25_18": "ahosi vata nu mamāti attho.",
  "atk-s0103a0:25_19": "Evañca pana cintetvā ukkuṭikaṁ nisīditvā “khamatha me,",
  "atk-s0103a0:25_20": "bhante”ti taṁ khamāpesi.",
  "atk-s0103a0:25_21": "Sopi ito paṭṭhāya aññaṁ kiñci pañhaṁ nāma na pucchissasīti.",
  "atk-s0103a0:25_22": "Āma na pucchissāmīti.",
  "atk-s0103a0:25_23": "Yadi evaṁ gaccha,",
  "atk-s0103a0:25_24": "khamāmi teti taṁ uyyojesi.",
  "atk-s0103a0:26_0": "14.Parihitoti paridahito nivatthavattho.",
  "atk-s0103a0:26_1": "Sānucārikoti anucārikā vuccati bhariyā,",
  "atk-s0103a0:26_2": "saha anucārikāya sānucāriko,",
  "atk-s0103a0:26_3": "taṁ taṁ brahmacariyaṁ pahāya sabhariyoti attho.",
  "atk-s0103a0:26_4": "Odanakummāsanti surāmaṁsato atirekaṁ odanampi kummāsampi bhuñjamāno.",
  "atk-s0103a0:26_5": "Yasā nihīnoti yaṁ lābhaggayasaggaṁ patto,",
  "atk-s0103a0:26_6": "tato parihīno hutvā.",
  "atk-s0103a0:26_7": "“Kataṁ hoti uttarimanussadhammā iddhipāṭihāriya”nti idha sattavatapadātikkamavasena satta pāṭihāriyāni veditabbāni.",
  "atk-s0103a0:27_0": "Acelapāthikaputtavatthuvaṇṇanā",
  "atk-s0103a0:28_0": "15.Pāthikaputtoti pāthikassa putto.",
  "atk-s0103a0:28_1": "Ñāṇavādenāti ñāṇavādena saddhiṁ.",
  "atk-s0103a0:28_2": "Upaḍḍhapathanti yojanaṁ ce,",
  "atk-s0103a0:28_3": "no antare bhaveyya,",
  "atk-s0103a0:28_4": "gotamo aḍḍhayojanaṁ,",
  "atk-s0103a0:28_5": "ahaṁ aḍḍhayojanaṁ.",
  "atk-s0103a0:28_6": "Esa nayo aḍḍhayojanādīsu.",
  "atk-s0103a0:28_7": "Ekapadavārampi atikkamma gacchato jayo bhavissati,",
  "atk-s0103a0:28_8": "anāgacchato parājayoti.",
  "atk-s0103a0:28_9": "Te tatthāti te mayaṁ tattha samāgataṭṭhāne.",
  "atk-s0103a0:28_10": "Taddiguṇaṁ taddiguṇāhanti tato tato diguṇaṁ diguṇaṁ ahaṁ karissāmi,",
  "atk-s0103a0:28_11": "bhagavatā saddhiṁ pāṭihāriyaṁ kātuṁ asamatthabhāvaṁ jānantopi “uttamapurisena saddhiṁ paṭṭhapetvā asakkuṇantassāpi pāsaṁso hotī”ti ñatvā evamāha.",
  "atk-s0103a0:28_12": "Nagaravāsinopi taṁ sutvā “asamattho nāma evaṁ na gajjati,",
  "atk-s0103a0:28_13": "addhā ayampi arahā bhavissatī”ti tassa mahantaṁ sakkāramakaṁsu.",
  "atk-s0103a0:29_0": "16.Yenāhaṁ tenupasaṅkamīti “sunakkhatto kira pāthikaputto evaṁ vadatī”ti assosi.",
  "atk-s0103a0:29_1": "Athassa hīnajjhāsayattā hīnadassanāya cittaṁ udapādi.",
  "atk-s0103a0:30_0": "So bhagavato vattaṁ katvā bhagavati gandhakuṭiṁ paviṭṭhe pāthikaputtassa santikaṁ gantvā pucchi “tumhe kira evarūpiṁ kathaṁ kathethā”ti? “Āma,",
  "atk-s0103a0:30_1": "kathemā”ti.",
  "atk-s0103a0:30_2": "Yadi evaṁ “mā bhāyittha vissatthā punappunaṁ evaṁ vadatha,",
  "atk-s0103a0:30_3": "ahaṁ samaṇassa gotamassa upaṭṭhāko,",
  "atk-s0103a0:30_4": "tassa visayaṁ vijānāmi,",
  "atk-s0103a0:30_5": "tumhehi saddhiṁ pāṭihāriyaṁ kātuṁ na sakkhissati,",
  "atk-s0103a0:30_6": "ahaṁ samaṇassa gotamassa kathetvā bhayaṁ uppādetvā taṁ aññato gahetvā gamissāmi,",
  "atk-s0103a0:30_7": "tumhe mā bhāyitthā”ti taṁ assāsetvā bhagavato santikaṁ gato.",
  "atk-s0103a0:30_8": "Tena vuttaṁ “yenāhaṁ tenupasaṅkamī”ti.",
  "atk-s0103a0:30_9": "Taṁ vācantiādīsu “ahaṁ abuddhova samāno buddhomhīti vicariṁ,",
  "atk-s0103a0:30_10": "abhūtaṁ me kathitaṁ nāhaṁ buddho”ti vadanto taṁ vācaṁ pajahati nāma.",
  "atk-s0103a0:30_11": "Raho nisīditvā cintayamāno “ahaṁ ‘ettakaṁ kālaṁ abuddhova samāno buddhomhī’ti vicariṁ,",
  "atk-s0103a0:30_12": "ito dāni paṭṭhāya nāhaṁ buddho”ti cintayanto taṁ cittaṁ pajahati nāma.",
  "atk-s0103a0:30_13": "“Ahaṁ ‘ettakaṁ kālaṁ abuddhova samāno buddhomhī’ti pāpakaṁ diṭṭhiṁ gahetvā vicariṁ,",
  "atk-s0103a0:30_14": "ito dāni paṭṭhāya imaṁ diṭṭhiṁ pajahāmī”ti pajahanto taṁ diṭṭhiṁ paṭinissajjati nāma.",
  "atk-s0103a0:30_15": "Evaṁ akaronto pana taṁ vācaṁ appahāya taṁ cittaṁ appahāya taṁ diṭṭhiṁ appaṭinissajjitvāti vuccati.",
  "atk-s0103a0:30_16": "Vipateyyāti bandhanā muttatālapakkaṁ viya gīvato pateyya,",
  "atk-s0103a0:30_17": "sattadhā vā pana phaleyya.",
  "atk-s0103a0:31_0": "17.Rakkhatetanti rakkhatu etaṁ.",
  "atk-s0103a0:31_1": "Ekaṁsenāti nippariyāyena.",
  "atk-s0103a0:31_2": "Odhāritāti bhāsitā. Aceloca, bhante,",
  "atk-s0103a0:31_3": "pāthikaputtoti evaṁ ekaṁsena bhagavato vācāya odhāritāya sace acelo pāthikaputto.",
  "atk-s0103a0:31_4": "Virūparūpenāti vigatarūpena vigacchitasabhāvena rūpena attano rūpaṁ pahāya adissamānena kāyena.",
  "atk-s0103a0:31_5": "Sīhabyagghādivasena vā vividharūpena sammukhībhāvaṁ āgaccheyya.",
  "atk-s0103a0:31_6": "Tadassa bhagavato musāti evaṁ sante bhagavato taṁ vacanaṁ musā bhaveyyāti musāvādena niggaṇhāti.",
  "atk-s0103a0:31_7": "Ṭhapetvā kira etaṁ na aññena bhagavā musāvādena niggahitapubboti.",
  "atk-s0103a0:32_0": "18.Dvayagāminīti sarūpena atthibhāvaṁ,",
  "atk-s0103a0:32_1": "atthena natthibhāvanti evaṁ dvayagāminī.",
  "atk-s0103a0:32_2": "Alikatucchanipphalavācāya etaṁ adhivacanaṁ.",
  "atk-s0103a0:33_0": "19.Ajitopi nāma licchavīnaṁ senāpatīti so kira bhagavato upaṭṭhāko ahosi,",
  "atk-s0103a0:33_1": "so kālamakāsi.",
  "atk-s0103a0:33_2": "Athassa sarīrakiccaṁ katvā manussā pāthikaputtaṁ pucchiṁsu “kuhiṁ nibbatto senāpatī”ti? So āha –",
  "atk-s0103a0:33_3": "“mahāniraye nibbatto”ti.",
  "atk-s0103a0:33_4": "Idañca pana vatvā puna āha “tumhākaṁ senāpati mama santikaṁ āgamma ahaṁ tumhākaṁ vacanamakatvā samaṇassa",
  "atk-s0103a0:33_5": "gotamassa vādaṁ patiṭṭhapetvā niraye nibbattomhī”ti paroditthāti.",
  "atk-s0103a0:33_6": "Tenupasaṅkami divāvihārāyāti ettha “pāṭihāriyakaraṇatthāyā”ti kasmā na vadati? Abhāvā.",
  "atk-s0103a0:33_7": "Sammukhībhāvopi hissa tena saddhiṁ natthi,",
  "atk-s0103a0:33_8": "kuto pāṭihāriyakaraṇaṁ,",
  "atk-s0103a0:33_9": "tasmā tathā avatvā “divāvihārāyā”ti āha.",
  "atk-s0103a0:34_0": "Iddhipāṭihāriyakathāvaṇṇanā",
  "atk-s0103a0:35_0": "20.Gahapatinecayikāti gahapati mahāsālā.",
  "atk-s0103a0:35_1": "Tesañhi mahādhanadhaññanicayo,",
  "atk-s0103a0:35_2": "tasmā “necayikā”ti vuccanti.",
  "atk-s0103a0:35_3": "Anekasahassāti sahassehipi aparimāṇagaṇanā.",
  "atk-s0103a0:35_4": "Evaṁ mahatiṁ kira parisaṁ ṭhapetvā sunakkhattaṁ añño sannipātetuṁ samattho natthi.",
  "atk-s0103a0:35_5": "Teneva bhagavā ettakaṁ kālaṁ sunakkhattaṁ gahetvā vicari.",
  "atk-s0103a0:36_0": "21.Bhayanti cittutrāsabhayaṁ.",
  "atk-s0103a0:36_1": "Chambhitattanti sakalasarīracalanaṁ.",
  "atk-s0103a0:36_2": "Lomahaṁsoti lomānaṁ uddhaggabhāvo.",
  "atk-s0103a0:36_3": "So kira cintesi –",
  "atk-s0103a0:36_4": "“ahaṁ atimahantaṁ kathaṁ kathetvā sadevake loke aggapuggalena saddhiṁ paṭiviruddho,",
  "atk-s0103a0:36_5": "mayhaṁ kho panabbhantare arahattaṁ vā pāṭihāriyakaraṇahetu vā natthi,",
  "atk-s0103a0:36_6": "samaṇo pana gotamo pāṭihāriyaṁ karissati,",
  "atk-s0103a0:36_7": "athassa pāṭihāriyaṁ disvā mahājano ‘tvaṁ dāni pāṭihāriyaṁ kātuṁ asakkonto kasmā attano pamāṇamajānitvā",
  "atk-s0103a0:36_8": "loke aggapuggalena saddhiṁ paṭimallo hutvā gajjasī’ti kaṭṭhaleḍḍudaṇḍādīhi viheṭhessatī”ti.",
  "atk-s0103a0:36_9": "Tenassa mahājanasannipātañceva tena bhagavato ca āgamanaṁ sutvā bhayaṁ vā chambhitattaṁ vā lomahaṁso vā udapādi.",
  "atk-s0103a0:36_10": "So tato dukkhā muccitukāmo tindukakhāṇukaparibbājakārāmaṁ agamāsi.",
  "atk-s0103a0:36_11": "Tamatthaṁ dassetuṁ atha kho bhagavātiādimāha.",
  "atk-s0103a0:36_12": "Tattha upasaṅkamīti na kevalaṁ upasaṅkami,",
  "atk-s0103a0:36_13": "upasaṅkamitvā pana dūraṁ aḍḍhayojanantaraṁ paribbājakārāmaṁ paviṭṭho.",
  "atk-s0103a0:36_14": "Tatthapi cittassādaṁ alabhamāno antantena āvijjhitvā ārāmapaccante ekaṁ gahanaṭṭhānaṁ upadhāretvā pāsāṇaphalake nisīdi.",
  "atk-s0103a0:36_15": "Atha bhagavā cintesi –",
  "atk-s0103a0:36_16": "“sace ayaṁ bālo kassacideva kathaṁ gahetvā idhāgaccheyya,",
  "atk-s0103a0:36_17": "mā nassatu bālo”ti “nisinnapāsāṇaphalakaṁ tassa sarīre allīnaṁ hotū”ti adhiṭṭhāsi.",
  "atk-s0103a0:36_18": "Saha adhiṭṭhānacittena taṁ tassa sarīre allīyi.",
  "atk-s0103a0:36_19": "So mahāaddubandhanabaddho viya chinnapādo viya ca ahosi.",
  "atk-s0103a0:37_0": "Assosīti ito cito ca pāthikaputtaṁ pariyesamānā parisā tassa anupadaṁ gantvā nisinnaṭṭhānaṁ ñatvā āgatena",
  "atk-s0103a0:37_1": "aññatarena purisena “tumhe kaṁ pariyesathā”ti vutte pāthikaputtanti.",
  "atk-s0103a0:37_2": "So “tindukakhāṇukaparibbājakārāme nisinno”ti vuttavacanena assosi.",
  "atk-s0103a0:38_0": "22.Saṁsappatīti osīdati. Tattheva sañcarati. Pāvaḷā vuccati ānisadaṭṭhikā.",
  "atk-s0103a0:39_0": "23.Parābhūtarūpoti parājitarūpo, vinaṭṭharūpo vā.",
  "atk-s0103a0:40_0": "25.Goyugehīti goyuttehi satamattehi vā sahassamattehi vā yugehi.",
  "atk-s0103a0:40_1": "Āviñcheyyāmāti ākaḍḍheyyāma.",
  "atk-s0103a0:40_2": "Chijjeyyunti chindeyyuṁ.",
  "atk-s0103a0:40_3": "Pāthikaputto vā bandhaṭṭhāne chijjeyya.",
  "atk-s0103a0:41_0": "26.Dārupattikantevāsīti dārupattikassa antevāsī.",
  "atk-s0103a0:41_1": "Tassa kira etadahosi “tiṭṭhatu tāva pāṭihāriyaṁ,",
  "atk-s0103a0:41_2": "samaṇo gotamo ‘acelo pāthikaputto āsanāpi na vuṭṭhahissatī’ti āha.",
  "atk-s0103a0:41_3": "Handāhaṁ gantvā yena kenaci upāyena taṁ āsanā vuṭṭhāpemi.",
  "atk-s0103a0:41_4": "Ettāvatā ca samaṇassa gotamassa parājayo bhavissatī”ti.",
  "atk-s0103a0:41_5": "Tasmā evamāha.",
  "atk-s0103a0:42_0": "27.Sīhassāti cattāro sīhā tiṇasīho ca kāḷasīho ca paṇḍusīho ca kesarasīho ca.",
  "atk-s0103a0:42_1": "Tesaṁ catunnaṁ sīhānaṁ kesarasīho aggataṁ gato,",
  "atk-s0103a0:42_2": "so idhādhippeto.",
  "atk-s0103a0:42_3": "Migaraññoti sabbacatuppadānaṁ rañño.",
  "atk-s0103a0:42_4": "Āsayanti nivāsaṁ.",
  "atk-s0103a0:42_5": "Sīhanādanti abhītanādaṁ.",
  "atk-s0103a0:42_6": "Gocarāyapakkameyyanti āhāratthāya pakkameyyaṁ.",
  "atk-s0103a0:42_7": "Varaṁ varanti uttamuttamaṁ,",
  "atk-s0103a0:42_8": "thūlaṁ thūlanti attho.",
  "atk-s0103a0:42_9": "Mudumaṁsānīti mudūni maṁsāni.",
  "atk-s0103a0:42_10": "“Madhumaṁsānī”tipi pāṭho,",
  "atk-s0103a0:42_11": "madhuramaṁsānīti attho.",
  "atk-s0103a0:42_12": "Ajjhupeyyanti upagaccheyyaṁ.",
  "atk-s0103a0:42_13": "Sīhanādaṁ naditvāti ye dubbalā pāṇā,",
  "atk-s0103a0:42_14": "te palāyantūti attano sūrabhāvasannissitena kāruññena naditvā.",
  "atk-s0103a0:43_0": "28.Vighāsasaṁvaḍḍhoti vighāsena saṁvaḍḍho,",
  "atk-s0103a0:43_1": "vighāsaṁ bhakkhitā tirittamaṁsaṁ khāditvā vaḍḍhito.",
  "atk-s0103a0:43_2": "Dittoti dappito thūlasarīro.",
  "atk-s0103a0:43_3": "Balavāti balasampanno.",
  "atk-s0103a0:43_4": "Etadahosīti kasmā ahosi?",
  "atk-s0103a0:43_5": "Asmimānadosena.",
  "atk-s0103a0:44_0": "Tatrāyaṁ anupubbikathā –",
  "atk-s0103a0:44_1": "ekadivasaṁ kira so sīho gocarato nivattamāno taṁ siṅgālaṁ bhayena palāyamānaṁ disvā kāruññajāto hutvā “vayasa, mā bhāyi,",
  "atk-s0103a0:44_2": "tiṭṭha ko nāma tva”nti āha.",
  "atk-s0103a0:44_3": "Jambuko nāmāhaṁ sāmīti. Vayasa, jambuka,",
  "atk-s0103a0:44_4": "ito paṭṭhāya maṁ upaṭṭhātuṁ sakkhissasīti.",
  "atk-s0103a0:44_5": "Upaṭṭhahissāmīti.",
  "atk-s0103a0:44_6": "So tato paṭṭhāya upaṭṭhāti.",
  "atk-s0103a0:44_7": "Sīho gocarato āgacchanto mahantaṁ mahantaṁ maṁsakhaṇḍaṁ āharati.",
  "atk-s0103a0:44_8": "So taṁ khāditvā avidūre pāsāṇapiṭṭhe vasati.",
  "atk-s0103a0:44_9": "So katipāhaccayeneva thūlasarīro mahākhandho jāto.",
  "atk-s0103a0:44_10": "Atha naṁ sīho avoca – “vayasa, jambuka,",
  "atk-s0103a0:44_11": "mama vijambhanakāle avidūre ṭhatvā ‘viroca sāmī’ti vattuṁ sakkhissasī”ti.",
  "atk-s0103a0:44_12": "Sakkomi sāmīti.",
  "atk-s0103a0:44_13": "So tassa vijambhanakāle tathā karoti.",
  "atk-s0103a0:44_14": "Tena sīhassa atireko asmimāno hoti.",
  "atk-s0103a0:45_0": "Athekadivasaṁ jarasiṅgālo udakasoṇḍiyaṁ pānīyaṁ pivanto attano chāyaṁ olokento addasa attano thūlasarīratañceva mahākhandhatañca.",
  "atk-s0103a0:45_1": "Disvā ‘jarasiṅgālosmī’ti manaṁ akatvā “ahampi sīho jāto”ti maññi.",
  "atk-s0103a0:45_2": "Tato attanāva attānaṁ etadavoca – “vayasa, jambuka,",
  "atk-s0103a0:45_3": "yuttaṁ nāma tava iminā attabhāvena parassa ucchiṭṭhamaṁsaṁ khādituṁ,",
  "atk-s0103a0:45_4": "kiṁ tvaṁ puriso na hosi,",
  "atk-s0103a0:45_5": "sīhassāpi cattāro pādā dve dāṭhā dve kaṇṇā ekaṁ naṅguṭṭhaṁ,",
  "atk-s0103a0:45_6": "tavapi sabbaṁ tatheva,",
  "atk-s0103a0:45_7": "kevalaṁ tava kesarabhāramattameva natthī”ti.",
  "atk-s0103a0:45_8": "Tassevaṁ cintayato asmimāno vaḍḍhi.",
  "atk-s0103a0:45_9": "Athassa tena asmimānadosena etaṁ “ko cāha”ntiādi maññitamahosi.",
  "atk-s0103a0:45_10": "Tattha ko cāhanti ahaṁ ko,",
  "atk-s0103a0:45_11": "sīho migarājā ko,",
  "atk-s0103a0:45_12": "na me ñāti,",
  "atk-s0103a0:45_13": "na sāmiko,",
  "atk-s0103a0:45_14": "kimahaṁ tassa nipaccakāraṁ karomīti adhippāyo.",
  "atk-s0103a0:45_15": "Siṅgālakaṁyevāti siṅgālaravameva.",
  "atk-s0103a0:45_16": "Bheraṇḍakaṁyevāti appiyaamanāpasaddameva.",
  "atk-s0103a0:45_17": "Ke ca chave siṅgāleti ko ca lāmako siṅgālo.",
  "atk-s0103a0:45_18": "Ke pana sīhanādeti ko pana sīhanādo siṅgālassa ca sīhanādassa ca ko sambandhoti adhippāyo.",
  "atk-s0103a0:45_19": "Sugatāpadānesūti sugatalakkhaṇesu.",
  "atk-s0103a0:45_20": "Sugatassa sāsanasambhūtāsu tīsu sikkhāsu.",
  "atk-s0103a0:45_21": "Kathaṁ panesa tattha jīvati?",
  "atk-s0103a0:45_22": "Etassa hi cattāro paccaye dadamānā sīlādiguṇasampannānaṁ sambuddhānaṁ demāti denti,",
  "atk-s0103a0:45_23": "tena esa abuddho samāno buddhānaṁ niyāmitapaccaye paribhuñjanto sugatāpadānesu jīvati nāma.",
  "atk-s0103a0:45_24": "Sugatātirittānīti tesaṁ kira bhojanāni dadamānā buddhānañca buddhasāvakānañca datvā pacchā avasesaṁ sāyanhasamaye denti.",
  "atk-s0103a0:45_25": "Evamesa sugatātirittāni bhuñjati nāma.",
  "atk-s0103a0:45_26": "Tathāgateti tathāgataṁ arahantaṁ sammāsambuddhaṁ āsādetabbaṁ ghaṭṭayitabbaṁ.",
  "atk-s0103a0:45_27": "Atha vā “tathāgate”tiādīni upayogabahuvacanāneva.",
  "atk-s0103a0:45_28": "Āsādetabbanti idampi bahuvacanameva ekavacanaṁ viya vuttaṁ.",
  "atk-s0103a0:45_29": "Āsādanāti ahaṁ buddhena saddhiṁ pāṭihāriyaṁ karissāmīti ghaṭṭanā.",
  "atk-s0103a0:46_0": "29.Samekkhiyānāti samekkhitvā, maññitvāti attho. Amaññīti puna amaññittha kotthūti siṅgālo.",
  "atk-s0103a0:47_0": "30.Attānaṁ vighāse samekkhiyāti soṇḍiyaṁ ucchiṭṭhodake thūlaṁ attabhāvaṁ disvā.",
  "atk-s0103a0:47_1": "Yāva attānaṁ na passatīti yāva ahaṁ sīhavighāsasaṁvaḍḍhitako jarasiṅgāloti evaṁ yathābhūtaṁ attānaṁ na passati.",
  "atk-s0103a0:47_2": "Byagghoti maññatīti sīhohamasmīti maññati,",
  "atk-s0103a0:47_3": "sīhena vā samānabalo byagghoyeva ahanti maññati.",
  "atk-s0103a0:48_0": "31.Bhutvāna bheketi āvāṭamaṇḍūke khāditvā.",
  "atk-s0103a0:48_1": "Khalamūsikāyoti khalesu mūsikāyo ca khāditvā.",
  "atk-s0103a0:48_2": "Kaṭasīsu khittāni ca koṇapānīti susānesu chaḍḍitakuṇapāni ca khāditvā.",
  "atk-s0103a0:48_3": "Mahāvaneti mahante vanasmiṁ.",
  "atk-s0103a0:48_4": "Suññavaneti tucchavane.",
  "atk-s0103a0:48_5": "Vivaḍḍhoti vaḍḍhito.",
  "atk-s0103a0:48_6": "Tatheva so siṅgālakaṁ anadīti evaṁ saṁvaḍḍhopi migarājāhamasmīti maññitvāpi yathā pubbe dubbalasiṅgālakāle,",
  "atk-s0103a0:48_7": "tatheva so siṅgālaravaṁyeva aravīti.",
  "atk-s0103a0:48_8": "Imāyapi gāthāya bhekādīni bhutvā vaḍḍhitasiṅgālo viya lābhasakkāragiddho tvanti pāthikaputtameva ghaṭṭesi.",
  "atk-s0103a0:49_0": "Nāgehīti hatthīhi.",
  "atk-s0103a0:49_1": "Mahābandhanāti mahatā kilesabandhanā mocetvā.",
  "atk-s0103a0:49_2": "Mahāviduggāti mahāviduggaṁ nāma cattāro oghā.",
  "atk-s0103a0:49_3": "Tato uddharitvā nibbānathale patiṭṭhapetvā.",
  "atk-s0103a0:50_0": "Aggaññapaññattikathāvaṇṇanā",
  "atk-s0103a0:51_0": "36.",
  "atk-s0103a0:51_1": "Iti “bhagavā ettakena kathāmaggena pāṭihāriyaṁ na karotī”ti padassa anusandhiṁ dassetvā idāni “na aggaññaṁ",
  "atk-s0103a0:51_2": "paññāpetī”ti imassa anusandhiṁ dassento aggaññañcāhanti desanaṁ ārabhi.",
  "atk-s0103a0:51_3": "Tattha aggaññañcāhanti ahaṁ, bhaggava,",
  "atk-s0103a0:51_4": "aggaññañca pajānāmi lokuppatticariyavaṁsañca.",
  "atk-s0103a0:51_5": "Tañca pajānāmīti na kevalaṁ aggaññameva,",
  "atk-s0103a0:51_6": "tañca aggaññaṁ pajānāmi.",
  "atk-s0103a0:51_7": "Tato ca uttaritaraṁ sīlasamādhito paṭṭhāya yāva sabbaññutaññāṇā pajānāmi.",
  "atk-s0103a0:51_8": "Tañca pajānaṁ na parāmasāmīti tañca pajānantopi ahaṁ idaṁ nāma pajānāmīti taṇhādiṭṭhimānavasena na parāmasāmi.",
  "atk-s0103a0:51_9": "Natthi tathāgatassa parāmāsoti dīpeti.",
  "atk-s0103a0:51_10": "Paccattaññevanibbuti viditāti attanāyeva attani kilesanibbānaṁ viditaṁ.",
  "atk-s0103a0:51_11": "Yadabhijānaṁ tathāgatoti yaṁ kilesanibbānaṁ jānanto tathāgato.",
  "atk-s0103a0:51_12": "No anayaṁ āpajjatīti aviditanibbānā titthiyā viya anayaṁ dukkhaṁ byasanaṁ nāpajjati.",
  "atk-s0103a0:52_0": "37.",
  "atk-s0103a0:52_1": "Idāni yaṁ taṁ titthiyā aggaññaṁ paññapenti,",
  "atk-s0103a0:52_2": "taṁ dassento santi bhaggavātiādimāha.",
  "atk-s0103a0:52_3": "Tattha issarakuttaṁ brahmakuttanti issarakataṁ brahmakataṁ,",
  "atk-s0103a0:52_4": "issaranimmitaṁ brahmanimmitanti attho.",
  "atk-s0103a0:52_5": "Brahmā eva hi ettha ādhipaccabhāvena issaroti veditabbo.",
  "atk-s0103a0:52_6": "Ācariyakanti ācariyabhāvaṁ ācariyavādaṁ.",
  "atk-s0103a0:52_7": "Tattha ācariyavādo aggaññaṁ.",
  "atk-s0103a0:52_8": "Aggaññaṁ pana ettha desitanti katvā so aggaññaṁ tveva vutto.",
  "atk-s0103a0:52_9": "Kathaṁ vihitakanti kena vihitaṁ kinti vihitaṁ.",
  "atk-s0103a0:52_10": "Sesaṁ brahmajāle vitthāritanayeneva veditabbaṁ.",
  "atk-s0103a0:53_0": "41.Khiḍḍāpadosikanti khiḍḍāpadosikamūlaṁ.",
  "atk-s0103a0:54_0": "47.Asatāti avijjamānena,",
  "atk-s0103a0:54_1": "asaṁvijjamānaṭṭhenāti attho.",
  "atk-s0103a0:54_2": "Tucchāti tucchena antosāravirahitena.",
  "atk-s0103a0:54_3": "Musāti musāvādena.",
  "atk-s0103a0:54_4": "Abhūtenāti bhūtatthavirahitena.",
  "atk-s0103a0:54_5": "Abbhācikkhantīti abhiācikkhanti.",
  "atk-s0103a0:54_6": "Viparītoti viparītasañño viparītacitto.",
  "atk-s0103a0:54_7": "Bhikkhavo cāti na kevalaṁ samaṇo gotamoyeva,",
  "atk-s0103a0:54_8": "ye ca assa anusiṭṭhiṁ karonti,",
  "atk-s0103a0:54_9": "te bhikkhū ca viparītā.",
  "atk-s0103a0:54_10": "Atha yaṁ sandhāya viparītoti vadanti,",
  "atk-s0103a0:54_11": "taṁ dassetuṁ samaṇo gotamotiādi vuttaṁ.",
  "atk-s0103a0:54_12": "Subhaṁ vimokkhanti vaṇṇakasiṇaṁ.",
  "atk-s0103a0:54_13": "Asubhantvevāti subhañca asubhañca sabbaṁ asubhanti evaṁ pajānāti.",
  "atk-s0103a0:54_14": "Subhantveva tasmiṁ samayeti subhanti eva ca tasmiṁ samaye pajānāti,",
  "atk-s0103a0:54_15": "na asubhaṁ.",
  "atk-s0103a0:54_16": "Bhikkhavo cāti ye te evaṁ vadanti,",
  "atk-s0103a0:54_17": "tesaṁ bhikkhavo ca antevāsikasamaṇā viparītā.",
  "atk-s0103a0:54_18": "Pahotīti samattho paṭibalo.",
  "atk-s0103a0:55_0": "48.Dukkaraṁ khoti ayaṁ paribbājako yadidaṁ “evaṁpasanno ahaṁ,",
  "atk-s0103a0:55_1": "bhante”tiādimāha,",
  "atk-s0103a0:55_2": "taṁ sāṭheyyena kohaññena āha.",
  "atk-s0103a0:55_3": "Evaṁ kirassa ahosi –",
  "atk-s0103a0:55_4": "“samaṇo gotamo mayhaṁ ettakaṁ dhammakathaṁ kathesi,",
  "atk-s0103a0:55_5": "tamahaṁ sutvāpi pabbajituṁ na sakkomi,",
  "atk-s0103a0:55_6": "mayā etassa sāsanaṁ paṭipannasadisena bhavituṁ vaṭṭatī”ti.",
  "atk-s0103a0:55_7": "Tato so sāṭheyyena kohaññena evamāha.",
  "atk-s0103a0:55_8": "Tenassa bhagavā mammaṁ ghaṭṭento viya “dukkaraṁ kho etaṁ,",
  "atk-s0103a0:55_9": "bhaggava tayā aññadiṭṭhikenā”tiādimāha.",
  "atk-s0103a0:55_10": "Taṁ poṭṭhapādasutte vuttatthameva.",
  "atk-s0103a0:55_11": "Sādhukamanurakkhāti suṭṭhu anurakkha.",
  "atk-s0103a0:56_0": "Iti bhagavā pasādamattānurakkhaṇe paribbājakaṁ niyojesi.",
  "atk-s0103a0:56_1": "Sopi evaṁ mahantaṁ suttantaṁ sutvāpi nāsakkhi kilesakkhayaṁ kātuṁ.",
  "atk-s0103a0:56_2": "Desanā panassa āyatiṁ vāsanāya paccayo ahosi.",
  "atk-s0103a0:56_3": "Sesaṁ sabbattha uttānatthamevāti.",
  "atk-s0103a0:57_0": "Sumaṅgalavilāsiniyā dīghanikāyaṭṭhakathāya",
  "atk-s0103a0:58_0": "Pāthikasuttavaṇṇanā niṭṭhitā."
}