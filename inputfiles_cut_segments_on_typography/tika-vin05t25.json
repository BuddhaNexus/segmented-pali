{
  "tika-vin05t25:0_0": "25. Uposathapavāraṇāvinicchayakathā",
  "tika-vin05t25:1_0": "168.Uposathapavāraṇāti ettha divasavasena tayo uposathā cātuddasiko pannarasiko sāmaggīuposathoti.",
  "tika-vin05t25:1_1": "Tattha hemantagimhavassānānaṁ tiṇṇaṁ utūnaṁ tatiyasattamapakkhesu dve dve katvā cha cātuddasikā,",
  "tika-vin05t25:1_2": "sesā pannarasikāti evaṁ ekasaṁvacchare catuvīsati uposathā.",
  "tika-vin05t25:1_3": "Idaṁ tāva pakaticārittaṁ.",
  "tika-vin05t25:1_4": "Tathārūpapaccaye sati aññasmimpi cātuddase uposathaṁ kātuṁ vaṭṭati.",
  "tika-vin05t25:1_5": "Purimavassaṁvuṭṭhānaṁ pana pubbakattikapuṇṇamā,",
  "tika-vin05t25:1_6": "tesaṁyeva sace bhaṇḍanakārakehi upaddutā pavāraṇaṁ paccukkaḍḍhanti,",
  "tika-vin05t25:1_7": "atha kattikamāsassa kāḷapakkhacātuddaso vā pacchimakattikapuṇṇamā vā pacchimavassaṁvuṭṭhānañca pacchimakattikapuṇṇamā",
  "tika-vin05t25:1_8": "eva vāti ime tayo pavāraṇādivasāpi honti.",
  "tika-vin05t25:1_9": "Idampi pakaticārittameva.",
  "tika-vin05t25:1_10": "Tathārūpapaccaye sati dvinnaṁ kattikapuṇṇamānaṁ purimesu cātuddasesupi pavāraṇaṁ kātuṁ vaṭṭati.",
  "tika-vin05t25:1_11": "Yadā pana kosambakakkhandhake āgatanayena bhinne bhikkhusaṅghe osārite tasmiṁ bhikkhusmiṁ saṅgho tassa vatthussa vūpasamāya saṅghasāmaggiṁ karoti,",
  "tika-vin05t25:1_12": "tadā tāvadeva uposatho kātabbo.",
  "tika-vin05t25:1_13": "“Pātimokkhaṁ uddisitabba”nti vacanato ṭhapetvā cātuddasapannarase aññopi yo koci divaso uposathadivaso nāma hoti,",
  "tika-vin05t25:1_14": "vassaṁvuṭṭhānaṁ pana kattikamāsabbhantare ayameva sāmaggīpavāraṇādivaso nāma hoti.",
  "tika-vin05t25:1_15": "Iti imesu tīsu divasesu uposatho kātabbo.",
  "tika-vin05t25:1_16": "Karontena pana sace cātuddasiko hoti,",
  "tika-vin05t25:1_17": "“ajjuposatho cātuddaso”ti vattabbaṁ.",
  "tika-vin05t25:1_18": "Sace sāmaggīuposatho hoti,",
  "tika-vin05t25:1_19": "“ajjuposatho sāmaggī”ti vattabbaṁ.",
  "tika-vin05t25:1_20": "Pannarasiyaṁ pana pāḷiyaṁ āgatanayeneva “ajjuposatho pannaraso”ti vattabbaṁ.",
  "tika-vin05t25:2_0": "169.",
  "tika-vin05t25:2_1": "Saṅghe uposatho,",
  "tika-vin05t25:2_2": "gaṇe uposatho,",
  "tika-vin05t25:2_3": "puggale uposathoti evaṁ kārakavasena aparepi tayo uposathā vuttā,",
  "tika-vin05t25:2_4": "kattabbākāravasena pana suttuddeso pārisuddhiuposatho adhiṭṭhānuposathoti aparepi tayo uposathā.",
  "tika-vin05t25:2_5": "Tattha suttuddeso nāma “suṇātu me, bhante,",
  "tika-vin05t25:2_6": "saṅgho”tiādinā nayena vutto pātimokkhuddeso.",
  "tika-vin05t25:2_7": "Ye panitare dve uposathā,",
  "tika-vin05t25:2_8": "tesu pārisuddhiuposatho tāva aññesañca santike aññamaññañca ārocanavasena duvidho.",
  "tika-vin05t25:2_9": "Tattha yvāyaṁ aññesaṁ santike karīyati,",
  "tika-vin05t25:2_10": "sopi pavāritānañca appavāritānañca santike karaṇavasena duvidho.",
  "tika-vin05t25:2_11": "Tattha mahāpavāraṇāya pavāritānaṁ santike pacchimikāya upagatena vā anupagatena vā chinnavassena vā cātumāsiniyaṁ",
  "tika-vin05t25:2_12": "pana pavāritānaṁ santike anupagatena vā chinnavassena vā kāyasāmaggiṁ datvā “parisuddho ahaṁ bhante,",
  "tika-vin05t25:2_13": "parisuddhoti maṁ dhārethā”ti tikkhattuṁ vatvā kātabbo.",
  "tika-vin05t25:2_14": "Ṭhapetvā pana pavāraṇādivasaṁ aññasmiṁ kāle āvāsikehi uddiṭṭhamatte pātimokkhe avuṭṭhitāya vā ekaccāya",
  "tika-vin05t25:2_15": "vuṭṭhitāya vā sabbāya vā vuṭṭhitāya parisāya ye aññe samasamā vā thokatarā vā āgacchanti,",
  "tika-vin05t25:2_16": "tehi tesaṁ santike vuttanayeneva pārisuddhi ārocetabbā.",
  "tika-vin05t25:3_0": "Yo panāyaṁ aññamaññaṁ ārocanavasena karīyati,",
  "tika-vin05t25:3_1": "so ñattiṁ ṭhapetvā karaṇavasena ca aṭṭhapetvā karaṇavasena ca duvidho.",
  "tika-vin05t25:3_2": "Tattha yasmiṁ āvāse tayo bhikkhū viharanti,",
  "tika-vin05t25:3_3": "tesu uposathadivase sannipatitesu ekena bhikkhunā “suṇantu me āyasmantā,",
  "tika-vin05t25:3_4": "ajjuposatho cātuddaso”ti vā “pannaraso”ti vā vatvā “yadāyasmantānaṁ pattakallaṁ,",
  "tika-vin05t25:3_5": "mayaṁ aññamaññaṁ pārisuddhiuposathaṁ kareyyāmā”ti ñattiyā ṭhapitāya therena bhikkhunā ekaṁsaṁ uttarāsaṅgaṁ",
  "tika-vin05t25:3_6": "karitvā ukkuṭikaṁ nisīditvā añjaliṁ paggahetvā “parisuddho ahaṁ, āvuso,",
  "tika-vin05t25:3_7": "parisuddhoti maṁ dhārethā”ti tikkhattuṁ vattabbaṁ.",
  "tika-vin05t25:3_8": "Itarehi “bhante”ti vatvā evameva vattabbaṁ.",
  "tika-vin05t25:3_9": "Evaṁ ñattiṁ ṭhapetvā kātabbo.",
  "tika-vin05t25:3_10": "Yatra pana dve bhikkhū viharanti,",
  "tika-vin05t25:3_11": "tatra ñattiṁ aṭṭhapetvā vuttanayeneva pārisuddhi ārocetabbāti ayaṁ pārisuddhiuposatho.",
  "tika-vin05t25:4_0": "Sace pana ekova bhikkhu hoti,",
  "tika-vin05t25:4_1": "sabbaṁ pubbakaraṇīyaṁ katvā aññesaṁ anāgamanaṁ ñatvā “ajja me uposatho cātuddaso”ti vā “pannaraso”ti vā vatvā “adhiṭṭhāmī”ti vattabbaṁ.",
  "tika-vin05t25:4_2": "Ayaṁ adhiṭṭhānuposathoti evaṁ kattabbākāravasena tayo uposathā veditabbā.",
  "tika-vin05t25:4_3": "Ettāvatā nava uposathā dīpitā honti.",
  "tika-vin05t25:4_4": "Tesu divasavasena pannarasiko,",
  "tika-vin05t25:4_5": "kārakavasena saṅghuposatho,",
  "tika-vin05t25:4_6": "kattabbākāravasena suttuddesoti evaṁ tilakkhaṇasampanne uposathe pavattamāne uposathaṁ akatvā tadahuposathe",
  "tika-vin05t25:4_7": "aññaṁ abhikkhukaṁ nānāsaṁvāsakehi vā sabhikkhukaṁ āvāsaṁ vā anāvāsaṁ vā vāsatthāya aññatra saṅghena aññatra",
  "tika-vin05t25:4_8": "antarāyā gacchantassa dukkaṭaṁ hoti.",
  "tika-vin05t25:5_0": "170.",
  "tika-vin05t25:5_1": "Uposathakaraṇatthaṁ sannipatite saṅghe bahi uposathaṁ katvā āgatena sannipātaṭṭhānaṁ gantvā kāyasāmaggiṁ adentena chando dātabbo.",
  "tika-vin05t25:5_2": "Yopi gilāno vā hoti kiccapasuto vā,",
  "tika-vin05t25:5_3": "tenapi pārisuddhiṁ dentena chandopi dātabbo. Kathaṁ?",
  "tika-vin05t25:5_4": "Ekassa bhikkhuno santike “chandaṁ dammi,",
  "tika-vin05t25:5_5": "chandaṁ me hara,",
  "tika-vin05t25:5_6": "chandaṁ me ārocehī”ti ayamattho kāyena vā vācāya vā ubhayena vā viññāpetabbo,",
  "tika-vin05t25:5_7": "evaṁ dinno hoti chando.",
  "tika-vin05t25:5_8": "Akatuposathena gilānena vā kiccapasutena vā pārisuddhi dātabbā. Kathaṁ?",
  "tika-vin05t25:5_9": "Ekassa bhikkhuno santike “pārisuddhiṁ dammi,",
  "tika-vin05t25:5_10": "pārisuddhiṁ me hara,",
  "tika-vin05t25:5_11": "pārisuddhiṁ me ārocehī”ti ayamattho kāyena vā vācāya vā ubhayena vā viññāpetabbo,",
  "tika-vin05t25:5_12": "evaṁ dinnā hoti pārisuddhi.",
  "tika-vin05t25:5_13": "Taṁ pana dentena chandopi dātabbo.",
  "tika-vin05t25:5_14": "Vuttañhetaṁ bhagavatā “anujānāmi,",
  "tika-vin05t25:5_15": "bhikkhave,",
  "tika-vin05t25:5_16": "tadahuposathe pārisuddhiṁ dentena chandampi dātuṁ,",
  "tika-vin05t25:5_17": "santi saṅghassa karaṇīya”nti.",
  "tika-vin05t25:5_18": "Tattha pārisuddhidānaṁ saṅghassapi attanopi uposathakaraṇaṁ sampādeti,",
  "tika-vin05t25:5_19": "na avasesaṁ saṅghakiccaṁ,",
  "tika-vin05t25:5_20": "chandadānaṁ saṅghasseva uposathakaraṇañca sesakiccañca sampādeti,",
  "tika-vin05t25:5_21": "attano panassa uposatho akatoyeva hoti,",
  "tika-vin05t25:5_22": "tasmā pārisuddhiṁ dentena chandopi dātabbo.",
  "tika-vin05t25:5_23": "Pubbe vuttaṁ pana suddhikacchandaṁ vā pārisuddhiṁ vā imaṁ vā chandapārisuddhiṁ ekena bahūnampi āharituṁ vaṭṭati.",
  "tika-vin05t25:5_24": "Sace pana so antarāmagge aññaṁ bhikkhuṁ passitvā yesaṁ tena chando vā pārisuddhi vā gahitā,",
  "tika-vin05t25:5_25": "tesañca attano ca chandapārisuddhiṁ deti,",
  "tika-vin05t25:5_26": "tasseva āgacchati.",
  "tika-vin05t25:5_27": "Itarā pana biḷālasaṅkhalikā chandapārisuddhi nāma hoti,",
  "tika-vin05t25:5_28": "sā na āgacchati,",
  "tika-vin05t25:5_29": "tasmā sayameva sannipātaṭṭhānaṁ gantvā ārocetabbaṁ.",
  "tika-vin05t25:5_30": "Sace pana sañcicca nāroceti,",
  "tika-vin05t25:5_31": "dukkaṭaṁ āpajjati,",
  "tika-vin05t25:5_32": "chandapārisuddhi pana tasmiṁ hatthapāsaṁ upagatamatteyeva āgatā hoti.",
  "tika-vin05t25:6_0": "171.",
  "tika-vin05t25:6_1": "Pārivāsiyena pana chandadānena yaṁ kiñci saṅghakammaṁ kātuṁ na vaṭṭati.",
  "tika-vin05t25:6_2": "Tattha catubbidhaṁ pārivāsiyaṁ parisapārivāsiyaṁ rattipārivāsiyaṁ chandapārivāsiyaṁ ajjhāsayapārivāsiyanti.",
  "tika-vin05t25:6_3": "Tesu parisapārivāsiyaṁ nāma bhikkhū kenacideva karaṇīyena sannipatitā honti,",
  "tika-vin05t25:6_4": "atha megho vā uṭṭheti,",
  "tika-vin05t25:6_5": "ussāraṇā vā karīyati,",
  "tika-vin05t25:6_6": "manussā vā ajjhottharantā āgacchanti,",
  "tika-vin05t25:6_7": "bhikkhū “anokāsā mayaṁ,",
  "tika-vin05t25:6_8": "aññattha gacchāmā”ti chandaṁ avissajjetvāva uṭṭhahanti.",
  "tika-vin05t25:6_9": "Idaṁ parisapārivāsiyaṁ.",
  "tika-vin05t25:6_10": "Kiñcāpi parisapārivāsiyaṁ,",
  "tika-vin05t25:6_11": "chandassa pana avissaṭṭhattā kammaṁ kātuṁ vaṭṭati.",
  "tika-vin05t25:7_0": "Puna bhikkhū “uposathādīni karissāmā”ti rattiṁ sannipatitvā “yāva sabbe sannipatanti,",
  "tika-vin05t25:7_1": "tāva dhammaṁ suṇissāmā”ti ekaṁ ajjhesanti,",
  "tika-vin05t25:7_2": "tasmiṁ dhammakathaṁ kathenteyeva aruṇo uggacchati.",
  "tika-vin05t25:7_3": "Sace “cātuddasikaṁ uposathaṁ karissāmā”ti nisinnā,",
  "tika-vin05t25:7_4": "pannarasoti kātuṁ vaṭṭati.",
  "tika-vin05t25:7_5": "Sace pannarasikaṁ kātuṁ nisinnā,",
  "tika-vin05t25:7_6": "pāṭipade anuposathe uposathaṁ kātuṁ na vaṭṭati,",
  "tika-vin05t25:7_7": "aññaṁ pana saṅghakiccaṁ kātuṁ vaṭṭati.",
  "tika-vin05t25:7_8": "Idaṁ rattipārivāsiyaṁ nāma.",
  "tika-vin05t25:8_0": "Puna bhikkhū “kiñcideva abbhānādisaṅghakammaṁ karissāmā”ti nisinnā honti,",
  "tika-vin05t25:8_1": "tatreko nakkhattapāṭhako bhikkhu evaṁ vadati “ajja nakkhattaṁ dāruṇaṁ,",
  "tika-vin05t25:8_2": "mā imaṁ karothā”ti.",
  "tika-vin05t25:8_3": "Te tassa vacanena chandaṁ vissajjetvā tattheva nisinnā honti.",
  "tika-vin05t25:8_4": "Athañño āgantvā “nakkhattaṁ patimānentaṁ,",
  "tika-vin05t25:8_5": "attho bālaṁ upaccagā”ti vatvā “kiṁ nakkhattena,",
  "tika-vin05t25:8_6": "karothā”ti vadati.",
  "tika-vin05t25:8_7": "Idaṁ chandapārivāsiyañceva ajjhāsayapārivāsiyañca.",
  "tika-vin05t25:8_8": "Etasmiṁ pārivāsiye puna chandapārisuddhiṁ anānetvā kammaṁ kātuṁ na vaṭṭati.",
  "tika-vin05t25:9_0": "172.",
  "tika-vin05t25:9_1": "Sace koci bhikkhu gilāno na sakkoti chandapārisuddhiṁ dātuṁ,",
  "tika-vin05t25:9_2": "so mañcena vā pīṭhena vā saṅghamajjhaṁ ānetabbo.",
  "tika-vin05t25:9_3": "Sace gilānupaṭṭhākānaṁ bhikkhūnaṁ evaṁ hoti “sace kho mayaṁ gilānaṁ ṭhānā cāvessāma,",
  "tika-vin05t25:9_4": "ābādho vā abhivaḍḍhissati,",
  "tika-vin05t25:9_5": "kālakiriyā vā bhavissatī”ti,",
  "tika-vin05t25:9_6": "na so bhikkhu ṭhānā cāvetabbo,",
  "tika-vin05t25:9_7": "saṅghena tattha gantvā uposatho kātabbo.",
  "tika-vin05t25:9_8": "Sace bahū tādisā gilānā honti,",
  "tika-vin05t25:9_9": "saṅghena paṭipāṭiyā ṭhatvā sabbe hatthapāse kātabbā.",
  "tika-vin05t25:9_10": "Sace dūre honti,",
  "tika-vin05t25:9_11": "saṅgho nappahoti,",
  "tika-vin05t25:9_12": "taṁ divasaṁ uposatho na kātabbo.",
  "tika-vin05t25:9_13": "Na tveva vaggena saṅghena uposatho kātabbo,",
  "tika-vin05t25:9_14": "kareyya ce, dukkaṭaṁ.",
  "tika-vin05t25:10_0": "Sace ekasmiṁ vihāre catūsu bhikkhūsu vasantesu ekassa chandapārisuddhiṁ āharitvā tayo pārisuddhiuposathaṁ karonti,",
  "tika-vin05t25:10_1": "tīsu vā vasantesu ekassa chandapārisuddhiṁ āharitvā dve pātimokkhaṁ uddisanti,",
  "tika-vin05t25:10_2": "adhammena vaggaṁ uposathakammaṁ hoti.",
  "tika-vin05t25:10_3": "Sace pana cattāropi sannipatitvā pārisuddhiuposathaṁ karonti,",
  "tika-vin05t25:10_4": "tayo vā dve vā pātimokkhaṁ uddisanti,",
  "tika-vin05t25:10_5": "adhammena samaggaṁ nāma hoti.",
  "tika-vin05t25:10_6": "Sace catūsu janesu ekassa pārisuddhiṁ āharitvā tayo pātimokkhaṁ uddisanti,",
  "tika-vin05t25:10_7": "tīsu vā janesu ekassa pārisuddhiṁ āharitvā dve pārisuddhiuposathaṁ karonti,",
  "tika-vin05t25:10_8": "dhammena vaggaṁ nāma hoti.",
  "tika-vin05t25:10_9": "Sace pana cattāro ekattha vasantā sabbe sannipatitvā pātimokkhaṁ uddisanti,",
  "tika-vin05t25:10_10": "tayo pārisuddhiuposathaṁ karonti,",
  "tika-vin05t25:10_11": "dve aññamaññaṁ pārisuddhiuposathaṁ karonti,",
  "tika-vin05t25:10_12": "dhammena samaggaṁ nāma hoti.",
  "tika-vin05t25:11_0": "173.",
  "tika-vin05t25:11_1": "Pavāraṇākammesu pana sace ekasmiṁ vihāre pañcasu bhikkhūsu vasantesu ekassa pavāraṇaṁ āharitvā cattāro gaṇañattiṁ ṭhapetvā pavārenti,",
  "tika-vin05t25:11_2": "catūsu vā tīsu vā vasantesu ekassa pavāraṇaṁ āharitvā tayo vā dve vā saṅghañattiṁ ṭhapetvā pavārenti,",
  "tika-vin05t25:11_3": "sabbametaṁ adhammena vaggaṁ pavāraṇākammaṁ.",
  "tika-vin05t25:11_4": "Sace pana sabbepi pañca janā ekato sannipatitvā gaṇañattiṁ ṭhapetvā pavārenti,",
  "tika-vin05t25:11_5": "cattāro vā tayo vā dve vā vasantā ekato sannipatitvā saṅghañattiṁ ṭhapetvā pavārenti,",
  "tika-vin05t25:11_6": "sabbametaṁ adhammena samaggaṁ pavāraṇākammaṁ.",
  "tika-vin05t25:11_7": "Sace pañcasu janesu ekassa pavāraṇaṁ āharitvā cattāro saṅghañattiṁ ṭhapetvā pavārenti,",
  "tika-vin05t25:11_8": "catūsu vā tīsu vā ekassa pavāraṇaṁ āharitvā tayo vā dve vā gaṇañattiṁ ṭhapetvā pavārenti,",
  "tika-vin05t25:11_9": "sabbametaṁ dhammena vaggaṁ pavāraṇākammaṁ.",
  "tika-vin05t25:11_10": "Sace pana sabbepi pañca janā ekato sannipatitvā saṅghañattiṁ ṭhapetvā pavārenti,",
  "tika-vin05t25:11_11": "cattāro vā tayo vā ekato sannipatitvā gaṇañattiṁ ṭhapetvā pavārenti,",
  "tika-vin05t25:11_12": "dve aññamaññaṁ pavārenti,",
  "tika-vin05t25:11_13": "ekako vasanto adhiṭṭhānapavāraṇaṁ karoti,",
  "tika-vin05t25:11_14": "sabbametaṁ dhammena samaggaṁ nāma pavāraṇākammanti.",
  "tika-vin05t25:12_0": "Ettha sace cātuddasikā hoti,",
  "tika-vin05t25:12_1": "“ajja me pavāraṇā cātuddasī”ti,",
  "tika-vin05t25:12_2": "sace pannarasikā,",
  "tika-vin05t25:12_3": "“ajja me pavāraṇā pannarasī”ti evaṁ adhiṭṭhātabbaṁ.",
  "tika-vin05t25:12_4": "Pavāraṇaṁ dentena pana “pavāraṇaṁ dammi,",
  "tika-vin05t25:12_5": "pavāraṇaṁ me hara,",
  "tika-vin05t25:12_6": "mamatthāya pavārehī”ti kāyena vā vācāya vā kāyavācāhi vā ayamattho viññāpetabbo.",
  "tika-vin05t25:12_7": "Evaṁ dinnāya pavāraṇāya pavāraṇāhārakena saṅghaṁ upasaṅkamitvā evaṁ pavāretabbaṁ “tisso, bhante,",
  "tika-vin05t25:12_8": "bhikkhu saṅghaṁ pavāreti diṭṭhena vā sutena vā parisaṅkāya vā,",
  "tika-vin05t25:12_9": "vadatu taṁ, bhante,",
  "tika-vin05t25:12_10": "saṅgho anukampaṁ upādāya,",
  "tika-vin05t25:12_11": "passanto paṭikarissati.",
  "tika-vin05t25:12_12": "Dutiyampi,",
  "tika-vin05t25:12_13": "bhante…pe…",
  "tika-vin05t25:12_14": "tatiyampi, bhante,",
  "tika-vin05t25:12_15": "tisso bhikkhu saṅghaṁ pavāreti…pe…",
  "tika-vin05t25:12_16": "paṭikarissatī”ti.",
  "tika-vin05t25:12_17": "Sace pana vuḍḍhataro hoti, “āyasmā, bhante,",
  "tika-vin05t25:12_18": "tisso”ti vattabbaṁ.",
  "tika-vin05t25:12_19": "Evañhi tena tassatthāya pavāritaṁ hoti.",
  "tika-vin05t25:12_20": "Pavāraṇaṁ dentena pana chandopi dātabbo,",
  "tika-vin05t25:12_21": "chandadānaṁ heṭṭhā vuttanayeneva veditabbaṁ.",
  "tika-vin05t25:12_22": "Idhāpi chandadānaṁ avasesakammatthāya.",
  "tika-vin05t25:12_23": "Tasmā sace pavāraṇaṁ dento chandaṁ deti,",
  "tika-vin05t25:12_24": "vuttanayena āhaṭāya pavāraṇāya tena ca bhikkhunā saṅghena ca pavāritameva hoti.",
  "tika-vin05t25:12_25": "Atha pavāraṇameva deti,",
  "tika-vin05t25:12_26": "na chandaṁ,",
  "tika-vin05t25:12_27": "tassa ca pavāraṇāya ārocitāya saṅghena ca pavārite sabbesaṁ suppavāritaṁ hoti,",
  "tika-vin05t25:12_28": "aññaṁ pana kammaṁ kuppati.",
  "tika-vin05t25:12_29": "Sace chandameva deti,",
  "tika-vin05t25:12_30": "na pavāraṇaṁ,",
  "tika-vin05t25:12_31": "saṅghassa pavāraṇā ca sesakammāni ca na kuppanti,",
  "tika-vin05t25:12_32": "tena pana bhikkhunā appavāritaṁ hoti,",
  "tika-vin05t25:12_33": "pavāraṇādivase pana bahisīmāya pavāraṇaṁ adhiṭṭhahitvā āgatenapi chando dātabbo tena saṅghassa pavāraṇākammaṁ na kuppati.",
  "tika-vin05t25:13_0": "Sace purimikāya pañca bhikkhū vassaṁ upagatā,",
  "tika-vin05t25:13_1": "pacchimikāyapi pañca,",
  "tika-vin05t25:13_2": "purimehi ñattiṁ ṭhapetvā pavārite pacchimehi tesaṁ santike pārisuddhiuposatho kātabbo,",
  "tika-vin05t25:13_3": "na ekasmiṁ uposathagge dve ñattiyo ṭhapetabbā.",
  "tika-vin05t25:13_4": "Sacepi pacchimikāya upagatā cattāro tayo dve eko vā hoti,",
  "tika-vin05t25:13_5": "eseva nayo.",
  "tika-vin05t25:13_6": "Atha purimikāya cattāro,",
  "tika-vin05t25:13_7": "pacchimikāyapi cattāro tayo dve eko vā,",
  "tika-vin05t25:13_8": "eseva nayo.",
  "tika-vin05t25:13_9": "Athāpi purimikāya tayo,",
  "tika-vin05t25:13_10": "pacchimikāyapi tayo dve eko vā,",
  "tika-vin05t25:13_11": "eseva nayo.",
  "tika-vin05t25:13_12": "Idañhettha lakkhaṇaṁ.",
  "tika-vin05t25:14_0": "Sace purimikāya upagatehi pacchimikāya upagatā thokatarā ceva honti samasamā ca,",
  "tika-vin05t25:14_1": "saṅghapavāraṇāya ca gaṇaṁ pūrenti,",
  "tika-vin05t25:14_2": "saṅghapavāraṇāvasena ñatti ṭhapetabbā.",
  "tika-vin05t25:14_3": "Sace pana pacchimikāya eko hoti,",
  "tika-vin05t25:14_4": "tena saddhiṁ te cattāro honti,",
  "tika-vin05t25:14_5": "catunnaṁ saṅghañattiṁ ṭhapetvā pavāretuṁ na vaṭṭati.",
  "tika-vin05t25:14_6": "Gaṇañattiyā pana so gaṇapūrako hoti,",
  "tika-vin05t25:14_7": "tasmā gaṇavasena ñattiṁ ṭhapetvā purimehi pavāretabbaṁ,",
  "tika-vin05t25:14_8": "itarena tesaṁ santike pārisuddhiuposatho kātabboti.",
  "tika-vin05t25:14_9": "Purimikāya dve,",
  "tika-vin05t25:14_10": "pacchimikāya dve vā eko vā eseva nayo.",
  "tika-vin05t25:14_11": "Purimikāya eko pacchimikāya ekoti ekena ekassa santike pavāretabbaṁ,",
  "tika-vin05t25:14_12": "ekena pārisuddhiuposatho kātabbo.",
  "tika-vin05t25:14_13": "Sace purimehi vassūpagatehi pacchā vassūpagatā ekenapi adhikatarā honti,",
  "tika-vin05t25:14_14": "paṭhamaṁ pātimokkhaṁ uddisitvā pacchā thokatarehi tesaṁ santike pavāretabbaṁ.",
  "tika-vin05t25:15_0": "Kattikāya cātumāsinipavāraṇāya pana sace paṭhamavassūpagatehi mahāpavāraṇāya pavāritehi pacchā upagatā adhikatarā vā samasamā vā honti,",
  "tika-vin05t25:15_1": "pavāraṇāñattiṁ ṭhapetvā pavāretabbaṁ.",
  "tika-vin05t25:15_2": "Tehi pavārite pacchā itarehi pārisuddhiuposatho kātabbo.",
  "tika-vin05t25:15_3": "Atha mahāpavāraṇāyaṁ pavāritā bahū honti,",
  "tika-vin05t25:15_4": "pacchā vassūpagatā thokā vā eko vā,",
  "tika-vin05t25:15_5": "pātimokkhe uddiṭṭhe pacchā tesaṁ santike tena pavāretabbaṁ.",
  "tika-vin05t25:15_6": "Kiṁ panetaṁ pātimokkhaṁ sakalameva uddisitabbaṁ,",
  "tika-vin05t25:15_7": "udāhu ekadesampīti?",
  "tika-vin05t25:15_8": "Ekadesampi uddisituṁ vaṭṭati.",
  "tika-vin05t25:15_9": "Vuttañhetaṁ bhagavatā –",
  "tika-vin05t25:16_0": "“Pañcime,",
  "tika-vin05t25:16_1": "bhikkhave,",
  "tika-vin05t25:16_2": "pātimokkhuddesā,",
  "tika-vin05t25:16_3": "nidānaṁ uddisitvā avasesaṁ sutena sāvetabbaṁ,",
  "tika-vin05t25:16_4": "ayaṁ paṭhamo pātimokkhuddeso.",
  "tika-vin05t25:16_5": "Nidānaṁ uddisitvā cattāri pārājikāni uddisitvā avasesaṁ sutena sāvetabbaṁ,",
  "tika-vin05t25:16_6": "ayaṁ dutiyo pātimokkhuddeso.",
  "tika-vin05t25:16_7": "Nidānaṁ uddisitvā cattāri pārājikāni uddisitvā terasa saṅghādisese uddisitvā avasesaṁ sutena sāvetabbaṁ,",
  "tika-vin05t25:16_8": "ayaṁ tatiyo pātimokkhuddeso.",
  "tika-vin05t25:16_9": "Nidānaṁ uddisitvā cattāri pārājikāni uddisitvā terasa saṅghādisese uddisitvā dve aniyate uddisitvā avasesaṁ bhutena sāvetabbaṁ,",
  "tika-vin05t25:16_10": "ayaṁ catuttho pātimokkhuddeso.",
  "tika-vin05t25:16_11": "Vitthāreneva pañcamo”ti.",
  "tika-vin05t25:17_0": "Tattha nidānaṁ uddisitvā avasesaṁ sutena sāvetabbanti “suṇātu me, bhante,",
  "tika-vin05t25:17_1": "saṅgho…pe…",
  "tika-vin05t25:17_2": "āvikatā hissa phāsu hotī”ti imaṁ nidānaṁ uddisitvā “uddiṭṭhaṁ kho āyasmanto nidānaṁ,",
  "tika-vin05t25:17_3": "tatthāyasmante pucchāmi kaccittha parisuddhā.",
  "tika-vin05t25:17_4": "Dutiyampi pucchāmi…pe…",
  "tika-vin05t25:17_5": "evametaṁ dhārayāmi.",
  "tika-vin05t25:17_6": "Sutā kho panāyasmantehi cattāro pārājikā dhammā …pe…",
  "tika-vin05t25:17_7": "avivadamānehi sikkhitabba”nti evaṁ avasesaṁ sutena sāvetabbaṁ.",
  "tika-vin05t25:17_8": "Etena nayena sesāpi cattāro pātimokkhuddesā veditabbā.",
  "tika-vin05t25:18_0": "174.",
  "tika-vin05t25:18_1": "“Anujānāmi,",
  "tika-vin05t25:18_2": "bhikkhave,",
  "tika-vin05t25:18_3": "sati antarāye saṁkhittena pātimokkhaṁ uddisituṁ. Na,",
  "tika-vin05t25:18_4": "bhikkhave,",
  "tika-vin05t25:18_5": "asati antarāye saṁkhittena pātimokkhaṁ uddisitabbaṁ,",
  "tika-vin05t25:18_6": "yo uddiseyya,",
  "tika-vin05t25:18_7": "āpatti dukkaṭassā”ti vacanato pana vinā antarāyā saṁkhittena pātimokkhaṁ na uddisitabbaṁ.",
  "tika-vin05t25:18_8": "Tatrime antarāyā –",
  "tika-vin05t25:18_9": "rājantarāyo corantarāyo agyantarāyo udakantarāyo manussantarāyo amanussantarāyo vāḷantarāyo sarīsapantarāyo jīvitantarāyo brahmacariyantarāyoti.",
  "tika-vin05t25:19_0": "Tattha sace bhikkhūsu uposathaṁ karissāmāti nisinnesu rājā āgacchati,",
  "tika-vin05t25:19_1": "ayaṁ rājantarāyo.",
  "tika-vin05t25:19_2": "Corā āgacchanti,",
  "tika-vin05t25:19_3": "ayaṁ corantarāyo.",
  "tika-vin05t25:19_4": "Davaḍāho āgacchati,",
  "tika-vin05t25:19_5": "āvāse vā aggi uṭṭhāti,",
  "tika-vin05t25:19_6": "ayaṁ agyantarāyo.",
  "tika-vin05t25:19_7": "Megho vā uṭṭheti,",
  "tika-vin05t25:19_8": "ogho vā āgacchati,",
  "tika-vin05t25:19_9": "ayaṁ udakantarāyo.",
  "tika-vin05t25:19_10": "Bahū manussā āgacchanti,",
  "tika-vin05t25:19_11": "ayaṁ manussantarāyo.",
  "tika-vin05t25:19_12": "Bhikkhuṁ yakkho gaṇhāti,",
  "tika-vin05t25:19_13": "ayaṁ amanussantarāyo.",
  "tika-vin05t25:19_14": "Byagghādayo caṇḍamigā āgacchanti,",
  "tika-vin05t25:19_15": "ayaṁ vāḷantarāyo.",
  "tika-vin05t25:19_16": "Bhikkhuṁ sappādayo ḍaṁsanti,",
  "tika-vin05t25:19_17": "ayaṁ sarīsapantarāyo.",
  "tika-vin05t25:19_18": "Bhikkhu gilāno vā hoti,",
  "tika-vin05t25:19_19": "kālaṁ vā karoti,",
  "tika-vin05t25:19_20": "verino vā taṁ māretukāmā gaṇhanti,",
  "tika-vin05t25:19_21": "ayaṁ jīvitantarāyo.",
  "tika-vin05t25:19_22": "Manussā ekaṁ vā bahū vā bhikkhū brahmacariyā cāvetukāmā gaṇhanti,",
  "tika-vin05t25:19_23": "ayaṁ brahmacariyantarāyo.",
  "tika-vin05t25:19_24": "Evarūpesu antarāyesu saṁkhittena pātimokkho uddisitabbo,",
  "tika-vin05t25:19_25": "paṭhamo vā uddeso uddisitabbo.",
  "tika-vin05t25:19_26": "Ādimhi dve tayo cattāro vā.",
  "tika-vin05t25:19_27": "Ettha dutiyādīsu uddesesu yasmiṁ apariyosite antarāyo hoti,",
  "tika-vin05t25:19_28": "sopi suteneva sāvetabbo.",
  "tika-vin05t25:19_29": "Nidānuddese pana aniṭṭhite sutena sāvetabbaṁ nāma natthi.",
  "tika-vin05t25:20_0": "Pavāraṇākammepi sati antarāye dvevācikaṁ ekavācikaṁ samānavassikaṁ vā pavāretuṁ vaṭṭati.",
  "tika-vin05t25:20_1": "Ettha ñattiṁ ṭhapentenapi “yadi saṅghassa pattakallaṁ,",
  "tika-vin05t25:20_2": "saṅgho dvevācikaṁ pavāreyyā”ti vattabbaṁ.",
  "tika-vin05t25:20_3": "Ekavācike “ekavācikaṁ pavāreyyā”ti,",
  "tika-vin05t25:20_4": "samānavassikepi “samānavassikaṁ pavāreyyā”ti vattabbaṁ.",
  "tika-vin05t25:20_5": "Ettha ca bahūpi samānavassā ekato pavāretuṁ labhanti.",
  "tika-vin05t25:20_6": "“Suṇātu me, bhante, saṅgho,",
  "tika-vin05t25:20_7": "ajja pavāraṇā pannarasī,",
  "tika-vin05t25:20_8": "yadi saṅghassa pattakallaṁ,",
  "tika-vin05t25:20_9": "saṅgho pavāreyyā”ti imāya pana sabbasaṅgāhikāya ñattiyā ṭhapitāya tevācikaṁ dvevācikaṁ ekavācikañca pavāretuṁ vaṭṭati,",
  "tika-vin05t25:20_10": "samānavassikaṁ na vaṭṭati.",
  "tika-vin05t25:20_11": "“Tevācikaṁ pavāreyyā”ti vutte pana tevācikameva vaṭṭati,",
  "tika-vin05t25:20_12": "aññaṁ na vaṭṭati.",
  "tika-vin05t25:20_13": "“Dvevācikaṁ pavāreyyā”ti vutte dvevācikaṁ tevācikañca vaṭṭati,",
  "tika-vin05t25:20_14": "ekavācikañca samānavassikañca na vaṭṭati.",
  "tika-vin05t25:20_15": "“Ekavācikaṁ pavāreyyā”ti vutte pana ekavācikadvevācikatevācikāni vaṭṭanti,",
  "tika-vin05t25:20_16": "samānavassikameva na vaṭṭati.",
  "tika-vin05t25:20_17": "“Samānavassika”nti vutte sabbaṁ vaṭṭati.",
  "tika-vin05t25:21_0": "175.",
  "tika-vin05t25:21_1": "Kena pana pātimokkhaṁ uddisitabbanti?",
  "tika-vin05t25:21_2": "“Anujānāmi,",
  "tika-vin05t25:21_3": "bhikkhave,",
  "tika-vin05t25:21_4": "therādhikaṁ pātimokkha”nti vacanato therena vā pātimokkhaṁ uddisitabbaṁ,",
  "tika-vin05t25:21_5": "“anujānāmi,",
  "tika-vin05t25:21_6": "bhikkhave,",
  "tika-vin05t25:21_7": "yo tattha bhikkhu byatto paṭibalo,",
  "tika-vin05t25:21_8": "tassādheyyaṁ pātimokkha”nti vacanato navakatarena vā.",
  "tika-vin05t25:21_9": "Ettha ca kiñcāpi navakatarassapi byattassa pātimokkhaṁ anuññātaṁ,",
  "tika-vin05t25:21_10": "atha kho ettha ayaṁ adhippāyo –",
  "tika-vin05t25:21_11": "sace therassa pañca vā cattāro vā tayo vā pātimokkhuddesā nāgacchanti,",
  "tika-vin05t25:21_12": "dve pana akhaṇḍā suvisadā vācuggatā honti,",
  "tika-vin05t25:21_13": "therāyattaṁva pātimokkhaṁ.",
  "tika-vin05t25:21_14": "Sace pana ettakampi visadaṁ kātuṁ na sakkoti,",
  "tika-vin05t25:21_15": "byattassa bhikkhuno āyatthaṁ hoti,",
  "tika-vin05t25:21_16": "tasmā sayaṁ vā uddisitabbaṁ,",
  "tika-vin05t25:21_17": "añño vā ajjhesitabbo. “Na,",
  "tika-vin05t25:21_18": "bhikkhave,",
  "tika-vin05t25:21_19": "saṅghamajjhe anajjhiṭṭhena pātimokkhaṁ uddisitabbaṁ,",
  "tika-vin05t25:21_20": "yo uddiseyya,",
  "tika-vin05t25:21_21": "āpatti dukkaṭassā”ti vacanato anajjhiṭṭhena pātimokkhaṁ na uddisitabbaṁ.",
  "tika-vin05t25:21_22": "Na kevalaṁ pātimokkhaṁyeva,",
  "tika-vin05t25:21_23": "dhammopi na bhāsitabbo “na,",
  "tika-vin05t25:21_24": "bhikkhave,",
  "tika-vin05t25:21_25": "saṅghamajjhe anajjhiṭṭhena dhammo bhāsitabbo,",
  "tika-vin05t25:21_26": "yo bhāseyya,",
  "tika-vin05t25:21_27": "āpatti dukkaṭassā”ti vacanato.",
  "tika-vin05t25:22_0": "Ajjhesanā cettha saṅghena sammatadhammajjhesakāyattā vā saṅghatthe rāyattā vā,",
  "tika-vin05t25:22_1": "tasmā dhammajjhesake asati saṅghattheraṁ āpucchitvā vā tena yācito vā bhāsituṁ labhati.",
  "tika-vin05t25:22_2": "Saṅghattherenapi sace vihāre bahū dhammakathikā honti,",
  "tika-vin05t25:22_3": "vārapaṭipāṭiyā vattabbo.",
  "tika-vin05t25:22_4": "“Tvaṁ dhammaṁ bhaṇa,",
  "tika-vin05t25:22_5": "dhammadānaṁ dehī”ti vā vuttena tīhipi vidhīhi dhammo bhāsitabbo,",
  "tika-vin05t25:22_6": "“osārehī”ti vutto pana osāretumeva labhati,",
  "tika-vin05t25:22_7": "“kathehī”ti vutto kathetumeva,",
  "tika-vin05t25:22_8": "“sarabhaññaṁ bhaṇāhī”ti vutto sarabhaññameva.",
  "tika-vin05t25:22_9": "Saṅghattheropi ca uccatare āsane nisinno yācituṁ na labhati.",
  "tika-vin05t25:22_10": "Sace upajjhāyo ceva saddhivihāriko ca hoti,",
  "tika-vin05t25:22_11": "upajjhāyo ca naṁ uccāsane nisinno “bhaṇā”ti vadati,",
  "tika-vin05t25:22_12": "sajjhāyaṁ adhiṭṭhahitvā bhaṇitabbaṁ.",
  "tika-vin05t25:22_13": "Sace panettha daharabhikkhū honti,",
  "tika-vin05t25:22_14": "“tesaṁ bhaṇāmī”ti bhaṇitabbaṁ.",
  "tika-vin05t25:22_15": "Sace vihāre saṅghatthero attanoyeva nissitake bhaṇāpeti,",
  "tika-vin05t25:22_16": "aññe madhurabhāṇakepi nājjhesati,",
  "tika-vin05t25:22_17": "so aññehi vattabbo – “bhante,",
  "tika-vin05t25:22_18": "asukaṁ nāma bhaṇāpemā”ti.",
  "tika-vin05t25:22_19": "Sace “bhaṇāpethā”ti vadati,",
  "tika-vin05t25:22_20": "tuṇhī vā hoti,",
  "tika-vin05t25:22_21": "bhaṇāpetuṁ vaṭṭati.",
  "tika-vin05t25:22_22": "Sace pana paṭibāhati,",
  "tika-vin05t25:22_23": "na bhaṇāpetabbaṁ.",
  "tika-vin05t25:22_24": "Yadi pana anāgateyeva saṅghatthere dhammassavanaṁ āraddhaṁ,",
  "tika-vin05t25:22_25": "puna āgate ṭhapetvā āpucchanakiccaṁ natthi.",
  "tika-vin05t25:22_26": "Osāretvā pana kathentena āpucchitvā aṭṭhapetvāyeva vā kathetabbaṁ.",
  "tika-vin05t25:22_27": "Kathentassa puna āgatepi eseva nayo.",
  "tika-vin05t25:23_0": "Upanisinnakathāyampi saṅghattherova sāmī,",
  "tika-vin05t25:23_1": "tasmā tena sayaṁ vā kathetabbaṁ,",
  "tika-vin05t25:23_2": "añño vā bhikkhu “kathehī”ti vattabbo,",
  "tika-vin05t25:23_3": "no ca kho uccatare āsanne nisinnena,",
  "tika-vin05t25:23_4": "manussānaṁ pana “bhaṇāhī”ti vattuṁ vaṭṭati.",
  "tika-vin05t25:23_5": "Manussā attano jānanakaṁ bhikkhuṁ pucchanti,",
  "tika-vin05t25:23_6": "tena theraṁ āpucchitvāpi kathetabbaṁ.",
  "tika-vin05t25:23_7": "Sace saṅghatthero “bhante,",
  "tika-vin05t25:23_8": "ime pañhaṁ pucchantī”ti puṭṭho “kathehī”ti vā bhaṇati,",
  "tika-vin05t25:23_9": "tuṇhī vā hoti,",
  "tika-vin05t25:23_10": "kathetuṁ vaṭṭati.",
  "tika-vin05t25:23_11": "Antaraghare anumodanādīsupi eseva nayo.",
  "tika-vin05t25:23_12": "Sace saṅghatthero “vihāre vā antaraghare vā maṁ anāpucchitvāpi katheyyāsī”ti anujānāti,",
  "tika-vin05t25:23_13": "laddhakappiyaṁ hoti,",
  "tika-vin05t25:23_14": "sabbattha vattuṁ vaṭṭati.",
  "tika-vin05t25:23_15": "Sajjhāyaṁ karontenāpi thero āpucchitabboyeva.",
  "tika-vin05t25:23_16": "Ekaṁ āpucchitvā sajjhāyantassa aparo āgacchati,",
  "tika-vin05t25:23_17": "puna āpucchanakiccaṁ natthi.",
  "tika-vin05t25:23_18": "Sacepi “vissamissāmī”ti ṭhapitassa āgacchati,",
  "tika-vin05t25:23_19": "puna ārabhantena āpucchitabbaṁ.",
  "tika-vin05t25:23_20": "Saṅghatthere anāgateyeva āraddhaṁ sajjhāyantassāpi eseva nayo.",
  "tika-vin05t25:23_21": "Ekena saṅghattherena “maṁ anāpucchāpi yathāsukhaṁ sajjhāyāhī”ti anuññāte yathāsukhaṁ sajjhāyituṁ vaṭṭati,",
  "tika-vin05t25:23_22": "aññasmiṁ pana āgate taṁ āpucchitvāva sajjhāyitabbaṁ.",
  "tika-vin05t25:24_0": "Yasmiṁ pana vihāre sabbeva bhikkhū bālā honti abyattā na jānanti pātimokkhaṁ uddisituṁ,",
  "tika-vin05t25:24_1": "tattha kiṁ kātabbanti?",
  "tika-vin05t25:24_2": "Tehi bhikkhūhi eko bhikkhu sāmantā āvāsā sajjukaṁ pāhetabbo “gacchāvuso,",
  "tika-vin05t25:24_3": "saṁkhittena vā vitthārena vā pātimokkhaṁ pariyāpuṇitvā āgacchāhī”ti.",
  "tika-vin05t25:24_4": "Evañcetaṁ labhetha,",
  "tika-vin05t25:24_5": "iccetaṁ kusalaṁ.",
  "tika-vin05t25:24_6": "No ce labhetha,",
  "tika-vin05t25:24_7": "tehi bhikkhūhi sabbeheva yattha tādisā bhikkhū honti,",
  "tika-vin05t25:24_8": "so āvāso uposathakaraṇatthāya anvaḍḍhamāsaṁ gantabbo,",
  "tika-vin05t25:24_9": "agacchantānaṁ dukkaṭaṁ.",
  "tika-vin05t25:24_10": "Idañca utuvasseyeva,",
  "tika-vin05t25:24_11": "vassāne pana purimikāya pātimokkhuddesakena vinā na vassaṁ upagacchitabbaṁ.",
  "tika-vin05t25:24_12": "Sace so vassūpagatānaṁ pakkamati vā vibbhamati vā kālaṁ vā karoti,",
  "tika-vin05t25:24_13": "aññasmiṁ satiyeva pacchimikāya vasituṁ vaṭṭati,",
  "tika-vin05t25:24_14": "asati aññattha gantabbaṁ,",
  "tika-vin05t25:24_15": "agacchantānaṁ dukkaṭaṁ.",
  "tika-vin05t25:24_16": "Sace pana pacchimikāya pakkamati vā vibbhamati vā kālaṁ vā karoti,",
  "tika-vin05t25:24_17": "māsadvayaṁ vasitabbaṁ.",
  "tika-vin05t25:25_0": "Yattha pana te bālā bhikkhū viharanti abyattā,",
  "tika-vin05t25:25_1": "sace tattha koci bhikkhu āgacchati bahussuto āgatāgamo dhammadharo vinayadharo mātikādharo paṇḍito byatto medhāvī lajjī kukkuccako sikkhākāmo,",
  "tika-vin05t25:25_2": "tehi bhikkhūhi so bhikkhu saṅgahetabbo anuggahetabbo upalāpetabbo,",
  "tika-vin05t25:25_3": "upaṭṭhāpetabbo cuṇṇena mattikāya dantakaṭṭhena mukhodakena.",
  "tika-vin05t25:25_4": "No ce saṅgaheyyuṁ anuggaheyyuṁ upalāpeyyuṁ,",
  "tika-vin05t25:25_5": "upaṭṭhāpeyyuṁ cuṇṇena mattikāya dantakaṭṭhena mukhodakena,",
  "tika-vin05t25:25_6": "sabbesaṁ dukkaṭaṁ.",
  "tika-vin05t25:25_7": "Idha neva therā,",
  "tika-vin05t25:25_8": "na daharā muccanti,",
  "tika-vin05t25:25_9": "sabbehi vārena upaṭṭhāpetabbo.",
  "tika-vin05t25:25_10": "Attano vāre anupaṭṭhahantassa āpatti.",
  "tika-vin05t25:25_11": "Tena pana mahātherānaṁ pariveṇasammajjanadantakaṭṭhadānādīni na sāditabbāni,",
  "tika-vin05t25:25_12": "evampi sati mahātherehi sāyaṁpātaṁ upaṭṭhānaṁ āgantabbaṁ,",
  "tika-vin05t25:25_13": "tena pana tesaṁ āgamanaṁ ñatvā paṭhamataraṁ mahātherānaṁ upaṭṭhānaṁ gantabbaṁ.",
  "tika-vin05t25:25_14": "Sacassa saddhiñcarā bhikkhū upaṭṭhākā atthi,",
  "tika-vin05t25:25_15": "“mayhaṁ upaṭṭhākā atthi,",
  "tika-vin05t25:25_16": "tumhe appossukkā viharathā”ti vattabbaṁ.",
  "tika-vin05t25:25_17": "Athāpissa saddhiñcarā natthi,",
  "tika-vin05t25:25_18": "tasmiṁyeva vihāre eko vā dve vā vattasampannā vadanti “mayaṁ therassa kattabbaṁ karissāma,",
  "tika-vin05t25:25_19": "avasesā phāsu viharantū”ti,",
  "tika-vin05t25:25_20": "sabbesaṁ anāpatti.",
  "tika-vin05t25:26_0": "176.",
  "tika-vin05t25:26_1": "“Yassa siyā āpatti,",
  "tika-vin05t25:26_2": "so āvikareyyā”ti ādivacanato na sāpattikena uposatho kātabbo,",
  "tika-vin05t25:26_3": "tasmā tadahuposathe āpattiṁ sarantena desetabbā.",
  "tika-vin05t25:26_4": "Desentena ca ekaṁ bhikkhuṁ upasaṅkamitvā ekaṁsaṁ uttarāsaṅgaṁ karitvā ukkuṭikaṁ nisīditvā añjaliṁ paggahetvā evaṁ vattabbo “ahaṁ, āvuso,",
  "tika-vin05t25:26_5": "itthannāmaṁ āpattiṁ āpanno,",
  "tika-vin05t25:26_6": "taṁ paṭidesemī”ti.",
  "tika-vin05t25:26_7": "Sace navakataro hoti, “ahaṁ,",
  "tika-vin05t25:26_8": "bhante”ti vattabbaṁ.",
  "tika-vin05t25:26_9": "“Taṁ paṭidesemī”ti idaṁ pana attano attano anurūpavasena “taṁ tuyhamūle,",
  "tika-vin05t25:26_10": "taṁ tumhamūle paṭidesemī”ti vuttepi suvuttameva hoti.",
  "tika-vin05t25:26_11": "Paṭiggāhakenapi attano attano anurūpavasena “passatha, bhante,",
  "tika-vin05t25:26_12": "taṁ āpattiṁ, passasi, āvuso,",
  "tika-vin05t25:26_13": "taṁ āpatti”nti vā vattabbaṁ,",
  "tika-vin05t25:26_14": "puna desakena “āma, āvuso, passāmi, āma, bhante,",
  "tika-vin05t25:26_15": "passāmī”ti vā vattabbaṁ.",
  "tika-vin05t25:26_16": "Puna paṭiggāhakena “āyatiṁ, bhante,",
  "tika-vin05t25:26_17": "saṁvareyyātha, āyatiṁ, āvuso,",
  "tika-vin05t25:26_18": "saṁvareyyāsī”ti vā vattabbaṁ.",
  "tika-vin05t25:26_19": "Evaṁ vutte desakena “sādhu suṭṭhu āvuso saṁvarissāmi,",
  "tika-vin05t25:26_20": "sādhu suṭṭhu, bhante,",
  "tika-vin05t25:26_21": "saṁvarissāmī”ti vā vattabbaṁ.",
  "tika-vin05t25:26_22": "Sace āpattiyā vematiko hoti,",
  "tika-vin05t25:26_23": "ekaṁ bhikkhuṁ upasaṅkamitvā ekaṁsaṁ uttarāsaṅgaṁ karitvā ukkuṭikaṁ nisīditvā añjaliṁ paggahetvā evaṁ vattabbo “ahaṁ, āvuso,",
  "tika-vin05t25:26_24": "itthannāmāya āpattiyā vematiko,",
  "tika-vin05t25:26_25": "yadā nibbematiko bhavissāmi,",
  "tika-vin05t25:26_26": "tadā taṁ āpattiṁ paṭikarissāmī”ti vatvā uposatho kātabbo,",
  "tika-vin05t25:26_27": "pātimokkhaṁ sotabbaṁ,",
  "tika-vin05t25:26_28": "na tveva tappaccayā uposathassa antarāyo kātabbo. “Na,",
  "tika-vin05t25:26_29": "bhikkhave,",
  "tika-vin05t25:26_30": "sabhāgā āpatti desetabbā,",
  "tika-vin05t25:26_31": "yo deseyya,",
  "tika-vin05t25:26_32": "āpatti dukkaṭassa. Na,",
  "tika-vin05t25:26_33": "bhikkhave,",
  "tika-vin05t25:26_34": "sabhāgā āpatti paṭiggahetabbā,",
  "tika-vin05t25:26_35": "yo paṭiggaṇheyya,",
  "tika-vin05t25:26_36": "āpatti dukkaṭassā”ti vacanato yaṁ dvepi janā vikālabhojanādinā sabhāgavatthunā āpattiṁ āpajjanti,",
  "tika-vin05t25:26_37": "evarūpā vatthusabhāgā āpatti neva desetabbā,",
  "tika-vin05t25:26_38": "na ca paṭiggahetabbā.",
  "tika-vin05t25:26_39": "Vikālabhojanapaccayā āpannaṁ pana āpattisabhāgaṁ anatirittabhojanapaccayā āpannassa santike desetuṁ vaṭṭati.",
  "tika-vin05t25:27_0": "Sace pana sabbo saṅgho vikālabhojanādinā sabhāgavatthunā lahukāpattiṁ āpajjati,",
  "tika-vin05t25:27_1": "tattha kiṁ kātabbanti?",
  "tika-vin05t25:27_2": "Tehi bhikkhūhi eko bhikkhu sāmantā āvāsā sajjukaṁ pāhetabbo “gacchāvuso,",
  "tika-vin05t25:27_3": "taṁ āpattiṁ paṭikaritvā āgaccha,",
  "tika-vin05t25:27_4": "mayaṁ te santike āpattiṁ paṭikarissāmā”ti.",
  "tika-vin05t25:27_5": "Evañcetaṁ labhetha,",
  "tika-vin05t25:27_6": "iccetaṁ kusalaṁ.",
  "tika-vin05t25:27_7": "No ce labhetha,",
  "tika-vin05t25:27_8": "byattena bhikkhunā paṭibalena saṅgho ñāpetabbo –",
  "tika-vin05t25:27_9": "“suṇātu me, bhante, saṅgho,",
  "tika-vin05t25:27_10": "ayaṁ sabbo saṅgho sabhāgaṁ āpattiṁ āpanno,",
  "tika-vin05t25:27_11": "yadā aññaṁ bhikkhuṁ suddhaṁ anāpattikaṁ passissati,",
  "tika-vin05t25:27_12": "tadā tassa santike taṁ āpattiṁ paṭikarissatī”ti vatvā uposatho kātabbo.",
  "tika-vin05t25:27_13": "Sace pana vematiko hoti,",
  "tika-vin05t25:27_14": "“suṇātu me, bhante, saṅgho,",
  "tika-vin05t25:27_15": "ayaṁ sabbo saṅgho sabhāgāya āpattiyā vematiko,",
  "tika-vin05t25:27_16": "yadā nibbematiko bhavissati,",
  "tika-vin05t25:27_17": "tadā taṁ āpattiṁ paṭikarissatī”ti vatvā uposatho kātabbo.",
  "tika-vin05t25:27_18": "Sace panettha koci “taṁ sabhāgaṁ āpattiṁ desetuṁ vaṭṭatī”ti maññamāno ekassa santike deseti,",
  "tika-vin05t25:27_19": "desitā sudesitāva.",
  "tika-vin05t25:27_20": "Aññaṁ pana desanāpaccayā desako paṭiggahaṇapaccayā paṭiggāhako cāti ubhopi dukkaṭaṁ āpajjanti,",
  "tika-vin05t25:27_21": "taṁ nānāvatthukaṁ hoti,",
  "tika-vin05t25:27_22": "tasmā aññamaññaṁ desetabbaṁ.",
  "tika-vin05t25:27_23": "Ettāvatā te nirāpattikā honti,",
  "tika-vin05t25:27_24": "tesaṁ santike sesehi sabhāgāpattiyo desetabbā vā ārocetabbā vā.",
  "tika-vin05t25:27_25": "Sace te evaṁ akatvā uposathaṁ karonti,",
  "tika-vin05t25:27_26": "“pārisuddhiṁ āyasmanto ārocethā”tiādinā nayena sāpattikassa uposathakaraṇe paññattaṁ dukkaṭaṁ āpajjanti.",
  "tika-vin05t25:28_0": "Sace koci bhikkhu pātimokkhe uddissamāne āpattiṁ sarati,",
  "tika-vin05t25:28_1": "tena bhikkhunā sāmanto bhikkhu evaṁ vattabbo “ahaṁ, āvuso,",
  "tika-vin05t25:28_2": "itthannāmaṁ āpattiṁ āpanno,",
  "tika-vin05t25:28_3": "ito vuṭṭhahitvā taṁ āpattiṁ paṭikarissāmī”ti.",
  "tika-vin05t25:28_4": "Sāmanto ca bhikkhu sabhāgoyeva vattabbo.",
  "tika-vin05t25:28_5": "Visabhāgassa hi vuccamāne bhaṇḍanakalahasaṅghabhedādīnipi honti,",
  "tika-vin05t25:28_6": "tasmā tassa avatvā “ito vuṭṭhahitvā paṭikarissāmī”ti ābhogaṁ katvā uposatho kātabbo.",
  "tika-vin05t25:28_7": "Sace pana koci pātimokkhe uddissamāne āpattiyā vematiko hoti,",
  "tika-vin05t25:28_8": "tenapi sabhāgoyeva sāmanto bhikkhu evaṁ vattabbo “ahaṁ, āvuso,",
  "tika-vin05t25:28_9": "itthannāmāya āpattiyā vematiko,",
  "tika-vin05t25:28_10": "yadā nibbematiko bhavissāmi,",
  "tika-vin05t25:28_11": "tadā taṁ āpattiṁ paṭikarissāmī”ti.",
  "tika-vin05t25:28_12": "Evañca vatvā uposatho kātabbo,",
  "tika-vin05t25:28_13": "pātimokkhaṁ sotabbaṁ,",
  "tika-vin05t25:28_14": "na tveva tappaccayā uposathassa antarāyo kātabbo.",
  "tika-vin05t25:29_0": "177. “Anujānāmi, bhikkhave, uposathāgāraṁ sammajjitu”nti ādivacanato –",
  "tika-vin05t25:30_0": "“Sammajjanī padīpo ca, udakaṁ āsanena ca;",
  "tika-vin05t25:31_0": "Uposathassa etāni, pubbakaraṇanti vuccatī”ti. –",
  "tika-vin05t25:32_0": "Evaṁ vuttaṁ catubbidhaṁ pubbakaraṇaṁ katvāva uposatho kātabbo.",
  "tika-vin05t25:32_1": "Kena pana taṁ kātabbanti?",
  "tika-vin05t25:32_2": "“Anujānāmi,",
  "tika-vin05t25:32_3": "bhikkhave,",
  "tika-vin05t25:32_4": "therena bhikkhunā navaṁ bhikkhuṁ āṇāpetuṁ, na,",
  "tika-vin05t25:32_5": "bhikkhave,",
  "tika-vin05t25:32_6": "therena āṇattena agilānena na sammajjitabbaṁ,",
  "tika-vin05t25:32_7": "yo na sammajjeyya,",
  "tika-vin05t25:32_8": "āpatti dukkaṭassā”tiādivacanato yo therena āṇatto,",
  "tika-vin05t25:32_9": "tena kātabbaṁ.",
  "tika-vin05t25:32_10": "Āṇāpentena ca kiñci kammaṁ karonto vā sadākālameva eko vā bhāranittharaṇako vā sarabhāṇakadhammakathikādīsu",
  "tika-vin05t25:32_11": "aññataro vā na uposathāgārasammajjanatthaṁ āṇāpetabbo,",
  "tika-vin05t25:32_12": "avasesā pana vārena āṇāpetabbā.",
  "tika-vin05t25:32_13": "Sace āṇatto sammuñjaniṁ tāvakālikampi na labhati,",
  "tika-vin05t25:32_14": "sākhābhaṅgaṁ kappiyaṁ kāretvā sammajjitabbaṁ,",
  "tika-vin05t25:32_15": "tampi alabhantassa laddhakappiyaṁ hoti.",
  "tika-vin05t25:33_0": "Āsanapaññāpanatthaṁ āṇattena ca sace uposathāgāre āsanāni natthi,",
  "tika-vin05t25:33_1": "saṅghikāvāsato āharitvā paññapetvā puna āharitabbāni,",
  "tika-vin05t25:33_2": "āsanesu asati kaṭasārakepi taṭṭikāyopi paññāpetuṁ vaṭṭati,",
  "tika-vin05t25:33_3": "taṭṭikāsupi asati sākhābhaṅgāni kappiyaṁ kāretvā paññapetabbāni,",
  "tika-vin05t25:33_4": "kappiyakārakaṁ alabhantassa laddhakappiyaṁ hoti.",
  "tika-vin05t25:34_0": "Padīpakaraṇatthaṁ āṇāpentena pana “asukasmiṁ nāma okāse telaṁ vā vaṭṭi vā kapallikā vā atthi,",
  "tika-vin05t25:34_1": "taṁ gahetvā karohī”ti vattabbo.",
  "tika-vin05t25:34_2": "Sace telādīni natthi,",
  "tika-vin05t25:34_3": "pariyesitabbāni,",
  "tika-vin05t25:34_4": "pariyesitvā alabhantassa laddhakappiyaṁ hoti.",
  "tika-vin05t25:34_5": "Apica kapāle aggipi jāletabbo.",
  "tika-vin05t25:35_0": "“Chandapārisuddhiutukkhānaṁ, bhikkhugaṇanāca ovādo;",
  "tika-vin05t25:36_0": "Uposathassa etāni, pubbakiccanti vuccatī”ti. –",
  "tika-vin05t25:37_0": "Evaṁ vuttaṁ pana catubbidhampi pubbakiccaṁ pubbakaraṇato pacchā kātabbaṁ.",
  "tika-vin05t25:37_1": "Tampi hi akatvā uposatho na kātabbo.",
  "tika-vin05t25:38_0": "178.",
  "tika-vin05t25:38_1": "Yadi saṅghassa pattakallaṁ,",
  "tika-vin05t25:38_2": "saṅgho uposathaṁ kareyyā”ti vacanato yadā saṅghassa uposathakammaṁ pattakallaṁ hoti,",
  "tika-vin05t25:38_3": "tadā taṁ kātabbaṁ,",
  "tika-vin05t25:38_4": "pattakallañca nāmetaṁ catūhi aṅgehi saṅgahitaṁ.",
  "tika-vin05t25:38_5": "Tenāhu aṭṭhakathācariyā –",
  "tika-vin05t25:39_0": "“Uposatho yāvatikā ca bhikkhū kammappattā,",
  "tika-vin05t25:40_0": "Sabhāgāpattiyo ca na vijjanti;",
  "tika-vin05t25:41_0": "Vajjanīyā ca puggalā tasmiṁ na honti,",
  "tika-vin05t25:42_0": "Pattakallanti vuccatī”ti. ;",
  "tika-vin05t25:43_0": "Tattha uposathoti tīsu uposathadivasesu aññataradivaso.",
  "tika-vin05t25:43_1": "Tasmiñhi sati idaṁ saṅghassa uposathakammaṁ pattakallaṁ nāma hoti, nāsati.",
  "tika-vin05t25:43_2": "Yathāha “na ca,",
  "tika-vin05t25:43_3": "bhikkhave,",
  "tika-vin05t25:43_4": "anuposathe uposatho kātabbo”ti.",
  "tika-vin05t25:44_0": "Yāvatikā ca bhikkhū kammappattāti yattakā bhikkhū tassa uposathakammassa pattā yuttā anurūpā sabbantimena paricchedena cattāro pakatattā,",
  "tika-vin05t25:44_1": "te ca kho hatthapāsaṁ avijahitvā ekasīmāyaṁ ṭhitā.",
  "tika-vin05t25:44_2": "Tesu hi catūsu bhikkhūsu ekasīmāyaṁ hatthapāsaṁ avijahitvā ṭhitesveva taṁ saṅghassa uposathakammaṁ pattakallaṁ nāma hoti,",
  "tika-vin05t25:44_3": "na itarathā.",
  "tika-vin05t25:44_4": "Yathāha “anujānāmi,",
  "tika-vin05t25:44_5": "bhikkhave,",
  "tika-vin05t25:44_6": "catunnaṁ pātimokkhaṁ uddisitu”nti.",
  "tika-vin05t25:45_0": "Sabhāgāpattiyo ca na vijjantīti ettha yaṁ sabbo saṅgho vikālabhojanādinā sabhāgavatthunā lahukāpattiṁ āpajjati,",
  "tika-vin05t25:45_1": "evarūpā vatthusabhāgā sabhāgāti vuccati.",
  "tika-vin05t25:45_2": "Etāsu avijjamānāsupi sabhāgāsu vijjamānāsupi pattakallaṁ hotiyeva.",
  "tika-vin05t25:46_0": "Vajjanīyā ca puggalā tasmiṁ na hontīti “na,",
  "tika-vin05t25:46_1": "bhikkhave,",
  "tika-vin05t25:46_2": "sagahaṭṭhāya parisāya pātimokkhaṁ uddisitabba”nti vacanato gahaṭṭho ca, “na,",
  "tika-vin05t25:46_3": "bhikkhave,",
  "tika-vin05t25:46_4": "bhikkhuniyā nisinnaparisāya pātimokkhaṁ uddisitabba”ntiādinā nayena vuttā bhikkhunī,",
  "tika-vin05t25:46_5": "sikkhamānā, sāmaṇero, sāmaṇerī,",
  "tika-vin05t25:46_6": "sikkhāpaccakkhātako,",
  "tika-vin05t25:46_7": "antimavatthuajjhāpannako,",
  "tika-vin05t25:46_8": "āpattiyā adassane ukkhittako,",
  "tika-vin05t25:46_9": "āpattiyā appaṭikamme ukkhittako,",
  "tika-vin05t25:46_10": "pāpikāya diṭṭhiyā appaṭinissagge ukkhittako, paṇḍako,",
  "tika-vin05t25:46_11": "theyyasaṁvāsako,",
  "tika-vin05t25:46_12": "titthiyapakkantako,",
  "tika-vin05t25:46_13": "tiracchānagato,",
  "tika-vin05t25:46_14": "mātughātako,",
  "tika-vin05t25:46_15": "pitughātako,",
  "tika-vin05t25:46_16": "arahantaghātako,",
  "tika-vin05t25:46_17": "bhikkhunīdūsako,",
  "tika-vin05t25:46_18": "saṅghabhedako,",
  "tika-vin05t25:46_19": "lohituppādako,",
  "tika-vin05t25:46_20": "ubhatobyañjanakoti ime vīsati cāti ekavīsati puggalā vajjanīyā nāma.",
  "tika-vin05t25:46_21": "Te hatthapāsato bahikaraṇavasena vajjetabbā.",
  "tika-vin05t25:46_22": "Etesu hi tividhe ukkhittake sati uposathaṁ karonto saṅgho pācittiyaṁ āpajjati,",
  "tika-vin05t25:46_23": "sesesu dukkaṭaṁ,",
  "tika-vin05t25:46_24": "ettha ca tiracchānagatoti yassa upasampadā paṭikkhittā.",
  "tika-vin05t25:46_25": "Titthiyā gahaṭṭheneva saṅgahitā.",
  "tika-vin05t25:46_26": "Etepi hi vajjanīyā.",
  "tika-vin05t25:46_27": "Evaṁ pattakallaṁ imehi catūhi aṅgehi saṅgahitanti veditabbaṁ.",
  "tika-vin05t25:46_28": "Idañca sabbaṁ pavāraṇākammepi yojetvā dassetabbaṁ. “Na,",
  "tika-vin05t25:46_29": "bhikkhave,",
  "tika-vin05t25:46_30": "pātimokkhuddesakena sañcicca na sāvetabbaṁ,",
  "tika-vin05t25:46_31": "yo na sāveyya,",
  "tika-vin05t25:46_32": "āpatti dukkaṭassa.",
  "tika-vin05t25:46_33": "Anujānāmi,",
  "tika-vin05t25:46_34": "bhikkhave,",
  "tika-vin05t25:46_35": "pātimokkhuddesakena vāyamituṁ ‘kathaṁ sāveyya’nti,",
  "tika-vin05t25:46_36": "vāyamantassa anāpattī”ti vacanato pātimokkhuddesakena parisaṁ sāvetuṁ vāyamitabbanti.",
  "tika-vin05t25:47_0": "Iti pāḷimuttakavinayavinicchayasaṅgahe",
  "tika-vin05t25:48_0": "Uposathapavāraṇāvinicchayakathā samattā."
}