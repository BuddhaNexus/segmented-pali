{
  "anya-e0102n10:0_0": "22. Ñāṇadassanavisuddhiniddeso",
  "anya-e0102n10:1_0": "Paṭhamamaggañāṇakathā",
  "anya-e0102n10:2_0": "806.",
  "anya-e0102n10:2_1": "Ito paraṁ gotrabhuñāṇaṁ hoti,",
  "anya-e0102n10:2_2": "taṁ maggassa āvajjanaṭṭhāniyattā neva paṭipadāñāṇadassanavisuddhiṁ na ñāṇadassanavisuddhiṁ bhajati,",
  "anya-e0102n10:2_3": "antarā abbohārikameva hoti.",
  "anya-e0102n10:2_4": "Vipassanāsote patitattā pana vipassanāti saṅkhaṁ gacchati.",
  "anya-e0102n10:2_5": "Sotāpattimaggo sakadāgāmimaggo anāgāmimaggo arahattamaggoti imesu pana catūsu maggesu ñāṇaṁ ñāṇadassanavisuddhi nāma.",
  "anya-e0102n10:3_0": "Tattha paṭhamamaggañāṇaṁ tāva sampādetukāmena aññaṁ kiñci kātabbaṁ nāma natthi.",
  "anya-e0102n10:3_1": "Yañhi anena kātabbaṁ siyā,",
  "anya-e0102n10:3_2": "taṁ anulomāvasānaṁ vipassanaṁ uppādentena katameva.",
  "anya-e0102n10:3_3": "Evaṁ uppannaanulomañāṇassa panassa tehi tīhipi anulomañāṇehi attano balānurūpena thūlathūle saccapaṭicchādake",
  "anya-e0102n10:3_4": "tamamhi antaradhāpite sabbasaṅkhāragatesu cittaṁ na pakkhandati,",
  "anya-e0102n10:3_5": "na santiṭṭhati,",
  "anya-e0102n10:3_6": "nādhimuccati,",
  "anya-e0102n10:3_7": "na sajjati,",
  "anya-e0102n10:3_8": "na laggati,",
  "anya-e0102n10:3_9": "na bajjhati.",
  "anya-e0102n10:3_10": "Padumapalāsato udakaṁ viya patilīyati patikuṭati pativattati.",
  "anya-e0102n10:3_11": "Sabbaṁ nimittārammaṇampi sabbaṁ pavattārammaṇampi palibodhato upaṭṭhāti.",
  "anya-e0102n10:3_12": "Athassa sabbasmiṁ nimittapavattārammaṇe palibodhato upaṭṭhite anulomañāṇassa āsevanante animittaṁ appavattaṁ",
  "anya-e0102n10:3_13": "visaṅkhāraṁ nirodhaṁ nibbānaṁ ārammaṇaṁ kurumānaṁ puthujjanagottaṁ puthujjanasaṅkhaṁ puthujjanabhūmiṁ",
  "anya-e0102n10:3_14": "atikkamamānaṁ ariyagottaṁ ariyasaṅkhaṁ ariyabhūmiṁ okkamamānaṁ nibbānārammaṇe paṭhamāvaṭṭanapaṭhamābhogapaṭhamasamannāhārabhūtaṁ",
  "anya-e0102n10:3_15": "maggassa anantarasamanantarāsevanaupanissayanatthivigatavasena chahi ākārehi paccayabhāvaṁ sādhayamānaṁ",
  "anya-e0102n10:3_16": "sikhāppattaṁ vipassanāya muddhabhūtaṁ apunarāvaṭṭakaṁ uppajjati gotrabhuñāṇaṁ.",
  "anya-e0102n10:4_0": "Yaṁ sandhāya vuttaṁ –",
  "anya-e0102n10:5_0": "“Kathaṁ bahiddhā vuṭṭhānavivaṭṭane paññā gotrabhuñāṇaṁ?",
  "anya-e0102n10:5_1": "Uppādaṁ abhibhuyyatīti gotrabhu.",
  "anya-e0102n10:5_2": "Pavattaṁ…pe…",
  "anya-e0102n10:5_3": "upāyāsaṁ abhibhuyyatīti gotrabhu.",
  "anya-e0102n10:5_4": "Bahiddhā saṅkhāranimittaṁ abhibhuyyatīti gotrabhu.",
  "anya-e0102n10:5_5": "Anuppādaṁ pakkhandatīti gotrabhu.",
  "anya-e0102n10:5_6": "Appavattaṁ…pe…",
  "anya-e0102n10:5_7": "anupāyāsaṁ nirodhaṁ nibbānaṁ pakkhandatīti gotrabhu.",
  "anya-e0102n10:5_8": "Uppādaṁ abhibhuyyitvā anuppādaṁ pakkhandatīti gotrabhū”ti sabbaṁ vitthāretabbaṁ.",
  "anya-e0102n10:6_0": "807.",
  "anya-e0102n10:6_1": "Tatrāyaṁ ekāvajjanena ekavīthiyaṁ pavattamānānampi anulomagotrabhūnaṁ nānārammaṇe pavattanākāradīpikā upamā –",
  "anya-e0102n10:6_2": "yathā hi mahāmātikaṁ laṅghitvā paratīre patiṭṭhātukāmo puriso vegena dhāvitvā mātikāya orimatīre rukkhasākhāya",
  "anya-e0102n10:6_3": "bandhitvā olambitaṁ rajjuṁ vā yaṭṭhiṁ vā gahetvā ullaṅghitvā paratīraninnapoṇapabbhārakāyo hutvā paratīrassa",
  "anya-e0102n10:6_4": "uparibhāgaṁ patto taṁ muñcitvā vedhamāno paratīre patitvā saṇikaṁ patiṭṭhāti,",
  "anya-e0102n10:6_5": "evamevāyaṁ yogāvacaropi bhavayonigatiṭṭhitinivāsānaṁ paratīrabhūte nibbāne patiṭṭhātukāmo udayabbayānupassanādinā",
  "anya-e0102n10:6_6": "vegena dhāvitvā attabhāvarukkhasākhāya bandhitvā olambitaṁ rūparajjuṁ vā vedanādīsu aññataradaṇḍaṁ vā",
  "anya-e0102n10:6_7": "aniccanti vā dukkhanti vā anattāti vāti anulomāvajjanena gahetvā taṁ amuñcamānova paṭhamena anulomacittena",
  "anya-e0102n10:6_8": "ullaṅghitvā dutiyena paratīraninnapoṇapabbhārakāyo viya nibbānaninnapoṇapabbhāramānaso hutvā tatiyena",
  "anya-e0102n10:6_9": "paratīrassa uparibhāgaṁ patto viya idāni pattabbassa nibbānassa āsanno hutvā tassa cittassa nirodhena",
  "anya-e0102n10:6_10": "taṁ saṅkhārārammaṇaṁ muñcitvā gotrabhucittena visaṅkhāre paratīrabhūte nibbāne patati.",
  "anya-e0102n10:6_11": "Ekārammaṇe pana aladdhāsevanatāya vedhamāno so puriso viya na tāva suppatiṭṭhito hoti,",
  "anya-e0102n10:6_12": "tato maggañāṇena patiṭṭhātīti.",
  "anya-e0102n10:7_0": "808.",
  "anya-e0102n10:7_1": "Tattha anulomaṁ saccapaṭicchādakaṁ kilesatamaṁ vinodetuṁ sakkoti,",
  "anya-e0102n10:7_2": "na nibbānamārammaṇaṁ kātuṁ.",
  "anya-e0102n10:7_3": "Gotrabhu nibbānameva ārammaṇaṁ kātuṁ sakkoti,",
  "anya-e0102n10:7_4": "na saccapaṭicchādakaṁ tamaṁ vinodetuṁ.",
  "anya-e0102n10:7_5": "Tatrāyaṁ upamā –",
  "anya-e0102n10:7_6": "eko kira cakkhumā puriso “nakkhattayogaṁ jānissāmī”ti rattibhāge nikkhamitvā candaṁ passituṁ uddhaṁ ullokesi,",
  "anya-e0102n10:7_7": "tassa valāhakehi paṭicchannattā cando na paññāyittha.",
  "anya-e0102n10:7_8": "Atheko vāto uṭṭhahitvā thūlathūle valāhake viddhaṁseti.",
  "anya-e0102n10:7_9": "Aparo majjhime,",
  "anya-e0102n10:7_10": "aparo sukhumeti.",
  "anya-e0102n10:7_11": "Tato so puriso vigatavalāhake nabhe candaṁ disvā nakkhattayogaṁ aññāsi.",
  "anya-e0102n10:8_0": "Tattha tayo valāhakā viya saccapaṭicchādakathūlamajjhimasukhumaṁ kilesandhakāraṁ,",
  "anya-e0102n10:8_1": "tayo vātā viya tīṇi anulomacittāni,",
  "anya-e0102n10:8_2": "cakkhumā puriso viya gotrabhuñāṇaṁ,",
  "anya-e0102n10:8_3": "cando viya nibbānaṁ,",
  "anya-e0102n10:8_4": "ekekassa vātassa yathākkamena valāhakaviddhaṁsanaṁ viya ekekassa anulomacittassa saccapaṭicchādakatamavinodanaṁ,",
  "anya-e0102n10:8_5": "vigatavalāhake nabhe tassa purisassa visuddhacandadassanaṁ viya vigate saccapaṭicchādake tame gotrabhuñāṇassa visuddhanibbānadassanaṁ.",
  "anya-e0102n10:9_0": "Yatheva hi tayo vātā candapaṭicchādake valāhakeyeva viddhaṁsetuṁ sakkonti,",
  "anya-e0102n10:9_1": "na candaṁ daṭṭhuṁ,",
  "anya-e0102n10:9_2": "evaṁ anulomāni saccapaṭicchādakaṁ tamaññeva vinodetuṁ sakkonti,",
  "anya-e0102n10:9_3": "na nibbānaṁ daṭṭhuṁ.",
  "anya-e0102n10:9_4": "Yathā so puriso candameva daṭṭhuṁ sakkoti,",
  "anya-e0102n10:9_5": "na valāhake viddhaṁsetuṁ,",
  "anya-e0102n10:9_6": "evaṁ gotrabhuñāṇaṁ nibbānameva daṭṭhuṁ sakkoti,",
  "anya-e0102n10:9_7": "na kilesatamaṁ vinodetuṁ.",
  "anya-e0102n10:9_8": "Teneva cetaṁ maggassa āvajjananti vuccati.",
  "anya-e0102n10:9_9": "Tañhi anāvajjanampi samānaṁ āvajjanaṭṭhāne ṭhatvā “evaṁ nibbattāhī”ti maggassa saññaṁ datvā viya nirujjhati.",
  "anya-e0102n10:9_10": "Maggopi tena dinnasaññaṁ amuñcitvāva avīcisantativasena taṁ ñāṇaṁ anuppabandhamāno anibbiddhapubbaṁ apadālitapubbaṁ",
  "anya-e0102n10:9_11": "lobhakkhandhaṁ dosakkhandhaṁ mohakkhandhaṁ nibbijjhamānova padālayamānova nibbattati.",
  "anya-e0102n10:10_0": "809.",
  "anya-e0102n10:10_1": "Tatrāyaṁ upamā –",
  "anya-e0102n10:10_2": "eko kira issāso aṭṭhausabhamatte padese phalakasataṁ ṭhapāpetvā vatthena mukhaṁ veṭhetvā saraṁ sannahitvā cakkayante aṭṭhāsi.",
  "anya-e0102n10:10_3": "Añño puriso cakkayantaṁ āvijjhitvā yadā issāsassa phalakaṁ abhimukhaṁ hoti,",
  "anya-e0102n10:10_4": "tadā tattha daṇḍakena saññaṁ deti.",
  "anya-e0102n10:10_5": "Issāso daṇḍakasaññaṁ amuñcitvāva saraṁ khipitvā phalakasataṁ nibbijjhati.",
  "anya-e0102n10:10_6": "Tattha daṇḍakasaññaṁ viya gotrabhuñāṇaṁ,",
  "anya-e0102n10:10_7": "issāso viya maggañāṇaṁ.",
  "anya-e0102n10:10_8": "Issāsassa daṇḍakasaññaṁ amuñcitvāva phalakasatanibbijjhanaṁ viya maggañāṇassa gotrabhuñāṇena dinnasaññaṁ",
  "anya-e0102n10:10_9": "amuñcitvāva nibbānaṁ ārammaṇaṁ katvā anibbiddhapubbānaṁ apadālitapubbānaṁ lobhadosamohakkhandhānaṁ nibbijjhanapadālanaṁ.",
  "anya-e0102n10:11_0": "810.",
  "anya-e0102n10:11_1": "Na kevalañcesa maggo lobhakkhandhādīnaṁ nibbijjhanameva karoti,",
  "anya-e0102n10:11_2": "apica kho anamataggasaṁsāravaṭṭadukkhasamuddaṁ soseti,",
  "anya-e0102n10:11_3": "sabbaapāyadvārāni pidahati,",
  "anya-e0102n10:11_4": "sattannaṁ ariyadhanānaṁ sammukhībhāvaṁ karoti,",
  "anya-e0102n10:11_5": "aṭṭhaṅgikaṁ micchāmaggaṁ pajahati,",
  "anya-e0102n10:11_6": "sabbaverabhayāni vūpasameti,",
  "anya-e0102n10:11_7": "sammāsambuddhassa orasaputtabhāvaṁ upaneti,",
  "anya-e0102n10:11_8": "aññesañca anekasatānaṁ ānisaṁsānaṁ paṭilābhāya saṁvattatīti evaṁ anekānisaṁsadāyakena sotāpattimaggena sampayuttaṁ ñāṇaṁ sotāpattimagge ñāṇanti.",
  "anya-e0102n10:12_0": "Paṭhamamaggañāṇaṁ niṭṭhitaṁ.",
  "anya-e0102n10:13_0": "Sotāpannapuggalakathā",
  "anya-e0102n10:14_0": "811.",
  "anya-e0102n10:14_1": "Imassa pana ñāṇassa anantaraṁ tasseva vipākabhūtāni dve tīṇi vā phalacittāni uppajjanti.",
  "anya-e0102n10:14_2": "Anantaravipākattāyeva hi lokuttarakusalānaṁ “samādhimānantarikaññamāhū”ti ca “dandhaṁ ānantarikaṁ pāpuṇāti āsavānaṁ khayāyā”ti ca ādi vuttaṁ.",
  "anya-e0102n10:14_3": "Keci pana ekaṁ dve tīṇi cattāri vā phalacittānīti vadanti,",
  "anya-e0102n10:14_4": "taṁ na gahetabbaṁ.",
  "anya-e0102n10:15_0": "Anulomassa hi āsevanante gotrabhuñāṇaṁ uppajjati.",
  "anya-e0102n10:15_1": "Tasmā sabbantimena paricchedena dvīhi anulomacittehi bhavitabbaṁ.",
  "anya-e0102n10:15_2": "Na hi ekaṁ āsevanapaccayaṁ labhati,",
  "anya-e0102n10:15_3": "sattacittaparamā ca ekāvajjanavīthi.",
  "anya-e0102n10:15_4": "Tasmā yassa dve anulomāni,",
  "anya-e0102n10:15_5": "tassa tatiyaṁ gotrabhu catutthaṁ maggacittaṁ tīṇi phalacittāni honti.",
  "anya-e0102n10:15_6": "Yassa tīṇi anulomāni,",
  "anya-e0102n10:15_7": "tassa catutthaṁ gotrabhu pañcamaṁ maggacittaṁ dve phalacittāni honti.",
  "anya-e0102n10:15_8": "Tena vuttaṁ “dve tīṇi vā phalacittāni uppajjantī”ti.",
  "anya-e0102n10:16_0": "Keci pana yassa cattāri anulomāni,",
  "anya-e0102n10:16_1": "tassa pañcamaṁ gotrabhu chaṭṭhaṁ maggacittaṁ ekaṁ phalacittanti vadanti,",
  "anya-e0102n10:16_2": "taṁ pana yasmā catutthaṁ pañcamaṁ vā appeti,",
  "anya-e0102n10:16_3": "na tato paraṁ āsannabhavaṅgattāti paṭikkhittaṁ.",
  "anya-e0102n10:16_4": "Tasmā na sārato paccetabbaṁ.",
  "anya-e0102n10:17_0": "812.",
  "anya-e0102n10:17_1": "Ettāvatā ca panesa sotāpanno nāma dutiyo ariyapuggalo hoti.",
  "anya-e0102n10:17_2": "Bhusaṁ pamattopi hutvā sattakkhattuṁ devesu ca manussesu ca sandhāvitvā saṁsaritvā dukkhassantassa karaṇasamattho hoti.",
  "anya-e0102n10:17_3": "Phalapariyosāne panassa cittaṁ bhavaṅgaṁ otarati,",
  "anya-e0102n10:17_4": "tato bhavaṅgaṁ upacchinditvā maggapaccavekkhaṇatthāya uppajjati manodvārāvajjanaṁ,",
  "anya-e0102n10:17_5": "tasmiṁ niruddhe paṭipāṭiyā satta maggapaccavekkhaṇajavanānīti.",
  "anya-e0102n10:17_6": "Puna bhavaṅgaṁ otaritvā teneva nayena phalādīnaṁ paccavekkhaṇatthāya āvajjanādīni uppajjanti.",
  "anya-e0102n10:17_7": "Yesaṁ uppattiyā esa maggaṁ paccavekkhati,",
  "anya-e0102n10:17_8": "phalaṁ paccavekkhati,",
  "anya-e0102n10:17_9": "pahīnakilese paccavekkhati,",
  "anya-e0102n10:17_10": "avasiṭṭhakilese paccavekkhati,",
  "anya-e0102n10:17_11": "nibbānaṁ paccavekkhati.",
  "anya-e0102n10:18_0": "So hi “iminā vatāhaṁ maggena āgato”ti maggaṁ paccavekkhati,",
  "anya-e0102n10:18_1": "tato “ayaṁ me ānisaṁso laddho”ti phalaṁ paccavekkhati.",
  "anya-e0102n10:18_2": "Tato “ime nāma me kilesā pahīnā”ti pahīnakilese paccavekkhati.",
  "anya-e0102n10:18_3": "Tato “ime nāma me kilesā avasiṭṭhā”ti uparimaggattayavajjhe kilese paccavekkhati.",
  "anya-e0102n10:18_4": "Avasāne ca “ayaṁ me dhammo ārammaṇato paṭividdho”ti amataṁ nibbānaṁ paccavekkhati.",
  "anya-e0102n10:18_5": "Iti sotāpannassa ariyasāvakassa pañca paccavekkhaṇāni honti.",
  "anya-e0102n10:18_6": "Yathā ca sotāpannassa,",
  "anya-e0102n10:18_7": "evaṁ sakadāgāmianāgāmīnampi.",
  "anya-e0102n10:18_8": "Arahato pana avasiṭṭhakilesapaccavekkhaṇaṁ nāma natthīti.",
  "anya-e0102n10:18_9": "Evaṁ sabbānipi ekūnavīsati paccavekkhaṇāni nāma.",
  "anya-e0102n10:19_0": "Ukkaṭṭhaparicchedoyeva ceso.",
  "anya-e0102n10:19_1": "Pahīnāvasiṭṭhakilesapaccavekkhaṇañhi sekkhānampi hoti vā na vā.",
  "anya-e0102n10:19_2": "Tassa hi paccavekkhaṇassa abhāveneva mahānāmo bhagavantaṁ pucchi “kosu nāma me dhammo ajjhattaṁ appahīno,",
  "anya-e0102n10:19_3": "yena me ekadā lobhadhammāpi cittaṁ pariyādāya tiṭṭhantī”ti sabbaṁ vitthārato veditabbaṁ.",
  "anya-e0102n10:20_0": "Dutiyamaggañāṇakathā",
  "anya-e0102n10:21_0": "813.",
  "anya-e0102n10:21_1": "Evaṁ paccavekkhitvā pana so sotāpanno ariyasāvako tasmiññeva vā āsane nisinno,",
  "anya-e0102n10:21_2": "aparena vā samayena kāmarāgabyāpādānaṁ tanubhāvāya dutiyāya bhūmiyā pattiyā yogaṁ karoti.",
  "anya-e0102n10:21_3": "So indriyabalabojjhaṅgāni samodhānetvā tadeva rūpavedanāsaññāsaṅkhāraviññāṇabhedaṁ saṅkhāragataṁ aniccaṁ dukkhamanattāti ñāṇena parimaddati,",
  "anya-e0102n10:21_4": "parivatteti,",
  "anya-e0102n10:21_5": "vipassanāvīthiṁ ogāhati.",
  "anya-e0102n10:21_6": "Tassevaṁ paṭipannassa vuttanayeneva saṅkhārupekkhāvasāne ekāvajjanena anulomagotrabhuñāṇesu uppannesu gotrabhuanantaraṁ sakadāgāmimaggo uppajjati.",
  "anya-e0102n10:21_7": "Tena sampayuttaṁ ñāṇaṁ sakadāgāmimagge ñāṇanti.",
  "anya-e0102n10:22_0": "Dutiyañāṇaṁ niṭṭhitaṁ.",
  "anya-e0102n10:23_0": "Tatiyamaggañāṇakathā",
  "anya-e0102n10:24_0": "814.",
  "anya-e0102n10:24_1": "Imassāpi ñāṇassa anantaraṁ vuttanayeneva phalacittāni veditabbāni.",
  "anya-e0102n10:24_2": "Ettāvatā cesa sakadāgāmī nāma catuttho ariyapuggalo hoti sakiṁdeva imaṁ lokaṁ āgantvā dukkhassantakaraṇasamattho.",
  "anya-e0102n10:24_3": "Tato paraṁ paccavekkhaṇaṁ vuttanayameva.",
  "anya-e0102n10:25_0": "Evaṁ paccavekkhitvā ca so sakadāgāmī ariyasāvako tasmiññeva vā āsane nisinno aparena vā samayena kāmarāgabyāpādānaṁ",
  "anya-e0102n10:25_1": "anavasesappahānāya tatiyāya bhūmiyā pattiyā yogaṁ karoti,",
  "anya-e0102n10:25_2": "so indriyabalabojjhaṅgāni samodhānetvā tadeva saṅkhāragataṁ aniccaṁ dukkhamanattāti ñāṇena parimaddati,",
  "anya-e0102n10:25_3": "parivatteti,",
  "anya-e0102n10:25_4": "vipassanāvīthiṁ ogāhati.",
  "anya-e0102n10:25_5": "Tassevaṁ paṭipannassa vuttanayeneva saṅkhārupekkhāvasāne ekāvajjanena anulomagotrabhuñāṇesu uppannesu gotrabhuanantaraṁ anāgāmimaggo uppajjati,",
  "anya-e0102n10:25_6": "tena sampayuttaṁ ñāṇaṁ anāgāmimagge ñāṇanti.",
  "anya-e0102n10:26_0": "Tatiyañāṇaṁ niṭṭhitaṁ.",
  "anya-e0102n10:27_0": "Catutthamaggañāṇakathā",
  "anya-e0102n10:28_0": "815.",
  "anya-e0102n10:28_1": "Imassapi ñāṇassa anantaraṁ vuttanayeneva phalacittāni veditabbāni.",
  "anya-e0102n10:28_2": "Ettāvatā cesa anāgāmī nāma chaṭṭho ariyapuggalo hoti opapātiko tatthaparinibbāyī anāvattidhammo paṭisandhivasena imaṁ lokaṁ puna anāgantā.",
  "anya-e0102n10:28_3": "Tato paraṁ paccavekkhaṇaṁ vuttanayameva.",
  "anya-e0102n10:29_0": "Evaṁ paccavekkhitvā ca so anāgāmī ariyasāvako tasmiññeva vā āsane nisinno,",
  "anya-e0102n10:29_1": "aparena vā samayena rūpārūparāgamānauddhaccaavijjānaṁ anavasesappahānāya catutthāya bhūmiyā pattiyā yogaṁ karoti,",
  "anya-e0102n10:29_2": "so indriyabalabojjhaṅgāni samodhānetvā tadeva saṅkhāragataṁ aniccaṁ dukkhamanattāti ñāṇena parimaddati,",
  "anya-e0102n10:29_3": "parivatteti,",
  "anya-e0102n10:29_4": "vipassanāvīthiṁ ogāhati.",
  "anya-e0102n10:29_5": "Tassevaṁ paṭipannassa vuttanayeneva saṅkhārupekkhāvasāne ekāvajjanena anulomagotrabhuñāṇesu uppannesu gotrabhuanantaraṁ arahattamaggo uppajjati,",
  "anya-e0102n10:29_6": "tena sampayuttaṁ ñāṇaṁ arahattamagge ñāṇanti.",
  "anya-e0102n10:30_0": "Catutthañāṇaṁ niṭṭhitaṁ.",
  "anya-e0102n10:31_0": "Arahantapuggalakathā",
  "anya-e0102n10:32_0": "816.",
  "anya-e0102n10:32_1": "Imassapi ñāṇassa anantaraṁ vuttanayeneva phalacittāni veditabbāni.",
  "anya-e0102n10:32_2": "Ettāvatā cesa arahā nāma aṭṭhamo ariyapuggalo hoti mahākhīṇāsavo antimadehadhārī ohitabhāro anuppattasadattho",
  "anya-e0102n10:32_3": "parikkhīṇabhavasaṁyojano sammādaññā vimutto sadevakassa lokassa aggadakkhiṇeyyoti.",
  "anya-e0102n10:33_0": "Iti yaṁ taṁ vuttaṁ “sotāpattimaggo sakadāgāmimaggo anāgāmimaggo arahattamaggoti imesu pana catūsu maggesu ñāṇaṁ ñāṇadassanavisuddhi nāmā”ti,",
  "anya-e0102n10:33_1": "taṁ imāni iminā anukkamena pattabbāni cattāri ñāṇāni sandhāya vuttaṁ.",
  "anya-e0102n10:34_0": "Bodhipakkhiyakathā",
  "anya-e0102n10:35_0": "817. Idāni imissāyeva catuñāṇāya ñāṇadassanavisuddhiyā ānubhāvavijānanatthaṁ –",
  "anya-e0102n10:36_0": "Paripuṇṇabodhipakkhiya, bhāvo vuṭṭhānabalasamāyogo;",
  "anya-e0102n10:37_0": "Ye yena pahātabbā, dhammā tesaṁ pahānañca.",
  "anya-e0102n10:38_0": "Kiccāni pariññādīni, yāni vuttāni abhisamayakāle;",
  "anya-e0102n10:39_0": "Tāni ca yathāsabhāvena, jānitabbāni sabbānīti.",
  "anya-e0102n10:40_0": "818.",
  "anya-e0102n10:40_1": "Tattha paripuṇṇabodhipakkhiya,",
  "anya-e0102n10:40_2": "bhāvoti bodhipakkhiyānaṁ paripuṇṇabhāvo.",
  "anya-e0102n10:40_3": "Cattāro satipaṭṭhānā,",
  "anya-e0102n10:40_4": "cattāro sammappadhānā,",
  "anya-e0102n10:40_5": "cattāro iddhipādā,",
  "anya-e0102n10:40_6": "pañcindriyāni,",
  "anya-e0102n10:40_7": "pañca balāni,",
  "anya-e0102n10:40_8": "satta bojjhaṅgā,",
  "anya-e0102n10:40_9": "ariyo aṭṭhaṅgiko maggoti hi ime sattatiṁsa dhammā bujjhanaṭṭhena bodhoti laddhanāmassa ariyamaggassa pakkhe bhavattā bodhipakkhiyā nāma.",
  "anya-e0102n10:40_10": "Pakkhe bhavattāti upakārabhāve ṭhitattā.",
  "anya-e0102n10:41_0": "819.",
  "anya-e0102n10:41_1": "Tesu tesu ārammaṇesu okkhanditvā pakkhanditvā upaṭṭhānato paṭṭhānaṁ.",
  "anya-e0102n10:41_2": "Satiyeva paṭṭhānaṁ satipaṭṭhānaṁ.",
  "anya-e0102n10:41_3": "Kāyavedanācittadhammesu panassā asubha- dukkha- anicca-",
  "anya-e0102n10:41_4": "anattākāragahaṇavasena subha- sukha- nicca- atta-",
  "anya-e0102n10:41_5": "saññāpahānakiccasādhanavasena ca pavattito catudhā bhedo hoti.",
  "anya-e0102n10:41_6": "Tasmā cattāro satipaṭṭhānāti vuccanti.",
  "anya-e0102n10:42_0": "820.",
  "anya-e0102n10:42_1": "Padahanti etenāti padhānaṁ.",
  "anya-e0102n10:42_2": "Sobhanaṁ padhānaṁ sammappadhānaṁ.",
  "anya-e0102n10:42_3": "Sammā vā padahanti etenāti sammappadhānaṁ.",
  "anya-e0102n10:42_4": "Sobhanaṁ vā taṁ kilesavirūpattavirahato padhānañca hitasukhanipphādakattena seṭṭhabhāvāvahanato padhānabhāvakāraṇato cāti sammappadhānaṁ.",
  "anya-e0102n10:42_5": "Vīriyassetaṁ adhivacanaṁ.",
  "anya-e0102n10:42_6": "Tayidaṁ uppannānuppannānaṁ akusalānaṁ pahānānuppattikiccaṁ anuppannuppannānañca kusalānaṁ uppattiṭṭhitikiccaṁ sādhayatīti catubbidhaṁ hoti,",
  "anya-e0102n10:42_7": "tasmā cattāro sammappadhānāti vuccanti.",
  "anya-e0102n10:43_0": "821.",
  "anya-e0102n10:43_1": "Pubbe vuttena ijjhanaṭṭhena iddhi.",
  "anya-e0102n10:43_2": "Tassā sampayuttāya pubbaṅgamaṭṭhena phalabhūtāya pubbabhāgakāraṇaṭṭhena ca iddhiyā pādoti iddhipādo.",
  "anya-e0102n10:43_3": "So chandādivasena catubbidho hoti,",
  "anya-e0102n10:43_4": "tasmā cattāro iddhipādāti vuccanti. Yathāha –",
  "anya-e0102n10:43_5": "“cattāro iddhipādā chandiddhipādo cittiddhipādo vīriyiddhipādo vīmaṁsiddhipādo”ti.",
  "anya-e0102n10:43_6": "Ime lokuttarāva.",
  "anya-e0102n10:43_7": "Lokiyā pana “chandañce bhikkhu adhipatiṁ karitvā labhati samādhiṁ,",
  "anya-e0102n10:43_8": "labhati cittassa ekaggataṁ.",
  "anya-e0102n10:43_9": "Ayaṁ vuccati chandasamādhī”tiādivacanato chandādiadhipativasena paṭiladdhadhammāpi honti.",
  "anya-e0102n10:44_0": "822.",
  "anya-e0102n10:44_1": "Assaddhiyakosajjapamādavikkhepasammohānaṁ abhibhavanato abhibhavanasaṅkhātena adhipatiyaṭṭhena indriyaṁ.",
  "anya-e0102n10:44_2": "Assaddhiyādīhi ca anabhibhavanīyato akampiyaṭṭhena balaṁ.",
  "anya-e0102n10:44_3": "Tadubhayampi saddhādivasena pañcavidhaṁ hoti,",
  "anya-e0102n10:44_4": "tasmā pañcindriyāni pañca balānīti vuccanti.",
  "anya-e0102n10:45_0": "823.",
  "anya-e0102n10:45_1": "Bujjhanakasattassa pana aṅgabhāvena satiādayo satta bojjhaṅgā.",
  "anya-e0102n10:45_2": "Niyyānikaṭṭhena ca sammādiṭṭhiādayo aṭṭha maggaṅgā honti.",
  "anya-e0102n10:45_3": "Tena vuttaṁ “satta bojjhaṅgā ariyo aṭṭhaṅgiko maggo”ti.",
  "anya-e0102n10:46_0": "824.",
  "anya-e0102n10:46_1": "Iti ime sattatiṁsa bodhipakkhiyadhammā pubbabhāge lokiyavipassanāya vattamānāya cuddasavidhena kāyaṁ pariggaṇhato ca kāyānupassanāsatipaṭṭhānaṁ,",
  "anya-e0102n10:46_2": "navavidhena vedanaṁ pariggaṇhato ca vedanānupassanāsatipaṭṭhānaṁ,",
  "anya-e0102n10:46_3": "soḷasavidhena cittaṁ pariggaṇhato ca cittānupassanāsatipaṭṭhānaṁ,",
  "anya-e0102n10:46_4": "pañcavidhena dhamme pariggaṇhato ca dhammānupassanāsatipaṭṭhānaṁ.",
  "anya-e0102n10:46_5": "Imasmiṁ attabhāve anuppannapubbaṁ parassa uppannaṁ akusalaṁ disvā “yathā paṭipannassetaṁ uppannaṁ,",
  "anya-e0102n10:46_6": "na tathā paṭipajjissāmi evaṁ me etaṁ nuppajjissatī”ti,",
  "anya-e0102n10:46_7": "tassa anuppādāya vāyamanakāle paṭhamaṁ sammappadhānaṁ.",
  "anya-e0102n10:46_8": "Attano samudācārappattaṁ akusalaṁ disvā tassa pahānāya vāyamanakāle dutiyaṁ.",
  "anya-e0102n10:46_9": "Imasmiṁ attabhāve anuppannapubbaṁ jhānaṁ vā vipassanaṁ vā uppādetuṁ vāyamantassa tatiyaṁ.",
  "anya-e0102n10:46_10": "Uppannaṁ yathā na parihāyati,",
  "anya-e0102n10:46_11": "evaṁ punappunaṁ uppādentassa catutthaṁ sammappadhānaṁ.",
  "anya-e0102n10:46_12": "Chandaṁ dhuraṁ katvā kusaluppādanakāle chandiddhipādo.",
  "anya-e0102n10:46_13": "Micchāvācāya viramaṇakāle sammāvācāti evaṁ nānācittesu labbhanti.",
  "anya-e0102n10:46_14": "Imesaṁ pana catunnaṁ ñāṇānaṁ uppattikāle ekacitte labbhanti.",
  "anya-e0102n10:46_15": "Phalakkhaṇe ṭhapetvā cattāro sammappadhāne avasesā tettiṁsa labbhanti.",
  "anya-e0102n10:47_0": "825.",
  "anya-e0102n10:47_1": "Evaṁ ekacitte labbhamānesu cetesu ekāva nibbānārammaṇā sati kāyādīsu subhasaññādippahānakiccasādhanavasena cattāro satipaṭṭhānāti vuccati.",
  "anya-e0102n10:47_2": "Ekameva ca vīriyaṁ anuppannānaṁ anuppādādikiccasādhanavasena cattāro sammappadhānāti vuccati.",
  "anya-e0102n10:47_3": "Sesesu pana hāpanavaḍḍhanaṁ natthi.",
  "anya-e0102n10:48_0": "826. Apica tesu –",
  "anya-e0102n10:49_0": "Nava ekavidhā eko, dvedhātha catu pañcadhā;",
  "anya-e0102n10:50_0": "Aṭṭhadhā navadhā ceva, iti chaddhā bhavanti te.",
  "anya-e0102n10:51_0": "Nava ekavidhāti chando, cittaṁ, pīti,",
  "anya-e0102n10:51_1": "passaddhi, upekkhā, saṅkappo, vācā, kammanto,",
  "anya-e0102n10:51_2": "ājīvoti ime nava chandiddhipādādivasena ekavidhāva honti,",
  "anya-e0102n10:51_3": "na aññaṁ koṭṭhāsaṁ bhajanti.",
  "anya-e0102n10:51_4": "Eko dvedhāti saddhā indriya,",
  "anya-e0102n10:51_5": "balavasena dvedhā ṭhitā.",
  "anya-e0102n10:51_6": "Atha catu pañcadhāti athañño eko catudhā,",
  "anya-e0102n10:51_7": "añño pañcadhā ṭhitoti attho.",
  "anya-e0102n10:51_8": "Tattha samādhi eko indriya, bala,",
  "anya-e0102n10:51_9": "bojjhaṅga,",
  "anya-e0102n10:51_10": "maggaṅgavasena catudhā ṭhito.",
  "anya-e0102n10:51_11": "Paññā tesañca catunnaṁ iddhipādakoṭṭhāsassa ca vasena pañcadhā.",
  "anya-e0102n10:51_12": "Aṭṭhadhā navadhā cevāti aparo eko aṭṭhadhā,",
  "anya-e0102n10:51_13": "eko navadhā ṭhitoti attho.",
  "anya-e0102n10:51_14": "Catusatipaṭṭhāna, indriya, bala,",
  "anya-e0102n10:51_15": "bojjhaṅga,",
  "anya-e0102n10:51_16": "maggaṅgavasena sati aṭṭhadhā ṭhitā.",
  "anya-e0102n10:51_17": "Catusammappadhāna,",
  "anya-e0102n10:51_18": "iddhipāda, indriya, bala,",
  "anya-e0102n10:51_19": "bojjhaṅga,",
  "anya-e0102n10:51_20": "maggaṅgavasena vīriyaṁ navadhāti. Evaṁ –",
  "anya-e0102n10:52_0": "Cuddaseva asambhinnā, hontete bodhipakkhiyā;",
  "anya-e0102n10:53_0": "Koṭṭhāsato sattavidhā, sattatiṁsappabhedato.",
  "anya-e0102n10:54_0": "Sakiccanipphādanato, sarūpena ca vuttito;",
  "anya-e0102n10:55_0": "Sabbeva ariyamaggassa, sambhave sambhavanti teti.",
  "anya-e0102n10:56_0": "Evaṁ tāvettha paripuṇṇabodhipakkhiyabhāvo jānitabbo.",
  "anya-e0102n10:57_0": "Vuṭṭhānabalasamāyogakathā",
  "anya-e0102n10:58_0": "827.Vuṭṭhānabalasamāyogoti vuṭṭhānañceva balasamāyogo ca.",
  "anya-e0102n10:58_1": "Lokiyavipassanā hi nimittārammaṇattā ceva pavattikāraṇassa ca samudayassa asamucchindanato neva nimittā na pavattā vuṭṭhāti.",
  "anya-e0102n10:58_2": "Gotrabhuñāṇaṁ samudayassa asamucchindanato pavattā na vuṭṭhāti.",
  "anya-e0102n10:58_3": "Nibbānārammaṇato pana nimittā vuṭṭhātīti ekato vuṭṭhānaṁ hoti.",
  "anya-e0102n10:58_4": "Tenāha “bahiddhāvuṭṭhānavivaṭṭane paññā gotrabhuñāṇa”nti.",
  "anya-e0102n10:58_5": "Tathā “uppādā vivaṭṭitvā anuppādaṁ pakkhandatīti gotrabhu,",
  "anya-e0102n10:58_6": "pavattā vivaṭṭitvā”ti sabbaṁ veditabbaṁ.",
  "anya-e0102n10:58_7": "Imāni pana cattāripi ñāṇāni animittārammaṇattā nimittato vuṭṭhahanti,",
  "anya-e0102n10:58_8": "samudayassa samucchindanato pavattā vuṭṭhahantīti dubhato vuṭṭhānāni honti.",
  "anya-e0102n10:59_0": "Tena vuttaṁ –",
  "anya-e0102n10:60_0": "“Kathaṁ dubhato vuṭṭhānavivaṭṭane paññā magge ñāṇaṁ?",
  "anya-e0102n10:61_0": "“Sotāpattimaggakkhaṇe dassanaṭṭhena sammādiṭṭhi micchādiṭṭhiyā vuṭṭhāti,",
  "anya-e0102n10:61_1": "tadanuvattakakilesehi ca khandhehi ca vuṭṭhāti,",
  "anya-e0102n10:61_2": "bahiddhā ca sabbanimittehi vuṭṭhāti.",
  "anya-e0102n10:61_3": "Tena vuccati dubhato vuṭṭhānavivaṭṭane paññā magge ñāṇaṁ.",
  "anya-e0102n10:61_4": "Abhiniropanaṭṭhena sammāsaṅkappo micchāsaṅkappā…pe…",
  "anya-e0102n10:61_5": "pariggahaṭṭhena sammāvācā micchāvācāya.",
  "anya-e0102n10:61_6": "Samuṭṭhānaṭṭhena sammākammanto.",
  "anya-e0102n10:61_7": "Vodānaṭṭhena sammāājīvo.",
  "anya-e0102n10:61_8": "Paggahaṭṭhena sammāvāyāmo.",
  "anya-e0102n10:61_9": "Upaṭṭhānaṭṭhena sammāsati.",
  "anya-e0102n10:61_10": "Avikkhepaṭṭhena sammāsamādhi micchāsamādhito vuṭṭhāti,",
  "anya-e0102n10:61_11": "tadanuvattakakilesehi ca khandhehi ca vuṭṭhāti,",
  "anya-e0102n10:61_12": "bahiddhā ca sabbanimittehi vuṭṭhāti.",
  "anya-e0102n10:61_13": "Tena vuccati ‘dubhato vuṭṭhānavivaṭṭane paññā magge ñāṇa’nti.",
  "anya-e0102n10:62_0": "“Sakadāgāmimaggakkhaṇe dassanaṭṭhena sammādiṭṭhi…pe…",
  "anya-e0102n10:62_1": "avikkhepaṭṭhena sammāsamādhi oḷārikā kāmarāgasaṁyojanā paṭighasaṁyojanā oḷārikā kāmarāgānusayā paṭighānusayā vuṭṭhāti…pe….",
  "anya-e0102n10:63_0": "“Anāgāmimaggakkhaṇe dassanaṭṭhena sammādiṭṭhi…pe…",
  "anya-e0102n10:63_1": "avikkhepaṭṭhena sammāsamādhi anusahagatā kāmarāgasaṁyojanā paṭighasaṁyojanā anusahagatā kāmarāgānusayā paṭighānusayā vuṭṭhāti…pe….",
  "anya-e0102n10:64_0": "“Arahattamaggakkhaṇe dassanaṭṭhena sammādiṭṭhi…pe…",
  "anya-e0102n10:64_1": "avikkhepaṭṭhena sammāsamādhi rūparāgā arūparāgā mānā uddhaccā avijjāya mānānusayā bhavarāgānusayā avijjānusayā vuṭṭhāti,",
  "anya-e0102n10:64_2": "tadanuvattakakilesehi ca khandhehi ca vuṭṭhāti,",
  "anya-e0102n10:64_3": "bahiddhā ca sabbanimittehi vuṭṭhāti.",
  "anya-e0102n10:64_4": "Tena vuccati ‘dubhato vuṭṭhānavivaṭṭane paññā magge ñāṇa”’nti.",
  "anya-e0102n10:65_0": "828.",
  "anya-e0102n10:65_1": "Lokiyānañca aṭṭhannaṁ samāpattīnaṁ bhāvanākāle samathabalaṁ adhikaṁ hoti.",
  "anya-e0102n10:65_2": "Aniccānupassanādīnaṁ bhāvanākāle vipassanābalaṁ.",
  "anya-e0102n10:65_3": "Ariyamaggakkhaṇe pana yuganaddhā te dhammā pavattanti aññamaññaṁ anativattanaṭṭhena.",
  "anya-e0102n10:65_4": "Tasmā imesu catūsupi ñāṇesu ubhayabalasamāyogo hoti. Yathāha –",
  "anya-e0102n10:66_0": "“Uddhaccasahagatakilesehi ca khandhehi ca vuṭṭhahato cittassa ekaggatā avikkhepo samādhi nirodhagocaro,",
  "anya-e0102n10:66_1": "avijjāsahagatakilesehi ca khandhehi ca vuṭṭhahato anupassanaṭṭhena vipassanā nirodhagocarā.",
  "anya-e0102n10:66_2": "Iti vuṭṭhānaṭṭhena samathavipassanā ekarasā honti,",
  "anya-e0102n10:66_3": "yuganaddhā honti,",
  "anya-e0102n10:66_4": "aññamaññaṁ nātivattantīti.",
  "anya-e0102n10:66_5": "Tena vuccati vuṭṭhānaṭṭhena samathavipassanaṁ yuganaddhaṁ bhāvetī”ti.",
  "anya-e0102n10:67_0": "Evamettha vuṭṭhānabalasamāyogo veditabbo.",
  "anya-e0102n10:68_0": "Pahātabbadhammapahānakathā",
  "anya-e0102n10:69_0": "829.Yeyena pahātabbā dhammā,",
  "anya-e0102n10:69_1": "tesaṁ pahānañcāti imesu pana catūsu ñāṇesu ye dhammā yena ñāṇena pahātabbā,",
  "anya-e0102n10:69_2": "tesaṁ pahānañca jānitabbaṁ.",
  "anya-e0102n10:69_3": "Etāni hi yathāyogaṁ saṁyojanakilesamicchattalokadhammamacchariyavipallāsaganthaagatiāsavaoghayoganīvaraṇaparāmāsaupādānaanusayamalaakusalakammapathacittuppādasaṅkhātānaṁ",
  "anya-e0102n10:69_4": "dhammānaṁ pahānakarāni.",
  "anya-e0102n10:70_0": "Tattha saṁyojanānīti khandhehi khandhānaṁ phalena kammassa dukkhena vā sattānaṁ saṁyojakattā rūparāgādayo dasa dhammā vuccanti.",
  "anya-e0102n10:70_1": "Yāvañhi te,",
  "anya-e0102n10:70_2": "tāva etesaṁ anuparamoti.",
  "anya-e0102n10:70_3": "Tatrāpi rūparāgo arūparāgo māno uddhaccaṁ avijjāti ime pañca uddhaṁnibbattanakakhandhādisaṁyojakattā uddhaṁbhāgiyasaṁyojanāni nāma.",
  "anya-e0102n10:70_4": "Sakkāyadiṭṭhi vicikicchā sīlabbataparāmāso kāmarāgo paṭighoti ime pañca adhonibbattanakakhandhādisaṁyojakattā adhobhāgiyasaṁyojanāni nāma.",
  "anya-e0102n10:71_0": "Kilesāti sayaṁ saṁkiliṭṭhattā sampayuttadhammānañca saṁkilesikattā lobho doso moho māno diṭṭhi vicikicchā",
  "anya-e0102n10:71_1": "thinaṁ uddhaccaṁ ahirikaṁ anottappanti ime dasa dhammā.",
  "anya-e0102n10:72_0": "Micchattāti micchāpavattanato micchādiṭṭhi micchāsaṅkappo micchāvācā micchākammanto micchāājīvo micchāvāyāmo",
  "anya-e0102n10:72_1": "micchāsati micchāsamādhīti ime aṭṭha dhammā.",
  "anya-e0102n10:72_2": "Micchāvimuttimicchāñāṇehi vā saddhiṁ dasa.",
  "anya-e0102n10:73_0": "Lokadhammāti lokappavattiyā sati anuparamadhammakattā lābho alābho yaso ayaso sukhaṁ dukkhaṁ nindā pasaṁsāti ime aṭṭha.",
  "anya-e0102n10:73_1": "Idha pana kāraṇopacārena lābhādivatthukassa anunayassa alābhādivatthukassa paṭighassa cetaṁ lokadhammaggahaṇena gahaṇaṁ katanti veditabbaṁ.",
  "anya-e0102n10:74_0": "Macchariyānīti āvāsamacchariyaṁ kulamacchariyaṁ lābhamacchariyaṁ dhammamacchariyaṁ vaṇṇamacchariyanti",
  "anya-e0102n10:74_1": "imāsu āvāsādīsu aññesaṁ sādhāraṇabhāvaṁ asahanākārena pavattāni pañca macchariyāni.",
  "anya-e0102n10:75_0": "Vipallāsāti aniccadukkhaanattaasubhesuyeva vatthūsu “niccaṁ sukhaṁ attā subha”nti evaṁ pavatto saññāvipallāso",
  "anya-e0102n10:75_1": "cittavipallāso diṭṭhivipallāsoti ime tayo.",
  "anya-e0102n10:76_0": "Ganthāti nāmakāyassa ceva rūpakāyassa ca ganthanato abhijjhādayo cattāro.",
  "anya-e0102n10:76_1": "Tathā hi te abhijjhā kāyagantho,",
  "anya-e0102n10:76_2": "byāpādo kāyagantho,",
  "anya-e0102n10:76_3": "sīlabbataparāmāso kāyagantho,",
  "anya-e0102n10:76_4": "idaṁsaccābhiniveso kāyagantho icceva vuttā.",
  "anya-e0102n10:77_0": "Agatīti chandadosamohabhayehi akattabbakaraṇassa,",
  "anya-e0102n10:77_1": "kattabbākaraṇassa ca adhivacanaṁ.",
  "anya-e0102n10:77_2": "Tañhi ariyehi agantabbattā agatīti vuccati.",
  "anya-e0102n10:78_0": "Āsavāti ārammaṇavasena āgotrabhuto,",
  "anya-e0102n10:78_1": "ābhavaggato ca savanā,",
  "anya-e0102n10:78_2": "asaṁvutehi vā dvārehi ghaṭachiddehi udakaṁ viya savanato niccapaggharaṇaṭṭhena saṁsāradukkhassa vā savanato",
  "anya-e0102n10:78_3": "kāmarāgabhavarāgamicchādiṭṭhiavijjānametaṁ adhivacanaṁ.",
  "anya-e0102n10:79_0": "Bhavasāgare ākaḍḍhanaṭṭhena duruttaraṇaṭṭhena ca oghātipi,",
  "anya-e0102n10:79_1": "ārammaṇaviyogassa ceva dukkhaviyogassa ca appadānato yogātipi tesaññeva adhivacanaṁ.",
  "anya-e0102n10:80_0": "Nīvaraṇānīti cittassa āvaraṇanīvaraṇapaṭicchādanaṭṭhena kāmacchandādayo pañca.",
  "anya-e0102n10:81_0": "Parāmāsoti tassa tassa dhammassa sabhāvaṁ atikkamma parato abhūtaṁ sabhāvaṁ āmasanākārena pavattanato micchādiṭṭhiyā etaṁ adhivacanaṁ.",
  "anya-e0102n10:82_0": "Upādānānīti sabbākārena paṭiccasamuppādaniddese vuttāni kāmupādānādīni cattāri.",
  "anya-e0102n10:83_0": "Anusayāti thāmagataṭṭhena kāmarāgānusayo, paṭigha, māna, diṭṭhi,",
  "anya-e0102n10:83_1": "vicikicchā,",
  "anya-e0102n10:83_2": "bhavarāga,",
  "anya-e0102n10:83_3": "avijjānusayoti evaṁ vuttā kāmarāgādayo satta.",
  "anya-e0102n10:83_4": "Te hi thāmagatattā punappunaṁ kāmarāgādīnaṁ uppattihetubhāvena anusentiyevāti anusayā.",
  "anya-e0102n10:84_0": "Malāti telañjanakalalaṁ viya sayañca asuddhattā, aññesañca asuddhabhāvakaraṇato lobhadosamohā tayo.",
  "anya-e0102n10:85_0": "Akusalakammapathāti akusalakammabhāvena ceva duggatīnañca pathabhāvena pāṇātipāto adinnādānaṁ kāmesumicchācāro",
  "anya-e0102n10:85_1": "musāvādo pisuṇavācā pharusavācā samphappalāpo abhijjhā byāpādo micchādiṭṭhīti ime dasa.",
  "anya-e0102n10:86_0": "Akusalacittuppādāti lobhamūlā aṭṭha dosamūlā dve mohamūlā dveti ime dvādasa.",
  "anya-e0102n10:87_0": "830.",
  "anya-e0102n10:87_1": "Iti etesaṁ saṁyojanādīnaṁ dhammānaṁ etāni yathāyogaṁ pahānakarāni. Kathaṁ?",
  "anya-e0102n10:87_2": "Saṁyojanesu tāva sakkāyadiṭṭhi vicikicchā sīlabbataparāmāso apāyagamanīyā ca kāmarāgapaṭighāti ete pañca dhammā paṭhamañāṇavajjhā,",
  "anya-e0102n10:87_3": "sesā kāmarāgapaṭighā oḷārikā dutiyañāṇavajjhā,",
  "anya-e0102n10:87_4": "sukhumā tatiyañāṇavajjhā,",
  "anya-e0102n10:87_5": "rūparāgādayo pañcapi catutthañāṇavajjhā eva.",
  "anya-e0102n10:87_6": "Paratopi ca yattha yattha evasaddena niyamaṁ na karissāma.",
  "anya-e0102n10:87_7": "Tattha tattha yaṁ yaṁ “upariñāṇavajjho”ti vakkhāma,",
  "anya-e0102n10:87_8": "so so purimañāṇehi hatāpāyagamanīyādibhāvova hutvā upariñāṇavajjho hotīti veditabbo.",
  "anya-e0102n10:88_0": "Kilesesu diṭṭhivicikicchā paṭhamañāṇavajjhā,",
  "anya-e0102n10:88_1": "doso tatiyañāṇavajjho,",
  "anya-e0102n10:88_2": "lobhamohamānathinauddhaccaahirikaanottappāni catutthañāṇavajjhāni.",
  "anya-e0102n10:89_0": "Micchattesu micchādiṭṭhi musāvādo micchākammanto micchāājīvoti ime paṭhamañāṇavajjhā,",
  "anya-e0102n10:89_1": "micchāsaṅkappo pisuṇavācā pharusavācāti ime tatiyañāṇavajjhā,",
  "anya-e0102n10:89_2": "cetanāyeva cettha vācāti veditabbā.",
  "anya-e0102n10:89_3": "Samphappalāpamicchāvāyāmasatisamādhivimuttiñāṇāni catutthañāṇavajjhāni.",
  "anya-e0102n10:90_0": "Lokadhammesu paṭigho tatiyañāṇavajjho,",
  "anya-e0102n10:90_1": "anunayo catutthañāṇavajjho,",
  "anya-e0102n10:90_2": "yase ca pasaṁsāya ca anunayo catutthañāṇavajjhoti eke.",
  "anya-e0102n10:90_3": "Macchariyāni paṭhamañāṇavajjhāneva.",
  "anya-e0102n10:91_0": "Vipallāsesu anicce niccaṁ,",
  "anya-e0102n10:91_1": "anattani attāti ca saññācittadiṭṭhivipallāsā,",
  "anya-e0102n10:91_2": "dukkhe sukhaṁ,",
  "anya-e0102n10:91_3": "asubhe subhanti diṭṭhivipallāso cāti ime paṭhamañāṇavajjhā,",
  "anya-e0102n10:91_4": "asubhe subhanti saññācittavipallāsā tatiyañāṇavajjhā,",
  "anya-e0102n10:91_5": "dukkhe sukhanti saññācittavipallāsā catutthañāṇavajjhā.",
  "anya-e0102n10:92_0": "Ganthesu sīlabbataparāmasaidaṁsaccābhinivesakāyaganthā paṭhamañāṇavajjhā,",
  "anya-e0102n10:92_1": "byāpādakāyagantho tatiyañāṇavajjho,",
  "anya-e0102n10:92_2": "itaro catutthañāṇavajjho.",
  "anya-e0102n10:93_0": "Agati paṭhamañāṇavajjhāva.",
  "anya-e0102n10:94_0": "Āsavesu diṭṭhāsavo paṭhamañāṇavajjho,",
  "anya-e0102n10:94_1": "kāmāsavo tatiyañāṇavajjho,",
  "anya-e0102n10:94_2": "itare dve catutthañāṇavajjhā.",
  "anya-e0102n10:94_3": "Oghayogesupi eseva nayo.",
  "anya-e0102n10:95_0": "Nīvaraṇesu vicikicchānīvaraṇaṁ paṭhamañāṇavajjhaṁ,",
  "anya-e0102n10:95_1": "kāmacchando byāpādo kukkuccanti tīṇi tatiyañāṇavajjhāni,",
  "anya-e0102n10:95_2": "thinamiddhauddhaccāni catutthañāṇavajjhāni.",
  "anya-e0102n10:96_0": "Parāmāso paṭhamañāṇavajjhova.",
  "anya-e0102n10:97_0": "Upādānesu sabbesampi lokiyadhammānaṁ vatthukāmavasena kāmāti āgatattā rūpārūparāgopi kāmupādāne patati,",
  "anya-e0102n10:97_1": "tasmā taṁ catutthañāṇavajjhaṁ,",
  "anya-e0102n10:97_2": "sesāni paṭhamañāṇavajjhāni.",
  "anya-e0102n10:98_0": "Anusayesu diṭṭhivicikicchānusayā paṭhamañāṇavajjhāva,",
  "anya-e0102n10:98_1": "kāmarāgapaṭighānusayā tatiyañāṇavajjhā,",
  "anya-e0102n10:98_2": "mānabhavarāgāvijjānusayā catutthañāṇavajjhā.",
  "anya-e0102n10:99_0": "Malesu dosamalaṁ tatiyañāṇavajjhaṁ, itarāni catutthañāṇavajjhāni.",
  "anya-e0102n10:100_0": "Akusalakammapathesu pāṇātipāto adinnādānaṁ micchācāro musāvādo micchādiṭṭhīti ime paṭhamañāṇavajjhā,",
  "anya-e0102n10:100_1": "pisuṇavācā pharusavācā byāpādoti tayo tatiyañāṇavajjhā,",
  "anya-e0102n10:100_2": "samphappalāpābhijjhā catutthañāṇavajjhā.",
  "anya-e0102n10:101_0": "Akusalacittuppādesu cattāro diṭṭhigatasampayuttā vicikicchāsampayutto cāti pañca paṭhamañāṇavajjhāva,",
  "anya-e0102n10:101_1": "dve paṭighasampayuttā tatiyañāṇavajjhā,",
  "anya-e0102n10:101_2": "sesā catutthañāṇavajjhāti.",
  "anya-e0102n10:102_0": "Yañca yena vajjhaṁ,",
  "anya-e0102n10:102_1": "taṁ tena pahātabbaṁ nāma.",
  "anya-e0102n10:102_2": "Tena vuttaṁ “iti etesaṁ saṁyojanādīnaṁ dhammānaṁ etāni yathāyogaṁ pahānakarānī”ti.",
  "anya-e0102n10:103_0": "831.",
  "anya-e0102n10:103_1": "Kiṁ panetāni ete dhamme atītānāgate pajahanti udāhu paccuppanneti.",
  "anya-e0102n10:103_2": "Kiṁ panettha yadi tāva atītānāgate,",
  "anya-e0102n10:103_3": "aphalo vāyāmo āpajjati. Kasmā?",
  "anya-e0102n10:103_4": "Pahātabbānaṁ natthitāya.",
  "anya-e0102n10:103_5": "Atha paccuppanne,",
  "anya-e0102n10:103_6": "tathāpi aphalo,",
  "anya-e0102n10:103_7": "vāyāmena saddhiṁ pahātabbānaṁ atthitāya,",
  "anya-e0102n10:103_8": "saṁkilesikā ca maggabhāvanā āpajjati,",
  "anya-e0102n10:103_9": "vippayuttatā vā kilesānaṁ,",
  "anya-e0102n10:103_10": "na ca paccuppannakileso cittavippayutto nāma atthīti.",
  "anya-e0102n10:103_11": "Nāyaṁ āveṇikā codanā.",
  "anya-e0102n10:103_12": "Pāḷiyaṁyeva hi “svāyaṁ kilese pajahati,",
  "anya-e0102n10:103_13": "atīte kilese pajahati,",
  "anya-e0102n10:103_14": "anāgate kilese pajahati,",
  "anya-e0102n10:103_15": "paccuppanne kilese pajahatī”ti vatvā,",
  "anya-e0102n10:103_16": "puna “hañci atīte kilese pajahati,",
  "anya-e0102n10:103_17": "tenahi khīṇaṁ khepeti,",
  "anya-e0102n10:103_18": "niruddhaṁ nirodheti,",
  "anya-e0102n10:103_19": "vigataṁ vigameti,",
  "anya-e0102n10:103_20": "atthaṅgataṁ atthaṅgameti.",
  "anya-e0102n10:103_21": "Atītaṁ yaṁ natthi,",
  "anya-e0102n10:103_22": "taṁ pajahatī”ti ca vatvā,",
  "anya-e0102n10:103_23": "“na atīte kilese pajahatī”ti paṭikkhittaṁ.",
  "anya-e0102n10:104_0": "Tathā “hañci anāgate kilese pajahati,",
  "anya-e0102n10:104_1": "tenahi ajātaṁ pajahati,",
  "anya-e0102n10:104_2": "anibbattaṁ pajahati,",
  "anya-e0102n10:104_3": "anuppannaṁ pajahati,",
  "anya-e0102n10:104_4": "apātubhūtaṁ pajahati.",
  "anya-e0102n10:104_5": "Anāgataṁ yaṁ natthi,",
  "anya-e0102n10:104_6": "taṁ pajahatī”ti ca vatvā,",
  "anya-e0102n10:104_7": "“na anāgate kilese pajahatī”ti paṭikkhittaṁ.",
  "anya-e0102n10:105_0": "Tathā “hañci paccuppanne kilese pajahati,",
  "anya-e0102n10:105_1": "tenahi ratto rāgaṁ pajahati.",
  "anya-e0102n10:105_2": "Duṭṭho dosaṁ,",
  "anya-e0102n10:105_3": "mūḷho mohaṁ,",
  "anya-e0102n10:105_4": "vinibaddho mānaṁ,",
  "anya-e0102n10:105_5": "parāmaṭṭho diṭṭhiṁ,",
  "anya-e0102n10:105_6": "vikkhepagato uddhaccaṁ,",
  "anya-e0102n10:105_7": "aniṭṭhaṅgato vicikicchaṁ,",
  "anya-e0102n10:105_8": "thāmagato anusayaṁ pajahati.",
  "anya-e0102n10:105_9": "Kaṇhasukkā dhammā yuganaddhāva vattanti.",
  "anya-e0102n10:105_10": "Saṁkilesikā maggabhāvanā hotī”ti ca vatvā,",
  "anya-e0102n10:105_11": "“na atīte kilese pajahati,",
  "anya-e0102n10:105_12": "na anāgate,",
  "anya-e0102n10:105_13": "na paccuppanne kilese pajahatī”ti sabbaṁ paṭikkhipitvā,",
  "anya-e0102n10:105_14": "“tenahi natthi maggabhāvanā,",
  "anya-e0102n10:105_15": "natthi phalasacchikiriyā,",
  "anya-e0102n10:105_16": "natthi kilesappahānaṁ,",
  "anya-e0102n10:105_17": "natthi dhammābhisamayo”ti pañhāpariyosāne “na hi natthi maggabhāvanā…pe…",
  "anya-e0102n10:105_18": "natthi dhammābhisamayo”ti paṭijānitvā “yathā kathaṁ viyā”ti vutte idaṁ vuttaṁ –",
  "anya-e0102n10:106_0": "“Seyyathāpi taruṇo rukkho ajātaphalo,",
  "anya-e0102n10:106_1": "tamenaṁ puriso mūle chindeyya,",
  "anya-e0102n10:106_2": "ye tassa rukkhassa ajātaphalā,",
  "anya-e0102n10:106_3": "te ajātāyeva na jāyanti,",
  "anya-e0102n10:106_4": "anibbattāyeva na nibbattanti,",
  "anya-e0102n10:106_5": "anuppannāyeva na uppajjanti,",
  "anya-e0102n10:106_6": "apātubhūtāyeva na pātubhavanti,",
  "anya-e0102n10:106_7": "evameva uppādo hetu uppādo paccayo kilesānaṁ nibbattiyāti uppāde ādīnavaṁ disvā anuppāde cittaṁ pakkhandati,",
  "anya-e0102n10:106_8": "anuppāde cittassa pakkhandattā ye āyūhanapaccayā kilesā nibbatteyyuṁ,",
  "anya-e0102n10:106_9": "te ajātāyeva na jāyanti…pe…",
  "anya-e0102n10:106_10": "apātubhūtāyeva na pātubhavanti,",
  "anya-e0102n10:106_11": "evaṁ hetunirodhā dukkhanirodho.",
  "anya-e0102n10:106_12": "Pavattaṁ hetu…pe…",
  "anya-e0102n10:106_13": "nimittaṁ hetu…pe…",
  "anya-e0102n10:106_14": "āyūhanā hetu…pe…",
  "anya-e0102n10:106_15": "anāyūhane cittassa pakkhandattā ye āyūhanapaccayā kilesā nibbatteyyuṁ,",
  "anya-e0102n10:106_16": "te ajātāyeva…pe…",
  "anya-e0102n10:106_17": "apātubhūtāyeva na pātubhavanti,",
  "anya-e0102n10:106_18": "evaṁ hetunirodhā dukkhanirodho.",
  "anya-e0102n10:106_19": "Evaṁ atthi maggabhāvanā,",
  "anya-e0102n10:106_20": "atthi phalasacchikiriyā,",
  "anya-e0102n10:106_21": "atthi kilesappahānaṁ,",
  "anya-e0102n10:106_22": "atthi dhammābhisamayo”ti.",
  "anya-e0102n10:107_0": "832.",
  "anya-e0102n10:107_1": "Etena kiṁ dīpitaṁ hoti?",
  "anya-e0102n10:107_2": "Bhūmiladdhānaṁ kilesānaṁ pahānaṁ dīpitaṁ hoti.",
  "anya-e0102n10:107_3": "Bhūmiladdhā pana kiṁ atītānāgatā udāhu paccuppannāti.",
  "anya-e0102n10:107_4": "Bhūmiladdhuppannā eva nāma te.",
  "anya-e0102n10:108_0": "833.",
  "anya-e0102n10:108_1": "Uppannaṁ hi vattamānabhūtāpagatokāsakatabhūmiladdhavasena anekappabhedaṁ.",
  "anya-e0102n10:108_2": "Tattha sabbampi uppādajarābhaṅgasamaṅgisaṅkhātaṁ vattamānuppannaṁ nāma.",
  "anya-e0102n10:108_3": "Ārammaṇarasaṁ anubhavitvā niruddhaṁ anubhūtāpagatasaṅkhātaṁ kusalākusalaṁ uppādādittayaṁ anuppatvā niruddhaṁ",
  "anya-e0102n10:108_4": "bhūtāpagatasaṅkhātaṁ sesasaṅkhatañca bhūtāpagatuppannaṁ nāma.",
  "anya-e0102n10:108_5": "“Yānissa tāni pubbekatāni kammānī”ti evamādinā nayena vuttaṁ kammaṁ atītampi samānaṁ aññaṁ vipākaṁ paṭibāhitvā",
  "anya-e0102n10:108_6": "attano vipākassokāsaṁ katvā ṭhitattā tathā katokāsañca vipākaṁ anuppannampi samānaṁ evaṁ kate okāse ekantena",
  "anya-e0102n10:108_7": "uppajjanato okāsakatuppannaṁ nāma.",
  "anya-e0102n10:108_8": "Tāsu tāsu bhūmīsu asamūhataṁ akusalaṁ bhūmiladdhuppannaṁ nāma.",
  "anya-e0102n10:109_0": "834.",
  "anya-e0102n10:109_1": "Ettha ca bhūmiyā bhūmiladdhassa ca nānattaṁ veditabbaṁ.",
  "anya-e0102n10:109_2": "Bhūmīti hi vipassanāya ārammaṇabhūtā tebhūmakā pañcakkhandhā.",
  "anya-e0102n10:109_3": "Bhūmiladdhaṁ nāma tesu khandhesu uppattirahaṁ kilesajātaṁ.",
  "anya-e0102n10:109_4": "Tenahi sā bhūmi laddhā nāma hotīti tasmā bhūmiladdhanti vuccati,",
  "anya-e0102n10:109_5": "sā ca kho na ārammaṇavasena.",
  "anya-e0102n10:109_6": "Ārammaṇavasena hi sabbepi atītānāgate pariññātepi ca khīṇāsavānaṁ khandhe ārabbha kilesā uppajjanti mahākaccānauppalavaṇṇādīnaṁ",
  "anya-e0102n10:109_7": "khandhe ārabbha soreyyaseṭṭhi nandamāṇavakādīnaṁ viya.",
  "anya-e0102n10:109_8": "Yadi ca taṁ bhūmiladdhaṁ nāma siyā,",
  "anya-e0102n10:109_9": "tassa appaheyyato na koci bhavamūlaṁ pajaheyya.",
  "anya-e0102n10:109_10": "Vatthuvasena pana bhūmiladdhaṁ veditabbaṁ.",
  "anya-e0102n10:109_11": "Yattha yattha hi vipassanāya apariññātā khandhā uppajjanti,",
  "anya-e0102n10:109_12": "tattha tattha uppādato pabhuti tesu vaṭṭamūlaṁ kilesajātaṁ anuseti.",
  "anya-e0102n10:109_13": "Taṁ appahīnaṭṭhena bhūmiladdhanti veditabbaṁ.",
  "anya-e0102n10:110_0": "835.",
  "anya-e0102n10:110_1": "Tattha ca yassa yesu khandhesu appahīnaṭṭhena anusayitā kilesā,",
  "anya-e0102n10:110_2": "tassa te eva khandhā tesaṁ kilesānaṁ vatthu,",
  "anya-e0102n10:110_3": "na aññesaṁ santakā khandhā.",
  "anya-e0102n10:110_4": "Atītakkhandhesu ca appahīnānusayitānaṁ kilesānaṁ atītakkhandhāva vatthu, na itare.",
  "anya-e0102n10:110_5": "Esa nayo anāgatādīsu.",
  "anya-e0102n10:110_6": "Tathā kāmāvacarakkhandhesu appahīnānusayitānaṁ kilesānaṁ kāmāvacarakkhandhāva vatthu, na itare.",
  "anya-e0102n10:110_7": "Esa nayo rūpārūpāvacaresu.",
  "anya-e0102n10:110_8": "Sotāpannādīsu pana yassa yassa ariyapuggalassa khandhesu taṁ taṁ vaṭṭamūlaṁ kilesajātaṁ tena tena maggena pahīnaṁ,",
  "anya-e0102n10:110_9": "tassa tassa te te khandhā pahīnānaṁ tesaṁ tesaṁ vaṭṭamūlakilesānaṁ avatthuto bhūmīti saṅkhaṁ na labhanti.",
  "anya-e0102n10:110_10": "Puthujjanassa sabbasova vaṭṭamūlakilesānaṁ appahīnattā yaṁkiñci kariyamānaṁ kammaṁ kusalaṁ akusalaṁ vā hoti.",
  "anya-e0102n10:110_11": "Iccassa kammakilesapaccayā vaṭṭaṁ vaṭṭati.",
  "anya-e0102n10:110_12": "Tassetaṁ vaṭṭamūlaṁ rūpakkhandheyeva,",
  "anya-e0102n10:110_13": "na vedanākkhandhādīsu.",
  "anya-e0102n10:110_14": "Viññāṇakkhandheyeva vā,",
  "anya-e0102n10:110_15": "na rūpakkhandhādīsūti na vattabbaṁ. Kasmā?",
  "anya-e0102n10:110_16": "Avisesena pañcasupi khandhesu anusayitattā.",
  "anya-e0102n10:111_0": "836. Kathaṁ?",
  "anya-e0102n10:111_1": "Pathavīrasādi viya rukkhe.",
  "anya-e0102n10:111_2": "Yathā hi mahārukkhe pathavītalaṁ adhiṭṭhāya pathavīrasañca āporasañca nissāya tappaccayā mūlakhandhasākhapasākhapallavapalāsapupphaphalehi",
  "anya-e0102n10:111_3": "vaḍḍhitvā nabhaṁ pūretvā yāva kappāvasānā bījaparamparāya rukkhapaveṇiṁ santānayamāne ṭhite taṁ pathavīrasādi mūleyeva,",
  "anya-e0102n10:111_4": "na khandhādīsu…pe…",
  "anya-e0102n10:111_5": "phaleyeva vā,",
  "anya-e0102n10:111_6": "na mūlādīsūti na vattabbaṁ. Kasmā?",
  "anya-e0102n10:111_7": "Avisesena sabbesu mūlādīsu anugatattāti.",
  "anya-e0102n10:112_0": "Yathā pana tasseva rukkhassa pupphaphalādīsu nibbinno koci puriso catūsu disāsu maṇḍūkakaṇṭakaṁ nāma visakaṇṭakaṁ ākoṭeyya,",
  "anya-e0102n10:112_1": "atha so rukkho tena visasamphassena phuṭṭho pathavīrasaāporasānaṁ pariyādiṇṇattā appasavanadhammataṁ āgamma puna santānaṁ nibbattetuṁ na sakkuṇeyya,",
  "anya-e0102n10:112_2": "evameva khandhapavattiyaṁ nibbinno kulaputto tassa purisassa catūsu disāsu rukkhe visayojanaṁ viya attano santāne catumaggabhāvanaṁ ārabhati.",
  "anya-e0102n10:112_3": "Athassa so khandhasantāno tena catumaggavisasamphassena sabbaso vaṭṭamūlakakilesānaṁ pariyādiṇṇattā kiriyabhāvamattaupagatakāyakammādisabbakammappabhedo",
  "anya-e0102n10:112_4": "hutvā āyatiṁ punabbhavānabhinibbattanadhammataṁ āgamma bhavantarasantānaṁ nibbattetuṁ na sakkoti.",
  "anya-e0102n10:112_5": "Kevalaṁ carimaviññāṇanirodhena nirindhano viya jātavedo anupādāno parinibbāyati,",
  "anya-e0102n10:112_6": "evaṁ bhūmiyā bhūmiladdhassa ca nānattaṁ veditabbaṁ.",
  "anya-e0102n10:113_0": "837.",
  "anya-e0102n10:113_1": "Apica aparampi samudācāraārammaṇādhiggahitaavikkhambhitaasamūhatavasena catubbidhaṁ uppannaṁ.",
  "anya-e0102n10:113_2": "Tattha vattamānuppannameva samudācāruppannaṁ.",
  "anya-e0102n10:113_3": "Cakkhādīnaṁ pana āpāthagate ārammaṇe pubbabhāge anuppajjamānampi kilesajātaṁ ārammaṇassa adhiggahitattā",
  "anya-e0102n10:113_4": "eva aparabhāge ekantena uppattito ārammaṇādhiggahituppannanti vuccati,",
  "anya-e0102n10:113_5": "kalyāṇigāme piṇḍāya carato mahātissattherassa visabhāgarūpadassanena uppannakilesajātaṁ viya.",
  "anya-e0102n10:113_6": "Samathavipassanānaṁ aññataravasena avikkhambhitaṁ kilesajātaṁ cittasantatimanārūḷhampi uppattinivārakassa hetuno abhāvā avikkhambhituppannaṁ nāma.",
  "anya-e0102n10:113_7": "Samathavipassanāvasena pana vikkhambhitampi ariyamaggena asamūhatattā uppattidhammataṁ anatītatāya asamūhatuppannanti vuccati,",
  "anya-e0102n10:113_8": "ākāsena gacchantassa aṭṭhasamāpattilābhino therassa kusumitarukkhe upavane pupphāni uccinantassa madhurena",
  "anya-e0102n10:113_9": "sarena gāyato mātugāmassa gītasavanena uppannakilesajātaṁ viya.",
  "anya-e0102n10:113_10": "Tividhampi cetaṁ ārammaṇādhiggahitāvikkhambhitaasamūhatuppannaṁ bhūmiladdheneva saṅgahaṁ gacchatīti veditabbaṁ.",
  "anya-e0102n10:114_0": "838.",
  "anya-e0102n10:114_1": "Iccetasmiṁ vuttappabhede uppanne yadetaṁ vattamānabhūtāpagatokāsakatasamudācārasaṅkhātaṁ catubbidhaṁ uppannaṁ,",
  "anya-e0102n10:114_2": "taṁ amaggavajjhattā kenacipi ñāṇena pahātabbaṁ na hoti.",
  "anya-e0102n10:114_3": "Yaṁ panetaṁ bhūmiladdhārammaṇādhiggahitaavikkhambhitaasamūhatasaṅkhātaṁ uppannaṁ,",
  "anya-e0102n10:114_4": "tassa taṁ uppannabhāvaṁ vināsayamānaṁ yasmā taṁ taṁ lokiyalokuttarañāṇaṁ uppajjati,",
  "anya-e0102n10:114_5": "tasmā taṁ sabbampi pahātabbaṁ hotīti.",
  "anya-e0102n10:114_6": "Evamettha ye yena pahātabbā dhammā,",
  "anya-e0102n10:114_7": "tesaṁ pahānañca jānitabbaṁ.",
  "anya-e0102n10:115_0": "Pariññādikiccakathā",
  "anya-e0102n10:116_0": "839.",
  "anya-e0102n10:117_0": "Kiccāni pariññādīni, yāni vuttāni abhisamayakāle;",
  "anya-e0102n10:118_0": "Tāni ca yathāsabhāvena, jānitabbāni sabbānīti.",
  "anya-e0102n10:119_0": "Saccābhisamayakālaṁ hi etesu catūsu ñāṇesu ekekassa ekakkhaṇe pariññā pahānaṁ sacchikiriyā bhāvanāti etāni pariññādīni cattāri kiccāni vuttāni,",
  "anya-e0102n10:119_1": "tāni yathāsabhāvena jānitabbāni.",
  "anya-e0102n10:119_2": "Vuttaṁ hetaṁ porāṇehi –",
  "anya-e0102n10:120_0": "“Yathā padīpo apubbaṁ acarimaṁ ekakkhaṇe cattāri kiccāni karoti,",
  "anya-e0102n10:120_1": "vaṭṭiṁ jhāpeti,",
  "anya-e0102n10:120_2": "andhakāraṁ vidhamati,",
  "anya-e0102n10:120_3": "ālokaṁ parividaṁseti,",
  "anya-e0102n10:120_4": "sinehaṁ pariyādiyati,",
  "anya-e0102n10:120_5": "evameva maggañāṇaṁ apubbaṁ acarimaṁ ekakkhaṇe cattāri saccāni abhisameti,",
  "anya-e0102n10:120_6": "dukkhaṁ pariññābhisamayena abhisameti,",
  "anya-e0102n10:120_7": "samudayaṁ pahānābhisamayena abhisameti,",
  "anya-e0102n10:120_8": "maggaṁ bhāvanābhisamayena abhisameti,",
  "anya-e0102n10:120_9": "nirodhaṁ sacchikiriyābhisamayena abhisameti.",
  "anya-e0102n10:120_10": "Kiṁ vuttaṁ hoti?",
  "anya-e0102n10:120_11": "Nirodhaṁ ārammaṇaṁ karitvā cattāripi saccāni pāpuṇāti passati paṭivijjhatī”ti.",
  "anya-e0102n10:121_0": "Vuttampi cetaṁ “yo,",
  "anya-e0102n10:121_1": "bhikkhave,",
  "anya-e0102n10:121_2": "dukkhaṁ passati,",
  "anya-e0102n10:121_3": "dukkhasamudayampi so passati,",
  "anya-e0102n10:121_4": "dukkhanirodhampi passati,",
  "anya-e0102n10:121_5": "dukkhanirodhagāminiṁ paṭipadampi passatī”ti sabbaṁ veditabbaṁ.",
  "anya-e0102n10:122_0": "Aparampi vuttaṁ “maggasamaṅgissa ñāṇaṁ,",
  "anya-e0102n10:122_1": "dukkhepetaṁ ñāṇaṁ,",
  "anya-e0102n10:122_2": "dukkhasamudayepetaṁ ñāṇaṁ,",
  "anya-e0102n10:122_3": "dukkhanirodhepetaṁ ñāṇaṁ,",
  "anya-e0102n10:122_4": "dukkhanirodhagāminiyā paṭipadāyapetaṁ ñāṇa”nti.",
  "anya-e0102n10:123_0": "Tattha yathā padīpo vaṭṭiṁ jhāpeti,",
  "anya-e0102n10:123_1": "evaṁ maggañāṇaṁ dukkhaṁ parijānāti.",
  "anya-e0102n10:123_2": "Yathā andhakāraṁ vidhamati,",
  "anya-e0102n10:123_3": "evaṁ samudayaṁ pajahati.",
  "anya-e0102n10:123_4": "Yathā ālokaṁ parividaṁseti,",
  "anya-e0102n10:123_5": "evaṁ sahajātādipaccayatāya sammāsaṅkappādidhammasaṅkhātaṁ maggaṁ bhāveti.",
  "anya-e0102n10:123_6": "Yathā sinehaṁ pariyādiyati,",
  "anya-e0102n10:123_7": "evaṁ kilesapariyādānaṁ nirodhaṁ sacchikarotīti evaṁ upamāsaṁsandanaṁ veditabbaṁ.",
  "anya-e0102n10:124_0": "840.",
  "anya-e0102n10:124_1": "Aparo nayo –",
  "anya-e0102n10:124_2": "yathā sūriyo udayanto apubbaṁ acarimaṁ saha pātubhāvā cattāri kiccāni karoti,",
  "anya-e0102n10:124_3": "rūpagatāni obhāseti,",
  "anya-e0102n10:124_4": "andhakāraṁ vidhamati,",
  "anya-e0102n10:124_5": "ālokaṁ dasseti,",
  "anya-e0102n10:124_6": "sītaṁ paṭippassambheti,",
  "anya-e0102n10:124_7": "evameva maggañāṇaṁ…pe…",
  "anya-e0102n10:124_8": "nirodhaṁ sacchikiriyābhisamayena abhisameti.",
  "anya-e0102n10:124_9": "Idhāpi yathā sūriyo rūpagatāni obhāseti,",
  "anya-e0102n10:124_10": "evaṁ maggañāṇaṁ dukkhaṁ parijānāti.",
  "anya-e0102n10:124_11": "Yathā andhakāraṁ vidhamati,",
  "anya-e0102n10:124_12": "evaṁ samudayaṁ pajahati.",
  "anya-e0102n10:124_13": "Yathā ālokaṁ dasseti,",
  "anya-e0102n10:124_14": "evaṁ sahajātādipaccayatāya maggaṁ bhāveti.",
  "anya-e0102n10:124_15": "Yathā sītaṁ paṭippassambheti,",
  "anya-e0102n10:124_16": "evaṁ kilesapaṭippassaddhiṁ nirodhaṁ sacchikarotīti evaṁ upamāsaṁsandanaṁ veditabbaṁ.",
  "anya-e0102n10:125_0": "841.",
  "anya-e0102n10:125_1": "Aparo nayo –",
  "anya-e0102n10:125_2": "yathā nāvā apubbaṁ acarimaṁ ekakkhaṇe cattāri kiccāni karoti,",
  "anya-e0102n10:125_3": "orimatīraṁ pajahati,",
  "anya-e0102n10:125_4": "sotaṁ chindati,",
  "anya-e0102n10:125_5": "bhaṇḍaṁ vahati,",
  "anya-e0102n10:125_6": "pārimatīraṁ appeti,",
  "anya-e0102n10:125_7": "evameva maggañāṇaṁ…pe…",
  "anya-e0102n10:125_8": "nirodhaṁ sacchikiriyābhisamayena abhisameti.",
  "anya-e0102n10:125_9": "Etthāpi yathā nāvā orimatīraṁ pajahati,",
  "anya-e0102n10:125_10": "evaṁ maggañāṇaṁ dukkhaṁ parijānāti.",
  "anya-e0102n10:125_11": "Yathā sotaṁ chindati,",
  "anya-e0102n10:125_12": "evaṁ samudayaṁ pajahati.",
  "anya-e0102n10:125_13": "Yathā bhaṇḍaṁ vahati,",
  "anya-e0102n10:125_14": "evaṁ sahajātādipaccayatāya maggaṁ bhāveti.",
  "anya-e0102n10:125_15": "Yathā pārimatīraṁ appeti,",
  "anya-e0102n10:125_16": "evaṁ pārimatīrabhūtaṁ nirodhaṁ sacchikarotīti evaṁ upamāsaṁsandanaṁ veditabbaṁ.",
  "anya-e0102n10:126_0": "842.",
  "anya-e0102n10:126_1": "Evaṁ saccābhisamayakālasmiṁ ekakkhaṇe catunnaṁ kiccānaṁ vasena pavattañāṇassa panassa soḷasahākārehi tathaṭṭhena cattāri kiccāni ekapaṭivedhāni honti. Yathāha –",
  "anya-e0102n10:127_0": "“Kathaṁ tathaṭṭhena cattāri kiccāni ekapaṭivedhāni?",
  "anya-e0102n10:127_1": "Soḷasahi ākārehi tathaṭṭhena cattāri kiccāni ekapaṭivedhāni.",
  "anya-e0102n10:127_2": "Dukkhassa pīḷanaṭṭho,",
  "anya-e0102n10:127_3": "saṅkhataṭṭho,",
  "anya-e0102n10:127_4": "santāpaṭṭho,",
  "anya-e0102n10:127_5": "vipariṇāmaṭṭho,",
  "anya-e0102n10:127_6": "tathaṭṭho.",
  "anya-e0102n10:127_7": "Samudayassa āyūhanaṭṭho,",
  "anya-e0102n10:127_8": "nidānaṭṭho,",
  "anya-e0102n10:127_9": "saṁyogaṭṭho,",
  "anya-e0102n10:127_10": "palibodhaṭṭho,",
  "anya-e0102n10:127_11": "tathaṭṭho.",
  "anya-e0102n10:127_12": "Nirodhassa nissaraṇaṭṭho,",
  "anya-e0102n10:127_13": "vivekaṭṭho,",
  "anya-e0102n10:127_14": "asaṅkhataṭṭho,",
  "anya-e0102n10:127_15": "amataṭṭho,",
  "anya-e0102n10:127_16": "tathaṭṭho.",
  "anya-e0102n10:127_17": "Maggassa niyyānaṭṭho, hetuṭṭho,",
  "anya-e0102n10:127_18": "dassanaṭṭho,",
  "anya-e0102n10:127_19": "adhipateyyaṭṭho,",
  "anya-e0102n10:127_20": "tathaṭṭho.",
  "anya-e0102n10:127_21": "Imehi soḷasahi ākārehi tathaṭṭhena cattāri saccāni ekasaṅgahitāni.",
  "anya-e0102n10:127_22": "Yaṁ ekasaṅgahitaṁ,",
  "anya-e0102n10:127_23": "taṁ ekattaṁ.",
  "anya-e0102n10:127_24": "Yaṁ ekattaṁ,",
  "anya-e0102n10:127_25": "taṁ ekena ñāṇena paṭivijjhatīti cattāri saccāni ekapaṭivedhānī”ti.",
  "anya-e0102n10:128_0": "843.",
  "anya-e0102n10:128_1": "Tattha siyā yadā dukkhādīnaṁ aññepi rogagaṇḍādayo atthā atthi,",
  "anya-e0102n10:128_2": "atha kasmā cattāroyeva vuttāti.",
  "anya-e0102n10:128_3": "Ettha vadāma,",
  "anya-e0102n10:128_4": "aññasaccadassanavasena āvibhāvato.",
  "anya-e0102n10:128_5": "“Tattha katamaṁ dukkhe ñāṇaṁ?",
  "anya-e0102n10:128_6": "Dukkhaṁ ārabbha yā uppajjati paññā pajānanā”tiādinā hi nayena ekekasaccārammaṇavasenāpi saccañāṇaṁ vuttaṁ. “Yo,",
  "anya-e0102n10:128_7": "bhikkhave,",
  "anya-e0102n10:128_8": "dukkhaṁ passati,",
  "anya-e0102n10:128_9": "samudayampi so passatī”tiādinā nayena ekaṁ saccaṁ ārammaṇaṁ katvā sesesupi kiccanipphattivasenāpi vuttaṁ.",
  "anya-e0102n10:129_0": "Tattha yadā ekekaṁ saccaṁ ārammaṇaṁ karoti,",
  "anya-e0102n10:129_1": "tadā samudayadassanena tāva sabhāvato pīḷanalakkhaṇassāpi dukkhassa,",
  "anya-e0102n10:129_2": "yasmā taṁ āyūhanalakkhaṇena samudayena āyūhitaṁ saṅkhataṁ rāsikataṁ,",
  "anya-e0102n10:129_3": "tasmāssa so saṅkhataṭṭho āvibhavati.",
  "anya-e0102n10:129_4": "Yasmā pana maggo kilesasantāpaharo susītalo,",
  "anya-e0102n10:129_5": "tasmāssa maggassa dassanena santāpaṭṭho āvibhavati āyasmato nandassa accharādassanena sundariyā anabhirūpabhāvo viya.",
  "anya-e0102n10:129_6": "Avipariṇāmadhammassa pana nirodhassa dassanenassa vipariṇāmaṭṭho āvibhavatīti vattabbamevettha natthi.",
  "anya-e0102n10:130_0": "Tathā sabhāvato āyūhanalakkhaṇassāpi samudayassa,",
  "anya-e0102n10:130_1": "dukkhadassanena nidānaṭṭho āvibhavati asappāyabhojanato uppannabyādhidassanena bhojanassa byādhinidānabhāvo viya.",
  "anya-e0102n10:130_2": "Visaṁyogabhūtassa nirodhassa dassanena saṁyogaṭṭho.",
  "anya-e0102n10:130_3": "Niyyānabhūtassa ca maggassa dassanena palibodhaṭṭhoti.",
  "anya-e0102n10:131_0": "Tathā nissaraṇalakkhaṇassāpi nirodhassa,",
  "anya-e0102n10:131_1": "avivekabhūtassa samudayassa dassanena vivekaṭṭho āvibhavati.",
  "anya-e0102n10:131_2": "Maggadassanena asaṅkhataṭṭho,",
  "anya-e0102n10:131_3": "iminā hi anamataggasaṁsāre maggo nadiṭṭhapubbo,",
  "anya-e0102n10:131_4": "sopi ca sappaccayattā saṅkhatoyevāti appaccayadhammassa asaṅkhatabhāvo ativiya pākaṭo hoti.",
  "anya-e0102n10:131_5": "Dukkhadassanena panassa amataṭṭho āvibhavati,",
  "anya-e0102n10:131_6": "dukkhaṁ hi visaṁ,",
  "anya-e0102n10:131_7": "amataṁ nibbānanti.",
  "anya-e0102n10:132_0": "Tathā niyyānalakkhaṇassāpi maggassa,",
  "anya-e0102n10:132_1": "samudayadassanena “nāyaṁ hetu nibbānassa pattiyā,",
  "anya-e0102n10:132_2": "ayaṁ hetū”ti hetuṭṭho āvibhavati.",
  "anya-e0102n10:132_3": "Nirodhadassanena dassanaṭṭho,",
  "anya-e0102n10:132_4": "paramasukhumāni rūpāni passato “vippasannaṁ vata me cakkhū”nti cakkhussa vippasannabhāvo viya.",
  "anya-e0102n10:132_5": "Dukkhadassanena adhipateyyaṭṭho,",
  "anya-e0102n10:132_6": "anekarogāturakapaṇajanadassanena issarajanassa uḷārabhāvo viyāti evamettha salakkhaṇavasena ekekassa,",
  "anya-e0102n10:132_7": "aññasaccadassanavasena ca itaresaṁ tiṇṇaṁ tiṇṇaṁ āvibhāvato ekekassa cattāro cattāro atthā vuttā.",
  "anya-e0102n10:132_8": "Maggakkhaṇe pana sabbe cete atthā ekeneva dukkhādīsu catukiccena ñāṇena paṭivedhaṁ gacchantīti.",
  "anya-e0102n10:132_9": "Ye pana nānābhisamayaṁ icchanti,",
  "anya-e0102n10:132_10": "tesaṁ uttaraṁ abhidhamme kathāvatthusmiṁ vuttameva.",
  "anya-e0102n10:133_0": "Pariññādippabhedakathā",
  "anya-e0102n10:134_0": "844. Idāni yāni tāni pariññādīni cattāri kiccāni vuttāni, tesu –",
  "anya-e0102n10:135_0": "Tividhā hoti pariññā, tathā pahānampi sacchikiriyāpi;",
  "anya-e0102n10:136_0": "Dve bhāvanā abhimatā, vinicchayo tattha ñātabbo.",
  "anya-e0102n10:137_0": "845.Tividhā hoti pariññāti ñātapariññā tīraṇapariññā pahānapariññāti evaṁ pariññā tividhā hoti.",
  "anya-e0102n10:137_1": "Tattha “abhiññāpaññā ñātaṭṭhena ñāṇa”nti evaṁ uddisitvā “ye ye dhammā abhiññātā honti,",
  "anya-e0102n10:137_2": "te te dhammā ñātā hontī”ti evaṁ saṅkhepato, “sabbaṁ,",
  "anya-e0102n10:137_3": "bhikkhave,",
  "anya-e0102n10:137_4": "abhiññeyyaṁ. Kiñca,",
  "anya-e0102n10:137_5": "bhikkhave,",
  "anya-e0102n10:137_6": "sabbaṁ abhiññeyyaṁ? Cakkhuṁ,",
  "anya-e0102n10:137_7": "bhikkhave,",
  "anya-e0102n10:137_8": "abhiññeyya”ntiādinā nayena vitthārato vuttā ñātapariññā nāma.",
  "anya-e0102n10:137_9": "Tassā sappaccayanāmarūpābhijānanā āveṇikā bhūmi.",
  "anya-e0102n10:138_0": "846.",
  "anya-e0102n10:138_1": "“Pariññāpaññā tīraṇaṭṭhena ñāṇa”nti evaṁ uddisitvā pana “ye ye dhammā pariññātā honti,",
  "anya-e0102n10:138_2": "te te dhammā tīritā hontī”ti evaṁ saṅkhepato, “sabbaṁ,",
  "anya-e0102n10:138_3": "bhikkhave,",
  "anya-e0102n10:138_4": "pariññeyyaṁ. Kiñca,",
  "anya-e0102n10:138_5": "bhikkhave,",
  "anya-e0102n10:138_6": "sabbaṁ pariññeyyaṁ? Cakkhuṁ,",
  "anya-e0102n10:138_7": "bhikkhave,",
  "anya-e0102n10:138_8": "pariññeyya”ntiādinā nayena vitthārato vuttā tīraṇapariññā nāma.",
  "anya-e0102n10:138_9": "Tassā kalāpasammasanato paṭṭhāya aniccaṁ dukkhamanattāti tīraṇavasena pavattamānāya yāva anulomā āveṇikā bhūmi.",
  "anya-e0102n10:139_0": "847.",
  "anya-e0102n10:139_1": "“Pahānapaññā pariccāgaṭṭhena ñāṇa”nti evaṁ pana uddisitvā “ye ye dhammā pahīnā honti,",
  "anya-e0102n10:139_2": "te te dhammā pariccattā hontī”ti evaṁ vitthārato vuttā “aniccānupassanāya niccasaññaṁ pajahatī”tiādinayappavattā pahānapariññā.",
  "anya-e0102n10:139_3": "Tassā bhaṅgānupassanato paṭṭhāya yāva maggañāṇā bhūmi,",
  "anya-e0102n10:139_4": "ayaṁ idha adhippetā.",
  "anya-e0102n10:140_0": "Yasmā vā ñātatīraṇapariññāyopi tadatthāyeva,",
  "anya-e0102n10:140_1": "yasmā ca ye dhamme pajahati,",
  "anya-e0102n10:140_2": "te niyamato ñātā ceva tīritā ca honti,",
  "anya-e0102n10:140_3": "tasmā pariññāttayampi iminā pariyāyena maggañāṇassa kiccanti veditabbaṁ.",
  "anya-e0102n10:141_0": "848.Tathā pahānampīti pahānampi hi vikkhambhanappahānaṁ tadaṅgappahānaṁ samucchedappahānanti pariññā viya tividhameva hoti.",
  "anya-e0102n10:141_1": "Tattha yaṁ sasevāle udake pakkhittena ghaṭena sevālassa viya tena tena lokiyasamādhinā nīvaraṇādīnaṁ paccanīkadhammānaṁ vikkhambhanaṁ,",
  "anya-e0102n10:141_2": "idaṁ vikkhambhanappahānaṁ nāma.",
  "anya-e0102n10:141_3": "Pāḷiyaṁ pana “vikkhambhanappahānañca nīvaraṇānaṁ paṭhamaṁ jhānaṁ bhāvayato”ti nīvaraṇānaññeva vikkhambhanaṁ vuttaṁ,",
  "anya-e0102n10:141_4": "taṁ pākaṭattā vuttanti veditabbaṁ.",
  "anya-e0102n10:141_5": "Nīvaraṇāni hi jhānassa pubbabhāgepi pacchābhāgepi na sahasā cittaṁ ajjhottharanti,",
  "anya-e0102n10:141_6": "vitakkādayo appitakkhaṇeyeva.",
  "anya-e0102n10:141_7": "Tasmā nīvaraṇānaṁ vikkhambhanaṁ pākaṭaṁ.",
  "anya-e0102n10:142_0": "849.",
  "anya-e0102n10:142_1": "Yaṁ pana rattibhāge samujjalitena padīpena andhakārassa viya tena tena vipassanāya avayavabhūtena ñāṇaṅgena",
  "anya-e0102n10:142_2": "paṭipakkhavaseneva tassa tassa pahātabbadhammassa pahānaṁ,",
  "anya-e0102n10:142_3": "idaṁ tadaṅgappahānaṁ nāma.",
  "anya-e0102n10:142_4": "Seyyathidaṁ –",
  "anya-e0102n10:142_5": "nāmarūpaparicchedena tāva sakkāyadiṭṭhiyā.",
  "anya-e0102n10:142_6": "Paccayapariggahena ahetuvisamahetudiṭṭhiyā ceva kaṅkhāmalassa ca.",
  "anya-e0102n10:142_7": "Kalāpasammasanena “ahaṁ mamā”ti samūhagāhassa.",
  "anya-e0102n10:142_8": "Maggāmaggavavatthānena amagge maggasaññāya.",
  "anya-e0102n10:142_9": "Udayadassanena ucchedadiṭṭhiyā.",
  "anya-e0102n10:142_10": "Vayadassanena sassatadiṭṭhiyā.",
  "anya-e0102n10:142_11": "Bhayatupaṭṭhānena sabhaye abhayasaññāya.",
  "anya-e0102n10:142_12": "Ādīnavadassanena assādasaññāya.",
  "anya-e0102n10:142_13": "Nibbidānupassanena abhiratisaññāya.",
  "anya-e0102n10:142_14": "Muñcitukamyatāya amuñcitukāmabhāvassa.",
  "anya-e0102n10:142_15": "Paṭisaṅkhānena appaṭisaṅkhānassa.",
  "anya-e0102n10:142_16": "Upekkhāya anupekkhanassa.",
  "anya-e0102n10:142_17": "Anulomena saccapaṭilomagāhassa pahānaṁ.",
  "anya-e0102n10:143_0": "Yaṁ vā pana aṭṭhārasasu mahāvipassanāsu aniccānupassanāya niccasaññāya.",
  "anya-e0102n10:143_1": "Dukkhānupassanāya sukhasaññāya.",
  "anya-e0102n10:143_2": "Anattānupassanāya attasaññāya.",
  "anya-e0102n10:143_3": "Nibbidānupassanāya nandiyā.",
  "anya-e0102n10:143_4": "Virāgānupassanāya rāgassa.",
  "anya-e0102n10:143_5": "Nirodhānupassanāya samudayassa.",
  "anya-e0102n10:143_6": "Paṭinissaggānupassanāya ādānassa.",
  "anya-e0102n10:143_7": "Khayānupassanāya ghanasaññāya.",
  "anya-e0102n10:143_8": "Vayānupassanāya āyūhanassa.",
  "anya-e0102n10:143_9": "Vipariṇāmānupassanāya dhuvasaññāya.",
  "anya-e0102n10:143_10": "Animittānupassanāya nimittassa.",
  "anya-e0102n10:143_11": "Appaṇihitānupassanāya paṇidhiyā.",
  "anya-e0102n10:143_12": "Suññatānupassanāya abhinivesassa.",
  "anya-e0102n10:143_13": "Adhipaññādhammavipassanāya sārādānābhinivesassa.",
  "anya-e0102n10:143_14": "Yathābhūtañāṇadassanena sammohābhinivesassa.",
  "anya-e0102n10:143_15": "Ādīnavānupassanāya ālayābhinivesassa.",
  "anya-e0102n10:143_16": "Paṭisaṅkhānupassanāya appaṭisaṅkhāya.",
  "anya-e0102n10:143_17": "Vivaṭṭānupassanāya saṁyogābhinivesassa pahānaṁ.",
  "anya-e0102n10:143_18": "Idampi tadaṅgappahānameva.",
  "anya-e0102n10:144_0": "850.",
  "anya-e0102n10:144_1": "Tattha yathā aniccānupassanādīhi sattahi niccasaññādīnaṁ pahānaṁ hoti,",
  "anya-e0102n10:144_2": "taṁ bhaṅgānupassane vuttameva.",
  "anya-e0102n10:145_0": "Khayānupassanāti pana ghanavinibbhogaṁ katvā aniccaṁ khayaṭṭhenāti evaṁ khayaṁ passato ñāṇaṁ.",
  "anya-e0102n10:145_1": "Tena ghanasaññāya pahānaṁ hoti.",
  "anya-e0102n10:146_0": "Vayānupassanāti –",
  "anya-e0102n10:147_0": "Ārammaṇānvayena, ubho ekavavatthānā;",
  "anya-e0102n10:148_0": "Nirodhe adhimuttatā, vayalakkhaṇavipassanāti. –",
  "anya-e0102n10:149_0": "Evaṁ vuttā paccakkhato ceva anvayato ca saṅkhārānaṁ bhaṅgaṁ disvā tasmiññeva bhaṅgasaṅkhāte nirodhe adhimuttatā,",
  "anya-e0102n10:149_1": "tāya āyūhanassa pahānaṁ hoti.",
  "anya-e0102n10:149_2": "Yesaṁ hi atthāya āyūheyya,",
  "anya-e0102n10:149_3": "“te evaṁ vayadhammā”ti vipassato āyūhane cittaṁ na namati.",
  "anya-e0102n10:150_0": "Vipariṇāmānupassanāti rūpasattakādivasena taṁ taṁ paricchedaṁ atikkamma aññathāpavattidassanaṁ.",
  "anya-e0102n10:150_1": "Uppannassa vā jarāya ceva maraṇena ca dvīhākārehi vipariṇāmadassanaṁ,",
  "anya-e0102n10:150_2": "tāya dhuvasaññāya pahānaṁ hoti.",
  "anya-e0102n10:151_0": "Animittānupassanāti aniccānupassanāva, tāya niccanimittassa pahānaṁ hoti.",
  "anya-e0102n10:152_0": "Appaṇihitānupassanāti dukkhānupassanāva, tāya sukhapaṇidhisukhapatthanāpahānaṁ hoti.",
  "anya-e0102n10:153_0": "Suññatānupassanāti anattānupassanāva, tāya “atthi attā”ti abhinivesassa pahānaṁ hoti.",
  "anya-e0102n10:154_0": "Adhipaññādhammavipassanāti –",
  "anya-e0102n10:155_0": "“Ārammaṇañca paṭisaṅkhā, bhaṅgañca anupassati;",
  "anya-e0102n10:156_0": "Suññato ca upaṭṭhānaṁ, adhipaññā vipassanā”ti. –",
  "anya-e0102n10:157_0": "Evaṁ vuttā rūpādiārammaṇaṁ jānitvā tassa ca ārammaṇassa tadārammaṇassa ca cittassa bhaṅgaṁ disvā “saṅkhārāva bhijjanti,",
  "anya-e0102n10:157_1": "saṅkhārānaṁ maraṇaṁ,",
  "anya-e0102n10:157_2": "na añño koci atthī”ti bhaṅgavasena suññataṁ gahetvā pavattā vipassanā.",
  "anya-e0102n10:157_3": "Sā adhipaññā ca dhammesu ca vipassanāti katvā adhipaññādhammavipassanāti vuccati,",
  "anya-e0102n10:157_4": "tāya niccasārābhāvassa ca attasārābhāvassa ca suṭṭhu diṭṭhattā sārādānābhinivesassa pahānaṁ hoti.",
  "anya-e0102n10:158_0": "Yathābhūtañāṇadassananti sappaccayanāmarūpapariggaho,",
  "anya-e0102n10:158_1": "tena “ahosiṁ nu kho ahaṁ atītamaddhāna”ntiādivasena ceva,",
  "anya-e0102n10:158_2": "“issarato loko sambhotī”tiādivasena ca pavattassa sammohābhinivesassa pahānaṁ hoti.",
  "anya-e0102n10:159_0": "Ādīnavānupassanāti bhayatupaṭṭhānavasena uppannaṁ sabbabhavādīsu ādīnavadassanañāṇaṁ,",
  "anya-e0102n10:159_1": "tena “kiñci allīyitabbaṁ na dissatī”ti ālayābhinivesassa pahānaṁ hoti.",
  "anya-e0102n10:160_0": "Paṭisaṅkhānupassanāti muñcanassa upāyakaraṇaṁ paṭisaṅkhāñāṇaṁ, tena appaṭisaṅkhāya pahānaṁ hoti.",
  "anya-e0102n10:161_0": "Vivaṭṭānupassanāti saṅkhārupekkhā ceva anulomañca.",
  "anya-e0102n10:161_1": "Tadā hissa cittaṁ īsakapoṇe padumapalāse udakabindu viya sabbasmā saṅkhāragatā patilīyati,",
  "anya-e0102n10:161_2": "patikuṭati,",
  "anya-e0102n10:161_3": "pativattatīti vuttaṁ.",
  "anya-e0102n10:161_4": "Tasmā tāya saṁyogābhinivesassa pahānaṁ hoti,",
  "anya-e0102n10:161_5": "kāmasaṁyogādikassa kilesābhinivesassa kilesappavattiyā pahānaṁ hotīti attho.",
  "anya-e0102n10:161_6": "Evaṁ vitthārato tadaṅgappahānaṁ veditabbaṁ.",
  "anya-e0102n10:161_7": "Pāḷiyaṁ pana “tadaṅgappahānañca diṭṭhigatānaṁ nibbedhabhāgiyaṁ samādhiṁ bhāvayato”ti saṅkhepeneva vuttaṁ.",
  "anya-e0102n10:162_0": "851.",
  "anya-e0102n10:162_1": "Yaṁ pana asanivicakkābhihatassa rukkhassa viya ariyamaggañāṇena saṁyojanādīnaṁ dhammānaṁ yathā na puna pavatti,",
  "anya-e0102n10:162_2": "evaṁ pahānaṁ,",
  "anya-e0102n10:162_3": "idaṁ samucchedappahānaṁ nāma.",
  "anya-e0102n10:162_4": "Yaṁ sandhāya vuttaṁ “samucchedappahānañca lokuttaraṁ khayagāmimaggaṁ bhāvayato”ti.",
  "anya-e0102n10:162_5": "Iti imesu tīsu pahānesu samucchedappahānameva idha adhippetaṁ.",
  "anya-e0102n10:162_6": "Yasmā pana tassa yogino pubbabhāge vikkhambhanatadaṅgappahānānipi tadatthāneva,",
  "anya-e0102n10:162_7": "tasmā pahānattayampi iminā pariyāyena maggañāṇassa kiccanti veditabbaṁ.",
  "anya-e0102n10:162_8": "Paṭirājānaṁ vadhitvā rajjaṁ pattena hi yampi tato pubbe kataṁ,",
  "anya-e0102n10:162_9": "sabbaṁ “idañcidañca raññā kata”ntiyeva vuccati.",
  "anya-e0102n10:163_0": "852.Sacchikiriyāpīti lokiyasacchikiriyā lokuttarasacchikiriyāti dvedhā bhinnāpi lokuttarāya dassanabhāvanāvasena bhedato tividhā hoti.",
  "anya-e0102n10:163_1": "Tattha “paṭhamassa jhānassa lābhīmhi, vasīmhi,",
  "anya-e0102n10:163_2": "paṭhamajjhānaṁ sacchikataṁ mayā”tiādinā nayena āgatā paṭhamajjhānādīnaṁ phassanā lokiyasacchikiriyā nāma.",
  "anya-e0102n10:163_3": "Phassanāti adhigantvā “idaṁ mayā adhigata”nti paccakkhato ñāṇaphassena phusanā.",
  "anya-e0102n10:163_4": "Imameva hi atthaṁ sandhāya “sacchikiriyā paññā phassanaṭṭhe ñāṇa”nti uddisitvā “ye ye dhammā sacchikatā honti,",
  "anya-e0102n10:163_5": "te te dhammā phassitā hontī”ti sacchikiriyaniddeso vutto.",
  "anya-e0102n10:164_0": "Apica attano santāne anuppādetvāpi ye dhammā kevalaṁ aparappaccayena ñāṇena ñātā,",
  "anya-e0102n10:164_1": "te sacchikatā honti.",
  "anya-e0102n10:164_2": "Teneva hi “sabbaṁ,",
  "anya-e0102n10:164_3": "bhikkhave,",
  "anya-e0102n10:164_4": "sacchikātabbaṁ. Kiñca,",
  "anya-e0102n10:164_5": "bhikkhave,",
  "anya-e0102n10:164_6": "sabbaṁ sacchikātabbaṁ? Cakkhu,",
  "anya-e0102n10:164_7": "bhikkhave,",
  "anya-e0102n10:164_8": "sacchikātabba”ntiādi vuttaṁ.",
  "anya-e0102n10:165_0": "Aparampi vuttaṁ “rūpaṁ passanto sacchikaroti.",
  "anya-e0102n10:165_1": "Vedanaṁ…pe…",
  "anya-e0102n10:165_2": "viññāṇaṁ passanto sacchikaroti.",
  "anya-e0102n10:165_3": "Cakkhuṁ…pe…",
  "anya-e0102n10:165_4": "jarāmaraṇaṁ…pe…",
  "anya-e0102n10:165_5": "amatogadhaṁ nibbānaṁ passanto sacchikarotīti.",
  "anya-e0102n10:165_6": "Ye ye dhammā sacchikatā honti,",
  "anya-e0102n10:165_7": "te te dhammā phassitā hontī”ti.",
  "anya-e0102n10:166_0": "Paṭhamamaggakkhaṇe pana nibbānadassanaṁ dassanasacchikiriyā.",
  "anya-e0102n10:166_1": "Sesamaggakkhaṇesu bhāvanāsacchikiriyāti.",
  "anya-e0102n10:166_2": "Sā duvidhāpi idha adhippetā.",
  "anya-e0102n10:166_3": "Tasmā dassanabhāvanāvasena nibbānassa sacchikiriyā imassa ñāṇassa kiccanti veditabbaṁ.",
  "anya-e0102n10:167_0": "853.Dvebhāvanā abhimatāti bhāvanā pana lokiyabhāvanā lokuttarabhāvanāti dveyeva abhimatā.",
  "anya-e0102n10:167_1": "Tattha lokiyānaṁ sīlasamādhipaññānaṁ uppādanaṁ,",
  "anya-e0102n10:167_2": "tāhi ca santānavāsanaṁ lokiyabhāvanā.",
  "anya-e0102n10:167_3": "Lokuttarānaṁ uppādanaṁ,",
  "anya-e0102n10:167_4": "tāhi ca santānavāsanaṁ lokuttarabhāvanā.",
  "anya-e0102n10:167_5": "Tāsu idha lokuttarā adhippetā.",
  "anya-e0102n10:167_6": "Lokuttarāni hi sīlādīni catubbidhampetaṁ ñāṇaṁ uppādeti.",
  "anya-e0102n10:167_7": "Tesaṁ sahajātapaccayāditāya tehi ca santānaṁ vāsetīti lokuttarabhāvanāvassa kiccanti.",
  "anya-e0102n10:168_0": "Evaṁ –",
  "anya-e0102n10:169_0": "Kiccāni pariññādīni, yāni vuttāni abhisamayakāle;",
  "anya-e0102n10:170_0": "Tāni ca yathāsabhāvena, jānitabbāni sabbānīti.",
  "anya-e0102n10:171_0": "Ettāvatā ca –",
  "anya-e0102n10:172_0": "“Sīle patiṭṭhāya naro sapañño, cittaṁ paññañca bhāvaya”nti. –",
  "anya-e0102n10:173_0": "Evaṁ sarūpeneva ābhatāya paññābhāvanāya vidhānadassanatthaṁ yaṁ vuttaṁ “mūlabhūtā dve visuddhiyo sampādetvā",
  "anya-e0102n10:173_1": "sarīrabhūtā pañca visuddhiyo sampādentena bhāvetabbā”ti,",
  "anya-e0102n10:173_2": "taṁ vitthāritaṁ hoti.",
  "anya-e0102n10:173_3": "Kathaṁ bhāvetabbāti ayañca pañho vissajjitoti.",
  "anya-e0102n10:174_0": "Iti sādhujanapāmojjatthāya kate visuddhimagge",
  "anya-e0102n10:175_0": "Paññābhāvanādhikāre",
  "anya-e0102n10:176_0": "Ñāṇadassanavisuddhiniddeso nāma",
  "anya-e0102n10:177_0": "Bāvīsatimo paricchedo."
}