{
  "tika-vin08t2:0_0": "2. Parikkhāravinicchayakathā",
  "tika-vin08t2:1_0": "6.",
  "tika-vin08t2:1_1": "Evaṁ divāseyyavinicchayaṁ kathetvā idāni parikkhāravinicchayaṁ kathetuṁ “parikkhāroti samaṇaparikkhāro”tiādimāha.",
  "tika-vin08t2:1_2": "Tattha divāseyyavinicchayakathāya ādimhi vuttaṁ “tatthā”ti padaṁ ānetvā tattha tesu mātikāpadesu samabhiniviṭṭhassa",
  "tika-vin08t2:1_3": "“parikkhāro”ti padassa “samaṇaparikkhāro”ti attho daṭṭhabboti yojanā,",
  "tika-vin08t2:1_4": "esa nayo ito parepi.",
  "tika-vin08t2:1_5": "Samaṇaparikkhāro vutto,",
  "tika-vin08t2:1_6": "na gihiparikkhāroti adhippāyo.",
  "tika-vin08t2:1_7": "Parisamantato kariyateti parikkhāro,",
  "tika-vin08t2:1_8": "chattādiko.",
  "tika-vin08t2:1_9": "Tatrāti samaṇaparikkhāre.",
  "tika-vin08t2:1_10": "Kappatīti kappiyo,",
  "tika-vin08t2:1_11": "na kappiyo akappiyo,",
  "tika-vin08t2:1_12": "kappiyo ca akappiyo ca kappiyākappiyo,",
  "tika-vin08t2:1_13": "samāhāradvandepi pulliṅgamicchanti paṇḍitā.",
  "tika-vin08t2:1_14": "Kappiyākappiyo ca so parikkhāro ceti tathā,",
  "tika-vin08t2:1_15": "tassa vinicchayo kappiyākappiyaparikkhāravinicchayo.",
  "tika-vin08t2:2_0": "Keci tālapaṇṇacchattanti idaṁ upalakkhaṇamattaṁ.",
  "tika-vin08t2:2_1": "Sabbampi hi chattaṁ tathākariyamānaṁ na vaṭṭati.",
  "tika-vin08t2:2_2": "Tenevāha vajirabuddhiṭīkāyaṁ “sabbaparikkhāresu vaṇṇamaṭṭhavikāraṁ karontassa dukkaṭanti dīpentena na vaṭṭatīti vuttanti veditabba”nti.",
  "tika-vin08t2:2_3": "Na vaṇṇamaṭṭhatthāyāti iminā thirakaraṇatthaṁ ekavaṇṇasuttena vinandhiyamānaṁ yadi vaṇṇamaṭṭhaṁ hoti,",
  "tika-vin08t2:2_4": "tattha na dosoti dasseti.",
  "tika-vin08t2:2_5": "Āraggenāti nikhādanamukhena.",
  "tika-vin08t2:2_6": "Yadi na vaṭṭati,",
  "tika-vin08t2:2_7": "tādisaṁ chattadaṇḍaṁ labhitvā kiṁ kātabbanti āha “ghaṭakaṁ vā”tiādi.",
  "tika-vin08t2:2_8": "Suttakena vā daṇḍo veṭhetabboti yathā lekhā na paññāyati,",
  "tika-vin08t2:2_9": "tathā veṭhetabbo.",
  "tika-vin08t2:2_10": "Daṇḍabundeti daṇḍamūle,",
  "tika-vin08t2:2_11": "chattadaṇḍassa heṭṭhimakoṭiyanti attho.",
  "tika-vin08t2:2_12": "Chattamaṇḍalikanti chattassa anto khuddakamaṇḍalaṁ,",
  "tika-vin08t2:2_13": "chattapañjare maṇḍalākārena baddhadaṇḍavalayaṁ vā.",
  "tika-vin08t2:2_14": "Ukkiritvāti ninnaṁ,",
  "tika-vin08t2:2_15": "unnataṁ vā katvā uṭṭhāpetvā.",
  "tika-vin08t2:2_16": "Sā vaṭṭatīti sā lekhā rajjukehi bandhantu vā mā vā,",
  "tika-vin08t2:2_17": "bandhituṁ yuttaṭṭhānattā vaṭṭati.",
  "tika-vin08t2:2_18": "Tena vuttaṁ ācariyabuddhadattamahātherena –",
  "tika-vin08t2:3_0": "“Chattaṁ paṇṇamayaṁ kiñci, bahi anto ca sabbaso;",
  "tika-vin08t2:4_0": "Pañcavaṇṇena suttena, sibbituṁ na ca vaṭṭati.",
  "tika-vin08t2:5_0": "“Chindituṁ aḍḍhacandaṁ vā, paṇṇe makaradantakaṁ;",
  "tika-vin08t2:6_0": "Ghaṭakaṁ vāḷarūpaṁ vā, lekhā daṇḍe na vaṭṭati.",
  "tika-vin08t2:7_0": "“Sibbituṁ ekavaṇṇena, chattaṁ suttena vaṭṭati;",
  "tika-vin08t2:8_0": "Thiratthaṁ pañcavaṇṇena, pañjaraṁ vā vinandhituṁ.",
  "tika-vin08t2:9_0": "“Ghaṭakaṁ vāḷarūpaṁ vā, lekhā vā pana kevalā;",
  "tika-vin08t2:10_0": "Chinditvā vāpi ghaṁsitvā, dhāretuṁ pana vaṭṭati.",
  "tika-vin08t2:11_0": "“Ahicchattakasaṇṭhānaṁ, daṇḍabundamhi vaṭṭati;",
  "tika-vin08t2:12_0": "Ukkiritvā katā lekhā, bandhanatthāya vaṭṭatī”ti.",
  "tika-vin08t2:13_0": "Tassa vaṇṇanāyampi chattaṁ paṇṇamayaṁ kiñcīti tālapaṇṇādipaṇṇacchadanaṁ yaṁ kiñci chattaṁ.",
  "tika-vin08t2:13_1": "Bahīti upari.",
  "tika-vin08t2:13_2": "Antoti heṭṭhā.",
  "tika-vin08t2:13_3": "Sibbitunti rūpaṁ dassetvā sūcikammaṁ kātuṁ.",
  "tika-vin08t2:13_4": "Paṇṇeti chadanapaṇṇe.",
  "tika-vin08t2:13_5": "Aḍḍhacandanti aḍḍhacandākāraṁ.",
  "tika-vin08t2:13_6": "Makaradantakanti makaradantākāraṁ,",
  "tika-vin08t2:13_7": "yaṁ “girikūṭa”nti vuccati.",
  "tika-vin08t2:13_8": "Chindituṁ na vaṭṭatīti sambandho.",
  "tika-vin08t2:13_9": "Mukhavaṭṭiyā nāmetvā baddhapaṇṇakoṭiyā vā matthakamaṇḍalakoṭiyā vā girikūṭādiṁ karonti,",
  "tika-vin08t2:13_10": "iminā taṁ paṭikkhittaṁ.",
  "tika-vin08t2:13_11": "Daṇḍeti chattadaṇḍe.",
  "tika-vin08t2:13_12": "Ghaṭakanti ghaṭākāro.",
  "tika-vin08t2:13_13": "Vāḷarūpaṁ vāti byagghādivāḷānaṁ rūpakaṁ vā.",
  "tika-vin08t2:13_14": "Lekhāti ukkiritvā vā chinditvā vā cittakammavasena vā katarāji.",
  "tika-vin08t2:13_15": "Pañcavaṇṇānaṁ suttānaṁ antare nīlādiekavaṇṇena suttena thiratthaṁ chattaṁ anto ca bahi ca sibbituṁ vā",
  "tika-vin08t2:13_16": "chattadaṇḍaggāhakasalākapañjaraṁ thiratthaṁ vinandhituṁ vā vaṭṭatīti yojanā.",
  "tika-vin08t2:13_17": "Pañcavaṇṇānaṁ ekavaṇṇena thiratthanti iminā anekavaṇṇehi suttehi vaṇṇamaṭṭhatthāya sibbituñca vinandhituñca na vaṭṭatīti dīpeti.",
  "tika-vin08t2:13_18": "Potthakesu pana “pañcavaṇṇenā”ti pāṭho dissati,",
  "tika-vin08t2:13_19": "tassa ekavaṇṇena pañcavaṇṇena vā suttena thiratthaṁ sibbituṁ vinandhituṁ vā vaṭṭatīti yojanā kātabbā hoti.",
  "tika-vin08t2:14_0": "Ettha ca heṭṭhā vuttena “pañcavaṇṇena suttena sibbituṁ na ca vaṭṭatī”ti pāṭhena ca “keci tālapaṇṇacchattaṁ",
  "tika-vin08t2:14_1": "anto vā bahi vā pañcavaṇṇena suttena sibbetvā vaṇṇamaṭṭhaṁ karonti,",
  "tika-vin08t2:14_2": "taṁ na vaṭṭati,",
  "tika-vin08t2:14_3": "ekavaṇṇe pana nīlena vā pītakena vā yena kenaci suttena anto vā bahi vā sibbituṁ,",
  "tika-vin08t2:14_4": "chattadaṇḍaggāhakaṁ salākapañjaraṁ vā vinandhituṁ vaṭṭati,",
  "tika-vin08t2:14_5": "tañca kho thirakaraṇatthaṁ,",
  "tika-vin08t2:14_6": "na vaṇṇamaṭṭhatthāyā”ti aṭṭhakathāpāṭhena ca virujjhati,",
  "tika-vin08t2:14_7": "tasmā so na gahetabbo.",
  "tika-vin08t2:15_0": "Lekhāvā pana kevalāti yathāvuttappakārā sakalā lekhā vā.",
  "tika-vin08t2:15_1": "Chinditvāti ukkiritvā kataṁ chinditvā.",
  "tika-vin08t2:15_2": "Ghaṁsitvāti cittakammādivasena kataṁ ghaṁsitvā.",
  "tika-vin08t2:15_3": "Daṇḍabundamhīti chattadaṇḍassa pañjare gāhaṇatthāya phālitabundamhi,",
  "tika-vin08t2:15_4": "mūleti attho.",
  "tika-vin08t2:15_5": "Ayamettha nissandehe vuttanayo.",
  "tika-vin08t2:15_6": "Khuddasikkhāgaṇṭhipade pana “chattapiṇḍiyā mūle”ti vuttaṁ.",
  "tika-vin08t2:15_7": "Ahicchattakasaṇṭhānanti phullaahicchattakākāraṁ.",
  "tika-vin08t2:15_8": "Rajjukehi gāhāpetvā daṇḍe bandhanti,",
  "tika-vin08t2:15_9": "tasmiṁ bandhanaṭṭhāne valayamiva ukkiritvāti valayaṁ viya upaṭṭhāpetvā.",
  "tika-vin08t2:15_10": "Bandhanatthāyāti vātena yathā na calati,",
  "tika-vin08t2:15_11": "evaṁ rajjūhi daṇḍe pañjarassa bandhanatthāya.",
  "tika-vin08t2:15_12": "Ukkiritvā katā lekhā vaṭṭatīti yojanā.",
  "tika-vin08t2:15_13": "Yathā vātappahārena acalanatthaṁ chattamaṇḍalikaṁ rajjukehi gāhāpetvā daṇḍe bandhanti,",
  "tika-vin08t2:15_14": "tasmiṁ bandhanaṭṭhāne valayamiva ukkiritvā lekhaṁ ṭhapenti,",
  "tika-vin08t2:15_15": "sā vaṭṭatīti.",
  "tika-vin08t2:15_16": "Sacepi na bandhati,",
  "tika-vin08t2:15_17": "bandhanārahaṭṭhānattā valayaṁ ukkiritvā vaṭṭatīti gaṇṭhipade vattantīti āgataṁ,",
  "tika-vin08t2:15_18": "tasmā pakkharaṇesu āgatanayeneva chatte paṭipajjitabbanti.",
  "tika-vin08t2:16_0": "7.",
  "tika-vin08t2:16_1": "Cīvare pana nānāsuttakehīti nānāvaṇṇehi suttehi.",
  "tika-vin08t2:16_2": "Idañca tathā karontānaṁ vasena vuttaṁ,",
  "tika-vin08t2:16_3": "ekavaṇṇasuttakenapi na vaṭṭatiyeva.",
  "tika-vin08t2:16_4": "“Pakatisūcikammameva vaṭṭatī”ti hi vuttaṁ.",
  "tika-vin08t2:16_5": "Paṭṭamukheti dvinnaṁ paṭṭānaṁ saṅghaṭitaṭṭhānaṁ sandhāyetaṁ vuttaṁ.",
  "tika-vin08t2:16_6": "Pariyanteti cīvarapariyante.",
  "tika-vin08t2:16_7": "Anuvātaṁ sandhāyetaṁ vuttaṁ.",
  "tika-vin08t2:16_8": "Veṇīti varakasīsākārena sibbanaṁ.",
  "tika-vin08t2:16_9": "Saṅkhalikanti dviguṇasaṅkhalikākārena sibbanaṁ,",
  "tika-vin08t2:16_10": "biḷālasaṅkhalikākārena sibbanaṁ vā.",
  "tika-vin08t2:16_11": "Veṇiṁ vā saṅkhalikaṁ vā karontīti karaṇakiriyāya sambandho.",
  "tika-vin08t2:16_12": "Agghiyaṁ nāma cetiyasaṇṭhānaṁ,",
  "tika-vin08t2:16_13": "yaṁ “agghiyatthambho”ti vadanti.",
  "tika-vin08t2:16_14": "Gayā nāma mūle tanukaṁ agge mahantaṁ katvā gadākārena sibbanaṁ.",
  "tika-vin08t2:16_15": "Muggaro nāma mūle ca agge ca ekasadisaṁ katvā muggarākārena sibbanaṁ.",
  "tika-vin08t2:16_16": "Kakkaṭakkhīni ukkirantīti gaṇṭhikapaṭṭapāsakapaṭṭānaṁ ante pāḷibaddhaṁ katvā kakkaṭakānaṁ akkhisaṇṭhānaṁ paṭṭhapenti,",
  "tika-vin08t2:16_17": "karontīti attho.",
  "tika-vin08t2:16_18": "“Koṇasuttapiḷakāti gaṇṭhikapāsakapaṭṭānaṁ koṇehi nīhaṭasuttānaṁ koṭiyo”ti tīsupi gaṇṭhipadesu vuttaṁ.",
  "tika-vin08t2:16_19": "Kathaṁ pana tā piḷakā duviññeyyarūpā kātabbāti?",
  "tika-vin08t2:16_20": "Koṇehi nīhaṭasuttānaṁ antesu ekavāraṁ gaṇṭhikakaraṇena vā puna nivattetvā sibbanena vā duviññeyyasabhāvaṁ katvā suttakoṭiyo rassaṁ katvā chinditabbā.",
  "tika-vin08t2:16_21": "Dhammasirittherena pana “koṇasuttā ca piḷakā,",
  "tika-vin08t2:16_22": "duviññeyyāva kappare”ti vuttaṁ,",
  "tika-vin08t2:16_23": "tathā ācariyabuddhadattattherenapi “suttā ca piḷakā tattha,",
  "tika-vin08t2:16_24": "duviññeyyāva dīpitā”ti vuttaṁ,",
  "tika-vin08t2:16_25": "tasmā tesaṁ matena koṇasuttā ca piḷakā ca koṇasuttapiḷakāti evamettha attho daṭṭhabbo.",
  "tika-vin08t2:17_0": "Vimativinodaniyampi koṇasuttapiḷakāti gaṇṭhikapāsakapaṭṭānaṁ koṇehi bahi niggatasuttānaṁ piḷakākārena ṭhapitakoṭiyoti keci vadanti,",
  "tika-vin08t2:17_1": "te piḷake chinditvā duviññeyyā kātabbāti tesaṁ adhippāyo.",
  "tika-vin08t2:17_2": "Keci pana “koṇasuttā ca piḷakā cāti dveyevā”ti vadanti,",
  "tika-vin08t2:17_3": "tesaṁ matena gaṇṭhikapāsakapaṭṭānaṁ koṇato koṇaṁ nīhaṭasuttā koṇasuttā nāma.",
  "tika-vin08t2:17_4": "Samantato pana pariyantena gatā caturassasuttā piḷakā nāma.",
  "tika-vin08t2:17_5": "Taṁ duvidhampi keci cīvarato visuṁ paññānatthāya vikārayuttaṁ karonti,",
  "tika-vin08t2:17_6": "taṁ nisedhāya “duviññeyyarūpā vaṭṭatī”ti vuttaṁ,",
  "tika-vin08t2:17_7": "na pana sabbathā acakkhugocarabhāvena sibbanatthāya tathāsibbanassa asakkuṇeyyattā,",
  "tika-vin08t2:17_8": "yathā pakaticīvarato vikāro na paññāyati,",
  "tika-vin08t2:17_9": "evaṁ sibbitabbanti adhippāyo.",
  "tika-vin08t2:17_10": "Rajanakammato pubbe paññāyamānopi viseso cīvare ratte ekavaṇṇato na paññāyatīti āha “cīvare ratte”ti.",
  "tika-vin08t2:18_0": "8.Maṇināti nīlamaṇiādipāsāṇena,",
  "tika-vin08t2:18_1": "aṁsabaddhakakāyabandhanādikaṁ acīvarattā saṅkhādīhi ghaṁsituṁ vaṭṭatīti vadanti.",
  "tika-vin08t2:18_2": "Kaṇṇasuttakanti cīvarassa dīghato tiriyañca sibbitānaṁ catūsu kaṇṇesu koṇesu ca nikkhantānaṁ suttasīsānametaṁ nāmaṁ,",
  "tika-vin08t2:18_3": "taṁ chinditvāva pārupitabbaṁ.",
  "tika-vin08t2:18_4": "Tenāha “rajitakāle chinditabba”nti.",
  "tika-vin08t2:18_5": "Bhagavatā anuññātaṁ ekaṁ kaṇṇasuttampi atthi,",
  "tika-vin08t2:18_6": "taṁ pana nāmena sadisampi ito aññamevāti dassetuṁ “yaṁ panā”tiādi vuttaṁ.",
  "tika-vin08t2:18_7": "Lagganatthāyāti cīvararajjuyaṁ cīvarabandhanatthāya.",
  "tika-vin08t2:18_8": "Vimativinodaniyaṁ ettakameva vuttaṁ.",
  "tika-vin08t2:19_0": "Sāratthadīpaniyaṁ pana “pāsakaṁ katvā bandhitabbanti rajanakāle bandhitabbaṁ,",
  "tika-vin08t2:19_1": "sesakāle mocetvā ṭhapetabba”nti vuttaṁ.",
  "tika-vin08t2:19_2": "Vinayasaṅgahappakaraṇassa porāṇaṭīkāyampi idameva gahetvā vuttaṁ,",
  "tika-vin08t2:19_3": "taṁ pana cīvarakkhandhake “majjhena laggenti,",
  "tika-vin08t2:19_4": "ubhato galati,",
  "tika-vin08t2:19_5": "bhagavato etamatthaṁ ārocesuṁ.",
  "tika-vin08t2:19_6": "Anujānāmi,",
  "tika-vin08t2:19_7": "bhikkhave,",
  "tika-vin08t2:19_8": "kaṇṇe bandhitunti.",
  "tika-vin08t2:19_9": "Kaṇṇo jīrati.",
  "tika-vin08t2:19_10": "Bhagavato etamatthaṁ ārocesuṁ.",
  "tika-vin08t2:19_11": "Anujānāmi,",
  "tika-vin08t2:19_12": "bhikkhave,",
  "tika-vin08t2:19_13": "kaṇṇasuttaka”nti evaṁ anuññātacīvararajjuyaṁ rajitvā pasāritacīvarassa olambakasuttaṁ sandhāya vuttanti daṭṭhabbaṁ.",
  "tika-vin08t2:20_0": "Gaṇṭhiketi cīvarapārupanakāle pāsake laggāpanatthaṁ kate dantādimaye gaṇṭhike.",
  "tika-vin08t2:20_1": "Piḷakāti binduṁ binduṁ katvā uṭṭhāpetabbapiḷakā.",
  "tika-vin08t2:20_2": "Vuttañhetaṁ vinayavinicchayappakaraṇe –",
  "tika-vin08t2:21_0": "“Nānāvaṇṇehi suttehi, maṇḍanatthāya cīvaraṁ;",
  "tika-vin08t2:22_0": "Samaṁ satapadādīnaṁ, sibbituṁ na ca vaṭṭati.",
  "tika-vin08t2:23_0": "“Pattassa pariyante vā, tathā pattamukhepi ca;",
  "tika-vin08t2:24_0": "Veṇiṁ saṅkhalikaṁ vāpi, karoto hoti dukkaṭaṁ.",
  "tika-vin08t2:25_0": "“Paṭṭampi gaṇṭhipāsānaṁ, aṭṭhakoṇādikaṁ vidhiṁ;",
  "tika-vin08t2:26_0": "Tatthagghiyagadārūpaṁ, muggarādiṁ karonti ca.",
  "tika-vin08t2:27_0": "“Tattha kakkaṭakakkhīni, uṭṭhāpenti na vaṭṭati;",
  "tika-vin08t2:28_0": "Suttā ca piḷakā tattha, duviññeyyāva dīpitā.",
  "tika-vin08t2:29_0": "“Catukoṇāva vaṭṭanti, gaṇṭhipāsakapaṭṭakā;",
  "tika-vin08t2:30_0": "Kaṇṇakoṇesu suttāni, ratte chindeyya cīvare.",
  "tika-vin08t2:31_0": "“Sūcikammavikāraṁ vā, aññaṁ vā pana kiñcipi;",
  "tika-vin08t2:32_0": "Cīvare bhikkhunā kātuṁ, kārāpetuṁ na vaṭṭati.",
  "tika-vin08t2:33_0": "“Yo ca pakkhipati bhikkhu cīvaraṁ,",
  "tika-vin08t2:34_0": "Kañjipiṭṭhakhaliallikādisu;",
  "tika-vin08t2:35_0": "Vaṇṇamaṭṭhamabhipatthayaṁ paraṁ;",
  "tika-vin08t2:36_0": "Tassa natthi pana mutti dukkaṭā.",
  "tika-vin08t2:37_0": "“Sūcihatthamalādīnaṁ, karaṇe cīvarassa ca;",
  "tika-vin08t2:38_0": "Tathā kiliṭṭhakāle ca, dhovanatthaṁ tu vaṭṭati.",
  "tika-vin08t2:39_0": "“Rajane pana gandhaṁ vā, telaṁ vā lākhameva vā;",
  "tika-vin08t2:40_0": "Kiñci pakkhipituṁ tattha, bhikkhuno na ca vaṭṭati.",
  "tika-vin08t2:41_0": "“Saṅkhena maṇinā vāpi, aññenapi ca kenaci;",
  "tika-vin08t2:42_0": "Cīvaraṁ na ca ghaṭṭeyya, ghaṁsitabbaṁ na doṇiyā.",
  "tika-vin08t2:43_0": "“Cīvaraṁ doṇiyaṁ katvā, nātighaṭṭeyya muṭṭhinā;",
  "tika-vin08t2:44_0": "Rattaṁ paharituṁ kiñci, hattheheva ca vaṭṭati.",
  "tika-vin08t2:45_0": "“Gaṇṭhike pana lekhā vā, piḷakā vā na vaṭṭati;",
  "tika-vin08t2:46_0": "Kappabinduvikāro vā, pāḷikaṇṇikabhedato”ti.",
  "tika-vin08t2:47_0": "Vinayasāratthasandīpaniyampi samaṁ satapadādīnanti satapadādīhi sadisaṁ.",
  "tika-vin08t2:47_1": "Tulyatthe karaṇavacanappasaṅge sāmivacanaṁ.",
  "tika-vin08t2:47_2": "Paṭṭassa pariyante vāti anuvātassa ubhayapariyante vā.",
  "tika-vin08t2:47_3": "Paṭṭamukhepi vāti dvinnaṁ āyāmavitthārapaṭṭānaṁ saṅghaṭitaṭṭhāne,",
  "tika-vin08t2:47_4": "kaṇṇepi vā ekasseva vā paṭṭassa ūnapūraṇatthaṁ ghaṭitaṭṭhānepi vā.",
  "tika-vin08t2:47_5": "Veṇīti kudrūsasīsākārena sibbanaṁ.",
  "tika-vin08t2:47_6": "Keci “varakasīsākārenā”ti vadanti.",
  "tika-vin08t2:47_7": "Saṅkhalikanti biḷāladāmasadisasibbanaṁ.",
  "tika-vin08t2:47_8": "Keci “satapadisadisa”nti vadanti.",
  "tika-vin08t2:48_0": "Paṭṭampīti pattampi.",
  "tika-vin08t2:48_1": "Aṭṭhakoṇādiko vidhi pakāro etassāti aṭṭhakoṇādikavidhi, taṁ.",
  "tika-vin08t2:48_2": "Aṭṭhakoṇādikanti vā gāthābandhavasena niggahitāgamo.",
  "tika-vin08t2:48_3": "“Aṭṭhakoṇādikaṁ vidhi”nti etaṁ “paṭṭa”nti etassa samānādhikaraṇavisesanaṁ,",
  "tika-vin08t2:48_4": "kiriyāvisesanaṁ vā.",
  "tika-vin08t2:48_5": "“Karontī”ti iminā sambandho.",
  "tika-vin08t2:48_6": "Atha vā paṭṭanti ettha bhummatthe upayogavacanaṁ,",
  "tika-vin08t2:48_7": "paṭṭeti attho.",
  "tika-vin08t2:48_8": "Imasmiṁ pakkhe aṭṭhakoṇādikanti upayogavacanaṁ.",
  "tika-vin08t2:48_9": "Vidhinti etassa visesanaṁ.",
  "tika-vin08t2:48_10": "Idha vakkhamānacatukoṇasaṇṭhānato aññaṁ aṭṭhakoṇādikaṁ nāma.",
  "tika-vin08t2:48_11": "Tatthāti tasmiṁ paṭṭadvaye.",
  "tika-vin08t2:48_12": "Agghiyagadārūpanti agghiyasaṇṭhānañceva gadāsaṇṭhānañca sibbanaṁ.",
  "tika-vin08t2:48_13": "Muggaranti laguḷasaṇṭhānasibbanaṁ. Ādi-",
  "tika-vin08t2:48_14": "saddena cetiyādisaṇṭhānānaṁ gahaṇaṁ.",
  "tika-vin08t2:49_0": "Tatthāti paṭṭadvaye tasmiṁ ṭhāne.",
  "tika-vin08t2:49_1": "Kakkaṭakakkhīnīti kuḷīrakacchisadisāni sibbanavikārāni.",
  "tika-vin08t2:49_2": "Uṭṭhāpentīti karonti.",
  "tika-vin08t2:49_3": "Tatthāti tasmiṁ gaṇṭhikapāsakapaṭṭake.",
  "tika-vin08t2:49_4": "Suttāti koṇato koṇaṁ sibbitasuttā ceva caturasse sibbitasuttā ca.",
  "tika-vin08t2:49_5": "Piḷakāti tesameva suttānaṁ nivattetvā sibbitakoṭiyo ca.",
  "tika-vin08t2:49_6": "Duviññeyyāvāti rajanakāle duviññeyyarūpā anoḷārikā dīpitā vaṭṭantīti.",
  "tika-vin08t2:49_7": "Yathāha “koṇasuttapiḷakā ca cīvare ratte duviññeyyarūpā vaṭṭantī”ti.",
  "tika-vin08t2:50_0": "Gaṇṭhikapaṭṭikā pāsapaṭṭikāti yojanā.",
  "tika-vin08t2:50_1": "Kaṇṇakoṇesu suttānīti cīvarakaṇṇe suttā ceva pāsakapaṭṭānaṁ koṇesu suttāni ca acchindati.",
  "tika-vin08t2:50_2": "Ettha ca cīvare āyāmato vitthārato ca sibbitvā anuvātato bahi nikkhamitasuttaṁ cīvaraṁ rajitvā sukkhāpanakāle",
  "tika-vin08t2:50_3": "rajjuyā vā cīvaravaṁse vā bandhitvā olambituṁ anuvāte bandhasuttāni ca kaṇṇasuttāni nāma.",
  "tika-vin08t2:50_4": "Yathāha “cīvarassa kaṇṇasuttakaṁ na ca vaṭṭati,",
  "tika-vin08t2:50_5": "rajitakāle chinditabbaṁ,",
  "tika-vin08t2:50_6": "yaṁ pana ‘anujānāmi bhikkhave kaṇṇasuttaka’nti evaṁ anuññātaṁ,",
  "tika-vin08t2:50_7": "taṁ anuvāte pāsakaṁ katvā bandhitabbaṁ rajanakāle lagganatthāyā”ti.",
  "tika-vin08t2:51_0": "Sūcikammavikāraṁ vāti cīvaramaṇḍanatthāya nānāsuttakehi satapadisadisaṁ sibbantā āgantukapaṭṭaṁ ṭhapenti,",
  "tika-vin08t2:51_1": "evarūpaṁ sūcikammavikāraṁ vā.",
  "tika-vin08t2:51_2": "Aññaṁ vā pana kiñcipīti aññampi yaṁ kiñci mālākammamigapakkhipadādikaṁ sibbanavikāraṁ.",
  "tika-vin08t2:51_3": "Kātunti sayaṁ kātuṁ.",
  "tika-vin08t2:51_4": "Kārāpetunti aññena vā kārāpetuṁ.",
  "tika-vin08t2:52_0": "Yo bhikkhu paraṁ uttamaṁ vaṇṇamaṭṭhamabhipatthayanto kañjikapiṭṭhakhaliallikādīsu cīvaraṁ pakkhipati,",
  "tika-vin08t2:52_1": "tassa pana bhikkhuno dukkaṭā mokkho na vijjatīti yojanā.",
  "tika-vin08t2:52_2": "Kañjikanti vāyanatantamakkhanaṁ kañjikasadisā sulākañjikaṁ.",
  "tika-vin08t2:52_3": "Piṭṭhanti taṇḍulapiṭṭhaṁ.",
  "tika-vin08t2:52_4": "Taṇḍulapiṭṭhehi pakkā khali.",
  "tika-vin08t2:52_5": "Allikāti niyyāso. Ādi-",
  "tika-vin08t2:52_6": "saddena lākhādīnaṁ gahaṇaṁ.",
  "tika-vin08t2:52_7": "Cīvarassa karaṇe karaṇakāle samuṭṭhitānaṁ sūcihatthamalādīnaṁ kiliṭṭhakāle dhovanatthañca kañjikapiṭṭhakhaliallikādīsu pakkhipati,",
  "tika-vin08t2:52_8": "vaṭṭatīti yojanā.",
  "tika-vin08t2:53_0": "Tatthāti yena kasāvena cīvaraṁ rajati,",
  "tika-vin08t2:53_1": "tasmiṁ rajane cīvarassa sugandhabhāvatthāya gandhaṁ vā ujjalabhāvatthāya telaṁ vā vaṇṇatthāya lākhaṁ vā.",
  "tika-vin08t2:53_2": "Kiñcīti evarūpaṁ yaṁ kiñci.",
  "tika-vin08t2:53_3": "Maṇināti pāsāṇena.",
  "tika-vin08t2:53_4": "Aññenapi ca kenacīti yena ujjalaṁ hoti,",
  "tika-vin08t2:53_5": "evarūpena muggarādinā aññenapi kenaci vatthunā.",
  "tika-vin08t2:53_6": "Doṇiyāti rajanambaṇe na ghaṁsitabbaṁ hatthena gāhāpetvā na gahetabbaṁ.",
  "tika-vin08t2:53_7": "Rattaṁ cīvaraṁ hatthehi kiñci thokaṁ paharituṁ vaṭṭatīti yojanā.",
  "tika-vin08t2:53_8": "Yattha pakkarajanaṁ pakkhipanti,",
  "tika-vin08t2:53_9": "sā rajanadoṇī.",
  "tika-vin08t2:53_10": "Tattha aṁsabaddhakakāyabandhanādiṁ ghaṭṭetuṁ vaṭṭatīti gaṇṭhipade vuttaṁ.",
  "tika-vin08t2:54_0": "Gaṇṭhiketi veḷudantavisāṇādimayagaṇṭhike.",
  "tika-vin08t2:54_1": "Lekhā vāti vaṭṭādibhedā lekhā vā.",
  "tika-vin08t2:54_2": "Piḷakāti sāsapabījasadisā khuddakabubbuḷā.",
  "tika-vin08t2:54_3": "Pāḷikaṇṇikabhedatoti maṇikāvaḷirūpapupphakaṇṇikarūpabhedato.",
  "tika-vin08t2:54_4": "“Kappabinduvikāro vā na vaṭṭatīti yojanā”ti vuttaṁ,",
  "tika-vin08t2:54_5": "tasmā tatheva cīvare paṭipajjitabbaṁ.",
  "tika-vin08t2:55_0": "9.Patte vā thālake vātiādīsu thālaketi tambādimaye puggalike tividhepi kappiyathālake.",
  "tika-vin08t2:55_1": "Na vaṭṭatīti maṇivaṇṇakaraṇapayogo na vaṭṭati,",
  "tika-vin08t2:55_2": "telavaṇṇapayogo pana vaṭṭati.",
  "tika-vin08t2:55_3": "Telavaṇṇoti samaṇasāruppavaṇṇaṁ sandhāya vuttaṁ,",
  "tika-vin08t2:55_4": "maṇivaṇṇaṁ pana pattaṁ aññena kataṁ labhitvā paribhuñjituṁ vaṭṭatīti vadanti.",
  "tika-vin08t2:55_5": "Pattamaṇḍaleti tipusīsādimaye pattaṭṭhapanakamaṇḍale.",
  "tika-vin08t2:55_6": "“Na bhikkhave vicitrāni pattamaṇḍalāni dhāretabbāni rūpakākiṇṇāni bhittikammakatānī”ti vuttattā “bhittikammaṁ na vaṭṭatī”ti vuttaṁ.",
  "tika-vin08t2:55_7": "“Anujānāmi,",
  "tika-vin08t2:55_8": "bhikkhave,",
  "tika-vin08t2:55_9": "makaradantakaṁ chinditu”nti vuttattā “makaradantakaṁ pana vaṭṭatī”ti vuttaṁ.",
  "tika-vin08t2:55_10": "Tenāhu porāṇā –",
  "tika-vin08t2:56_0": "“Thālakassa ca pattassa, bahi antopi vā pana;",
  "tika-vin08t2:57_0": "Āraggena katā lekhā, na ca vaṭṭati kācipi.",
  "tika-vin08t2:58_0": "“Āropetvā bhamaṁ pattaṁ, majjitvā ce pacanti ca;",
  "tika-vin08t2:59_0": "‘Maṇivaṇṇaṁ karissāma’, iti kātuṁ na vaṭṭati.",
  "tika-vin08t2:60_0": "“Pattamaṇḍalake kiñci;",
  "tika-vin08t2:61_0": "Bhittikammaṁ na vaṭṭati;",
  "tika-vin08t2:62_0": "Na doso koci tatthassa;",
  "tika-vin08t2:63_0": "Kātuṁ makaradantaka”nti.",
  "tika-vin08t2:64_0": "Vinayasāratthasandīpaniyampi āraggenāti ārakaṇṭakaggena,",
  "tika-vin08t2:64_1": "sūcimukhena vā.",
  "tika-vin08t2:64_2": "Kācipi lekhāti vaṭṭakagomuttādisaṇṭhānā yā kācipi rāji.",
  "tika-vin08t2:64_3": "Bhamaṁ āropetvāti bhame allīyāpetvā.",
  "tika-vin08t2:64_4": "Pattamaṇḍalaketi patte chavirakkhaṇatthāya tipusīsādīhi kate pattassa heṭṭhā ādhārādīnaṁ upari kātabbe pattamaṇḍalake.",
  "tika-vin08t2:64_5": "Bhittikammanti nānākārarūpakakammavicittaṁ.",
  "tika-vin08t2:64_6": "Yathāha “na,",
  "tika-vin08t2:64_7": "bhikkhave,",
  "tika-vin08t2:64_8": "vicitrāni pattamaṇḍalāni dhāretabbāni rūpakākiṇṇāni bhittikammakatānī”ti.",
  "tika-vin08t2:64_9": "Tatthāti tasmiṁ pattamaṇḍale.",
  "tika-vin08t2:64_10": "Assāti bhikkhussa.",
  "tika-vin08t2:64_11": "Makaradantakanti girikūṭanti vuttaṁ,",
  "tika-vin08t2:64_12": "tasmā evaṁ pattathālakādīsu paṭipajjitabbaṁ.",
  "tika-vin08t2:65_0": "Dhamakaraṇa…pe…",
  "tika-vin08t2:65_1": "lekhā na vaṭṭatīti āraggena dinnalekhā na vaṭṭati,",
  "tika-vin08t2:65_2": "jātihiṅgulikādivaṇṇehi katalekhā pana vaṭṭati.",
  "tika-vin08t2:65_3": "Chattamukhavaṭṭiyanti dhamakaraṇassa hatthena gahaṇatthaṁ katassa chattākārassa mukhavaṭṭiyaṁ.",
  "tika-vin08t2:65_4": "“Parissāvanabandhaṭṭhāne”ti keci.",
  "tika-vin08t2:65_5": "Vinayavinicchayepi –",
  "tika-vin08t2:66_0": "“Na dhammakaraṇacchatte, lekhā kācipi vaṭṭati;",
  "tika-vin08t2:67_0": "Kucchiyaṁ vā ṭhapetvā taṁ, lekhaṁ tu mukhavaṭṭiya”nti. –",
  "tika-vin08t2:68_0": "Vuttaṁ.",
  "tika-vin08t2:68_1": "Taṭṭīkāyaṁ pana “mukhavaṭṭiyā yā lekhā parissāvanabandhanatthāya anuññātā,",
  "tika-vin08t2:68_2": "taṁ lekhaṁ ṭhapetvā dhamakaraṇacchatte vā kucchiyaṁ vā kāci lekhā na vaṭṭatīti yojanā”ti vuttaṁ,",
  "tika-vin08t2:68_3": "tasmā tattha vuttanayeneva dhamakaraṇe paṭipajjitabbaṁ.",
  "tika-vin08t2:69_0": "10.",
  "tika-vin08t2:69_1": "Kāyabandhane pana kakkaṭakkhīnīti kakkaṭakassa akkhisadisāni.",
  "tika-vin08t2:69_2": "Makaramukhanti makaramukhasaṇṭhānaṁ.",
  "tika-vin08t2:69_3": "Deḍḍubhasīsanti udakasappasīsasadisasaṇṭhānāni.",
  "tika-vin08t2:69_4": "Acchīnīti kuñjaracchisaṇṭhānāni.",
  "tika-vin08t2:69_5": "Ekameva vaṭṭatīti ettha ekarajjukaṁ dviguṇatiguṇaṁ katvā bandhituṁ na vaṭṭati,",
  "tika-vin08t2:69_6": "ekameva pana satavārampi sarīraṁ parikkhipitvā bandhituṁ vaṭṭati.",
  "tika-vin08t2:69_7": "“Bahurajjuke ekato katvā ekena nirantaraṁ veṭhetvā kataṁ bahurajjukanti na vattabbaṁ,",
  "tika-vin08t2:69_8": "taṁ vaṭṭatī”ti vuttattā taṁ murajasaṅkhaṁ na gacchatīti veditabbaṁ.",
  "tika-vin08t2:69_9": "Murajañhi nānāvaṇṇehi suttehi murajavaṭṭisaṇṭhānaṁ veṭhetvā karonti.",
  "tika-vin08t2:69_10": "Idaṁ pana murajaṁ maddavīṇasaṅkhātaṁ pāmaṅgasaṇṭhānañca dasāsu vaṭṭati “kāyabandhanassa dasā jīranti.",
  "tika-vin08t2:69_11": "Anujānāmi,",
  "tika-vin08t2:69_12": "bhikkhave,",
  "tika-vin08t2:69_13": "murajaṁ maddavīṇa”nti vuttattā.",
  "tika-vin08t2:70_0": "Vidheti dasāpariyosāne thirabhāvāya dantavisāṇasuttādīhi kate vidhe.",
  "tika-vin08t2:70_1": "Sāratthadīpaniyaṁ pana “kāyabandhanassa pāsante dasāmūle tassa thirabhāvatthaṁ kattabbe dantavisāṇādimaye vidhe”ti vuttaṁ.",
  "tika-vin08t2:70_2": "Aṭṭhamaṅgalāni nāma saṅkho, cakkaṁ,",
  "tika-vin08t2:70_3": "puṇṇakumbho, gayā,",
  "tika-vin08t2:70_4": "sirīvaccho, aṅkuso, dhajaṁ,",
  "tika-vin08t2:70_5": "sovatthikanti.",
  "tika-vin08t2:70_6": "Macchayugaḷachattanandiyāvaṭṭādivasenapi vadanti.",
  "tika-vin08t2:70_7": "Paricchedalekhāmattanti dantādīhi katassa vidhassa ubhosu koṭīsu kātabbaparicchedarājimattaṁ.",
  "tika-vin08t2:70_8": "Vinayavinicchayappakaraṇepi –",
  "tika-vin08t2:71_0": "“Suttaṁ vā diguṇaṁ katvā, koṭṭenti ca tahiṁ tahiṁ;",
  "tika-vin08t2:72_0": "Kāyabandhanasobhatthaṁ, taṁ na vaṭṭati bhikkhuno.",
  "tika-vin08t2:73_0": "“Dasāmukhe daḷhatthāya, dvīsu antesu vaṭṭati;",
  "tika-vin08t2:74_0": "Mālākammalatākamma-cittikampi na vaṭṭati.",
  "tika-vin08t2:75_0": "“Akkhīni tattha dassetvā;",
  "tika-vin08t2:76_0": "Koṭṭite pana kā kathā.",
  "tika-vin08t2:77_0": "Kakkaṭakkhīni vā tattha;",
  "tika-vin08t2:78_0": "Uṭṭhāpetuṁ na vaṭṭati.",
  "tika-vin08t2:79_0": "“Ghaṭaṁ deḍḍubhasīsaṁ vā, makarassa mukhampi vā;",
  "tika-vin08t2:80_0": "Vikārarūpaṁ yaṁ kiñci, na vaṭṭati dasāmukhe.",
  "tika-vin08t2:81_0": "“Ujukaṁ macchakaṇṭaṁ vā, maṭṭhaṁ vā pana paṭṭikaṁ;",
  "tika-vin08t2:82_0": "Khajjūripattakākāraṁ, katvā vaṭṭati koṭṭitaṁ.",
  "tika-vin08t2:83_0": "“Paṭṭikā sūkarantanti, duvidhaṁ kāyabandhanaṁ;",
  "tika-vin08t2:84_0": "Rajjukā dussapaṭṭādi, sabbaṁ tassānulomikaṁ.",
  "tika-vin08t2:85_0": "“Murajaṁ maddavīṇañca, deḍḍubhañca kalābukaṁ;",
  "tika-vin08t2:86_0": "Rajjuyo ca na vaṭṭanti, purimā dvedasā siyuṁ.",
  "tika-vin08t2:87_0": "“Dasā pāmaṅgasaṇṭhānā, niddiṭṭhā kāyabandhane;",
  "tika-vin08t2:88_0": "Ekā dviticatasso vā, vaṭṭanti na tato paraṁ.",
  "tika-vin08t2:89_0": "“Ekarajjumayaṁ vuttaṁ, muninā kāyabandhanaṁ;",
  "tika-vin08t2:90_0": "Tañca pāmaṅgasaṇṭhānaṁ, ekampi ca na vaṭṭati.",
  "tika-vin08t2:91_0": "“Rajjuke ekato katvā, bahū ekāya rajjuyā;",
  "tika-vin08t2:92_0": "Nirantarañhi veṭhetvā, kataṁ vaṭṭati bandhituṁ.",
  "tika-vin08t2:93_0": "“Dantakaṭṭhavisāṇaṭṭhi-lohaveḷunaḷabbhavā;",
  "tika-vin08t2:94_0": "Jatusaṅkhamayā sutta-phalajā vidhakā matā.",
  "tika-vin08t2:95_0": "“Kāyabandhanavidhepi, vikāro na ca vaṭṭati;",
  "tika-vin08t2:96_0": "Tattha tattha pariccheda-lekhāmattaṁ tu vaṭṭatī”ti. –",
  "tika-vin08t2:97_0": "Vuttaṁ.",
  "tika-vin08t2:98_0": "Vinayasāratthasandīpaniyampi tahiṁ tahinti paṭṭikāya tattha tattha.",
  "tika-vin08t2:98_1": "Tanti tathākoṭṭitadiguṇasuttakāyabandhanaṁ.",
  "tika-vin08t2:98_2": "Antesu daḷhatthāya dasāmukhe diguṇaṁ katvā koṭṭenti,",
  "tika-vin08t2:98_3": "vaṭṭatīti yojanā.",
  "tika-vin08t2:98_4": "Cittakampīti mālākammalatākammacittayuttampi kāyabandhanaṁ.",
  "tika-vin08t2:98_5": "Akkhīnīti kuñjarakkhīni.",
  "tika-vin08t2:98_6": "Tatthāti kāyabandhane na vaṭṭatīti kā kathā.",
  "tika-vin08t2:98_7": "Uṭṭhāpetunti ukkirituṁ.",
  "tika-vin08t2:99_0": "Ghaṭanti ghaṭasaṇṭhānaṁ.",
  "tika-vin08t2:99_1": "Deḍḍubhasīsaṁ vāti udakasappasīsaṁ mukhasaṇṭhānaṁ vā.",
  "tika-vin08t2:99_2": "Yaṁ kiñci vikārarūpaṁ dasāmukhe na vaṭṭatīti yojanā.",
  "tika-vin08t2:99_3": "Ettha ca ubhayapassesu macchakaṇṭakayuttaṁ macchassa piṭṭhikaṇṭakaṁ viya yassā paṭṭikāya vāyanaṁ hoti,",
  "tika-vin08t2:99_4": "idaṁ kāyabandhanaṁ macchakaṇṭakaṁ nāma.",
  "tika-vin08t2:99_5": "Yassa khajjūripattasaṇṭhānamiva vāyanaṁ hoti,",
  "tika-vin08t2:99_6": "taṁ khajjūripattakākāraṁ nāma.",
  "tika-vin08t2:100_0": "Pakativikārā paṭṭikā sūkarantaṁ nāma kuñcikākosasaṇṭhānaṁ.",
  "tika-vin08t2:100_1": "Tassa duvidhassa kāyabandhanassa.",
  "tika-vin08t2:100_2": "Tattha rajjukā sūkarantānulomikā,",
  "tika-vin08t2:100_3": "dussapaṭṭaṁ paṭṭikānulomikaṁ. Ādi-",
  "tika-vin08t2:100_4": "saddena muddikakāyabandhanaṁ gahitaṁ,",
  "tika-vin08t2:100_5": "tañca sūkarantānulomikaṁ.",
  "tika-vin08t2:100_6": "Yathāha “ekarajjukaṁ pana muddikakāyabandhanañca sūkarantaṁ anulometī”ti.",
  "tika-vin08t2:100_7": "Tattha rajjukā nāma ekāvaṭṭā,",
  "tika-vin08t2:100_8": "bahurajjukassa akappiyabhāvaṁ vakkhati.",
  "tika-vin08t2:100_9": "Muddikakāyabandhanaṁ nāma caturassaṁ akatvā sajjitanti gaṇṭhipade vuttaṁ.",
  "tika-vin08t2:101_0": "Murajaṁ nāma murajavaṭṭisaṇṭhānaṁ veṭhetvā kataṁ.",
  "tika-vin08t2:101_1": "Veṭhetvāti nānāsuttehi veṭhetvā.",
  "tika-vin08t2:101_2": "Sikkhābhājanavinicchaye pana “bahukā rajjuyo ekato katvā ekāya rajjuyā veṭhita”nti vuttaṁ.",
  "tika-vin08t2:101_3": "Maddavīṇaṁ nāma pāmaṅgasaṇṭhānaṁ.",
  "tika-vin08t2:101_4": "Deḍḍubhakaṁ nāma udakasappasadisaṁ.",
  "tika-vin08t2:101_5": "Kalābukaṁ nāma bahurajjukaṁ.",
  "tika-vin08t2:101_6": "Rajjuyoti ubhayakoṭiyaṁ ekato abandhā bahurajjuyo,",
  "tika-vin08t2:101_7": "tathābandhā kalābukaṁ nāma hoti.",
  "tika-vin08t2:101_8": "Na vaṭṭantīti murajādīni imāni sabbāni kāyabandhanāni na vaṭṭanti.",
  "tika-vin08t2:101_9": "Purimā dveti murajaṁ maddavīṇanāmañcāti dve.",
  "tika-vin08t2:101_10": "“Dasāsu siyu”nti vattabbe gāthābandhavasena vaṇṇalopena “dasā siyu”nti vuttaṁ.",
  "tika-vin08t2:101_11": "Yathāha “murajaṁ maddavīṇanti idaṁ dasāsuyeva anuññāta”nti.",
  "tika-vin08t2:102_0": "Pāmaṅgasaṇṭhānāti pāmaṅgadāmaṁ viya caturassasaṇṭhānā.",
  "tika-vin08t2:102_1": "Ekarajjumayanti nānāvaṭṭe ekato vaṭṭetvā kataṁ rajjumayaṁ kāyabandhanaṁ vattuṁ vaṭṭatīti “rajjukā dussapaṭṭādī”ti ettha ekavaṭṭarajjukā gahitā.",
  "tika-vin08t2:102_2": "Idha pana nānāvaṭṭe ekato vaṭṭetvā katā ekāva rajju gahitā.",
  "tika-vin08t2:102_3": "Tañcāti taṁ vā nayampi ekarajjukakāyabandhanaṁ pāmaṅgasaṇṭhānena ganthitaṁ.",
  "tika-vin08t2:102_4": "Ekampi ca na vaṭṭatīti kevalampi na vaṭṭati.",
  "tika-vin08t2:103_0": "Bahū rajjuke ekato katvāti yojanā.",
  "tika-vin08t2:103_1": "Vaṭṭati bandhitunti murajaṁ kalābukañca na hoti,",
  "tika-vin08t2:103_2": "rajjukakāyabandhanameva hotīti adhippāyo.",
  "tika-vin08t2:103_3": "Ayaṁ pana vinicchayo “bahurajjuke ekato katvā ekena nirantaraṁ veṭhetvā kataṁ bahurajjukanti na vattabbaṁ,",
  "tika-vin08t2:103_4": "taṁ vaṭṭatī”ti aṭṭhakathāgato idha vutto.",
  "tika-vin08t2:103_5": "Sikkhābhājanavinicchaye “bahurajjuyo ekato katvā ekāya veṭhitaṁ murajaṁ nāmā”ti yaṁ vuttaṁ,",
  "tika-vin08t2:103_6": "taṁ iminā virujjhanato na gahetabbaṁ.",
  "tika-vin08t2:104_0": "Danta-",
  "tika-vin08t2:104_1": "saddena hatthidantā vuttā.",
  "tika-vin08t2:104_2": "Jatūti lākhā.",
  "tika-vin08t2:104_3": "Saṅkhamayanti saṅkhanābhimayaṁ.",
  "tika-vin08t2:104_4": "Vidhakā matāti ettha vedhikātipi pāṭho,",
  "tika-vin08t2:104_5": "vidhapariyāyo.",
  "tika-vin08t2:104_6": "Kāyabandhanavidheti kāyabandhanassa dasāya thirabhāvatthaṁ kaṭṭhadantādīhi kate vidhe.",
  "tika-vin08t2:104_7": "Vikāro aṭṭhamaṅgalādiko.",
  "tika-vin08t2:104_8": "Tattha tatthāti tasmiṁ tasmiṁ ṭhāne. Tu-",
  "tika-vin08t2:104_9": "saddena ghaṭākāropi vaṭṭatīti dīpetīti attho pakāsito,",
  "tika-vin08t2:104_10": "tasmā tena nayena kāyabandhanavicāro kātabboti.",
  "tika-vin08t2:105_0": "11.Añjaniyaṁ “ujukamevā”ti vuttattā caturassādisaṇṭhānāpi vaṅkagatikā na vaṭṭati.",
  "tika-vin08t2:105_1": "Sipāṭikāyāti vāsiādibhaṇḍapakkhipane.",
  "tika-vin08t2:105_2": "Vinayavinicchayappakaraṇe pana –",
  "tika-vin08t2:106_0": "“Mālākammalatākamma-nānārūpavicittitā;",
  "tika-vin08t2:107_0": "Na ca vaṭṭati bhikkhūnaṁ, añjanī janarañjanī.",
  "tika-vin08t2:108_0": "“Tādisaṁ pana ghaṁsitvā, veṭhetvā suttakena vā;",
  "tika-vin08t2:109_0": "Vaḷañjantassa bhikkhussa, na doso koci vijjati.",
  "tika-vin08t2:110_0": "“Vaṭṭā vā caturassā vā, aṭṭhaṁsā vāpi añjanī;",
  "tika-vin08t2:111_0": "Vaṭṭatevāti niddiṭṭhā, vaṇṇamaṭṭhā na vaṭṭati.",
  "tika-vin08t2:112_0": "“Tathāñjanisalākāpi, añjanithavikāya ca;",
  "tika-vin08t2:113_0": "Nānāvaṇṇehi suttehi, cittakammaṁ na vaṭṭati.",
  "tika-vin08t2:114_0": "“Ekavaṇṇena suttena, sipāṭiṁ yena kenaci;",
  "tika-vin08t2:115_0": "Yaṁ kiñci pana sibbetvā, vaḷañjantassa vaṭṭatī”ti. –",
  "tika-vin08t2:116_0": "Āgataṁ.",
  "tika-vin08t2:117_0": "Taṭṭīkāyampi mālā…pe…",
  "tika-vin08t2:117_1": "cittitāti mālākammalatākammehi ca migapakkhirūpādinānārūpehi ca vicittitā.",
  "tika-vin08t2:117_2": "Janarañjanīti bālajanapalobhinī.",
  "tika-vin08t2:117_3": "Aṭṭhaṁsā vāpīti ettha api-",
  "tika-vin08t2:117_4": "saddena soḷasaṁsādīnaṁ gahaṇaṁ.",
  "tika-vin08t2:117_5": "Vaṇṇamaṭṭhāti mālākammādivaṇṇamaṭṭhā.",
  "tika-vin08t2:117_6": "Añjanīsalākāpi tathā vaṇṇamaṭṭhā na vaṭṭatīti yojanā.",
  "tika-vin08t2:117_7": "Añjanīthavikāya ca nānāvaṇṇehi suttehi cittakammaṁ na vaṭṭatīti pāṭho yujjati,",
  "tika-vin08t2:117_8": "“thavikāpi vā”ti pāṭho dissati,",
  "tika-vin08t2:117_9": "so na gahetabbo.",
  "tika-vin08t2:117_10": "“Pītādinā yena kenaci ekavaṇṇena suttena pilotikādimayaṁ kiñcipi sipāṭikaṁ sibbetvā vaḷañjantassa vaṭṭatīti yojanā”ti āgataṁ.",
  "tika-vin08t2:118_0": "12.Ārakaṇṭakādīsu ārakaṇṭaketi potthakādiabhisaṅkharaṇatthaṁ kate dīghamukhasatthake.",
  "tika-vin08t2:118_1": "Bhamakārānaṁ dāruādilikhanasatthakanti keci.",
  "tika-vin08t2:118_2": "Vaṭṭamaṇikanti vaṭṭaṁ katvā uṭṭhāpetabbabubbuḷakaṁ.",
  "tika-vin08t2:118_3": "Aññanti iminā piḷakādiṁ saṅgaṇhāti.",
  "tika-vin08t2:118_4": "Pipphaliketi yaṁ kiñci chedanake khuddakasatthe.",
  "tika-vin08t2:118_5": "Maṇikanti ekavaṭṭamaṇi.",
  "tika-vin08t2:118_6": "Piḷakanti sāsapamattikāmuttarājisadisā bahuvaṭṭalekhā.",
  "tika-vin08t2:118_7": "Imasmiṁ adhikāre avuttattā lekhaniyaṁ yaṁ kiñci vaṇṇamaṭṭhaṁ vaṭṭatīti vadanti.",
  "tika-vin08t2:118_8": "Vajirabuddhiṭīkāyaṁ pana “kuñcikāya senāsanaparikkhārattā suvaṇṇarūpiyamayāpi vaṭṭatīti chāyā dissati.",
  "tika-vin08t2:118_9": "‘Kuñcikāya vaṇṇamaṭṭhakammaṁ na vaṭṭatī’ti vacanato aññe kappiyalohādimayāva kuñcikā kappanti pariharaṇīyaparikkhārattā”ti vuttaṁ.",
  "tika-vin08t2:118_10": "Ārakaṇṭako potthakādikaraṇasatthakajāti,",
  "tika-vin08t2:118_11": "āmaṇḍasārako āmalakaphalamayoti vadanti.",
  "tika-vin08t2:119_0": "Valitakanti nakhacchedanakāle daḷhaggahaṇatthaṁ valiyuttameva karonti.",
  "tika-vin08t2:119_1": "Tasmā taṁ vaṭṭatīti iminā aññampi vikāraṁ daḷhīkammādiatthāya karonti,",
  "tika-vin08t2:119_2": "na vaṇṇamaṭṭhatthāya,",
  "tika-vin08t2:119_3": "taṁ vaṭṭatīti dīpitaṁ,",
  "tika-vin08t2:119_4": "tena ca kattaradaṇḍakoṭiyaṁ aññamaññaṁ saṅghaṭṭanena saddaniccharaṇatthāya katavalayādikaṁ avuttampi yato upapannaṁ hoti.",
  "tika-vin08t2:119_5": "Ettha ca daḷhīkammādīti ādi-",
  "tika-vin08t2:119_6": "saddena parissayavinodanādiṁ saṅgaṇhāti,",
  "tika-vin08t2:119_7": "tena kattarayaṭṭhikoṭiyaṁ katavalayānaṁ aññamaññasaṅghaṭṭanena saddaniccharaṇaṁ dīghajātikādiparissayavinodanatthaṁ hoti,",
  "tika-vin08t2:119_8": "tasmā vaṭṭatīti dīpeti.",
  "tika-vin08t2:119_9": "Tenāha ācariyavaro –",
  "tika-vin08t2:120_0": "“Maṇikaṁ piḷakaṁ vāpi, pipphale ārakaṇṭake;",
  "tika-vin08t2:121_0": "Ṭhapetuṁ pana yaṁ kiñci, na ca vaṭṭati bhikkhuno.",
  "tika-vin08t2:122_0": "“Daṇḍakepi pariccheda-lekhāmattaṁ tu vaṭṭati;",
  "tika-vin08t2:123_0": "Valitvā ca nakhacchedaṁ, karontīti hi vaṭṭatī”ti.",
  "tika-vin08t2:124_0": "Tassa vaṇṇanāyampi maṇikanti thūlabubbuḷaṁ.",
  "tika-vin08t2:124_1": "Pīḷakanti sukhumabubbuḷaṁ.",
  "tika-vin08t2:124_2": "Pipphaleti vatthacchedanasatthe.",
  "tika-vin08t2:124_3": "Ārakaṇṭaketi pattadhāravalayānaṁ vijjhanakaṇṭake.",
  "tika-vin08t2:124_4": "Ṭhapetunti uṭṭhāpetuṁ.",
  "tika-vin08t2:124_5": "Yaṁ kiñcīti sesavaṇṇamaṭṭhampi ca.",
  "tika-vin08t2:124_6": "Daṇḍaketi pipphalidaṇḍake.",
  "tika-vin08t2:124_7": "Yathāha “pipphalikepi maṇikaṁ vā piḷakaṁ vā yaṁ kiñci ṭhapetuṁ na vaṭṭati,",
  "tika-vin08t2:124_8": "daṇḍake pana paricchedalekhā vaṭṭatī”ti.",
  "tika-vin08t2:124_9": "Paricchedalekhāmattanti āṇibandhanaṭṭhānaṁ patvā paricchindanatthaṁ ekāva lekhā vaṭṭatīti.",
  "tika-vin08t2:124_10": "Valitvāti ubhayakoṭimukhaṁ katvā majjhe valiyo gāhetvā nakhacchedaṁ yasmā karonti,",
  "tika-vin08t2:124_11": "tasmā vaṭṭatīti yojanāti āgatā.",
  "tika-vin08t2:125_0": "Uttarāraṇiyaṁ maṇḍalanti uttarāraṇiyā pavesanatthaṁ āvāṭamaṇḍalaṁ hoti.",
  "tika-vin08t2:125_1": "Dantakaṭṭhacchedanavāsiyaṁ ujukameva bandhitunti sambandho.",
  "tika-vin08t2:125_2": "Ettha ca ujukamevāti iminā vaṅkaṁ katvā bandhituṁ na vaṭṭatīti dasseti,",
  "tika-vin08t2:125_3": "teneva añjaniyampi tathā dassitaṁ.",
  "tika-vin08t2:125_4": "Ubhosu passesu ekapasse vāti vacanaseso,",
  "tika-vin08t2:125_5": "vāsidaṇḍassa ubhosu passesu daṇḍakoṭīnaṁ acalanatthaṁ bandhitunti attho.",
  "tika-vin08t2:125_6": "Kappiyalohena caturassaṁ vā aṭṭhaṁsaṁ vā kātuṁ vaṭṭatīti yojanā.",
  "tika-vin08t2:126_0": "13.Āmaṇḍasāraketi āmalakaphalāni pisitvā tena kakkena katatelabhājane.",
  "tika-vin08t2:126_1": "Tattha kira pakkhittaṁ telaṁ sītaṁ hoti.",
  "tika-vin08t2:126_2": "Tathā hi vuttaṁ ācariyena –",
  "tika-vin08t2:127_0": "“Uttarāraṇiyaṁ vāpi, dhanuke pelladaṇḍake;",
  "tika-vin08t2:128_0": "Mālākammādi yaṁ kiñci, vaṇṇamaṭṭhaṁ na vaṭṭati.",
  "tika-vin08t2:129_0": "“Saṇḍāse dantakaṭṭhānaṁ, tathā chedanavāsiyā;",
  "tika-vin08t2:130_0": "Dvīsu passesu lohena, bandhituṁ pana vaṭṭati.",
  "tika-vin08t2:131_0": "“Tathā kattaradaṇḍepi, cittakammaṁ na vaṭṭati;",
  "tika-vin08t2:132_0": "Vaṭṭalekhāva vaṭṭanti, ekā vā dvepi heṭṭhato.",
  "tika-vin08t2:133_0": "“Visāṇe nāḷiyaṁ vāpi, tathevāmaṇḍasārake;",
  "tika-vin08t2:134_0": "Telabhājanake sabbaṁ, vaṇṇamaṭṭhaṁ tu vaṭṭatī”ti.",
  "tika-vin08t2:135_0": "Ṭīkāyampi araṇisahite bhantakiccakaro daṇḍo uttarāraṇī nāma.",
  "tika-vin08t2:135_1": "Vāpīti pi-",
  "tika-vin08t2:135_2": "saddena adharāraṇiṁ saṅgaṇhāti.",
  "tika-vin08t2:135_3": "Udukkhaladaṇḍassetaṁ adhivacanaṁ.",
  "tika-vin08t2:135_4": "Añchanakayantadhanu dhanukaṁ nāma.",
  "tika-vin08t2:135_5": "Musalamatthakapīḷanadaṇḍako pelladaṇḍako nāma.",
  "tika-vin08t2:135_6": "Saṇḍāseti aggisaṇḍāse.",
  "tika-vin08t2:135_7": "Dantakaṭṭhānaṁ chedanavāsiyā tathā yaṁ kiñci vaṇṇamaṭṭhaṁ na vaṭṭatīti sambandho.",
  "tika-vin08t2:135_8": "Dvīsu passesūti vāsiyā ubhosu passesu.",
  "tika-vin08t2:135_9": "Lohenāti kappiyalohena.",
  "tika-vin08t2:135_10": "Bandhituṁ vaṭṭatīti ujukameva vā caturassaṁ vā aṭṭhaṁsaṁ vā bandhituṁ vaṭṭati.",
  "tika-vin08t2:135_11": "Saṇḍāseti aggisaṇḍāseti nissandehe vuttaṁ.",
  "tika-vin08t2:135_12": "Aṭṭhakathāyaṁ panettha sūcisaṇḍāso dassito.",
  "tika-vin08t2:135_13": "Heṭṭhāti heṭṭhā ayopaṭṭavalaye.",
  "tika-vin08t2:135_14": "“Upari ahicchattakamakuḷamatta”nti aṭṭhakathāyaṁ vuttaṁ.",
  "tika-vin08t2:135_15": "Visāṇeti telāsiñcanakagavayamahiṁsādisiṅge.",
  "tika-vin08t2:135_16": "Nāḷiyaṁ vāpīti veḷunāḷikādināḷiyaṁ. Api-",
  "tika-vin08t2:135_17": "saddena alābuṁ saṅgaṇhāti.",
  "tika-vin08t2:135_18": "Āmaṇḍasāraketi āmalakacuṇṇamayatelaghaṭe.",
  "tika-vin08t2:135_19": "Telabhājanaketi vuttappakāreyeva telabhājane.",
  "tika-vin08t2:135_20": "Sabbaṁ vaṇṇamaṭṭhaṁ vaṭṭatīti pumitthirūparahitaṁ mālākammādi sabbaṁ vaṇṇamaṭṭhaṁ vaṭṭatīti āgataṁ.",
  "tika-vin08t2:136_0": "Bhūmattharaṇeti kaṭasārādimaye parikammakatāya bhūmiyā attharitabbaattharaṇe.",
  "tika-vin08t2:136_1": "Pānīyaghaṭeti iminā sabbabhājane saṅgaṇhāti.",
  "tika-vin08t2:136_2": "Sabbaṁ…pe…",
  "tika-vin08t2:136_3": "vaṭṭatīti yathāvuttesu mañcādīsu itthipurisarūpampi vaṭṭati.",
  "tika-vin08t2:136_4": "Telabhājanesuyeva itthipurisarūpānaṁ paṭikkhipitattā telabhājanena saha agaṇetvā visuṁ mañcādīnaṁ gahitattā cāti vadanti.",
  "tika-vin08t2:136_5": "Kiñcāpi vadanti,",
  "tika-vin08t2:136_6": "etesaṁ pana mañcādīnaṁ hatthena āmasitabbabhaṇḍattā itthirūpamettha na vaṭṭatīti gahetabbaṁ.",
  "tika-vin08t2:136_7": "Vajirabuddhiṭīkāyaṁ pana “tālavaṇṭabījaniādīsu vaṇṇamaṭṭhakammaṁ vaṭṭatī”ti vuttaṁ.",
  "tika-vin08t2:136_8": "Kiñcāpi tāni kuñcikā viya pariharaṇīyāni,",
  "tika-vin08t2:136_9": "atha kho uccāvacāni na dhāretabbānīti paṭikkhepābhāvato vuttaṁ.",
  "tika-vin08t2:136_10": "Kevalañhi tāni “anujānāmi bhikkhave vidhūpanañca tālavaṇṭañcā”tiādinā vuttāni.",
  "tika-vin08t2:136_11": "Gaṇṭhipade pana “telabhājanesu vaṇṇamaṭṭhakammaṁ vaṭṭati,",
  "tika-vin08t2:136_12": "senāsanaparikkhārattā vutta”nti vuttaṁ.",
  "tika-vin08t2:136_13": "Ācariyabuddhadattattherenapi vuttameva –",
  "tika-vin08t2:137_0": "“Pānīyassa uḷuṅkepi, doṇiyaṁ rajanassapi;",
  "tika-vin08t2:138_0": "Ghaṭe phalakapīṭhepi, valayādhārakādike.",
  "tika-vin08t2:139_0": "“Tathā pattapidhāne ca, tālavaṇṭe ca bījane;",
  "tika-vin08t2:140_0": "Pādapuñchaniyaṁ vāpi, sammuñjaniyameva ca.",
  "tika-vin08t2:141_0": "“Mañce bhūmatthare pīṭhe, bhisibimbohanesu ca;",
  "tika-vin08t2:142_0": "Mālākammādikaṁ cittaṁ, sabbameva ca vaṭṭatī”ti.",
  "tika-vin08t2:143_0": "14.",
  "tika-vin08t2:143_1": "Evaṁ samaṇaparikkhāresu kappiyākappiyaṁ kathetvā idāni senāsane kathetuṁ “senāsane panā”tyādimāha.",
  "tika-vin08t2:143_2": "Ettha pana-",
  "tika-vin08t2:143_3": "saddo visesajotako.",
  "tika-vin08t2:143_4": "Tena sabbaratanamayampi vaṇṇamaṭṭhakammaṁ vaṭṭati,",
  "tika-vin08t2:143_5": "kimaṅgaṁ pana aññavaṇṇamaṭṭhakammanti atthaṁ joteti.",
  "tika-vin08t2:143_6": "Yadi evaṁ kismiñci paṭisedhetabbe santepi tathā vattabbaṁ siyāti āha “senāsane kiñci paṭisedhetabbaṁ natthī”ti.",
  "tika-vin08t2:143_7": "Vuttampi cetaṁ ācariyabuddhadattattherena –",
  "tika-vin08t2:144_0": "“Nānāmaṇimayatthambha-kavāṭadvārabhittikaṁ ;",
  "tika-vin08t2:145_0": "Senāsanamanuññātaṁ, kā kathā vaṇṇamaṭṭhake.",
  "tika-vin08t2:146_0": "“Sovaṇṇiyaṁ dvārakavāṭabaddhaṁ;",
  "tika-vin08t2:147_0": "Suvaṇṇanānāmaṇibhittibhūmiṁ;",
  "tika-vin08t2:148_0": "Na kiñci ekampi nisedhanīyaṁ;",
  "tika-vin08t2:149_0": "Senāsanaṁ vaṭṭati sabbamevā”ti.",
  "tika-vin08t2:150_0": "Samantapāsādikāyampi paṭhamasaṅghādisesavaṇṇanāyaṁ “senāsanaparibhogo pana sabbakappiyo,",
  "tika-vin08t2:150_1": "tasmā jātarūparajatamayā sabbepi senāsanaparikkhārā āmāsā.",
  "tika-vin08t2:150_2": "Bhikkhūnaṁ dhammavinayavaṇṇanaṭṭhāne ratanamaṇḍape karonti phalikatthambhe ratanadāmapaṭimaṇḍite.",
  "tika-vin08t2:150_3": "Tattha sabbupakaraṇāni bhikkhūnaṁ paṭijaggituṁ vaṭṭantī”ti āgataṁ.",
  "tika-vin08t2:150_4": "Tassā vaṇṇanāyaṁ pana vimativinodaniyaṁ “sabbakappiyoti yathāvuttasuvaṇṇādimayānaṁ senāsanaparikkhārānaṁ",
  "tika-vin08t2:150_5": "āmasanagopanādivasena paribhogo sabbathā kappiyoti adhippāyo.",
  "tika-vin08t2:150_6": "Tenāha ‘tasmā’tiādi.",
  "tika-vin08t2:150_7": "‘Bhikkhūnaṁ dhammavinayavaṇṇanaṭṭhāne’ti vuttattā saṅghikameva suvaṇṇamayaṁ senāsanaṁ senāsanaparikkhārā ca vaṭṭanti,",
  "tika-vin08t2:150_8": "na puggalikānīti veditabba”nti vaṇṇitaṁ.",
  "tika-vin08t2:151_0": "Senāsanakkhandhakavaṇṇanāyampi samantapāsādikāyaṁ ‘sabbaṁ pāsādaparibhoganti suvaṇṇarajatādivicitrāni",
  "tika-vin08t2:151_1": "kavāṭāni mañcapīṭhāni tālavaṇṭāni suvaṇṇarajatamayapānīyaghaṭapānīyasarāvāni yaṁ kiñci cittakammakataṁ,",
  "tika-vin08t2:151_2": "sabbaṁ vaṭṭati.",
  "tika-vin08t2:151_3": "Pāsādassa dāsidāsaṁ khettaṁ vatthuṁ gomahiṁsaṁ demāti vadanti,",
  "tika-vin08t2:151_4": "pāṭekkaṁ gahaṇakiccaṁ natthi,",
  "tika-vin08t2:151_5": "pāsāde paṭiggahite paṭiggahitameva hoti.",
  "tika-vin08t2:151_6": "Gonakādīni saṅghikavihāre vā puggalikavihāre vā mañcapīṭhesu attharitvā paribhuñjituṁ na vaṭṭanti,",
  "tika-vin08t2:151_7": "dhammāsane pana gihivikatanīhārena labbhanti,",
  "tika-vin08t2:151_8": "tatrāpi nipajjituṁ na vaṭṭatī”ti āgataṁ.",
  "tika-vin08t2:151_9": "Tassā vaṇṇanāyaṁ pana vimativinodaniyaṁ “suvaṇṇarajatādivicitrānīti saṅghikasenāsanaṁ sandhāya vuttaṁ,",
  "tika-vin08t2:151_10": "puggalikaṁ pana suvaṇṇādivicitraṁ bhikkhussa sampaṭicchitumeva na vaṭṭati ‘na tvevāhaṁ bhikkhave kenaci",
  "tika-vin08t2:151_11": "pariyāyena jātarūparajataṁ sāditabba’nti vuttattā,",
  "tika-vin08t2:151_12": "tenevettha aṭṭhakathāyaṁ ‘saṅghikavihāre vā puggalikavihāre vā’ti na vuttaṁ,",
  "tika-vin08t2:151_13": "gonakādiakappiyabhaṇḍavisayeva evaṁ vuttaṁ,",
  "tika-vin08t2:151_14": "ekabhikkhussapi tesaṁ gahaṇe dosābhāvā”ti vaṇṇitaṁ.",
  "tika-vin08t2:152_0": "Tasmiṁyeva khandhake aṭṭhakathāyaṁ “sacepi rājarājamahāmattādayo ekappahāreneva mañcasataṁ vā mañcasahassaṁ vā denti,",
  "tika-vin08t2:152_1": "sabbe kappiyamañcā sampaṭicchitabbā,",
  "tika-vin08t2:152_2": "sampaṭicchitvā vuḍḍhapaṭipāṭiyā saṅghikaparibhogena paribhuñjathāti dātabbā,",
  "tika-vin08t2:152_3": "puggalikavasena na dātabbā”ti āgataṁ.",
  "tika-vin08t2:152_4": "Tassā vaṇṇanāyaṁyeva vimativinodaniyaṁ “kappiyamañcā sampaṭicchitabbāti iminā suvaṇṇādivicittaṁ akappiyamañcaṁ",
  "tika-vin08t2:152_5": "‘saṅghassā’ti vuttepi sampaṭicchituṁ na vaṭṭatīti dasseti,",
  "tika-vin08t2:152_6": "‘vihārassa demā’ti vutte saṅghasseva vaṭṭati,",
  "tika-vin08t2:152_7": "na puggalassa khettādi viyāti daṭṭhabba”nti vaṇṇitaṁ,",
  "tika-vin08t2:152_8": "tasmā bhagavato āṇaṁ sampaṭicchantehi lajjipesalabahussutasikkhākāmabhūtehi bhikkhūhi suṭṭhu manasikātabbamidaṁ ṭhānaṁ.",
  "tika-vin08t2:153_0": "Nanu ca senāsane viruddhasenāsanaṁ nāma paṭisedhetabbaṁ atthi,",
  "tika-vin08t2:153_1": "atha kasmā “senāsane kiñci paṭisedhetabbaṁ natthī”ti vuttanti codanaṁ sandhāyāha “aññatra viruddhasenāsanā”ti.",
  "tika-vin08t2:153_2": "Tassattho –",
  "tika-vin08t2:153_3": "viruddhasenāsanā viruddhasenāsanaṁ aññatra ṭhapetvā aññaṁ vaṇṇamaṭṭhakammādikammaṁ sandhāya senāsane kiñci paṭisedhetabbaṁ natthīti vuttaṁ,",
  "tika-vin08t2:153_4": "na tadabhāvoti.",
  "tika-vin08t2:153_5": "Yadi evaṁ taṁ viruddhasenāsanaṁ ācariyena vattabbaṁ,",
  "tika-vin08t2:153_6": "katamaṁ viruddhasenāsanaṁ nāmāti pucchāyamāha “viruddha…pe…",
  "tika-vin08t2:153_7": "vuccatī”ti.",
  "tika-vin08t2:153_8": "Tattha aññesanti sīmassāmikānaṁ.",
  "tika-vin08t2:153_9": "Rājavallabhehīti lajjipesalānaṁ uposathādiantarāyakarā alajjino bhinnaladdhikā ca bhikkhū adhippetā tehi saha uposathādikaraṇāyogato.",
  "tika-vin08t2:153_10": "Tena ca “sīmāyā”ti vuttaṁ.",
  "tika-vin08t2:153_11": "Tesaṁ lajjiparisāti tesaṁ sīmassāmikānaṁ anubalaṁ dātuṁ samatthā lajjiparisā.",
  "tika-vin08t2:153_12": "Bhikkhūhi katanti yaṁ alajjīnaṁ senāsanabhedanādikaṁ lajjibhikkhūhi kataṁ,",
  "tika-vin08t2:153_13": "taṁ sabbaṁ sukatameva alajjiniggahatthāya pavattetabbato.",
  "tika-vin08t2:154_0": "Ettha ca siyā –",
  "tika-vin08t2:154_1": "“aññesaṁ sīmāyā”ti aṭṭhakathāyaṁ vuttaṁ,",
  "tika-vin08t2:154_2": "sīmā nāma bahuvidhā,",
  "tika-vin08t2:154_3": "katarasīmaṁ sandhāyāti?",
  "tika-vin08t2:154_4": "Baddhasīmaṁ sandhāyāti daṭṭhabbaṁ.",
  "tika-vin08t2:154_5": "Kathaṁ viññāyatīti ce?",
  "tika-vin08t2:154_6": "“Mā amhākaṁ uposathapavāraṇānaṁ antarāyamakatthā”ti aṭṭhakathāyameva vuttattā,",
  "tika-vin08t2:154_7": "sāratthadīpaniyampi (sārattha.ṭī.",
  "tika-vin08t2:154_8": "2.85) “uposathapavāraṇānaṁ antarāyakarā alajjino rājakulūpakā vuccantī”ti vuttattā,",
  "tika-vin08t2:154_9": "uposathādivinayakammakhettabhūtāya eva sīmāya idha adhippetattā.",
  "tika-vin08t2:154_10": "Yadi evaṁ gāmasīmasattabbhantarasīmaudakukkhepasīmāyopi taṁkhettabhūtā eva,",
  "tika-vin08t2:154_11": "tasmā tāpi sandhāyāti vattabbanti?",
  "tika-vin08t2:154_12": "Na vattabbaṁ tāsaṁ abaddhasīmattā,",
  "tika-vin08t2:154_13": "na te tāsaṁ sāmikā,",
  "tika-vin08t2:154_14": "baddhasīmāyeva bhikkhūnaṁ kiriyāya siddhattā tāsaṁyeva te sāmikā.",
  "tika-vin08t2:154_15": "Tena vuttaṁ “yaṁ pana sīmassāmikehi bhikkhūhī”ti.",
  "tika-vin08t2:154_16": "Yaṁ pana vadanti “upacārasīmāpi taṁkhettabhūtā”ti,",
  "tika-vin08t2:154_17": "taṁ na gahetabbaṁ,",
  "tika-vin08t2:154_18": "tassā tadakkhettabhāvaṁ upari sīmāvinicchayakathādīsu kathayissāma.",
  "tika-vin08t2:154_19": "Apica gāmasīmāya aññesaṁ senāsanakaraṇassa paṭisedhitumayuttattā sattabbhantaraudakukkhepasīmānañca sabbadā",
  "tika-vin08t2:154_20": "atiṭṭhanato baddhasīmāyeva adhippetāti viññāyatīti.",
  "tika-vin08t2:155_0": "Chindāpeyya vā bhindāpeyya vā,",
  "tika-vin08t2:155_1": "anupavajjoti idaṁ sabbamattikāmayakuṭī viya sabbathā anupayogārahaṁ sandhāya vuttaṁ.",
  "tika-vin08t2:155_2": "Yaṁ pana pañcavaṇṇasuttehi vinaddhachattādikaṁ,",
  "tika-vin08t2:155_3": "tattha akappiyabhāgova chinditabbo,",
  "tika-vin08t2:155_4": "na tadavaseso,",
  "tika-vin08t2:155_5": "tassa kappiyattāti chindanto upavajjova hoti.",
  "tika-vin08t2:155_6": "Teneva vuttaṁ “ghaṭakampi vāḷarūpampi chinditvā dhāretabba”ntiādi.",
  "tika-vin08t2:156_0": "Iti vinayasaṅgahasaṁvaṇṇanābhūte vinayālaṅkāre",
  "tika-vin08t2:157_0": "Parikkhāravinicchayakathālaṅkāro nāma",
  "tika-vin08t2:158_0": "Dutiyo paricchedo."
}