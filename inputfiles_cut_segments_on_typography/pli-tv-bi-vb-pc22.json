{
  "pli-tv-bi-vb-pc22:0.1_0": "Theravāda Vinaya",
  "pli-tv-bi-vb-pc22:0.2_0": "Bhikkhunivibhaṅga",
  "pli-tv-bi-vb-pc22:0.3_0": "Pācittiyakaṇḍa",
  "pli-tv-bi-vb-pc22:0.4_0": "Naggavagga",
  "pli-tv-bi-vb-pc22:0.5_0": "22. Udakasāṭikasikkhāpada",
  "pli-tv-bi-vb-pc22:1.1_0": "Tena samayena buddho bhagavā sāvatthiyaṁ viharati jetavane anāthapiṇḍikassa ārāme.",
  "pli-tv-bi-vb-pc22:1.2_0": "Tena kho pana samayena bhagavatā bhikkhunīnaṁ udakasāṭikā anuññātā hoti.",
  "pli-tv-bi-vb-pc22:1.3_0": "Chabbaggiyā bhikkhuniyo—",
  "pli-tv-bi-vb-pc22:1.4_0": "“bhagavatā udakasāṭikā anuññātā”ti appamāṇikāyo udakasāṭikāyo dhāresuṁ.",
  "pli-tv-bi-vb-pc22:1.5_0": "Puratopi pacchatopi ākaḍḍhantā āhiṇḍanti.",
  "pli-tv-bi-vb-pc22:1.6_0": "Yā tā bhikkhuniyo appicchā …pe… tā ujjhāyanti khiyyanti vipācenti—",
  "pli-tv-bi-vb-pc22:1.7_0": "“kathañhi nāma chabbaggiyā bhikkhuniyo appamāṇikāyo udakasāṭikāyo dhāressantī”ti …pe…",
  "pli-tv-bi-vb-pc22:1.8_0": "“saccaṁ kira, bhikkhave, chabbaggiyā bhikkhuniyo appamāṇikāyo udakasāṭikāyo dhārentī”ti?",
  "pli-tv-bi-vb-pc22:1.9_0": "“Saccaṁ, bhagavā”ti.",
  "pli-tv-bi-vb-pc22:1.10_0": "Vigarahi buddho bhagavā …pe…",
  "pli-tv-bi-vb-pc22:1.11_0": "kathañhi nāma, bhikkhave, chabbaggiyā bhikkhuniyo appamāṇikāyo udakasāṭikāyo dhāressanti.",
  "pli-tv-bi-vb-pc22:1.12_0": "Netaṁ, bhikkhave, appasannānaṁ vā pasādāya …pe…",
  "pli-tv-bi-vb-pc22:1.13_0": "evañca pana, bhikkhave, bhikkhuniyo imaṁ sikkhāpadaṁ uddisantu—",
  "pli-tv-bi-vb-pc22:1.14.1_0": "“Udakasāṭikaṁ pana bhikkhuniyā kārayamānāya pamāṇikā kāretabbā.",
  "pli-tv-bi-vb-pc22:1.14.1_1": "Tatridaṁ pamāṇaṁ—dīghaso catasso vidatthiyo,",
  "pli-tv-bi-vb-pc22:1.14.1_2": "sugatavidatthiyā;",
  "pli-tv-bi-vb-pc22:1.14.1_3": "tiriyaṁ dve vidatthiyo.",
  "pli-tv-bi-vb-pc22:1.14.1_4": "Taṁ atikkāmentiyā chedanakaṁ pācittiyan”ti.",
  "pli-tv-bi-vb-pc22:2.1.1_0": "Udakasāṭikā nāma",
  "pli-tv-bi-vb-pc22:2.1.2_0": "yāya nivatthā nahāyati.",
  "pli-tv-bi-vb-pc22:2.1.3_0": "Kārayamānāyāti",
  "pli-tv-bi-vb-pc22:2.1.4_0": "karontiyā vā kārāpentiyā vā. Pamāṇikā kāretabbā.",
  "pli-tv-bi-vb-pc22:2.1.5_0": "Tatridaṁ pamāṇaṁ— dīghaso catasso vidatthiyo, sugatavidatthiyā; tiriyaṁ dve vidatthiyo.",
  "pli-tv-bi-vb-pc22:2.1.6_0": "Taṁ atikkāmetvā karoti vā kārāpeti vā, payoge dukkaṭaṁ.",
  "pli-tv-bi-vb-pc22:2.1.7_0": "Paṭilābhena chinditvā pācittiyaṁ desetabbaṁ.",
  "pli-tv-bi-vb-pc22:2.1.8.1_0": "Attanā vippakataṁ attanā pariyosāpeti, āpatti pācittiyassa.",
  "pli-tv-bi-vb-pc22:2.1.9_0": "Attanā vippakataṁ parehi pariyosāpeti, āpatti pācittiyassa.",
  "pli-tv-bi-vb-pc22:2.1.10_0": "Parehi vippakataṁ attanā pariyosāpeti, āpatti pācittiyassa.",
  "pli-tv-bi-vb-pc22:2.1.11_0": "Parehi vippakataṁ parehi pariyosāpeti, āpatti pācittiyassa.",
  "pli-tv-bi-vb-pc22:2.1.12_0": "Aññassatthāya karoti vā kārāpeti vā, āpatti dukkaṭassa.",
  "pli-tv-bi-vb-pc22:2.1.13_0": "Aññena kataṁ paṭilabhitvā paribhuñjati, āpatti dukkaṭassa.",
  "pli-tv-bi-vb-pc22:2.2.1_0": "Anāpatti—",
  "pli-tv-bi-vb-pc22:2.2.2_0": "pamāṇikaṁ karoti,",
  "pli-tv-bi-vb-pc22:2.2.3_0": "ūnakaṁ karoti,",
  "pli-tv-bi-vb-pc22:2.2.4_0": "aññena kataṁ pamāṇātikkantaṁ paṭilabhitvā chinditvā paribhuñjati,",
  "pli-tv-bi-vb-pc22:2.2.5_0": "vitānaṁ vā bhūmattharaṇaṁ vā sāṇipākāraṁ vā bhisiṁ vā bibbohanaṁ vā karoti,",
  "pli-tv-bi-vb-pc22:2.2.6_0": "ummattikāya,",
  "pli-tv-bi-vb-pc22:2.2.7_0": "ādikammikāyāti.",
  "pli-tv-bi-vb-pc22:2.2.8_0": "Dutiyasikkhāpadaṁ niṭṭhitaṁ."
}