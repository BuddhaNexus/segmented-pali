{
  "atk-s0103a6:0_0": "7. Lakkhaṇasuttavaṇṇanā",
  "atk-s0103a6:1_0": "Dvattiṁsamahāpurisalakkhaṇavaṇṇanā",
  "atk-s0103a6:2_0": "199.Evaṁme sutanti lakkhaṇasuttaṁ.",
  "atk-s0103a6:2_1": "Tatrāyamanuttānapadavaṇṇanā.",
  "atk-s0103a6:2_2": "Dvattiṁsimānīti dvattiṁsa imāni.",
  "atk-s0103a6:2_3": "Mahāpurisalakkhaṇānīti mahāpurisabyañjanāni mahāpurisanimittāni “ayaṁ mahāpuriso”ti sañjānanakāraṇāni.",
  "atk-s0103a6:2_4": "“Yehi samannāgatassa mahāpurisassā”tiādi mahāpadāne vitthāritanayeneva veditabbaṁ.",
  "atk-s0103a6:3_0": "“Bāhirakāpi isayo dhārenti,",
  "atk-s0103a6:3_1": "no ca kho jānanti ‘imassa kammassa katattā imaṁ lakkhaṇaṁ paṭilabhatī’ti” kasmā āha?",
  "atk-s0103a6:3_2": "Aṭṭhuppattiyā anurūpattā.",
  "atk-s0103a6:3_3": "Idañhi suttaṁ saaṭṭhuppattikaṁ.",
  "atk-s0103a6:3_4": "Sā panassa aṭṭhuppatti kattha samuṭṭhitā?",
  "atk-s0103a6:3_5": "Antogāme manussānaṁ antare.",
  "atk-s0103a6:3_6": "Tadā kira sāvatthivāsino attano attano gehesu ca gehadvāresu ca santhāgārādīsu ca nisīditvā kathaṁ samuṭṭhāpesuṁ –",
  "atk-s0103a6:3_7": "“bhagavato asītianubyañjanāni byāmappabhā dvattiṁsamahāpurisalakkhaṇāni,",
  "atk-s0103a6:3_8": "yehi ca bhagavato kāyo,",
  "atk-s0103a6:3_9": "sabbaphāliphullo viya pāricchattako,",
  "atk-s0103a6:3_10": "vikasitamiva kamalavanaṁ,",
  "atk-s0103a6:3_11": "nānāratanavicittaṁ viya suvaṇṇatoraṇaṁ,",
  "atk-s0103a6:3_12": "tārāmaricivirocamiva gaganatalaṁ,",
  "atk-s0103a6:3_13": "ito cito ca vidhāvamānā vipphandamānā chabbaṇṇarasmiyo muñcanto ativiya sobhati.",
  "atk-s0103a6:3_14": "Bhagavato ca iminā nāma kammena idaṁ lakkhaṇaṁ nibbattanti kathitaṁ natthi,",
  "atk-s0103a6:3_15": "yāguuḷuṅkamattampi pana kaṭacchubhattamattaṁ vā pubbe dinnapaccayā evaṁ uppajjatīti bhagavatā vuttaṁ.",
  "atk-s0103a6:3_16": "Kiṁ nu kho satthā kammaṁ akāsi,",
  "atk-s0103a6:3_17": "yenassa imāni lakkhaṇāni nibbattantī”ti.",
  "atk-s0103a6:4_0": "Athāyasmā ānando antogāme caranto imaṁ kathāsallāpaṁ sutvā katabhattakicco vihāraṁ āgantvā satthu vattaṁ katvā vanditvā ṭhito “mayā, bhante,",
  "atk-s0103a6:4_1": "antogāme ekā kathā sutā”ti āha.",
  "atk-s0103a6:4_2": "Tato bhagavatā “kiṁ te, ānanda,",
  "atk-s0103a6:4_3": "suta”nti vutte sabbaṁ ārocesi.",
  "atk-s0103a6:4_4": "Satthā therassa vacanaṁ sutvā parivāretvā nisinne bhikkhū āmantetvā “dvattiṁsimāni,",
  "atk-s0103a6:4_5": "bhikkhave,",
  "atk-s0103a6:4_6": "mahāpurisassa mahāpurisalakkhaṇānī”ti paṭipāṭiyā lakkhaṇāni dassetvā yena kammena yaṁ nibbattaṁ,",
  "atk-s0103a6:4_7": "tassa dassanatthaṁ evamāha.",
  "atk-s0103a6:5_0": "Suppatiṭṭhitapādatālakkhaṇavaṇṇanā",
  "atk-s0103a6:6_0": "201.Purimaṁjātintiādīsu pubbe nivutthakkhandhā jātavasena “jātī”ti vuttā.",
  "atk-s0103a6:6_1": "Tathā bhavanavasena “bhavo”ti,",
  "atk-s0103a6:6_2": "nivutthavasena ālayaṭṭhena vā “niketo”ti.",
  "atk-s0103a6:6_3": "Tiṇṇampi padānaṁ pubbe nivutthakkhandhasantāne ṭhitoti attho.",
  "atk-s0103a6:6_4": "Idāni yasmā taṁ khandhasantānaṁ devalokādīsupi vattati.",
  "atk-s0103a6:6_5": "Lakkhaṇanibbattanasamatthaṁ pana kusalakammaṁ tattha na sukaraṁ,",
  "atk-s0103a6:6_6": "manussabhūtasseva sukaraṁ.",
  "atk-s0103a6:6_7": "Tasmā yathābhūtena yaṁ kammaṁ kataṁ,",
  "atk-s0103a6:6_8": "taṁ dassento pubbe manussabhūto samānoti āha.",
  "atk-s0103a6:6_9": "Akāraṇaṁ vā etaṁ.",
  "atk-s0103a6:6_10": "Hatthiassamigamahiṁsavānarādibhūtopi mahāpuriso pāramiyo pūretiyeva.",
  "atk-s0103a6:6_11": "Yasmā pana evarūpe attabhāve ṭhitena katakammaṁ na sakkā sukhena dīpetuṁ,",
  "atk-s0103a6:6_12": "manussabhāve ṭhitena katakammaṁ pana sakkā sukhena dīpetuṁ.",
  "atk-s0103a6:6_13": "Tasmā “pubbe manussabhūto samāno”ti āha.",
  "atk-s0103a6:7_0": "Daḷhasamādānoti thiragahaṇo.",
  "atk-s0103a6:7_1": "Kusalesu dhammesūti dasakusalakammapathesu.",
  "atk-s0103a6:7_2": "Avatthitasamādānoti niccalagahaṇo anivattitagahaṇo.",
  "atk-s0103a6:7_3": "Mahāsattassa hi akusalakammato aggiṁ patvā kukkuṭapattaṁ viya cittaṁ paṭikuṭati,",
  "atk-s0103a6:7_4": "kusalaṁ patvā vitānaṁ viya pasāriyati.",
  "atk-s0103a6:7_5": "Tasmā daḷhasamādāno hoti avatthitasamādāno.",
  "atk-s0103a6:7_6": "Na sakkā kenaci samaṇena vā brāhmaṇena vā devena vā mārena vā brahmunā vā kusalasamādānaṁ vissajjāpetuṁ.",
  "atk-s0103a6:8_0": "Tatrimāni vatthūni –",
  "atk-s0103a6:8_1": "pubbe kira mahāpuriso kalandakayoniyaṁ nibbatti.",
  "atk-s0103a6:8_2": "Atha deve vuṭṭhe ogho āgantvā kulāvakaṁ gahetvā samuddameva pavesesi.",
  "atk-s0103a6:8_3": "Mahāpuriso “puttake nīharissāmī”ti naṅguṭṭhaṁ temetvā temetvā samuddato udakaṁ bahi khipi.",
  "atk-s0103a6:8_4": "Sattame divase sakko āvajjitvā tattha āgamma “kiṁ karosī”ti pucchi?",
  "atk-s0103a6:8_5": "So tassa ārocesi.",
  "atk-s0103a6:8_6": "Sakko mahāsamuddato udakassa dunnīharaṇīyabhāvaṁ kathesi.",
  "atk-s0103a6:8_7": "Bodhisatto tādisena kusītena saddhiṁ kathetumpi na vaṭṭati.",
  "atk-s0103a6:8_8": "“Mā idha tiṭṭhā”ti apasāresi.",
  "atk-s0103a6:8_9": "Sakko “anomapurisena gahitagahaṇaṁ na sakkā vissajjāpetu”nti tuṭṭho tassa puttake ānetvā adāsi.",
  "atk-s0103a6:8_10": "Mahājanakakālepi mahāsamuddaṁ taramāno “kasmā mahāsamuddaṁ tarasī”ti devatāya puṭṭho “pāraṁ gantvā kulasantake",
  "atk-s0103a6:8_11": "raṭṭhe rajjaṁ gahetvā dānaṁ dātuṁ tarāmī”ti āha.",
  "atk-s0103a6:8_12": "Tato devatāya –",
  "atk-s0103a6:8_13": "“ayaṁ mahāsamuddo gambhīro ceva puthulo ca,",
  "atk-s0103a6:8_14": "kadā naṁ tarissatī”ti vutte so āha “taveso mahāsamuddasadiso,",
  "atk-s0103a6:8_15": "mayhaṁ pana ajjhāsayaṁ āgamma khuddakamātikā viya khāyati.",
  "atk-s0103a6:8_16": "Tvaṁyeva maṁ dakkhissasi samuddaṁ taritvā samuddapārato dhanaṁ āharitvā kulasantakaṁ rajjaṁ gahetvā dānaṁ dadamāna”nti.",
  "atk-s0103a6:8_17": "Devatā “anomapurisena gahitagahaṇaṁ na sakkā vissajjāpetu”nti bodhisattaṁ āliṅgetvā haritvā uyyāne nipajjāpesi.",
  "atk-s0103a6:8_18": "So chattaṁ ussāpetvā divase divase pañcasatasahassapariccāgaṁ katvā aparabhāge nikkhamma pabbajito.",
  "atk-s0103a6:8_19": "Evaṁ mahāsatto na sakkā kenaci samaṇena vā…pe…",
  "atk-s0103a6:8_20": "brahmunā vā kusalasamādānaṁ vissajjāpetuṁ.",
  "atk-s0103a6:8_21": "Tena vuttaṁ –",
  "atk-s0103a6:8_22": "“daḷhasamādāno ahosi kusalesu dhammesu avatthitasamādāno”ti.",
  "atk-s0103a6:9_0": "Idāni yesu kusalesu dhammesu avatthitasamādāno ahosi,",
  "atk-s0103a6:9_1": "te dassetuṁ kāyasucaritetiādimāha.",
  "atk-s0103a6:9_2": "Dānasaṁvibhāgeti ettha ca dānameva diyyanavasena dānaṁ,",
  "atk-s0103a6:9_3": "saṁvibhāgakaraṇavasena saṁvibhāgo.",
  "atk-s0103a6:9_4": "Sīlasamādāneti pañcasīladasasīlacatupārisuddhisīlapūraṇakāle.",
  "atk-s0103a6:9_5": "Uposathūpavāseti cātuddasikādibhedassa uposathassa upavasanakāle.",
  "atk-s0103a6:9_6": "Matteyyatāyāti mātukātabbavatte.",
  "atk-s0103a6:9_7": "Sesapadesupi eseva nayo.",
  "atk-s0103a6:9_8": "Aññataraññataresu cāti aññesu ca evarūpesu.",
  "atk-s0103a6:9_9": "Adhikusalesūti ettha atthi kusalā,",
  "atk-s0103a6:9_10": "atthi adhikusalā.",
  "atk-s0103a6:9_11": "Sabbepi kāmāvacarā kusalā kusalā nāma,",
  "atk-s0103a6:9_12": "rūpāvacarā adhikusalā.",
  "atk-s0103a6:9_13": "Ubhopi te kusalā nāma,",
  "atk-s0103a6:9_14": "arūpāvacarā adhikusalā.",
  "atk-s0103a6:9_15": "Sabbepi te kusalā nāma,",
  "atk-s0103a6:9_16": "sāvakapāramīpaṭilābhapaccayā kusalā adhikusalā nāma.",
  "atk-s0103a6:9_17": "Tepi kusalā nāma,",
  "atk-s0103a6:9_18": "paccekabodhipaṭilābhapaccayā kusalā adhikusalā.",
  "atk-s0103a6:9_19": "Tepi kusalā nāma,",
  "atk-s0103a6:9_20": "sabbaññutaññāṇappaṭilābhapaccayā pana kusalā idha “adhikusalā”ti adhippetā.",
  "atk-s0103a6:9_21": "Tesu adhikusalesu dhammesu daḷhasamādāno ahosi avatthitasamādāno.",
  "atk-s0103a6:10_0": "Kaṭattā upacitattāti ettha sakimpi kataṁ katameva,",
  "atk-s0103a6:10_1": "abhiṇhakaraṇena pana upacitaṁ hoti.",
  "atk-s0103a6:10_2": "Ussannattāti piṇḍīkataṁ rāsīkataṁ kammaṁ ussannanti vuccati.",
  "atk-s0103a6:10_3": "Tasmā “ussannattā”ti vadanto mayā katakammassa cakkavāḷaṁ atisambādhaṁ,",
  "atk-s0103a6:10_4": "bhavaggaṁ atinīcaṁ,",
  "atk-s0103a6:10_5": "evaṁ me ussannaṁ kammanti dasseti.",
  "atk-s0103a6:10_6": "Vipulattāti appamāṇattā.",
  "atk-s0103a6:10_7": "Iminā “anantaṁ aparimāṇaṁ mayā kataṁ kamma”nti dasseti.",
  "atk-s0103a6:10_8": "Adhiggaṇhātīti adhibhavati,",
  "atk-s0103a6:10_9": "aññehi devehi atirekaṁ labhatīti attho.",
  "atk-s0103a6:10_10": "Paṭilabhatīti adhigacchati.",
  "atk-s0103a6:11_0": "Sabbāvantehi pādatalehīti idaṁ “samaṁ pādaṁ bhūmiyaṁ nikkhipatī”ti etassa vitthāravacanaṁ.",
  "atk-s0103a6:11_1": "Tattha sabbāvantehīti sabbapadesavantehi,",
  "atk-s0103a6:11_2": "na ekena padesena paṭhamaṁ phusati,",
  "atk-s0103a6:11_3": "na ekena pacchā,",
  "atk-s0103a6:11_4": "sabbeheva pādatalehi samaṁ phusati,",
  "atk-s0103a6:11_5": "samaṁ uddharati.",
  "atk-s0103a6:11_6": "Sacepi hi tathāgato “anekasataporisaṁ narakaṁ akkamissāmī”ti pādaṁ abhinīharati.",
  "atk-s0103a6:11_7": "Tāvadeva ninnaṭṭhānaṁ vātapūritā viya kammārabhastā unnamitvā pathavisamaṁ hoti.",
  "atk-s0103a6:11_8": "Unnataṭṭhānampi anto pavisati.",
  "atk-s0103a6:11_9": "“Dūre akkamissāmī”ti abhinīharantassa sineruppamāṇopi pabbato suseditavettaṅkuro viya onamitvā pādasamīpaṁ āgacchati.",
  "atk-s0103a6:11_10": "Tathā hissa yamakapāṭihāriyaṁ katvā “yugandharapabbataṁ akkamissāmī”ti pāde abhinīhaṭe pabbato onamitvā pādasamīpaṁ āgato.",
  "atk-s0103a6:11_11": "Sopi taṁ akkamitvā dutiyapādena tāvatiṁsabhavanaṁ akkami.",
  "atk-s0103a6:11_12": "Na hi cakkalakkhaṇena patiṭṭhātabbaṭṭhānaṁ visamaṁ bhavituṁ sakkoti.",
  "atk-s0103a6:11_13": "Khāṇu vā kaṇṭako vā sakkharā vā kathalā vā uccārapassāvakheḷasiṅghāṇikādīni vā purimataraṁ vā apagacchanti,",
  "atk-s0103a6:11_14": "tattha tattheva vā pathaviṁ pavisanti.",
  "atk-s0103a6:11_15": "Tathāgatassa hi sīlatejena puññatejena dhammatejena dasannaṁ pāramīnaṁ ānubhāvena ayaṁ mahāpathavī sammā mudupupphābhikiṇṇā hoti.",
  "atk-s0103a6:12_0": "202.Sāgarapariyantanti sāgarasīmaṁ.",
  "atk-s0103a6:12_1": "Na hi tassa rajjaṁ karontassa antarā rukkho vā pabbato vā nadī vā sīmā hoti mahāsamuddova sīmā.",
  "atk-s0103a6:12_2": "Tena vuttaṁ “sāgarapariyanta”nti.",
  "atk-s0103a6:12_3": "Akhilamanimittamakaṇṭakanti niccoraṁ.",
  "atk-s0103a6:12_4": "Corā hi kharasamphassaṭṭhena khilā,",
  "atk-s0103a6:12_5": "upaddavapaccayaṭṭhena nimittā,",
  "atk-s0103a6:12_6": "vijjhanaṭṭhena kaṇṭakāti vuccanti.",
  "atk-s0103a6:12_7": "Iddhanti samiddhaṁ.",
  "atk-s0103a6:12_8": "Phītanti sabbasampattiphāliphullaṁ.",
  "atk-s0103a6:12_9": "Khemanti nibbhayaṁ.",
  "atk-s0103a6:12_10": "Sivanti nirupaddavaṁ.",
  "atk-s0103a6:12_11": "Nirabbudanti abbudavirahitaṁ,",
  "atk-s0103a6:12_12": "gumbaṁ gumbaṁ hutvā carantehi corehi virahitanti attho.",
  "atk-s0103a6:12_13": "Akkhambhiyoti avikkhambhanīyo.",
  "atk-s0103a6:12_14": "Na naṁ koci ṭhānato cāletuṁ sakkoti.",
  "atk-s0103a6:12_15": "Paccatthikenāti paṭipakkhaṁ icchantena.",
  "atk-s0103a6:12_16": "Paccāmittenāti paṭiviruddhena amittena.",
  "atk-s0103a6:12_17": "Ubhayampetaṁ sapattavevacanaṁ.",
  "atk-s0103a6:12_18": "Abbhantarehīti anto uṭṭhitehi rāgādīhi.",
  "atk-s0103a6:13_0": "Bāhirehīti samaṇādīhi.",
  "atk-s0103a6:13_1": "Tathā hi naṁ bāhirā devadattakokālikādayo samaṇāpi soṇadaṇḍakūṭadaṇḍādayo brāhmaṇāpi sakkasadisā devatāpi",
  "atk-s0103a6:13_2": "satta vassāni anubandhamāno māropi bakādayo brahmānopi vikkhambhetuṁ nāsakkhiṁsu.",
  "atk-s0103a6:14_0": "Ettāvatā bhagavatā kammañca kammasarikkhakañca lakkhaṇañca lakkhaṇānisaṁso ca vutto hoti.",
  "atk-s0103a6:14_1": "Kammaṁ nāma satasahassakappādhikāni cattāri asaṅkhyeyyāni daḷhavīriyena hutvā kataṁ kammaṁ.",
  "atk-s0103a6:14_2": "Kammasarikkhakaṁ nāma daḷhena hutvā katabhāvaṁ sadevako loko jānātūti suppatiṭṭhitapādamahāpurisalakkhaṇaṁ.",
  "atk-s0103a6:14_3": "Lakkhaṇaṁ nāma suppatiṭṭhitapādatā.",
  "atk-s0103a6:14_4": "Lakkhaṇānisaṁso nāma paccatthikehi avikkhambhanīyatā.",
  "atk-s0103a6:15_0": "203.Tatthetaṁvuccatīti tattha vutte kammādibhede aparampi idaṁ vuccati,",
  "atk-s0103a6:15_1": "gāthābandhaṁ sandhāya vuttaṁ.",
  "atk-s0103a6:15_2": "Etā pana gāthā porāṇakattherā “ānandattherena ṭhapitā vaṇṇanāgāthā”ti vatvā gatā.",
  "atk-s0103a6:15_3": "Aparabhāge therā “ekapadiko atthuddhāro”ti āhaṁsu.",
  "atk-s0103a6:16_0": "Tattha sacceti vacīsacce.",
  "atk-s0103a6:16_1": "Dhammeti dasakusalakammapathadhamme.",
  "atk-s0103a6:16_2": "Dameti indriyadamane.",
  "atk-s0103a6:16_3": "Saṁyameti sīlasaṁyame.",
  "atk-s0103a6:16_4": "“Soceyyasīlālayuposathesu cā”ti ettha kāyasoceyyādi tividhaṁ soceyyaṁ.",
  "atk-s0103a6:16_5": "Ālayabhūtaṁ sīlameva sīlālayo.",
  "atk-s0103a6:16_6": "Uposathakammaṁ uposatho.",
  "atk-s0103a6:16_7": "Ahiṁsāyāti avihiṁsāya.",
  "atk-s0103a6:16_8": "Samattamācarīti sakalaṁ acari.",
  "atk-s0103a6:17_0": "Anvabhīti anubhavi.",
  "atk-s0103a6:17_1": "Veyyañjanikāti lakkhaṇapāṭhakā.",
  "atk-s0103a6:17_2": "Parābhibhūti pare abhibhavanasamattho.",
  "atk-s0103a6:17_3": "Sattubhīti sapattehi akkhambhiyo hoti.",
  "atk-s0103a6:18_0": "Na so gacchati jātu khambhananti so ekaṁseneva aggapuggalo vikkhambhetabbataṁ na gacchati.",
  "atk-s0103a6:18_1": "Esā hi tassa dhammatāti tassa hi esā dhammatā ayaṁ sabhāvo.",
  "atk-s0103a6:19_0": "Pādatalacakkalakkhaṇavaṇṇanā",
  "atk-s0103a6:20_0": "204.Ubbegauttāsabhayanti ubbegabhayañceva uttāsabhayañca.",
  "atk-s0103a6:20_1": "Tattha corato vā rājato vā paccatthikato vā vilopanabandhanādinissayaṁ bhayaṁ ubbego nāma,",
  "atk-s0103a6:20_2": "taṁmuhuttikaṁ caṇḍahatthiassādīni vā ahiyakkhādayo vā paṭicca lomahaṁsanakaraṁ bhayaṁ uttāsabhayaṁ nāma.",
  "atk-s0103a6:20_3": "Taṁ sabbaṁ apanuditā vūpasametā.",
  "atk-s0103a6:20_4": "Saṁvidhātāti saṁvidahitā.",
  "atk-s0103a6:20_5": "Kathaṁ saṁvidahati?",
  "atk-s0103a6:20_6": "Aṭaviyaṁ sāsaṅkaṭṭhānesu dānasālaṁ kāretvā tattha āgate bhojetvā manusse datvā ativāheti,",
  "atk-s0103a6:20_7": "taṁ ṭhānaṁ pavisituṁ asakkontānaṁ manusse pesetvā paveseti.",
  "atk-s0103a6:20_8": "Nagarādīsupi tesu tesu ṭhānesu ārakkhaṁ ṭhapeti,",
  "atk-s0103a6:20_9": "evaṁ saṁvidahati.",
  "atk-s0103a6:20_10": "Saparivārañca dānaṁ adāsīti annaṁ pānanti dasavidhaṁ dānavatthuṁ.",
  "atk-s0103a6:21_0": "Tattha annanti yāgubhattaṁ.",
  "atk-s0103a6:21_1": "Taṁ dadanto na dvāre ṭhapetvā adāsi,",
  "atk-s0103a6:21_2": "atha kho antonivesane haritupalittaṭṭhāne lājā ceva pupphāni ca vikiritvā āsanaṁ paññapetvā vitānaṁ bandhitvā",
  "atk-s0103a6:21_3": "gandhadhūmādīhi sakkāraṁ katvā bhikkhusaṅghaṁ nisīdāpetvā yāguṁ adāsi.",
  "atk-s0103a6:21_4": "Yāguṁ dento ca sabyañjanaṁ adāsi.",
  "atk-s0103a6:21_5": "Yāgupānāvasāne pāde dhovitvā telena makkhetvā nānappakārakaṁ anantaṁ khajjakaṁ datvā pariyosāne anekasūpaṁ anekabyañjanaṁ paṇītabhojanaṁ adāsi.",
  "atk-s0103a6:21_6": "Pānaṁ dento ambapānādiaṭṭhavidhaṁ pānaṁ adāsi,",
  "atk-s0103a6:21_7": "tampi yāgubhattaṁ datvā.",
  "atk-s0103a6:21_8": "Vatthaṁ dento na suddhavatthameva adāsi,",
  "atk-s0103a6:21_9": "ekapaṭṭadupaṭṭādipahonakaṁ pana datvā sucimpi adāsi,",
  "atk-s0103a6:21_10": "suttampi adāsi,",
  "atk-s0103a6:21_11": "suttaṁ vaṭṭesi,",
  "atk-s0103a6:21_12": "sūcikammakaraṇaṭṭhāne bhikkhūnaṁ āsanāni,",
  "atk-s0103a6:21_13": "yāgubhattaṁ,",
  "atk-s0103a6:21_14": "pādamakkhanaṁ,",
  "atk-s0103a6:21_15": "piṭṭhimakkhanaṁ, rajanaṁ,",
  "atk-s0103a6:21_16": "paṇḍupalāsaṁ,",
  "atk-s0103a6:21_17": "rajanadoṇikaṁ,",
  "atk-s0103a6:21_18": "antamaso cīvararajanakaṁ kappiyakārakampi adāsi.",
  "atk-s0103a6:22_0": "Yānanti upāhanaṁ.",
  "atk-s0103a6:22_1": "Taṁ dadantopi upāhanatthavikaṁ upāhanadaṇḍakaṁ makkhanatelaṁ heṭṭhā vuttāni ca annādīni tasseva parivāraṁ katvā adāsi.",
  "atk-s0103a6:22_2": "Mālaṁ dentopi na suddhamālameva adāsi,",
  "atk-s0103a6:22_3": "atha kho naṁ gandhehi missetvā heṭṭhimāni cattāri tasseva parivāraṁ katvā adāsi.",
  "atk-s0103a6:22_4": "Bodhicetiyaāsanapotthakādipūjanatthāya ceva cetiyagharadhūpanatthāya ca gandhaṁ dentopi na suddhagandhameva adāsi,",
  "atk-s0103a6:22_5": "gandhapisanakanisadāya ceva pakkhipanakabhājanena ca saddhiṁ heṭṭhimāni pañca tassa parivāraṁ katvā adāsi.",
  "atk-s0103a6:22_6": "Cetiyapūjādīnaṁ atthāya haritālamanosilācīnapiṭṭhādivilepanaṁ dentopi na suddhavilepanameva adāsi,",
  "atk-s0103a6:22_7": "vilepanabhājanena saddhiṁ heṭṭhimāni cha tassa parivāraṁ katvā adāsi.",
  "atk-s0103a6:22_8": "Seyyāti mañcapīṭhaṁ.",
  "atk-s0103a6:22_9": "Taṁ dentopi na suddhakameva adāsi,",
  "atk-s0103a6:22_10": "kojavakambalapaccattharaṇamañcappaṭipādakehi saddhiṁ antamaso maṅgulasodhanadaṇḍakaṁ heṭṭhimāni ca satta tassa parivāraṁ katvā adāsi.",
  "atk-s0103a6:22_11": "Āvasathaṁ dentopi na gehamattameva adāsi,",
  "atk-s0103a6:22_12": "atha kho naṁ mālākammalatākammapaṭimaṇḍitaṁ supaññattaṁ mañcapīṭhaṁ kāretvā heṭṭhimāni aṭṭha tassa parivāraṁ katvā adāsi.",
  "atk-s0103a6:22_13": "Padīpeyyanti padīpatelaṁ.",
  "atk-s0103a6:22_14": "Taṁ dento cetiyaṅgaṇe bodhiyaṅgaṇe dhammassavanagge vasanagehe potthakavācanaṭṭhāne iminā dīpaṁ jālāpethāti na suddhatelameva adāsi,",
  "atk-s0103a6:22_15": "vaṭṭi kapallakatelabhājanādīhi saddhiṁ heṭṭhimāni nava tassa parivāraṁ katvā adāsi.",
  "atk-s0103a6:22_16": "Suvibhattantarānīti suvibhattaantarāni.",
  "atk-s0103a6:23_0": "Rājānoti abhisittā.",
  "atk-s0103a6:23_1": "Bhogiyāti bhojakā kumārāti rājakumārā.",
  "atk-s0103a6:23_2": "Idha kammaṁ nāma saparivāraṁ dānaṁ.",
  "atk-s0103a6:23_3": "Kammasarikkhakaṁ nāma saparivāraṁ katvā dānaṁ adāsīti iminā kāraṇena sadevako loko jānātūti nibbattaṁ cakkalakkhaṇaṁ.",
  "atk-s0103a6:23_4": "Lakkhaṇaṁ nāma tadeva cakkalakkhaṇaṁ.",
  "atk-s0103a6:23_5": "Ānisaṁso mahāparivāratā.",
  "atk-s0103a6:24_0": "205.Tatthetaṁ vuccatīti imā tadatthaparidīpanā gāthā vuccanti.",
  "atk-s0103a6:24_1": "Duvidhā hi gāthā honti –",
  "atk-s0103a6:24_2": "tadatthaparidīpanā ca visesatthaparidīpanā ca.",
  "atk-s0103a6:24_3": "Tattha pāḷiāgatameva atthaṁ paridīpanā tadatthaparidīpanā nāma.",
  "atk-s0103a6:24_4": "Pāḷiyaṁ anāgataṁ paridīpanā visesatthaparidīpanā nāma.",
  "atk-s0103a6:24_5": "Imā pana tadatthaparidīpanā.",
  "atk-s0103a6:24_6": "Tattha pureti pubbe.",
  "atk-s0103a6:24_7": "Puratthāti tasseva vevacanaṁ.",
  "atk-s0103a6:24_8": "Purimāsu jātīsūti imissā jātiyā pubbekatakammapaṭikkhepadīpanaṁ.",
  "atk-s0103a6:24_9": "Ubbegauttāsabhayāpanūdanoti ubbegabhayassa ca uttāsabhayassa ca apanūdano.",
  "atk-s0103a6:24_10": "Ussukoti adhimutto.",
  "atk-s0103a6:25_0": "Satapuññalakkhaṇanti satena satena puññakammena nibbattaṁ ekekaṁ lakkhaṇaṁ.",
  "atk-s0103a6:25_1": "Evaṁ sante yo koci buddho bhaveyyāti na rocayiṁsu,",
  "atk-s0103a6:25_2": "anantesu pana cakkavāḷesu sabbe sattā ekekaṁ kammaṁ satakkhattuṁ kareyyuṁ,",
  "atk-s0103a6:25_3": "ettakehi janehi kataṁ kammaṁ bodhisatto ekova ekekaṁ sataguṇaṁ katvā nibbatto.",
  "atk-s0103a6:25_4": "Tasmā “satapuññalakkhaṇo”ti imamatthaṁ rocayiṁsu.",
  "atk-s0103a6:25_5": "Manussāsurasakkarakkhasāti manussā ca asurā ca sakkā ca rakkhasā ca.",
  "atk-s0103a6:26_0": "Āyatapaṇhitāditilakkhaṇavaṇṇanā",
  "atk-s0103a6:27_0": "206.Antarāti paṭisandhito sarasacutiyā antare.",
  "atk-s0103a6:27_1": "Idha kammaṁ nāma pāṇātipātā virati.",
  "atk-s0103a6:27_2": "Kammasarikkhakaṁ nāma pāṇātipātaṁ karonto padasaddasavanabhayā aggaggapādehi akkamantā gantvā paraṁ pātenti.",
  "atk-s0103a6:27_3": "Atha te iminā kāraṇena tesaṁ taṁ kammaṁ jano jānātūti antovaṅkapādā vā bahivaṅkapādā vā ukkuṭikapādā vā aggakoṇḍā vā paṇhikoṇḍā vā bhavanti.",
  "atk-s0103a6:27_4": "Aggapādehi gantvā parassa amāritabhāvaṁ pana tathāgatassa sadevako loko iminā kāraṇena jānātūti āyatapaṇhi mahāpurisalakkhaṇaṁ nibbattati.",
  "atk-s0103a6:27_5": "Tathā paraṁ ghātentā unnatakāyena gacchantā aññe passissantīti onatā gantvā paraṁ ghātenti.",
  "atk-s0103a6:27_6": "Atha te evamime gantvā paraṁ ghātayiṁsūti nesaṁ taṁ kammaṁ iminā kāraṇena paro jānātūti khujjā vā vāmanā vā pīṭhasappi vā bhavanti.",
  "atk-s0103a6:27_7": "Tathāgatassa pana evaṁ gantvā paresaṁ aghātitabhāvaṁ iminā kāraṇena sadevako loko jānātūti brahmujugattamahāpurisalakkhaṇaṁ nibbattati.",
  "atk-s0103a6:27_8": "Tathā paraṁ ghātentā āvudhaṁ vā muggaraṁ vā gaṇhitvā muṭṭhikatahatthā paraṁ ghātenti.",
  "atk-s0103a6:27_9": "Te evaṁ tesaṁ parassa ghātitabhāvaṁ iminā kāraṇena jano jānātūti rassaṅgulī vā rassahatthā vā vaṅkaṅgulī vā phaṇahatthakā vā bhavanti.",
  "atk-s0103a6:27_10": "Tathāgatassa pana evaṁ paresaṁ aghātitabhāvaṁ sadevako loko iminā kāraṇena jānātūti dīghaṅgulimahāpurisalakkhaṇaṁ nibbattati.",
  "atk-s0103a6:27_11": "Idamettha kammasarikkhakaṁ.",
  "atk-s0103a6:27_12": "Idameva pana lakkhaṇattayaṁ lakkhaṇaṁ nāma.",
  "atk-s0103a6:27_13": "Dīghāyukabhāvo lakkhaṇānisaṁso.",
  "atk-s0103a6:28_0": "207.Maraṇavadhabhayattanoti ettha maraṇasaṅkhāto vadho maraṇavadho,",
  "atk-s0103a6:28_1": "maraṇavadhato bhayaṁ maraṇavadhabhayaṁ,",
  "atk-s0103a6:28_2": "taṁ attano jānitvā.",
  "atk-s0103a6:28_3": "Paṭivirato paraṁmāraṇāyāti yathā mayhaṁ maraṇato bhayaṁ mama jīvitaṁ piyaṁ,",
  "atk-s0103a6:28_4": "evaṁ paresampīti ñatvā paraṁ māraṇato paṭivirato ahosi.",
  "atk-s0103a6:28_5": "Sucaritenāti suciṇṇena.",
  "atk-s0103a6:28_6": "Saggamagamāti saggaṁ gato.",
  "atk-s0103a6:29_0": "Caviya punaridhāgatoti cavitvā puna idhāgato.",
  "atk-s0103a6:29_1": "Dīghapāsaṇhikoti dīghapaṇhiko.",
  "atk-s0103a6:29_2": "Brahmāva sujūti brahmā viya suṭṭhu uju.",
  "atk-s0103a6:30_0": "Subhujoti sundarabhujo.",
  "atk-s0103a6:30_1": "Susūti mahallakakālepi taruṇarūpo.",
  "atk-s0103a6:30_2": "Susaṇṭhitoti susaṇṭhānasampanno.",
  "atk-s0103a6:30_3": "Mudutalunaṅguliyassāti mudū ca talunā ca aṅguliyo assa.",
  "atk-s0103a6:30_4": "Tībhīti tīhi.",
  "atk-s0103a6:30_5": "Purisavaraggalakkhaṇehīti purisavarassa aggalakkhaṇehi.",
  "atk-s0103a6:30_6": "Cirayapanāyāti ciraṁ yāpanāya,",
  "atk-s0103a6:30_7": "dīghāyukabhāvāya.",
  "atk-s0103a6:31_0": "Ciraṁ yapetīti ciraṁ yāpeti.",
  "atk-s0103a6:31_1": "Cirataraṁ pabbajati yadi tatoti tato cirataraṁ yāpeti,",
  "atk-s0103a6:31_2": "yadi pabbajatīti attho.",
  "atk-s0103a6:31_3": "Yāpayatica vasiddhibhāvanāyāti vasippatto hutvā iddhibhāvanāya yāpeti.",
  "atk-s0103a6:32_0": "Sattussadatālakkhaṇavaṇṇanā",
  "atk-s0103a6:33_0": "208.Rasitānanti rasasampannānaṁ.",
  "atk-s0103a6:33_1": "“Khādanīyāna”ntiādīsu khādanīyāni nāma piṭṭhakhajjakādīni.",
  "atk-s0103a6:33_2": "Bhojanīyānīti pañca bhojanāni.",
  "atk-s0103a6:33_3": "Sāyanīyānīti sāyitabbāni sappinavanītādīni.",
  "atk-s0103a6:33_4": "Lehanīyānīti nillehitabbāni piṭṭhapāyāsādīni.",
  "atk-s0103a6:33_5": "Pānānīti aṭṭha pānakāni.",
  "atk-s0103a6:34_0": "Idha kammaṁ nāma kappasatasahassādhikāni cattāri asaṅkhyeyyāni dinnaṁ idaṁ paṇītabhojanadānaṁ.",
  "atk-s0103a6:34_1": "Kammasarikkhakaṁ nāma lūkhabhojane kucchigate lohitaṁ sussati,",
  "atk-s0103a6:34_2": "maṁsaṁ milāyati.",
  "atk-s0103a6:34_3": "Tasmā lūkhadāyakā sattā iminā kāraṇena nesaṁ lūkhabhojanassa dinnabhāvaṁ jano jānātūti appamaṁsā appalohitā manussapetā viya dullabhannapānā bhavanti.",
  "atk-s0103a6:34_4": "Paṇītabhojane pana kucchigate maṁsalohitaṁ vaḍḍhati,",
  "atk-s0103a6:34_5": "paripuṇṇakāyā pāsādikā abhirūpadassanā honti.",
  "atk-s0103a6:34_6": "Tasmā tathāgatassa dīgharattaṁ paṇītabhojanadāyakattaṁ sadevako loko iminā kāraṇena jānātūti sattussadamahāpurisalakkhaṇaṁ nibbattati.",
  "atk-s0103a6:34_7": "Lakkhaṇaṁ nāma sattussadalakkhaṇameva.",
  "atk-s0103a6:34_8": "Paṇītalābhitā ānisaṁso.",
  "atk-s0103a6:35_0": "209.Khajjabhojjamathaleyyasāyitanti khajjakañca bhojanañca lehanīyañca sāyanīyañca.",
  "atk-s0103a6:35_1": "Uttamaggarasadāyakoti uttamo aggarasadāyako,",
  "atk-s0103a6:35_2": "uttamānaṁ vā aggarasānaṁ dāyako.",
  "atk-s0103a6:36_0": "Satta cussadeti satta ca ussade.",
  "atk-s0103a6:36_1": "Tadatthajotakanti khajjabhojjādijotakaṁ,",
  "atk-s0103a6:36_2": "tesaṁ lābhasaṁvattanikanti attho.",
  "atk-s0103a6:36_3": "Pabbajampi cāti pabbajamānopi ca.",
  "atk-s0103a6:36_4": "Tadādhigacchatīti taṁ adhigacchati.",
  "atk-s0103a6:36_5": "Lābhiruttamanti lābhi uttamaṁ.",
  "atk-s0103a6:37_0": "Karacaraṇādilakkhaṇavaṇṇanā",
  "atk-s0103a6:38_0": "210.Dānenātiādīsu ekacco dāneneva saṅgaṇhitabbo hoti,",
  "atk-s0103a6:38_1": "taṁ dānena saṅgahesi.",
  "atk-s0103a6:38_2": "Pabbajitānaṁ pabbajitaparikkhāraṁ,",
  "atk-s0103a6:38_3": "gihīnaṁ gihiparikkhāraṁ adāsi.",
  "atk-s0103a6:39_0": "Peyyavajjenāti ekacco hi “ayaṁ dātabbaṁ nāma deti,",
  "atk-s0103a6:39_1": "ekena pana vacanena sabbaṁ makkhetvā nāseti,",
  "atk-s0103a6:39_2": "kiṁ etassa dāna”nti vattā hoti.",
  "atk-s0103a6:39_3": "Ekacco “ayaṁ kiñcāpi dānaṁ na deti,",
  "atk-s0103a6:39_4": "kathento pana telena viya makkheti.",
  "atk-s0103a6:39_5": "Eso detu vā mā vā,",
  "atk-s0103a6:39_6": "vacanameva tassa sahassaṁ agghatī”ti vattā hoti.",
  "atk-s0103a6:39_7": "Evarūpo puggalo dānaṁ na paccāsīsati,",
  "atk-s0103a6:39_8": "piyavacanameva paccāsīsati.",
  "atk-s0103a6:39_9": "Taṁ piyavacanena saṅgahesi.",
  "atk-s0103a6:40_0": "Atthacariyāyāti atthasaṁvaḍḍhanakathāya.",
  "atk-s0103a6:40_1": "Ekacco hi neva dānaṁ,",
  "atk-s0103a6:40_2": "na piyavacanaṁ paccāsīsati.",
  "atk-s0103a6:40_3": "Attano hitakathaṁ vaḍḍhitakathameva paccāsīsati.",
  "atk-s0103a6:40_4": "Evarūpaṁ puggalaṁ “idaṁ te kātabbaṁ,",
  "atk-s0103a6:40_5": "idaṁ te na kātabbaṁ.",
  "atk-s0103a6:40_6": "Evarūpo puggalo sevitabbo,",
  "atk-s0103a6:40_7": "evarūpo puggalo na sevitabbo”ti evaṁ atthacariyāya saṅgahesi.",
  "atk-s0103a6:41_0": "Samānattatāyāti samānasukhadukkhabhāvena.",
  "atk-s0103a6:41_1": "Ekacco hi dānādīsu ekampi na paccāsīsati,",
  "atk-s0103a6:41_2": "ekāsane nisajjaṁ,",
  "atk-s0103a6:41_3": "ekapallaṅke sayanaṁ,",
  "atk-s0103a6:41_4": "ekato bhojananti evaṁ samānasukhadukkhataṁ paccāsīsati.",
  "atk-s0103a6:41_5": "Tattha jātiyā hīno bhogena adhiko dussaṅgaho hoti.",
  "atk-s0103a6:41_6": "Na hi sakkā tena saddhiṁ ekaparibhogo kātuṁ,",
  "atk-s0103a6:41_7": "tathā akariyamāne ca so kujjhati.",
  "atk-s0103a6:41_8": "Bhogena hīno jātiyā adhikopi dussaṅgaho hoti.",
  "atk-s0103a6:41_9": "So hi “ahaṁ jātimā”ti bhogasampannena saddhiṁ ekaparibhogaṁ na icchati,",
  "atk-s0103a6:41_10": "tasmiṁ akariyamāne kujjhati.",
  "atk-s0103a6:41_11": "Ubhohipi hīno pana susaṅgaho hoti.",
  "atk-s0103a6:41_12": "Na hi so itarena saddhiṁ ekaparibhogaṁ icchati,",
  "atk-s0103a6:41_13": "na akariyamāne ca kujjhati.",
  "atk-s0103a6:41_14": "Ubhohi sadisopi susaṅgahoyeva.",
  "atk-s0103a6:41_15": "Bhikkhūsu dussīlo dussaṅgaho hoti.",
  "atk-s0103a6:41_16": "Na hi sakkā tena saddhiṁ ekaparibhogo kātuṁ,",
  "atk-s0103a6:41_17": "tathā akariyamāne ca kujjhati.",
  "atk-s0103a6:41_18": "Sīlavā susaṅgaho hoti.",
  "atk-s0103a6:41_19": "Sīlavā hi adīyamānepi akariyamānepi na kujjhati.",
  "atk-s0103a6:41_20": "Aññaṁ attanā saddhiṁ paribhogaṁ akarontampi na pāpakena cittena passati.",
  "atk-s0103a6:41_21": "Paribhogopi tena saddhiṁ sukaro hoti.",
  "atk-s0103a6:41_22": "Tasmā evarūpaṁ puggalaṁ evaṁ samānattatāya saṅgahesi.",
  "atk-s0103a6:42_0": "Susaṅgahitāssa hontīti susaṅgahitā assa honti.",
  "atk-s0103a6:42_1": "Detu vā mā vā detu,",
  "atk-s0103a6:42_2": "karotu vā mā vā karotu,",
  "atk-s0103a6:42_3": "susaṅgahitāva honti,",
  "atk-s0103a6:42_4": "na bhijjanti.",
  "atk-s0103a6:42_5": "“Yadāssa dātabbaṁ hoti,",
  "atk-s0103a6:42_6": "tadā deti.",
  "atk-s0103a6:42_7": "Idāni maññe natthi,",
  "atk-s0103a6:42_8": "tena na deti.",
  "atk-s0103a6:42_9": "Kiṁ mayaṁ dadamānameva upaṭṭhahāma?",
  "atk-s0103a6:42_10": "Adentaṁ akarontaṁ na upaṭṭhahāmā”ti evaṁ cintenti.",
  "atk-s0103a6:43_0": "Idha kammaṁ nāma dīgharattaṁ kataṁ dānādisaṅgahakammaṁ.",
  "atk-s0103a6:43_1": "Kammasarikkhakaṁ nāma yo evaṁ asaṅgāhako hoti,",
  "atk-s0103a6:43_2": "so iminā kāraṇenassa asaṅgāhakabhāvaṁ jano jānātūti thaddhahatthapādo ceva hoti,",
  "atk-s0103a6:43_3": "visamaṭṭhitāvayavalakkhaṇo ca.",
  "atk-s0103a6:43_4": "Tathāgatassa pana dīgharattaṁ saṅgāhakabhāvaṁ sadevako loko iminā kāraṇena jānātūti imāni dve lakkhaṇāni nibbattanti.",
  "atk-s0103a6:43_5": "Lakkhaṇaṁ nāma idameva lakkhaṇadvayaṁ.",
  "atk-s0103a6:43_6": "Susaṅgahitaparijanatā ānisaṁso.",
  "atk-s0103a6:44_0": "211.Kariyāti karitvā.",
  "atk-s0103a6:44_1": "Cariyāti caritvā.",
  "atk-s0103a6:44_2": "Anavamatenāti anavaññātena.",
  "atk-s0103a6:44_3": "“Anapamodenā”tipi pāṭho,",
  "atk-s0103a6:44_4": "na appamodena,",
  "atk-s0103a6:44_5": "na dīnena na gabbhitenāti attho.",
  "atk-s0103a6:45_0": "Caviyāti cavitvā.",
  "atk-s0103a6:45_1": "Atirucira suvaggu dassaneyyanti atirucirañca supāsādikaṁ suvaggu ca suṭṭhu chekaṁ dassaneyyañca daṭṭhabbayuttaṁ.",
  "atk-s0103a6:45_2": "Susu kumāroti suṭṭhu sukumāro.",
  "atk-s0103a6:46_0": "Parijanassavoti parijano assavo vacanakaro.",
  "atk-s0103a6:46_1": "Vidheyyoti kattabbākattabbesu yathāruci vidhātabbo.",
  "atk-s0103a6:46_2": "Mahimanti mahiṁ imaṁ.",
  "atk-s0103a6:46_3": "Piyavadū hitasukhataṁ jigīsamānoti piyavado hutvā hitañca sukhañca pariyesamāno.",
  "atk-s0103a6:46_4": "Vacanapaṭikarassā bhippasannāti vacanapaṭikarā assa abhippasannā.",
  "atk-s0103a6:46_5": "Dhammānudhammanti dhammañca anudhammañca.",
  "atk-s0103a6:47_0": "Ussaṅkhapādādilakkhaṇavaṇṇanā",
  "atk-s0103a6:48_0": "212.Atthūpasaṁhitanti idhalokaparalokatthanissitaṁ.",
  "atk-s0103a6:48_1": "Dhammūpasaṁhitanti dasakusalakammapathanissitaṁ.",
  "atk-s0103a6:48_2": "Bahujanaṁ nidaṁsesīti bahujanassa nidaṁsanakathaṁ kathesi.",
  "atk-s0103a6:48_3": "Pāṇīnanti sattānaṁ.",
  "atk-s0103a6:48_4": "“Aggo”tiādīni sabbāni aññamaññavevacanāni.",
  "atk-s0103a6:48_5": "Idha kammaṁ nāma dīgharattaṁ bhāsitā uddhaṅgamanīyā atthūpasaṁhitā vācā.",
  "atk-s0103a6:48_6": "Kammasarikkhakaṁ nāma yo evarūpaṁ uggatavācaṁ na bhāsati,",
  "atk-s0103a6:48_7": "so iminā kāraṇena uggatavācāya abhāsanaṁ jano jānātūti adhosaṅkhapādo ca hoti adhonatalomo ca.",
  "atk-s0103a6:48_8": "Tathāgatassa pana dīgharattaṁ evarūpāya uggatavācāya bhāsitabhāvaṁ sadevako loko iminā kāraṇena jānātūti",
  "atk-s0103a6:48_9": "ussaṅkhapādalakkhaṇañca uddhaggalomalakkhaṇañca nibbattati.",
  "atk-s0103a6:48_10": "Lakkhaṇaṁ nāma idameva lakkhaṇadvayaṁ.",
  "atk-s0103a6:48_11": "Uttamabhāvo ānisaṁso.",
  "atk-s0103a6:49_0": "213.Erayanti bhaṇanto.",
  "atk-s0103a6:49_1": "Bahujanaṁ nidaṁsayīti bahujanassa hitaṁ dasseti.",
  "atk-s0103a6:49_2": "Dhammayāganti dhammadānayaññaṁ.",
  "atk-s0103a6:50_0": "Ubbhamuppatitalomavā sasoti so esa uddhaggatalomavā hoti.",
  "atk-s0103a6:50_1": "Pādagaṇṭhirahūti pādagopphakā ahesuṁ.",
  "atk-s0103a6:50_2": "Sādhusaṇṭhitāti suṭṭhu saṇṭhitā.",
  "atk-s0103a6:50_3": "Maṁsalohitācitāti maṁsena ca lohitena ca ācitā.",
  "atk-s0103a6:50_4": "Tacotthatāti tacena pariyonaddhā niguḷhā.",
  "atk-s0103a6:50_5": "Vajatīti gacchati.",
  "atk-s0103a6:50_6": "Anomanikkamoti anomavihārī seṭṭhavihārī.",
  "atk-s0103a6:51_0": "Eṇijaṅghalakkhaṇavaṇṇanā",
  "atk-s0103a6:52_0": "214.Sippaṁ vātiādīsu sippaṁ nāma dve sippāni –",
  "atk-s0103a6:52_1": "hīnañca sippaṁ,",
  "atk-s0103a6:52_2": "ukkaṭṭhañca sippaṁ.",
  "atk-s0103a6:52_3": "Hīnaṁ nāma sippaṁ naḷakārasippaṁ,",
  "atk-s0103a6:52_4": "kumbhakārasippaṁ pesakārasippaṁ nahāpitasippaṁ.",
  "atk-s0103a6:52_5": "Ukkaṭṭhaṁ nāma sippaṁ lekhā muddā gaṇanā.",
  "atk-s0103a6:52_6": "Vijjāti ahivijjādianekavidhā.",
  "atk-s0103a6:52_7": "Caraṇanti pañcasīlaṁ dasasīlaṁ pātimokkhasaṁvarasīlaṁ.",
  "atk-s0103a6:52_8": "Kammanti kammassakatājānanapaññā.",
  "atk-s0103a6:52_9": "Kilisseyyunti kilameyyuṁ.",
  "atk-s0103a6:52_10": "Antevāsikavattaṁ nāma dukkhaṁ,",
  "atk-s0103a6:52_11": "taṁ nesaṁ mā ciramahosīti cintesi.",
  "atk-s0103a6:53_0": "Rājārahānīti rañño anurūpāni hatthiassādīni,",
  "atk-s0103a6:53_1": "tāniyeva rañño senāya aṅgabhūtattā rājaṅgānīti vuccanti.",
  "atk-s0103a6:53_2": "Rājūpabhogānīti rañño upabhogaparibhogabhaṇḍāni,",
  "atk-s0103a6:53_3": "tāni ceva sattaratanāni ca.",
  "atk-s0103a6:53_4": "Rājānucchavikānīti rañño anucchavikāni.",
  "atk-s0103a6:53_5": "Tesaṁyeva sabbesaṁ idaṁ gahaṇaṁ.",
  "atk-s0103a6:53_6": "Samaṇārahānīti samaṇānaṁ anurūpāni cīvarādīni.",
  "atk-s0103a6:53_7": "Samaṇaṅgānīti samaṇānaṁ koṭṭhāsabhūtā catasso parisā.",
  "atk-s0103a6:53_8": "Samaṇūpabhogānīti samaṇānaṁ upabhogaparikkhārā.",
  "atk-s0103a6:53_9": "Samaṇānucchavikānīti tesaṁyeva adhivacanaṁ.",
  "atk-s0103a6:54_0": "Idha pana kammaṁ nāma dīgharattaṁ sakkaccaṁ sippādivācanaṁ.",
  "atk-s0103a6:54_1": "Kammasarikkhakaṁ nāma yo evaṁ sakkaccaṁ sippaṁ avācento antevāsike ukkuṭikāsanajaṅghapesanikādīhi kilameti,",
  "atk-s0103a6:54_2": "tassa jaṅghamaṁsaṁ likhitvā pātitaṁ viya hoti.",
  "atk-s0103a6:54_3": "Tathāgatassa pana sakkaccaṁ vācitabhāvaṁ sadevako loko iminā kāraṇena jānātūti anupubbauggatavaṭṭitaṁ eṇijaṅghalakkhaṇaṁ nibbattati.",
  "atk-s0103a6:54_4": "Lakkhaṇaṁ nāma idameva lakkhaṇaṁ.",
  "atk-s0103a6:54_5": "Anucchavikalābhitā ānisaṁso.",
  "atk-s0103a6:55_0": "215.Yadūpaghātāyāti yaṁ sippaṁ kassaci upaghātāya na hoti.",
  "atk-s0103a6:55_1": "Kilissatīti kilamissati.",
  "atk-s0103a6:55_2": "Sukhumattacotthatāti sukhumattacena pariyonaddhā.",
  "atk-s0103a6:55_3": "Kiṁ pana aññena kammena aññaṁ lakkhaṇaṁ nibbattatīti?",
  "atk-s0103a6:55_4": "Na nibbattati.",
  "atk-s0103a6:55_5": "Yaṁ pana nibbattati,",
  "atk-s0103a6:55_6": "taṁ anubyañjanaṁ hoti,",
  "atk-s0103a6:55_7": "tasmā idha vuttaṁ.",
  "atk-s0103a6:56_0": "Sukhumacchavilakkhaṇavaṇṇanā",
  "atk-s0103a6:57_0": "216.Samaṇaṁ vāti samitapāpaṭṭhena samaṇaṁ. Brāhmaṇaṁ vāti bāhitapāpaṭṭhena brāhmaṇaṁ.",
  "atk-s0103a6:58_0": "Mahāpaññotiādīsu mahāpaññādīhi samannāgato hotīti attho. Tatridaṁ mahāpaññādīnaṁ nānattaṁ.",
  "atk-s0103a6:59_0": "Tattha katamā mahāpaññā?",
  "atk-s0103a6:59_1": "Mahante sīlakkhandhe pariggaṇhātīti mahāpaññā,",
  "atk-s0103a6:59_2": "mahante samādhikkhandhe paññākkhandhe vimuttikkhandhe vimuttiñāṇadassanakkhandhe pariggaṇhātīti mahāpaññā.",
  "atk-s0103a6:59_3": "Mahantāni ṭhānāṭhānāni mahantā vihārasamāpattiyo mahantāni ariyasaccāni mahante satipaṭṭhāne sammappadhāne",
  "atk-s0103a6:59_4": "iddhipāde mahantāni indriyāni balāni mahante bojjhaṅge mahante ariyamagge mahantāni sāmaññaphalāni mahantā",
  "atk-s0103a6:59_5": "abhiññāyo mahantaṁ paramatthaṁ nibbānaṁ pariggaṇhātīti mahāpaññā.",
  "atk-s0103a6:60_0": "Katamā puthupaññā?",
  "atk-s0103a6:60_1": "Puthunānākhandhesu ñāṇaṁ pavattatīti puthupaññā.",
  "atk-s0103a6:60_2": "Puthunānādhātūsu puthunānāāyatanesu puthunānāpaṭiccasamuppādesu puthunānāsuññatamanupalabbhesu puthunānāatthesu dhammesu niruttīsu paṭibhānesu.",
  "atk-s0103a6:60_3": "Puthunānāsīlakkhandhesu puthunānāsamādhipaññāvimuttivimuttiñādassanakkhandhesu puthunānāṭhānāṭhānesu",
  "atk-s0103a6:60_4": "puthunānāvihārasamāpattīsu puthunānāariyasaccesu puthunānāsatipaṭṭhānesu sammappadhānesu iddhipādesu",
  "atk-s0103a6:60_5": "indriyesu balesu bojjhaṅgesu puthunānāariyamaggesu sāmaññaphalesu abhiññāsu puthujjanasādhāraṇe dhamme",
  "atk-s0103a6:60_6": "samatikkamma paramatthe nibbāne ñāṇaṁ pavattatīti puthupaññā.",
  "atk-s0103a6:61_0": "Katamā hāsapaññā?",
  "atk-s0103a6:61_1": "Idhekacco hāsabahulo vedabahulo tuṭṭhibahulo pāmojjabahulo sīlaṁ paripūreti indriyasaṁvaraṁ paripūreti",
  "atk-s0103a6:61_2": "bhojane mattaññutaṁ jāgariyānuyogaṁ sīlakkhandhaṁ samādhikkhandhaṁ paññākkhandhaṁ vimuttikkhandhaṁ vimuttiñāṇadassanakkhandhaṁ",
  "atk-s0103a6:61_3": "paripūretīti hāsapaññā.",
  "atk-s0103a6:61_4": "Hāsabahulo…pe…",
  "atk-s0103a6:61_5": "pāmojjabahulo ṭhānāṭhānaṁ paṭivijjhatīti hāsapaññā.",
  "atk-s0103a6:61_6": "Hāsabahulo vihārasamāpattiyo paripūretīti hāsapaññā.",
  "atk-s0103a6:61_7": "Hāsabahulo ariyasaccāni paṭivijjhatīti hāsapaññā.",
  "atk-s0103a6:61_8": "Satipaṭṭhāne sammappadhāne iddhipāde indriyāni balāni bojjhaṅge ariyamaggaṁ bhāvetīti hāsapaññā.",
  "atk-s0103a6:61_9": "Hāsabahulo sāmaññaphalāni sacchikarotīti hāsapaññā.",
  "atk-s0103a6:61_10": "Abhiññāyo paṭivijjhatīti hāsapaññā.",
  "atk-s0103a6:61_11": "Hāsabahulo vedatuṭṭhipāmojjabahulo paramatthaṁ nibbānaṁ sacchikarotīti hāsapaññā.",
  "atk-s0103a6:62_0": "Katamā javanapaññā?",
  "atk-s0103a6:62_1": "Yaṁkiñci rūpaṁ atītānāgatapaccuppannaṁ yaṁ dūre santike vā,",
  "atk-s0103a6:62_2": "sabbaṁ taṁ rūpaṁ aniccato khippaṁ javatīti javanapaññā.",
  "atk-s0103a6:62_3": "Dukkhato khippaṁ anattato khippaṁ javatīti javanapaññā.",
  "atk-s0103a6:62_4": "Yā kāci vedanā…pe…",
  "atk-s0103a6:62_5": "yaṁkiñci viññāṇaṁ atītānāgatapaccuppannaṁ,",
  "atk-s0103a6:62_6": "sabbaṁ taṁ viññāṇaṁ aniccato dukkhato anattato khippaṁ javatīti javanapaññā.",
  "atk-s0103a6:62_7": "Cakkhu…pe…",
  "atk-s0103a6:62_8": "jarāmaraṇaṁ atītānāgatapaccuppannaṁ aniccato dukkhato anattato khippaṁ javatīti javanapaññā.",
  "atk-s0103a6:62_9": "Rūpaṁ atītānāgatapaccuppannaṁ aniccaṁ khayaṭṭhena dukkhaṁ bhayaṭṭhena anattā asārakaṭṭhenāti tulayitvā",
  "atk-s0103a6:62_10": "tīrayitvā vibhāvayitvā vibhūtaṁ katvā rūpanirodhe nibbāne khippaṁ javatīti javanapaññā.",
  "atk-s0103a6:62_11": "Vedanā saññā saṅkhārā viññāṇaṁ cakkhu…pe…",
  "atk-s0103a6:62_12": "jarāmaraṇaṁ atītānāgatapaccuppannaṁ aniccaṁ khayaṭṭhena…pe…",
  "atk-s0103a6:62_13": "vibhūtaṁ katvā jarāmaraṇanirodhe nibbāne khippaṁ javatīti javanapaññā.",
  "atk-s0103a6:62_14": "Rūpaṁ atītānāgatapaccuppannaṁ.",
  "atk-s0103a6:62_15": "Cakkhuṁ…pe…",
  "atk-s0103a6:62_16": "jarāmaraṇaṁ aniccaṁ saṅkhataṁ paṭiccasamuppannaṁ khayadhammaṁ vayadhammaṁ virāgadhammaṁ nirodhadhammanti",
  "atk-s0103a6:62_17": "tulayitvā tīrayitvā vibhāvayitvā vibhūtaṁ katvā jarāmaraṇanirodhe nibbāne khippaṁ javatīti javanapaññā.",
  "atk-s0103a6:63_0": "Katamā tikkhapaññā?",
  "atk-s0103a6:63_1": "Khippaṁ kilese chindatīti tikkhapaññā.",
  "atk-s0103a6:63_2": "Uppannaṁ kāmavitakkaṁ nādhivāseti,",
  "atk-s0103a6:63_3": "uppannaṁ byāpādavitakkaṁ,",
  "atk-s0103a6:63_4": "uppannaṁ vihiṁsāvitakkaṁ,",
  "atk-s0103a6:63_5": "uppannuppanne pāpake akusale dhamme uppannaṁ rāgaṁ dosaṁ mohaṁ kodhaṁ upanāhaṁ makkhaṁ paḷāsaṁ issaṁ",
  "atk-s0103a6:63_6": "macchariyaṁ māyaṁ sāṭheyyaṁ thambhaṁ sārambhaṁ mānaṁ atimānaṁ madaṁ pamādaṁ sabbe kilese sabbe duccarite",
  "atk-s0103a6:63_7": "sabbe abhisaṅkhāre sabbe bhavagāmikamme nādhivāseti pajahati vinodeti byantī karoti anabhāvaṁ gametīti",
  "atk-s0103a6:63_8": "tikkhapaññā.",
  "atk-s0103a6:63_9": "Ekasmiṁ āsane cattāro ariyamaggā cattāri sāmaññaphalāni catasso paṭisambhidāyo cha abhiññāyo adhigatā honti sacchikatā phassitā paññāyāti tikkhapaññā.",
  "atk-s0103a6:64_0": "Katamā nibbedhikapaññā?",
  "atk-s0103a6:64_1": "Idhekacco sabbasaṅkhāresu ubbegabahulo hoti uttāsabahulo ukkaṇṭhanabahulo aratibahulo anabhiratibahulo bahimukho na ramati sabbasaṅkhāresu,",
  "atk-s0103a6:64_2": "anibbiddhapubbaṁ apadālitapubbaṁ lobhakkhandhaṁ nibbijjhati padāletīti nibbedhikapaññā.",
  "atk-s0103a6:64_3": "Anibbiddhapubbaṁ apadālitapubbaṁ dosakkhandhaṁ mohakkhandhaṁ kodhaṁ upanāhaṁ…pe…",
  "atk-s0103a6:64_4": "sabbe bhavagāmikamme nibbijjhati padāletīti nibbedhikapaññāti.",
  "atk-s0103a6:65_0": "217.Pabbajitaṁ upāsitāti paṇḍitaṁ pabbajitaṁ upasaṅkamitvā payirupāsitā.",
  "atk-s0103a6:65_1": "Atthantaroti yathā eke randhagavesino upārambhacittatāya dosaṁ abbhantaraṁ karitvā nisāmayanti,",
  "atk-s0103a6:65_2": "evaṁ anisāmetvā atthaṁ abbhantaraṁ katvā atthayuttaṁ kathaṁ nisāmayi upadhārayi.",
  "atk-s0103a6:66_0": "Paṭilābhagatenāti paṭilābhatthāya gatena.",
  "atk-s0103a6:66_1": "Uppādanimittakovidāti uppāde ca nimitte ca chekā.",
  "atk-s0103a6:66_2": "Avecca dakkhitīti ñatvā passissati.",
  "atk-s0103a6:67_0": "Atthānusiṭṭhīsu pariggahesu cāti ye atthānusāsanesu pariggahā atthānatthaṁ pariggāhakāni ñāṇāni,",
  "atk-s0103a6:67_1": "tesūti attho.",
  "atk-s0103a6:68_0": "Suvaṇṇavaṇṇalakkhaṇavaṇṇanā",
  "atk-s0103a6:69_0": "218.Akkodhanoti na anāgāmimaggena kodhassa pahīnattā,",
  "atk-s0103a6:69_1": "atha kho sacepi me kodho uppajjeyya,",
  "atk-s0103a6:69_2": "khippameva naṁ paṭivinodeyyanti evaṁ akkodhavasikattā.",
  "atk-s0103a6:69_3": "Nābhisajjīti kuṭilakaṇṭako viya tattha tattha mammaṁ tudanto viya na laggi.",
  "atk-s0103a6:69_4": "Na kuppi na byāpajjītiādīsu pubbuppattiko kopo.",
  "atk-s0103a6:69_5": "Tato balavataro byāpādo.",
  "atk-s0103a6:69_6": "Tato balavatarā patitthiyanā.",
  "atk-s0103a6:69_7": "Taṁ sabbaṁ akaronto na kuppi na byāpajji na patitthiyi.",
  "atk-s0103a6:69_8": "Appaccayanti domanassaṁ.",
  "atk-s0103a6:69_9": "Na pātvākāsīti na kāyavikārena vā vacīvikārena vā pākaṭamakāsi.",
  "atk-s0103a6:70_0": "Idha kammaṁ nāma dīgharattaṁ akkodhanatā ceva sukhumattharaṇādidānañca.",
  "atk-s0103a6:70_1": "Kammasarikkhakaṁ nāma kodhanassa chavivaṇṇo āvilo hoti mukhaṁ duddasiyaṁ vatthacchādanasadisañca maṇḍanaṁ nāma natthi.",
  "atk-s0103a6:70_2": "Tasmā yo kodhano ceva vatthacchādanānañca adātā,",
  "atk-s0103a6:70_3": "so iminā kāraṇenassa jano kodhanādibhāvaṁ jānātūti dubbaṇṇo hoti dussaṇṭhāno.",
  "atk-s0103a6:70_4": "Akkodhanassa pana mukhaṁ virocati,",
  "atk-s0103a6:70_5": "chavivaṇṇo vippasīdati.",
  "atk-s0103a6:70_6": "Sattā hi catūhi kāraṇehi pāsādikā honti āmisadānena vā vatthadānena vā sammajjanena vā akkodhanatāya vā.",
  "atk-s0103a6:70_7": "Imāni cattāripi kāraṇāni dīgharattaṁ tathāgatena katāneva.",
  "atk-s0103a6:70_8": "Tenassa imesaṁ katabhāvaṁ sadevako loko iminā kāraṇena jānātūti suvaṇṇavaṇṇaṁ mahāpurisalakkhaṇaṁ nibbattati.",
  "atk-s0103a6:70_9": "Lakkhaṇaṁ nāma idameva lakkhaṇaṁ.",
  "atk-s0103a6:70_10": "Sukhumattharaṇādilābhitā ānisaṁso.",
  "atk-s0103a6:71_0": "219.Abhivissajīti abhivissajjesi.",
  "atk-s0103a6:71_1": "Mahimiva suro abhivassanti suro vuccati devo,",
  "atk-s0103a6:71_2": "mahāpathaviṁ abhivassanto devo viya.",
  "atk-s0103a6:72_0": "Suravarataroriva indoti surānaṁ varataro indo viya.",
  "atk-s0103a6:73_0": "Apabbajjamicchanti apabbajjaṁ gihibhāvaṁ icchanto. Mahatimahinti mahantiṁ pathaviṁ.",
  "atk-s0103a6:74_0": "Acchādanavatthamokkhapāvuraṇānanti acchādanānañceva vatthānañca uttamapāvuraṇānañca.",
  "atk-s0103a6:74_1": "Panāsoti vināso.",
  "atk-s0103a6:75_0": "Kosohitavatthaguyhalakkhaṇavaṇṇanā",
  "atk-s0103a6:76_0": "220.Mātarampiputtena samānetā ahosīti imaṁ kammaṁ rajje patiṭṭhitena sakkā kātuṁ.",
  "atk-s0103a6:76_1": "Tasmā bodhisattopi rajjaṁ kārayamāno antonagare catukkādīsu catūsu nagaradvāresu bahinagare catūsu disāsu imaṁ kammaṁ karothāti manusse ṭhapesi.",
  "atk-s0103a6:76_2": "Te mātaraṁ kuhiṁ me putto puttaṁ na passāmīti vilapantiṁ pariyesamānaṁ disvā ehi, amma,",
  "atk-s0103a6:76_3": "puttaṁ dakkhasīti taṁ ādāya gantvā nahāpetvā bhojetvā puttamassā pariyesitvā dassenti.",
  "atk-s0103a6:76_4": "Esa nayo sabbattha.",
  "atk-s0103a6:77_0": "Idha kammaṁ nāma dīgharattaṁ ñātīnaṁ samaṅgibhāvakaraṇaṁ.",
  "atk-s0103a6:77_1": "Kammasarikkhakaṁ nāma ñātayo hi samaṅgībhūtā aññamaññassa vajjaṁ paṭicchādenti.",
  "atk-s0103a6:77_2": "Kiñcāpi hi te kalahakāle kalahaṁ karonti,",
  "atk-s0103a6:77_3": "ekassa pana dose uppanne aññaṁ jānāpetuṁ na icchanti.",
  "atk-s0103a6:77_4": "Ayaṁ nāma etassa dosoti vutte sabbe uṭṭhahitvā kena diṭṭhaṁ kena sutaṁ,",
  "atk-s0103a6:77_5": "amhākaṁ ñātīsu evarūpaṁ kattā nāma natthīti.",
  "atk-s0103a6:77_6": "Tathāgatena ca taṁ ñātisaṅgahaṁ karontena dīgharattaṁ idaṁ vajjappaṭicchādanakammaṁ nāma kataṁ hoti.",
  "atk-s0103a6:77_7": "Athassa sadevako loko iminā kāraṇena evarūpassa kammassa katabhāvaṁ jānātūti kosohitavatthaguyhalakkhaṇaṁ nibbattati.",
  "atk-s0103a6:77_8": "Lakkhaṇaṁ nāma idameva lakkhaṇaṁ.",
  "atk-s0103a6:77_9": "Pahūtaputtatā ānisaṁso.",
  "atk-s0103a6:78_0": "221.Vatthachādiyanti vatthena chādetabbaṁ vatthaguyhaṁ.",
  "atk-s0103a6:79_0": "Amittatāpanāti amittānaṁ patāpanā. Gihissa pītiṁ jananāti gihibhūtassa sato pītijananā.",
  "atk-s0103a6:80_0": "Parimaṇḍalādilakkhaṇavaṇṇanā",
  "atk-s0103a6:81_0": "222.Samaṁ jānātīti “ayaṁ tārukkhasamo ayaṁ pokkharasātisamo”ti evaṁ tena tena samaṁ jānāti.",
  "atk-s0103a6:81_1": "Sāmaṁ jānātīti sayaṁ jānāti.",
  "atk-s0103a6:81_2": "Purisaṁ jānātīti “ayaṁ seṭṭhasammato”ti purisaṁ jānāti.",
  "atk-s0103a6:81_3": "Purisavisesaṁ jānātīti muggaṁ māsena samaṁ akatvā guṇavisiṭṭhassa visesaṁ jānāti.",
  "atk-s0103a6:81_4": "Ayamidamarahatīti ayaṁ puriso idaṁ nāma dānasakkāraṁ arahati.",
  "atk-s0103a6:81_5": "Purisavisesakaro ahosīti purisavisesaṁ ñatvā kārako ahosi.",
  "atk-s0103a6:81_6": "Yo yaṁ arahati,",
  "atk-s0103a6:81_7": "tasseva taṁ adāsi.",
  "atk-s0103a6:81_8": "Yo hi kahāpaṇārahassa aḍḍhaṁ deti,",
  "atk-s0103a6:81_9": "so parassa aḍḍhaṁ nāseti.",
  "atk-s0103a6:81_10": "Yo dve kahāpaṇe deti,",
  "atk-s0103a6:81_11": "so attano kahāpaṇaṁ nāseti.",
  "atk-s0103a6:81_12": "Tasmā idaṁ ubhayampi akatvā yo yaṁ arahati,",
  "atk-s0103a6:81_13": "tassa tadeva adāsi.",
  "atk-s0103a6:81_14": "Saddhādhanantiādīsu sampattipaṭilābhaṭṭhena saddhādīnaṁ dhanabhāvo veditabbo.",
  "atk-s0103a6:82_0": "Idha kammaṁ nāma dīgharattaṁ purisavisesaṁ ñatvā kataṁ samasaṅgahakammaṁ.",
  "atk-s0103a6:82_1": "Kammasarikkhakaṁ nāma tadassa kammaṁ sadevako loko iminā kāraṇena jānātūti imāni dve lakkhaṇāni nibbattanti.",
  "atk-s0103a6:82_2": "Lakkhaṇaṁ nāma idameva lakkhaṇadvayaṁ.",
  "atk-s0103a6:82_3": "Dhanasampatti ānisaṁso.",
  "atk-s0103a6:83_0": "223.Tuliyāti tulayitvā.",
  "atk-s0103a6:83_1": "Paṭivicayāti paṭivicinitvā.",
  "atk-s0103a6:83_2": "Mahājanasaṅgāhakanti mahājanasaṅgahaṇaṁ.",
  "atk-s0103a6:83_3": "Samekkhamānoti samaṁ pekkhamāno.",
  "atk-s0103a6:83_4": "Atinipuṇāmanujāti atinipuṇā sukhumapaññā lakkhaṇapāṭhakamanussā.",
  "atk-s0103a6:83_5": "Bahuvividhā gihīnaṁ arahānīti bahū vividhāni gihīnaṁ anucchavikāni paṭilabhati.",
  "atk-s0103a6:83_6": "Daharo susu kumāro “ayaṁ daharo kumāro paṭilabhissatī”ti byākaṁsu mahīpatissāti rañño.",
  "atk-s0103a6:84_0": "Sīhapubbaddhakāyādilakkhaṇavaṇṇanā",
  "atk-s0103a6:85_0": "224.Yogakkhemakāmoti yogato khemakāmo.",
  "atk-s0103a6:85_1": "Paññāyāti kammassakatapaññāya.",
  "atk-s0103a6:85_2": "Idha kammaṁ nāma mahājanassa atthakāmatā.",
  "atk-s0103a6:85_3": "Kammasarikkhakaṁ nāma taṁ mahājanassa atthakāmatāya vaḍḍhimeva paccāsīsitabhāvaṁ sadevako loko iminā",
  "atk-s0103a6:85_4": "kāraṇena jānātūti imāni samantaparipūrāni aparihīnāni tīṇi lakkhaṇāni nibbattanti.",
  "atk-s0103a6:85_5": "Lakkhaṇaṁ nāma idameva lakkhaṇattayaṁ.",
  "atk-s0103a6:85_6": "Dhanādīhi ceva saddhādīhi ca aparihāni ānisaṁso.",
  "atk-s0103a6:86_0": "225.Saddhāyāti okappanasaddhāya pasādasaddhāya.",
  "atk-s0103a6:86_1": "Sīlenāti pañcasīlena dasasīlena.",
  "atk-s0103a6:86_2": "Sutenāti pariyattisavanena.",
  "atk-s0103a6:86_3": "Buddhiyāti etesaṁ buddhiyā,",
  "atk-s0103a6:86_4": "“kinti etehi vaḍḍheyyu”nti evaṁ cintesīti attho.",
  "atk-s0103a6:86_5": "Dhammenāti lokiyadhammena.",
  "atk-s0103a6:86_6": "Bahūhi sādhūhīti aññehipi bahūhi uttamaguṇehi.",
  "atk-s0103a6:86_7": "Asahānadhammatanti aparihīnadhammaṁ.",
  "atk-s0103a6:87_0": "Rasaggasaggitālakkhaṇavaṇṇanā",
  "atk-s0103a6:88_0": "226.Samābhivāhiniyoti yathā tilaphalamattampi jivhagge ṭhapitaṁ sabbattha pharati,",
  "atk-s0103a6:88_1": "evaṁ samā hutvā vahanti.",
  "atk-s0103a6:88_2": "Idha kammaṁ nāma aviheṭhanakammaṁ.",
  "atk-s0103a6:88_3": "Kammasarikkhakaṁ nāma pāṇiādīhi pahāraṁ laddhassa tattha tattha lohitaṁ saṇṭhāti,",
  "atk-s0103a6:88_4": "gaṇṭhi gaṇṭhi hutvā antova pubbaṁ gaṇhāti,",
  "atk-s0103a6:88_5": "antova bhijjati,",
  "atk-s0103a6:88_6": "evaṁ so bahurogo hoti.",
  "atk-s0103a6:88_7": "Tathāgatena pana dīgharattaṁ imaṁ ārogyakaraṇakammaṁ kataṁ.",
  "atk-s0103a6:88_8": "Tadassa sadevako loko iminā kāraṇena jānātūti ārogyakaraṁ rasaggasaggilakkhaṇaṁ nibbattati.",
  "atk-s0103a6:88_9": "Lakkhaṇaṁ nāma idameva lakkhaṇaṁ.",
  "atk-s0103a6:88_10": "Appābādhatā ānisaṁso.",
  "atk-s0103a6:89_0": "227.Maraṇavadhenāti “etaṁ māretha etaṁ ghātethā”ti evaṁ āṇattena maraṇavadhena.",
  "atk-s0103a6:89_1": "Ubbādhanāyāti bandhanāgārappavesanena.",
  "atk-s0103a6:90_0": "Abhinīlanettādilakkhaṇavaṇṇanā",
  "atk-s0103a6:91_0": "228.Na ca visaṭanti kakkaṭako viya akkhīni nīharitvā na kodhavasena pekkhitā ahosi.",
  "atk-s0103a6:91_1": "Na ca visācīti vaṅkakkhikoṭiyā pekkhitāpi nāhosi.",
  "atk-s0103a6:91_2": "Na ca pana viceyya pekkhitāti viceyya pekkhitā nāma yo kujjhitvā yadā naṁ paro oloketi,",
  "atk-s0103a6:91_3": "tadā nimmīleti na oloketi,",
  "atk-s0103a6:91_4": "puna gacchantaṁ kujjhitvā oloketi,",
  "atk-s0103a6:91_5": "evarūpo nāhosi.",
  "atk-s0103a6:91_6": "“Vineyyapekkhitā”tipi pāṭho,",
  "atk-s0103a6:91_7": "ayamevattho.",
  "atk-s0103a6:91_8": "Ujuṁ tathā pasaṭamujumanoti ujumano hutvā uju pekkhitā hoti,",
  "atk-s0103a6:91_9": "yathā ca ujuṁ,",
  "atk-s0103a6:91_10": "tathā pasaṭaṁ vipulaṁ vitthataṁ pekkhitā hoti.",
  "atk-s0103a6:91_11": "Piyadassanoti piyāyamānehi passitabbo.",
  "atk-s0103a6:92_0": "Idha kammaṁ nāma dīgharattaṁ mahājanassa piyacakkhunā olokanakammaṁ.",
  "atk-s0103a6:92_1": "Kammasarikkhakaṁ nāma kujjhitvā olokento kāṇo viya kākakkhi viya hoti,",
  "atk-s0103a6:92_2": "vaṅkakkhi pana āvilakkhi ca hotiyeva.",
  "atk-s0103a6:92_3": "Pasannacittassa pana olokayato akkhīnaṁ pañcavaṇṇo pasādo paññāyati.",
  "atk-s0103a6:92_4": "Tathāgato ca tathā olokesi.",
  "atk-s0103a6:92_5": "Athassa taṁ dīgharattaṁ piyacakkhunā olokitabhāvaṁ sadevako loko iminā kāraṇena jānātūti imāni nettasampattikarāni",
  "atk-s0103a6:92_6": "dve mahāpurisalakkhaṇāni nibbattanti.",
  "atk-s0103a6:92_7": "Lakkhaṇaṁ nāma idameva lakkhaṇadvayaṁ.",
  "atk-s0103a6:92_8": "Piyadassanatā ānisaṁso.",
  "atk-s0103a6:92_9": "Abhiyoginoti lakkhaṇasatthe yuttā.",
  "atk-s0103a6:93_0": "Uṇhīsasīsalakkhaṇavaṇṇanā",
  "atk-s0103a6:94_0": "230.Bahujanapubbaṅgamo ahosīti bahujanassa pubbaṅgamo ahosi gaṇajeṭṭhako.",
  "atk-s0103a6:94_1": "Tassa diṭṭhānugatiṁ aññe āpajjiṁsu.",
  "atk-s0103a6:94_2": "Idha kammaṁ nāma pubbaṅgamatā.",
  "atk-s0103a6:94_3": "Kammasarikkhakaṁ nāma yo pubbaṅgamo hutvā dānādīni kusalakammāni karoti,",
  "atk-s0103a6:94_4": "so amaṅkubhūto sīsaṁ ukkhipitvā pītipāmojjena paripuṇṇasīso vicarati,",
  "atk-s0103a6:94_5": "mahāpuriso ca hoti.",
  "atk-s0103a6:94_6": "Tathāgato ca tathā akāsi.",
  "atk-s0103a6:94_7": "Athassa sadevako loko iminā kāraṇena idaṁ pubbaṅgamakammaṁ jānātūti uṇhīsasīsalakkhaṇaṁ nibbattati.",
  "atk-s0103a6:94_8": "Lakkhaṇaṁ nāma idameva lakkhaṇaṁ.",
  "atk-s0103a6:94_9": "Mahājanānuvattanatā ānisaṁso.",
  "atk-s0103a6:95_0": "231.Bahujanaṁhessatīti bahujanassa bhavissati.",
  "atk-s0103a6:95_1": "Paṭibhogiyāti veyyāvaccakarā,",
  "atk-s0103a6:95_2": "etassa bahū veyyāvaccakarā bhavissantīti attho.",
  "atk-s0103a6:95_3": "Abhiharanti tadāti daharakāleyeva tadā evaṁ byākaronti.",
  "atk-s0103a6:95_4": "Paṭihārakanti veyyāvaccakarabhāvaṁ.",
  "atk-s0103a6:95_5": "Visavīti ciṇṇavasī.",
  "atk-s0103a6:96_0": "Ekekalomatādilakkhaṇavaṇṇanā",
  "atk-s0103a6:97_0": "232.Upavattatīti ajjhāsayaṁ anuvattati,",
  "atk-s0103a6:97_1": "idha kammaṁ nāma dīgharattaṁ saccakathanaṁ.",
  "atk-s0103a6:97_2": "Kammasarikkhakaṁ nāma dīgharattaṁ advejjhakathāya parisuddhakathāya kathitabhāvamassa sadevako loko iminā",
  "atk-s0103a6:97_3": "kāraṇena jānātūti ekekalomalakkhaṇañca uṇṇālakkhaṇañca nibbattati.",
  "atk-s0103a6:97_4": "Lakkhaṇaṁ nāma idameva lakkhaṇadvayaṁ.",
  "atk-s0103a6:97_5": "Mahājanassa ajjhāsayānukūlena anuvattanatā ānisaṁso.",
  "atk-s0103a6:97_6": "Ekekalomūpacitaṅgavāti ekekehi lomehi upacitasarīro.",
  "atk-s0103a6:98_0": "Cattālīsādilakkhaṇavaṇṇanā",
  "atk-s0103a6:99_0": "234.Abhejjaparisoti abhinditabbapariso.",
  "atk-s0103a6:99_1": "Idha kammaṁ nāma dīgharattaṁ apisuṇavācāya kathanaṁ.",
  "atk-s0103a6:99_2": "Kammasarikkhakaṁ nāma pisuṇavācassa kira samaggabhāvaṁ bhindanato dantā aparipuṇṇā ceva honti viraḷā ca.",
  "atk-s0103a6:99_3": "Tathāgatassa pana dīgharattaṁ apisuṇavācataṁ sadevako loko iminā kāraṇena jānātūti idaṁ lakkhaṇadvayaṁ nibbattati.",
  "atk-s0103a6:99_4": "Lakkhaṇaṁ nāma idameva lakkhaṇadvayaṁ.",
  "atk-s0103a6:99_5": "Abhejjaparisatā ānisaṁso.",
  "atk-s0103a6:99_6": "Caturo dasāti cattāro dasa cattālīsaṁ.",
  "atk-s0103a6:100_0": "Pahūtajivhādilakkhaṇavaṇṇanā",
  "atk-s0103a6:101_0": "236.Ādeyyavāco hotīti gahetabbavacano hoti.",
  "atk-s0103a6:101_1": "Idha kammaṁ nāma dīgharattaṁ apharusavāditā.",
  "atk-s0103a6:101_2": "Kammasarikkhakaṁ nāma ye pharusavācā honti,",
  "atk-s0103a6:101_3": "te iminā kāraṇena nesaṁ jivhaṁ parivattetvā parivattetvā pharusavācāya kathitabhāvaṁ jano jānātūti baddhajivhā vā honti,",
  "atk-s0103a6:101_4": "gūḷhajivhā vā dvijivhā vā mammanā vā.",
  "atk-s0103a6:101_5": "Ye pana jivhaṁ parivattetvā parivattetvā pharusavācaṁ na vadanti,",
  "atk-s0103a6:101_6": "te baddhajivhā gūḷhajivhā dvijivhā na honti.",
  "atk-s0103a6:101_7": "Mudu nesaṁ jivhā hoti rattakambalavaṇṇā.",
  "atk-s0103a6:101_8": "Tasmā tathāgatassa dīgharattaṁ jivhaṁ parivattetvā pharusāya vācāya akathitabhāvaṁ sadevako loko iminā",
  "atk-s0103a6:101_9": "kāraṇena jānātūti pahūtajivhālakkhaṇaṁ nibbattati.",
  "atk-s0103a6:101_10": "Pharusavācaṁ kathentānañca saddo bhijjati.",
  "atk-s0103a6:101_11": "Te saddabhedaṁ katvā pharusavācāya kathitabhāvaṁ jano jānātūti chinnassarā vā honti bhinnassarā vā kākassarā vā.",
  "atk-s0103a6:101_12": "Ye pana sarabhedakaraṁ pharusavācaṁ na kathenti,",
  "atk-s0103a6:101_13": "tesaṁ saddo madhuro ca hoti pemanīyo.",
  "atk-s0103a6:101_14": "Tasmā tathāgatassa dīgharattaṁ sarabhedakarāya pharusavācāya akathitabhāvaṁ sadevako loko iminā kāraṇena jānātūti brahmassaralakkhaṇaṁ nibbattati.",
  "atk-s0103a6:101_15": "Lakkhaṇaṁ nāma idameva lakkhaṇadvayaṁ.",
  "atk-s0103a6:101_16": "Ādeyyavacanatā ānisaṁso.",
  "atk-s0103a6:102_0": "237.Ubbādhikanti akkosayuttattā ābādhakariṁ bahujanappamaddananti bahujanānaṁ pamaddaniṁ abāḷhaṁ giraṁ",
  "atk-s0103a6:102_1": "so na bhaṇi pharusanti ettha akāro parato bhaṇisaddena yojetabbo.",
  "atk-s0103a6:102_2": "Bāḷhanti balavaṁ atipharusaṁ.",
  "atk-s0103a6:102_3": "Bāḷhaṁ giraṁ so na abhaṇīti ayamettha attho.",
  "atk-s0103a6:102_4": "Susaṁhitanti suṭṭhu pemasañhitaṁ.",
  "atk-s0103a6:102_5": "Sakhilanti mudukaṁ.",
  "atk-s0103a6:102_6": "Vācāti vācāyo.",
  "atk-s0103a6:102_7": "Kaṇṇasukhāti kaṇṇasukhāyo.",
  "atk-s0103a6:102_8": "“Kaṇṇasukha”ntipi pāṭho,",
  "atk-s0103a6:102_9": "yathā kaṇṇānaṁ sukhaṁ hoti,",
  "atk-s0103a6:102_10": "evaṁ erayatīti attho.",
  "atk-s0103a6:102_11": "Vedayathāti vedayittha.",
  "atk-s0103a6:102_12": "Brahmassarattanti brahmassarataṁ.",
  "atk-s0103a6:102_13": "Bahuno bahunti bahujanassa bahuṁ.",
  "atk-s0103a6:102_14": "“Bahūnaṁ bahunti”pi pāṭho,",
  "atk-s0103a6:102_15": "bahujanānaṁ bahunti attho.",
  "atk-s0103a6:103_0": "Sīhahanulakkhaṇavaṇṇanā",
  "atk-s0103a6:104_0": "238.Appadhaṁsiko hotīti guṇato vā ṭhānato vā padhaṁsetuṁ cāvetuṁ asakkuṇeyyo.",
  "atk-s0103a6:104_1": "Idha kammaṁ nāma palāpakathāya akathanaṁ.",
  "atk-s0103a6:104_2": "Kammasarikkhakaṁ nāma ye taṁ kathenti,",
  "atk-s0103a6:104_3": "te iminā kāraṇena nesaṁ hanukaṁ cāletvā cāletvā palāpakathāya kathitabhāvaṁ jano jānātūti antopaviṭṭhahanukā",
  "atk-s0103a6:104_4": "vā vaṅkahanukā vā pabbhārahanukā vā honti.",
  "atk-s0103a6:104_5": "Tathāgato pana tathā na kathesi.",
  "atk-s0103a6:104_6": "Tenassa hanukaṁ cāletvā cāletvā dīgharattaṁ palāpakathāya akathitabhāvaṁ sadevako loko iminā kāraṇena jānātūti sīhahanulakkhaṇaṁ nibbattati.",
  "atk-s0103a6:104_7": "Lakkhaṇaṁ nāma idameva lakkhaṇaṁ.",
  "atk-s0103a6:104_8": "Appadhaṁsikatā ānisaṁso.",
  "atk-s0103a6:105_0": "239.Avikiṇṇavacanabyappatho cāti avikiṇṇavacanānaṁ viya purimabodhisattānaṁ vacanapatho assāti avikiṇṇavacanabyappatho.",
  "atk-s0103a6:105_1": "Dvidugamavaratarahanuttamalatthāti dvīhi dvīhi gacchatīti dvidugamo,",
  "atk-s0103a6:105_2": "dvīhi dvīhīti catūhi,",
  "atk-s0103a6:105_3": "catuppadānaṁ varatarassa sīhasseva hanubhāvaṁ alatthāti attho.",
  "atk-s0103a6:105_4": "Manujādhipatīti manujānaṁ adhipati.",
  "atk-s0103a6:105_5": "Tathattoti tathasabhāvo.",
  "atk-s0103a6:106_0": "Samadantādilakkhaṇavaṇṇanā",
  "atk-s0103a6:107_0": "240.Suciparivāroti parisuddhaparivāro.",
  "atk-s0103a6:107_1": "Idha kammaṁ nāma sammājīvatā.",
  "atk-s0103a6:107_2": "Kammasarikkhakaṁ nāma yo visamena saṁkiliṭṭhājīvena jīvitaṁ kappeti,",
  "atk-s0103a6:107_3": "tassa dantāpi visamā honti dāṭhāpi kiliṭṭhā.",
  "atk-s0103a6:107_4": "Tathāgatassa pana samena suddhājīvena jīvitaṁ kappitabhāvaṁ sadevako loko iminā kāraṇena jānātūti samadantalakkhaṇañca",
  "atk-s0103a6:107_5": "susukkadāṭhālakkhaṇañca nibbattati.",
  "atk-s0103a6:107_6": "Lakkhaṇaṁ nāma idameva lakkhaṇadvayaṁ.",
  "atk-s0103a6:107_7": "Suciparivāratā ānisaṁso.",
  "atk-s0103a6:108_0": "241.Avassajīti pahāsi tidivapuravarasamoti tidivapuravarena sakkena samo.",
  "atk-s0103a6:108_1": "Lapanajanti mukhajaṁ,",
  "atk-s0103a6:108_2": "dantanti attho.",
  "atk-s0103a6:108_3": "Dijasamasukkasucisobhanadantoti dve vāre jātattā dijanāmakā sukkā suci sobhanā ca dantā assāti dijasamasukkasucisobhanadanto.",
  "atk-s0103a6:108_4": "Na ca janapadatudananti yo tassa cakkavāḷaparicchinno janapado,",
  "atk-s0103a6:108_5": "tassa aññena tudanaṁ pīḷā vā ābādho vā natthi.",
  "atk-s0103a6:108_6": "Hitamapi ca bahujana sukhañca carantīti bahujanā samānasukhadukkhā hutvā tasmiṁ janapade aññamaññassa hitañceva sukhañca caranti.",
  "atk-s0103a6:108_7": "Vipāpoti vigatapāpo.",
  "atk-s0103a6:108_8": "Vigatadarathakilamathoti vigatakāyikadarathakilamatho.",
  "atk-s0103a6:108_9": "Malakhilakalikilese panudehīti rāgādimalānañceva rāgādikhilānañca dosakalīnañca sabbakilesānañca apanudehi.",
  "atk-s0103a6:108_10": "Sesaṁ sabbattha uttānatthamevāti.",
  "atk-s0103a6:109_0": "Sumaṅgalavilāsiniyā dīghanikāyaṭṭhakathāya",
  "atk-s0103a6:110_0": "Lakkhaṇasuttavaṇṇanā niṭṭhitā."
}