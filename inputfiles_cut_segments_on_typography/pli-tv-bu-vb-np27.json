{
  "pli-tv-bu-vb-np27:0.1_0": "Theravāda Vinaya",
  "pli-tv-bu-vb-np27:0.2_0": "Mahāvibhaṅga",
  "pli-tv-bu-vb-np27:0.3_0": "Nissaggiyakaṇḍa",
  "pli-tv-bu-vb-np27:0.4_0": "Pattavagga",
  "pli-tv-bu-vb-np27:0.5_0": "27. Mahāpesakārasikkhāpada",
  "pli-tv-bu-vb-np27:1.1_0": "Tena samayena buddho bhagavā sāvatthiyaṁ viharati jetavane anāthapiṇḍikassa ārāme.",
  "pli-tv-bu-vb-np27:1.2_0": "Tena kho pana samayena aññataro puriso pavāsaṁ gacchanto pajāpatiṁ etadavoca—“suttaṁ dhārayitvā amukassa tantavāyassa dehi,",
  "pli-tv-bu-vb-np27:1.2_1": "cīvaraṁ vāyāpetvā nikkhipa,",
  "pli-tv-bu-vb-np27:1.3_0": "āgato ayyaṁ upanandaṁ cīvarena acchādessāmī”ti.",
  "pli-tv-bu-vb-np27:1.4_0": "Assosi kho aññataro piṇḍacāriko bhikkhu tassa purisassa imaṁ vācaṁ bhāsamānassa.",
  "pli-tv-bu-vb-np27:1.5_0": "Atha kho so bhikkhu yenāyasmā upanando sakyaputto tenupasaṅkami;",
  "pli-tv-bu-vb-np27:1.5_1": "upasaṅkamitvā āyasmantaṁ upanandaṁ sakyaputtaṁ etadavoca—“mahāpuññosi tvaṁ,",
  "pli-tv-bu-vb-np27:1.5_2": "āvuso upananda,",
  "pli-tv-bu-vb-np27:1.6_0": "amukasmiṁ okāse aññataro puriso pavāsaṁ gacchanto pajāpatiṁ etadavoca—‘suttaṁ dhārayitvā amukassa tantavāyassa dehi,",
  "pli-tv-bu-vb-np27:1.6_1": "cīvaraṁ vāyāpetvā nikkhipa,",
  "pli-tv-bu-vb-np27:1.6_2": "āgato ayyaṁ upanandaṁ cīvarena acchādessāmī’”ti.",
  "pli-tv-bu-vb-np27:1.7_0": "“Atthāvuso, maṁ so upaṭṭhāko”ti.",
  "pli-tv-bu-vb-np27:1.8_0": "Sopi kho tantavāyo āyasmato upanandassa sakyaputtassa upaṭṭhāko hoti.",
  "pli-tv-bu-vb-np27:1.9_0": "Atha kho āyasmā upanando sakyaputto yena so tantavāyo tenupasaṅkami;",
  "pli-tv-bu-vb-np27:1.9_1": "upasaṅkamitvā taṁ tantavāyaṁ etadavoca—",
  "pli-tv-bu-vb-np27:1.10_0": "“idaṁ kho, āvuso,",
  "pli-tv-bu-vb-np27:1.10_1": "cīvaraṁ maṁ uddissa viyyati;",
  "pli-tv-bu-vb-np27:1.10_2": "āyatañca karohi vitthatañca.",
  "pli-tv-bu-vb-np27:1.10_3": "Appitañca suvītañca suppavāyitañca suvilekhitañca suvitacchitañca karohī”ti.",
  "pli-tv-bu-vb-np27:1.11_0": "“Ete kho me, bhante, suttaṁ dhārayitvā adaṁsu;",
  "pli-tv-bu-vb-np27:1.12_0": "iminā suttena cīvaraṁ vināhī”ti.",
  "pli-tv-bu-vb-np27:1.13_0": "“Na, bhante, sakkā āyataṁ vā vitthataṁ vā appitaṁ vā kātuṁ.",
  "pli-tv-bu-vb-np27:1.14_0": "Sakkā ca kho, bhante, suvītañca suppavāyitañca suvilekhitañca suvitacchitañca kātun”ti.",
  "pli-tv-bu-vb-np27:1.15_0": "“Iṅgha tvaṁ, āvuso, āyatañca karohi vitthatañca appitañca.",
  "pli-tv-bu-vb-np27:1.16_0": "Na tena suttena paṭibaddhaṁ bhavissatī”ti.",
  "pli-tv-bu-vb-np27:1.17_0": "Atha kho so tantavāyo yathābhataṁ suttaṁ tante upanetvā yena sā itthī tenupasaṅkami;",
  "pli-tv-bu-vb-np27:1.17_1": "upasaṅkamitvā taṁ itthiṁ etadavoca—“suttena, ayye, attho”ti.",
  "pli-tv-bu-vb-np27:1.18_0": "“Nanu tvaṁ ayyo mayā vutto—‘iminā suttena cīvaraṁ vināhī’”ti.",
  "pli-tv-bu-vb-np27:1.19_0": "“Saccāhaṁ, ayye, tayā vutto—‘iminā suttena cīvaraṁ vināhī’ti.",
  "pli-tv-bu-vb-np27:1.20_0": "Api ca maṁ ayyo upanando evamāha—‘iṅgha tvaṁ, āvuso, āyatañca karohi vitthatañca appitañca,",
  "pli-tv-bu-vb-np27:1.21_0": "na tena suttena paṭibaddhaṁ bhavissatī’”ti.",
  "pli-tv-bu-vb-np27:1.22_0": "Atha kho sā itthī yattakaṁyeva suttaṁ paṭhamaṁ adāsi tattakaṁ pacchā adāsi.",
  "pli-tv-bu-vb-np27:1.23_0": "Assosi kho āyasmā upanando sakyaputto—“so kira puriso pavāsato āgato”ti.",
  "pli-tv-bu-vb-np27:1.23_1": "Atha kho āyasmā upanando sakyaputto yena tassa purisassa nivesanaṁ tenupasaṅkami;",
  "pli-tv-bu-vb-np27:1.23_2": "upasaṅkamitvā paññatte āsane nisīdi.",
  "pli-tv-bu-vb-np27:1.24_0": "Atha kho so puriso yenāyasmā upanando sakyaputto tenupasaṅkami;",
  "pli-tv-bu-vb-np27:1.24_1": "upasaṅkamitvā āyasmantaṁ upanandaṁ sakyaputtaṁ abhivādetvā ekamantaṁ nisīdi.",
  "pli-tv-bu-vb-np27:1.25_0": "Ekamantaṁ nisinno kho so puriso pajāpatiṁ etadavoca—“vītaṁ taṁ cīvaran”ti?",
  "pli-tv-bu-vb-np27:1.26_0": "“Āmāyya, vītaṁ taṁ cīvaran”ti.",
  "pli-tv-bu-vb-np27:1.27_0": "“Āhara, ayyaṁ upanandaṁ cīvarena acchādessāmī”ti.",
  "pli-tv-bu-vb-np27:1.28_0": "Atha kho sā itthī taṁ cīvaraṁ nīharitvā sāmikassa datvā etamatthaṁ ārocesi.",
  "pli-tv-bu-vb-np27:1.29_0": "Atha kho so puriso āyasmato upanandassa sakyaputtassa cīvaraṁ datvā ujjhāyati khiyyati vipāceti—",
  "pli-tv-bu-vb-np27:1.30_0": "“mahicchā ime samaṇā sakyaputtiyā asantuṭṭhā.",
  "pli-tv-bu-vb-np27:1.31_0": "Nayime sukarā cīvarena acchādetuṁ.",
  "pli-tv-bu-vb-np27:1.32_0": "Kathañhi nāma ayyo upanando mayā pubbe appavārito tantavāye upasaṅkamitvā cīvare vikappaṁ āpajjissatī”ti.",
  "pli-tv-bu-vb-np27:1.33_0": "Assosuṁ kho bhikkhū tassa purisassa ujjhāyantassa khiyyantassa vipācentassa.",
  "pli-tv-bu-vb-np27:1.34_0": "Ye te bhikkhū appicchā …pe… te ujjhāyanti khiyyanti vipācenti—",
  "pli-tv-bu-vb-np27:1.35_0": "“kathañhi nāma āyasmā upanando sakyaputto pubbe appavārito gahapatikassa tantavāye upasaṅkamitvā cīvare vikappaṁ āpajjissatī”ti.",
  "pli-tv-bu-vb-np27:1.36_0": "Atha kho te bhikkhū āyasmantaṁ upanandaṁ sakyaputtaṁ anekapariyāyena vigarahitvā bhagavato etamatthaṁ ārocesuṁ …pe…",
  "pli-tv-bu-vb-np27:1.37_0": "“saccaṁ kira tvaṁ, upananda,",
  "pli-tv-bu-vb-np27:1.37_1": "pubbe appavārito gahapatikassa tantavāye upasaṅkamitvā cīvare vikappaṁ āpajjī”ti?",
  "pli-tv-bu-vb-np27:1.38_0": "“Saccaṁ, bhagavā”ti.",
  "pli-tv-bu-vb-np27:1.39_0": "“Ñātako te, upananda, aññātako”ti?",
  "pli-tv-bu-vb-np27:1.40_0": "“Aññātako, bhagavā”ti.",
  "pli-tv-bu-vb-np27:1.41_0": "“Aññātako, moghapurisa, aññātakassa na jānāti patirūpaṁ vā appatirūpaṁ vā santaṁ vā asantaṁ vā.",
  "pli-tv-bu-vb-np27:1.42_0": "Tattha nāma tvaṁ,",
  "pli-tv-bu-vb-np27:1.42_1": "moghapurisa,",
  "pli-tv-bu-vb-np27:1.42_2": "pubbe appavārito aññātakassa gahapatikassa tantavāye upasaṅkamitvā cīvare vikappaṁ āpajjissasi.",
  "pli-tv-bu-vb-np27:1.43_0": "Netaṁ, moghapurisa, appasannānaṁ vā pasādāya …pe…",
  "pli-tv-bu-vb-np27:1.44_0": "evañca pana, bhikkhave, imaṁ sikkhāpadaṁ uddiseyyātha—",
  "pli-tv-bu-vb-np27:1.45.1_0": "“Bhikkhuṁ paneva uddissa aññātako gahapati vā gahapatānī vā tantavāyehi cīvaraṁ vāyāpeyya,",
  "pli-tv-bu-vb-np27:1.45.1_1": "tatra ce so bhikkhu pubbe appavārito tantavāye upasaṅkamitvā cīvare vikappaṁ āpajjeyya—",
  "pli-tv-bu-vb-np27:1.46_0": "‘idaṁ kho, āvuso,",
  "pli-tv-bu-vb-np27:1.46_1": "cīvaraṁ maṁ uddissa viyyati.",
  "pli-tv-bu-vb-np27:1.46_2": "Āyatañca karotha vitthatañca.",
  "pli-tv-bu-vb-np27:1.46_3": "Appitañca suvītañca suppavāyitañca suvilekhitañca suvitacchitañca karotha.",
  "pli-tv-bu-vb-np27:1.47_0": "Appeva nāma mayampi āyasmantānaṁ kiñcimattaṁ anupadajjeyyāmā’ti.",
  "pli-tv-bu-vb-np27:1.48_0": "Evañca so bhikkhu vatvā kiñcimattaṁ anupadajjeyya antamaso piṇḍapātamattampi,",
  "pli-tv-bu-vb-np27:1.48_1": "nissaggiyaṁ pācittiyan”ti.",
  "pli-tv-bu-vb-np27:2.1_0": "Bhikkhuṁ paneva uddissāti",
  "pli-tv-bu-vb-np27:2.2_0": "bhikkhussatthāya bhikkhuṁ ārammaṇaṁ karitvā bhikkhuṁ acchādetukāmo.",
  "pli-tv-bu-vb-np27:2.3_0": "Aññātako nāma",
  "pli-tv-bu-vb-np27:2.4_0": "mātito vā pitito vā yāva sattamā pitāmahayugā asambaddho.",
  "pli-tv-bu-vb-np27:2.5_0": "Gahapati nāma",
  "pli-tv-bu-vb-np27:2.6_0": "yo koci agāraṁ ajjhāvasati.",
  "pli-tv-bu-vb-np27:2.7_0": "Gahapatānī nāma",
  "pli-tv-bu-vb-np27:2.8_0": "yā kāci agāraṁ ajjhāvasati.",
  "pli-tv-bu-vb-np27:2.9_0": "Tantavāyehīti",
  "pli-tv-bu-vb-np27:2.10_0": "pesakārehi.",
  "pli-tv-bu-vb-np27:2.11_0": "Cīvaraṁ nāma",
  "pli-tv-bu-vb-np27:2.12_0": "channaṁ cīvarānaṁ aññataraṁ cīvaraṁ vikappanupagaṁ pacchimaṁ.",
  "pli-tv-bu-vb-np27:2.13_0": "Vāyāpeyyāti",
  "pli-tv-bu-vb-np27:2.14_0": "vināpeti.",
  "pli-tv-bu-vb-np27:2.15_0": "Tatra ce so bhikkhūti",
  "pli-tv-bu-vb-np27:2.16_0": "yaṁ bhikkhuṁ uddissa cīvaraṁ viyyati so bhikkhu.",
  "pli-tv-bu-vb-np27:2.17_0": "Pubbe appavāritoti",
  "pli-tv-bu-vb-np27:2.18_0": "pubbe avutto hoti— “kīdisena te, bhante, cīvarena attho, kīdisaṁ te cīvaraṁ vāyāpemī”ti?",
  "pli-tv-bu-vb-np27:2.19_0": "Tantavāye upasaṅkamitvāti",
  "pli-tv-bu-vb-np27:2.20_0": "gharaṁ gantvā yattha katthaci upasaṅkamitvā.",
  "pli-tv-bu-vb-np27:2.21_0": "Cīvare vikappaṁ āpajjeyyāti—",
  "pli-tv-bu-vb-np27:2.22_0": "“idaṁ kho, āvuso, cīvaraṁ maṁ uddissa viyyati, āyatañca karotha vitthatañca.",
  "pli-tv-bu-vb-np27:2.23_0": "Appitañca suvītañca suppavāyitañca suvilekhitañca suvitacchitañca karotha.",
  "pli-tv-bu-vb-np27:2.24_0": "Appeva nāma mayampi āyasmantānaṁ kiñcimattaṁ anupadajjeyyāmā”ti.",
  "pli-tv-bu-vb-np27:2.25_0": "Evañca so bhikkhu vatvā kiñcimattaṁ anupadajjeyya antamaso piṇḍapātamattampīti.",
  "pli-tv-bu-vb-np27:2.26_0": "Piṇḍapāto nāma",
  "pli-tv-bu-vb-np27:2.27_0": "yāgupi bhattampi khādanīyampi cuṇṇapiṇḍopi dantakaṭṭhampi dasikasuttampi,",
  "pli-tv-bu-vb-np27:2.27_1": "antamaso dhammampi bhaṇati.",
  "pli-tv-bu-vb-np27:2.28_0": "Tassa vacanena āyataṁ vā vitthataṁ vā appitaṁ vā karoti, payoge dukkaṭaṁ.",
  "pli-tv-bu-vb-np27:2.29_0": "Paṭilābhena nissaggiyaṁ hoti.",
  "pli-tv-bu-vb-np27:2.30_0": "Nissajjitabbaṁ saṅghassa vā gaṇassa vā puggalassa vā.",
  "pli-tv-bu-vb-np27:2.31_0": "Evañca pana, bhikkhave, nissajjitabbaṁ.",
  "pli-tv-bu-vb-np27:2.32_0": "…pe…",
  "pli-tv-bu-vb-np27:2.33_0": "“idaṁ me, bhante,",
  "pli-tv-bu-vb-np27:2.33_1": "cīvaraṁ pubbe appavārito aññātakassa gahapatikassa tantavāye upasaṅkamitvā cīvare vikappaṁ āpannaṁ nissaggiyaṁ.",
  "pli-tv-bu-vb-np27:2.34_0": "Imāhaṁ saṅghassa nissajjāmī”ti …pe…",
  "pli-tv-bu-vb-np27:2.35_0": "dadeyyāti …pe…",
  "pli-tv-bu-vb-np27:2.36_0": "dadeyyunti …pe…",
  "pli-tv-bu-vb-np27:2.37_0": "āyasmato dammīti.",
  "pli-tv-bu-vb-np27:2.38.1_0": "Aññātake aññātakasaññī pubbe appavārito gahapatikassa tantavāye upasaṅkamitvā cīvare vikappaṁ āpajjati,",
  "pli-tv-bu-vb-np27:2.38.1_1": "nissaggiyaṁ pācittiyaṁ.",
  "pli-tv-bu-vb-np27:2.39_0": "Aññātake vematiko pubbe appavārito gahapatikassa tantavāye upasaṅkamitvā cīvare vikappaṁ āpajjati,",
  "pli-tv-bu-vb-np27:2.39_1": "nissaggiyaṁ pācittiyaṁ.",
  "pli-tv-bu-vb-np27:2.40_0": "Aññātake ñātakasaññī pubbe appavārito gahapatikassa tantavāye upasaṅkamitvā cīvare vikappaṁ āpajjati,",
  "pli-tv-bu-vb-np27:2.40_1": "nissaggiyaṁ pācittiyaṁ.",
  "pli-tv-bu-vb-np27:2.41_0": "Ñātake añātakasaññī, āpatti dukkaṭassa.",
  "pli-tv-bu-vb-np27:2.42_0": "Ñātake vematiko, āpatti dukkaṭassa.",
  "pli-tv-bu-vb-np27:2.43_0": "Ñātake ñātakasaññī, anāpatti.",
  "pli-tv-bu-vb-np27:2.44.1_0": "Anāpatti—",
  "pli-tv-bu-vb-np27:2.45_0": "ñātakānaṁ,",
  "pli-tv-bu-vb-np27:2.46_0": "pavāritānaṁ,",
  "pli-tv-bu-vb-np27:2.47_0": "aññassatthāya,",
  "pli-tv-bu-vb-np27:2.48_0": "attano dhanena,",
  "pli-tv-bu-vb-np27:2.49_0": "mahagghaṁ vāyāpetukāmassa appagghaṁ vāyāpeti,",
  "pli-tv-bu-vb-np27:2.50_0": "ummattakassa,",
  "pli-tv-bu-vb-np27:2.51_0": "ādikammikassāti.",
  "pli-tv-bu-vb-np27:2.52_0": "Mahāpesakārasikkhāpadaṁ niṭṭhitaṁ sattamaṁ."
}