{
  "atk-s0403a3:0_0": "4. Sumanavaggo",
  "atk-s0403a3:1_0": "1. Sumanasuttavaṇṇanā",
  "atk-s0403a3:2_0": "31.",
  "atk-s0403a3:2_1": "Catutthassa paṭhame sumanā rājakumārīti mahāsakkāraṁ katvā patthanaṁ patthetvā evaṁ laddhanāmā rājakaññā.",
  "atk-s0403a3:2_2": "Vipassisammāsambuddhakālasmiṁ hi nāgaresu “yuddhampi katvā satthāraṁ amhākaṁ gaṇhissāmā”ti senāpatiṁ",
  "atk-s0403a3:2_3": "nissāya buddhappamukhaṁ saṅghaṁ labhitvā paṭipāṭiyā puññāni kātuṁ āraddhesu sabbapaṭhamadivaso senāpatissa",
  "atk-s0403a3:2_4": "vāro ahosi.",
  "atk-s0403a3:2_5": "Tasmiṁ divase senāpati mahādānaṁ sajjetvā “ajja yathā añño koci ekabhikkhampi na deti,",
  "atk-s0403a3:2_6": "evaṁ rakkhathā”ti samantā purise ṭhapesi.",
  "atk-s0403a3:2_7": "Taṁdivasaṁ seṭṭhibhariyā rodamānā pañcahi kumārikāsatehi saddhiṁ kīḷitvā āgataṁ dhītaraṁ āha – “sace, amma,",
  "atk-s0403a3:2_8": "tava pitā jīveyya,",
  "atk-s0403a3:2_9": "ajjāhaṁ paṭhamaṁ dasabalaṁ bhojeyya”nti.",
  "atk-s0403a3:2_10": "Sā taṁ āha – “amma,",
  "atk-s0403a3:2_11": "mā cintayi,",
  "atk-s0403a3:2_12": "ahaṁ tathā karissāmi,",
  "atk-s0403a3:2_13": "yathā buddhappamukho saṅgho amhākaṁ paṭhamaṁ bhikkhaṁ bhuñjissatī”ti.",
  "atk-s0403a3:2_14": "Tato satasahassagghanikāya suvaṇṇapātiyā nirudakapāyāsaṁ pūretvā sappimadhusakkharādīhi abhisaṅkharitvā",
  "atk-s0403a3:2_15": "aññissā pātiyā paṭikujjitvā taṁ sumanamālāguḷehi parikkhipitvā mālāguḷasadisaṁ katvā bhagavato gāmaṁ",
  "atk-s0403a3:2_16": "pavisanavelāya sayameva ukkhipitvā dhātigaṇaparivutā gharā nikkhami.",
  "atk-s0403a3:3_0": "Antarāmagge senāpatino upaṭṭhākā, “amma,",
  "atk-s0403a3:3_1": "mā ito āgamā”ti vadanti.",
  "atk-s0403a3:3_2": "Mahāpuññā nāma manāpakathā honti,",
  "atk-s0403a3:3_3": "na ca tesaṁ punappunaṁ bhaṇantānaṁ kathā paṭikkhipituṁ sakkā hoti.",
  "atk-s0403a3:3_4": "Sā “cūḷapita, mahāpita, mātula,",
  "atk-s0403a3:3_5": "kissa tumhe gantuṁ na dethā”ti āha.",
  "atk-s0403a3:3_6": "Senāpatinā “aññassa kassaci khādanīyaṁ bhojanīyaṁ mā dethā”ti ṭhapitamha, ammāti.",
  "atk-s0403a3:3_7": "Kiṁ pana mama hatthe khādanīyaṁ bhojanīyaṁ passathāti?",
  "atk-s0403a3:3_8": "Mālāguḷaṁ passāmāti.",
  "atk-s0403a3:3_9": "Kiṁ tumhākaṁ senāpati mālāpūjampi kātuṁ na detīti? Deti, ammāti.",
  "atk-s0403a3:3_10": "Tena hi apethāti bhagavantaṁ upasaṅkamitvā “mālāguḷaṁ gaṇhatha bhagavā”ti āha.",
  "atk-s0403a3:3_11": "Bhagavā ekaṁ senāpatissa upaṭṭhākaṁ oloketvā mālāguḷaṁ gaṇhāpesi.",
  "atk-s0403a3:3_12": "Sā bhagavantaṁ vanditvā “bhavābhavābhinibbattiyaṁ me sati paritassanajīvitaṁ nāma mā hotu,",
  "atk-s0403a3:3_13": "ayaṁ sumanamālā viya nibbattanibbattaṭṭhāne piyāva homi,",
  "atk-s0403a3:3_14": "nāmena ca sumanāyevā”ti patthanaṁ katvā satthārā “sukhinī hohī”ti vuttā vanditvā padakkhiṇaṁ katvā pakkāmi.",
  "atk-s0403a3:4_0": "Bhagavāpi senāpatissa gehaṁ gantvā paññattāsane nisīdi.",
  "atk-s0403a3:4_1": "Senāpati yāguṁ gahetvā upagañchi,",
  "atk-s0403a3:4_2": "satthā hatthena pattaṁ pidahi. Nisinno, bhante,",
  "atk-s0403a3:4_3": "bhikkhusaṅghoti.",
  "atk-s0403a3:4_4": "Atthi no eko antarāmagge piṇḍapāto laddhoti?",
  "atk-s0403a3:4_5": "Mālaṁ apanetvā piṇḍapātaṁ addasa.",
  "atk-s0403a3:4_6": "Cūḷupaṭṭhāko āha –",
  "atk-s0403a3:4_7": "“sāmi mālāti maṁ vatvā mātugāmo vañcesī”ti.",
  "atk-s0403a3:4_8": "Pāyāso bhagavantaṁ ādiṁ katvā sabbabhikkhūnaṁ pahosi.",
  "atk-s0403a3:4_9": "Senāpati attano deyyadhammaṁ adāsi.",
  "atk-s0403a3:4_10": "Satthā bhattakiccaṁ katvā maṅgalaṁ vatvā pakkāmi.",
  "atk-s0403a3:4_11": "Senāpati “kā nāma sā piṇḍapātamadāsī”ti pucchi.",
  "atk-s0403a3:4_12": "Seṭṭhidhītā sāmīti.",
  "atk-s0403a3:4_13": "Sappaññā itthī,",
  "atk-s0403a3:4_14": "evarūpāya ghare vasantiyā purisassa saggasampatti nāma na dullabhāti kaṁ ānetvā jeṭṭhakaṭṭhāne ṭhapesi?",
  "atk-s0403a3:5_0": "Sā pitugehe ca senāpatigehe ca dhanaṁ gahetvā yāvatāyukaṁ tathāgatassa dānaṁ datvā puññāni karitvā tato cutā kāmāvacaradevaloke nibbatti.",
  "atk-s0403a3:5_1": "Nibbattakkhaṇeyeva jāṇuppamāṇena odhinā sakalaṁ devalokaṁ paripūrayamānaṁ sumanavassaṁ vassi.",
  "atk-s0403a3:5_2": "Devatā “ayaṁ attanāva attano nāmaṁ gahetvā āgatā”ti “sumanā devadhītā”tvevassā nāmaṁ akaṁsu.",
  "atk-s0403a3:5_3": "Sā ekanavutikappe devesu ca manussesu ca saṁsarantī nibbattanibbattaṭṭhāne avijahitasumanavassā “sumanā sumanā”tveva nāmā ahosi.",
  "atk-s0403a3:5_4": "Imasmiṁ pana kāle kosalarañño aggamahesiyā kucchismiṁ paṭisandhiṁ gaṇhi.",
  "atk-s0403a3:5_5": "Tāpi pañcasatā kumārikā taṁdivasaññeva tasmiṁ tasmiṁ kule paṭisandhiṁ gahetvā ekadivaseyeva sabbā mātukucchito nikkhamiṁsu.",
  "atk-s0403a3:5_6": "Taṁkhaṇaṁyeva jāṇuppamāṇena odhinā sumanavassaṁ vassi.",
  "atk-s0403a3:5_7": "Taṁ disvā rājā “pubbe katābhinīhārā esā bhavissatī”ti tuṭṭhamānaso “dhītā me attanāva attano nāmaṁ gahetvā",
  "atk-s0403a3:5_8": "āgatā”ti sumanātvevassā nāmaṁ katvā “mayhaṁ dhītā na ekikāva nibbattissatī”ti nagaraṁ vicināpento ‘pañca",
  "atk-s0403a3:5_9": "dārikāsatāni jātānī”ti sutvā sabbā attanāva posāpesi.",
  "atk-s0403a3:5_10": "Māse māse sampate “ānetvā mama dhītu dassethā”ti āha.",
  "atk-s0403a3:5_11": "Evamesā mahāsakkāraṁ katvā patthanaṁ patthetvā evaṁladdhanāmāti veditabbā.",
  "atk-s0403a3:6_0": "Tassā sattavassikakāle anāthapiṇḍikena vihāraṁ niṭṭhāpetvā tathāgatassa dūte pesite satthā bhikkhusaṅghaparivāro sāvatthiṁ agamāsi.",
  "atk-s0403a3:6_1": "Anāthapiṇḍiko gantvā rājānaṁ evamāha –",
  "atk-s0403a3:6_2": "“mahārāja,",
  "atk-s0403a3:6_3": "satthu idhāgamanaṁ amhākampi maṅgalaṁ tumhākampi maṅgalameva,",
  "atk-s0403a3:6_4": "sumanaṁ rājakumāriṁ pañcahi dārikāsatehi saddhiṁ puṇṇaghaṭe ca gandhamālādīni ca gāhāpetvā dasabalassa paccuggamanaṁ pesethā”ti.",
  "atk-s0403a3:6_5": "Rājā “sādhu mahāseṭṭhī”ti tathā akāsi.",
  "atk-s0403a3:6_6": "Sāpi raññā vuttanayeneva gantvā satthāraṁ vanditvā gandhamālādīhi pūjetvā ekamantaṁ aṭṭhāsi.",
  "atk-s0403a3:6_7": "Satthā tassā dhammaṁ desesi.",
  "atk-s0403a3:6_8": "Sā pañcahi kumārikāsatehi saddhiṁ sotāpattiphale patiṭṭhāsi.",
  "atk-s0403a3:6_9": "Aññānipi pañca dārikāsatāni pañca mātugāmasatāni pañca upāsakasatāni tasmiṁyeva khaṇe sotāpattiphalaṁ pāpuṇiṁsu.",
  "atk-s0403a3:6_10": "Evaṁ tasmiṁ divase antarāmaggeyeva dve sotāpannasahassāni jātāni.",
  "atk-s0403a3:7_0": "Yena bhagavā tenupasaṅkamīti kasmā upasaṅkamīti?",
  "atk-s0403a3:7_1": "Pañhaṁ pucchitukāmatāya.",
  "atk-s0403a3:7_2": "Kassapasammāsambuddhakāle kira sahāyakā dve bhikkhū ahesuṁ.",
  "atk-s0403a3:7_3": "Tesu eko sāraṇīyadhammaṁ pūreti,",
  "atk-s0403a3:7_4": "eko bhattaggavattaṁ.",
  "atk-s0403a3:7_5": "Sāraṇīyadhammapūrako itaraṁ āha – “āvuso,",
  "atk-s0403a3:7_6": "adinnassa phalaṁ nāma natthi,",
  "atk-s0403a3:7_7": "attanā laddhaṁ paresaṁ datvā bhuñjituṁ vaṭṭatī”ti.",
  "atk-s0403a3:7_8": "Itaro pana āha – “āvuso,",
  "atk-s0403a3:7_9": "tvaṁ na jānāsi,",
  "atk-s0403a3:7_10": "deyyadhammaṁ nāma vinipātetuṁ na vaṭṭati,",
  "atk-s0403a3:7_11": "attano yāpanamattameva gaṇhantena bhattaggavattaṁ pūretuṁ vaṭṭatī”ti.",
  "atk-s0403a3:7_12": "Tesu ekopi ekaṁ attano ovāde otāretuṁ nāsakkhi.",
  "atk-s0403a3:7_13": "Dvepi attano paṭipattiṁ pūretvā tato cutā kāmāvacaradevaloke nibbattiṁsu.",
  "atk-s0403a3:7_14": "Tattha sāraṇīyadhammapūrako itaraṁ pañcahi dhammehi adhigaṇhi.",
  "atk-s0403a3:8_0": "Evaṁ te devesu ca manussesu ca saṁsarantā ekaṁ buddhantaraṁ khepetvā imasmiṁ kāle sāvatthiyaṁ nibbattiṁsu.",
  "atk-s0403a3:8_1": "Sāraṇīyadhammapūrako kosalarañño aggamahesiyā kucchismiṁ paṭisandhiṁ gaṇhi,",
  "atk-s0403a3:8_2": "itaro tassāyeva upaṭṭhākaitthiyā kucchismiṁ paṭisandhiṁ gaṇhi.",
  "atk-s0403a3:8_3": "Te dvepi janā ekadivaseneva jāyiṁsu.",
  "atk-s0403a3:8_4": "Te nāmaggahaṇadivase nhāpetvā sirigabbhe nipajjāpetvā dvinnampi mātaro bahi sakkāraṁ saṁvidahiṁsu.",
  "atk-s0403a3:8_5": "Tesu sāraṇīyadhammapūrako akkhīni ummīletvā mahantaṁ setacchattaṁ supaññattaṁ sirisayanaṁ alaṅkatapaṭiyattañca",
  "atk-s0403a3:8_6": "nivesanaṁ disvā “ekasmiṁ rājakule nibbattosmī”ti aññāsi.",
  "atk-s0403a3:8_7": "So “kiṁ nu kho kammaṁ katvā idha nibbattosmī”ti āvajjento “sāraṇīyadhammanissandenā”ti ñatvā “sahāyo",
  "atk-s0403a3:8_8": "me kuhiṁ nu kho nibbatto”ti āvajjento nīcasayane nipannaṁ disvā “ayaṁ bhattaggavattaṁ pūremīti mama vacanaṁ na gaṇhi,",
  "atk-s0403a3:8_9": "imasmiṁ idāni taṁ ṭhāne niggaṇhituṁ vaṭṭatī”ti “samma mama vacanaṁ nākāsī”ti āha.",
  "atk-s0403a3:8_10": "Atha kiṁ jātanti.",
  "atk-s0403a3:8_11": "Passa mayhaṁ sampattiṁ,",
  "atk-s0403a3:8_12": "setacchattassa heṭṭhā sirisayane nipannosmi,",
  "atk-s0403a3:8_13": "tvaṁ nīcamañce thaddhaattharaṇamatte nipannosīti.",
  "atk-s0403a3:8_14": "Kiṁ pana tvaṁ etaṁ nissāya mānaṁ karosi,",
  "atk-s0403a3:8_15": "nanu veḷusalākāhi katvā pilotikāya paliveṭhitaṁ sabbametaṁ pathavīdhātumattamevāti?",
  "atk-s0403a3:9_0": "Sumanā tesaṁ kathaṁ sutvā “mama bhātikānaṁ santike koci natthī”ti tesaṁ samīpaṁ gacchantī dvāraṁ nissāya",
  "atk-s0403a3:9_1": "ṭhitā “dhātū”ti vacanaṁ sutvā “idaṁ dhātūti vacanaṁ bahiddhā natthi.",
  "atk-s0403a3:9_2": "Mama bhātikā samaṇadevaputtā bhavissantī”ti cintetvā –",
  "atk-s0403a3:9_3": "“sacāhaṁ ‘ime evaṁ kathentī’ti mātāpitūnaṁ kathessāmi,",
  "atk-s0403a3:9_4": "‘amanussā ete’ti nīharāpessanti.",
  "atk-s0403a3:9_5": "Idaṁ kāraṇaṁ aññassa akathetvā kaṅkhacchedakaṁ purisaheraññikaṁ mama pitaraṁ mahāgotamadasabalaṁyeva",
  "atk-s0403a3:9_6": "pucchissāmī”ti bhuttapātarāsā rājānaṁ upasaṅkamitvā “dasabalassa upaṭṭhānaṁ gamissāmī”ti āha.",
  "atk-s0403a3:9_7": "Rājā pañca rathasatāni yojāpesi.",
  "atk-s0403a3:9_8": "Jambudīpatalasmiñhi tissova kumāriyo pitūnaṁ santikā pañca rathasatāni labhiṁsu –",
  "atk-s0403a3:9_9": "bimbisārarañño dhītā cundī rājakaññā,",
  "atk-s0403a3:9_10": "dhanañcayassa seṭṭhissa dhītā visākhā,",
  "atk-s0403a3:9_11": "ayaṁ sumanā rājakaññāti.",
  "atk-s0403a3:9_12": "Sā gandhamālaṁ ādāya rathe ṭhitā pañcarathasataparivārā “imaṁ pañhaṁ pucchissāmī”ti yena bhagavā tenupasaṅkami.",
  "atk-s0403a3:10_0": "Idhassūti idha bhaveyyuṁ.",
  "atk-s0403a3:10_1": "Eko dāyakoti eko attanā laddhalābhato parassa datvā paribhuñjanako sāraṇīyadhammapūrako.",
  "atk-s0403a3:10_2": "Eko adāyakoti eko attanā laddhaṁ parassa adatvā paribhuñjanako bhattaggavattapūrako.",
  "atk-s0403a3:10_3": "Devabhūtānaṁ pana nesanti devabhūtānaṁ etesaṁ.",
  "atk-s0403a3:10_4": "Adhigaṇhātīti adhibhavitvā gaṇhāti ajjhottharati atiseti.",
  "atk-s0403a3:10_5": "Ādhipateyyenāti jeṭṭhakakāraṇena.",
  "atk-s0403a3:10_6": "Imehi pañcahi ṭhānehīti sesadeve sakko devarājā viya imehi pañcahi kāraṇehi adhigaṇhāti.",
  "atk-s0403a3:10_7": "Mānusakenātiādīsu āyunā mahākassapatthero viya bākulatthero viya ānandatthero viya ca,",
  "atk-s0403a3:10_8": "vaṇṇena mahāgatimbaabhayatthero viya bhaṇḍāgāraamacco viya ca,",
  "atk-s0403a3:10_9": "sukhena raṭṭhapālakulaputto viya soṇaseṭṭhiputto viya yasadārako viya ca,",
  "atk-s0403a3:10_10": "yasena dhammāsoko viya,",
  "atk-s0403a3:10_11": "tathā ādhipaccenāti imehi pañcahi kāraṇehi atireko jeṭṭhako hoti.",
  "atk-s0403a3:11_0": "Yācitova bahulanti bākulatthera-",
  "atk-s0403a3:11_1": "sīvalitthera-",
  "atk-s0403a3:11_2": "ānandattherādayo viya yācitova bahulaṁ cīvarādīni paribhuñjatīti imehi kāraṇehi atireko hoti jeṭṭhako.",
  "atk-s0403a3:11_3": "Yadidaṁ vimuttiyā vimuttinti yaṁ ekassa vimuttiyā saddhiṁ itarassa vimuttiṁ ārabbha nānākaraṇaṁ vattabbaṁ bhaveyya,",
  "atk-s0403a3:11_4": "taṁ na vadāmīti attho.",
  "atk-s0403a3:11_5": "Sattavassikadārako vā hi vimuttiṁ paṭivijjhatu vassasatikatthero vā bhikkhu vā bhikkhunī vā upāsako vā upāsikā vā devo vā māro vā brahmā vā,",
  "atk-s0403a3:11_6": "paṭividdhalokuttaramagge nānattaṁ nāma natthi.",
  "atk-s0403a3:11_7": "Alamevāti yuttameva.",
  "atk-s0403a3:11_8": "Yatra hi nāmāti yāni nāma.",
  "atk-s0403a3:12_0": "Gacchaṁ ākāsadhātuyāti ākāsena gacchanto.",
  "atk-s0403a3:12_1": "Saddhoti ratanattayaguṇānaṁ saddhātā.",
  "atk-s0403a3:12_2": "Thanayanti gajjanto.",
  "atk-s0403a3:12_3": "Vijjumālīti mālāsadisāya meghamukhe carantiyā vijjulatāya samannāgato.",
  "atk-s0403a3:12_4": "Satakkakūti satakūṭo,",
  "atk-s0403a3:12_5": "ito cito ca uṭṭhitena valāhakakūṭasatena samannāgatoti attho.",
  "atk-s0403a3:12_6": "Dassanasampannoti sotāpanno.",
  "atk-s0403a3:12_7": "Bhogaparibyūḷhoti udakoghena viya dānavasena dīyamānehi bhogehi paribyūḷho,",
  "atk-s0403a3:12_8": "devalokaṁ sampāpitoti attho.",
  "atk-s0403a3:12_9": "Peccāti paraloke.",
  "atk-s0403a3:12_10": "Sagge pamodatīti yasmiṁ sagge uppajjati,",
  "atk-s0403a3:12_11": "tattheva modatīti.",
  "atk-s0403a3:13_0": "2. Cundīsuttavaṇṇanā",
  "atk-s0403a3:14_0": "32.",
  "atk-s0403a3:14_1": "Dutiye pañcahi rathasatehīti bhuttapātarāsā pitu santikaṁ pesetvā pañca rathasatāni yojāpetvā tehi parivutāti attho.",
  "atk-s0403a3:14_2": "Upasaṅkamīti bhātarā saddhiṁ pavattitaṁ pañhasākacchaṁ pucchissāmīti gandhamālacuṇṇādīni ādāya upasaṅkami.",
  "atk-s0403a3:14_3": "Yadeva so hotīti yadā eva so hoti.",
  "atk-s0403a3:14_4": "Atha vā yo eva so hoti.",
  "atk-s0403a3:14_5": "Ariyakantāni sīlānīti maggaphalasampayuttāni sīlāni.",
  "atk-s0403a3:14_6": "Tāni hi ariyānaṁ kantāni honti,",
  "atk-s0403a3:14_7": "bhavantarepi na pariccajanti.",
  "atk-s0403a3:14_8": "Sesaṁ catukkanipāte aggappasādasutte vuttanayeneva veditabbaṁ.",
  "atk-s0403a3:15_0": "3. Uggahasuttavaṇṇanā",
  "atk-s0403a3:16_0": "33.",
  "atk-s0403a3:16_1": "Tatiye bhaddiyeti bhaddiyanagare.",
  "atk-s0403a3:16_2": "Jātiyāvaneti sayaṁjāte aropite himavantena saddhiṁ ekābaddhe vanasaṇḍe,",
  "atk-s0403a3:16_3": "taṁ nagaraṁ upanissāya tasmiṁ vane viharatīti attho.",
  "atk-s0403a3:16_4": "Attacatutthoti attanā catuttho.",
  "atk-s0403a3:16_5": "Kasmā panesa bhagavantaṁ attacatutthaṁyeva nimantesi?",
  "atk-s0403a3:16_6": "Gehe kirassa maṅgalaṁ mahantaṁ,",
  "atk-s0403a3:16_7": "tattha mahantena saṁvidhānena bahū manussā sannipatissanti.",
  "atk-s0403a3:16_8": "Te bhikkhusaṅghaṁ parivisantena dussaṅgahā bhavissantīti attacatutthaṁyeva nimantesi.",
  "atk-s0403a3:16_9": "Api cassa evampi ahosi –",
  "atk-s0403a3:16_10": "“daharakumārikāyo mahābhikkhusaṅghamajjhe satthari ovadante olīnamanā ovādaṁ gahetuṁ na sakkuṇeyyu”nti.",
  "atk-s0403a3:16_11": "Imināpi kāraṇena attacatutthameva nimantesi.",
  "atk-s0403a3:16_12": "Ovadatu tāsaṁ, bhanteti,",
  "atk-s0403a3:16_13": "bhante bhagavā,",
  "atk-s0403a3:16_14": "etāsaṁ ovadatu,",
  "atk-s0403a3:16_15": "etā ovadatūti attho.",
  "atk-s0403a3:16_16": "Upayogatthasmiñhi etaṁ sāmivacanaṁ.",
  "atk-s0403a3:16_17": "Yaṁ tāsanti yaṁ ovādānusāsanaṁ etāsaṁ.",
  "atk-s0403a3:16_18": "Evañca pana vatvā so seṭṭhi “imā mama santike ovādaṁ gaṇhamānā harāyeyyu”nti bhagavantaṁ vanditvā pakkāmi.",
  "atk-s0403a3:17_0": "Bhattūti sāmikassa.",
  "atk-s0403a3:17_1": "Anukampaṁ upādāyāti anuddayaṁ paṭicca.",
  "atk-s0403a3:17_2": "Pubbuṭṭhāyiniyoti sabbapaṭhamaṁ uṭṭhānasīlā.",
  "atk-s0403a3:17_3": "Pacchānipātiniyoti sabbapacchā nipajjanasīlā.",
  "atk-s0403a3:17_4": "Itthiyā hi paṭhamataraṁ bhuñjitvā sayanaṁ āruyha nipajjituṁ na vaṭṭati,",
  "atk-s0403a3:17_5": "sabbe pana gehaparijane bhojetvā upakaraṇabhaṇḍaṁ saṁvidhāya gorūpādīni āgatānāgatāni ñatvā sve kattabbakammaṁ",
  "atk-s0403a3:17_6": "vicāretvā kuñcikāmuddikaṁ hatthe katvā sace bhojanaṁ atthi,",
  "atk-s0403a3:17_7": "bhuñjitvā,",
  "atk-s0403a3:17_8": "no ce atthi,",
  "atk-s0403a3:17_9": "aññaṁ pacāpetvā sabbe santappetvā pacchā nipajjituṁ vaṭṭati.",
  "atk-s0403a3:17_10": "Nipannāyapi yāva sūriyuggamanā niddāyituṁ na vaṭṭati,",
  "atk-s0403a3:17_11": "sabbapaṭhamaṁ pana uṭṭhāya dāsakammakare pakkosāpetvā “idañcidañca kammaṁ karothā”ti kammantaṁ vicāretvā",
  "atk-s0403a3:17_12": "dhenuyo duhāpetvā sabbaṁ gehe kattabbakiccaṁ attano paccakkhaṁyeva kātuṁ vaṭṭati.",
  "atk-s0403a3:17_13": "Etamatthaṁ sandhāya “pubbuṭṭhāyiniyo pacchānipātiniyo”ti āha.",
  "atk-s0403a3:17_14": "“Kiṁkārapaṭissāviniyoti kiṁ karoma kiṁ karomā”ti mukhaṁ oloketvā vicaraṇasīlā.",
  "atk-s0403a3:17_15": "Manāpacāriniyoti manāpaṁyeva kiriyaṁ karaṇasīlā.",
  "atk-s0403a3:17_16": "Piyavādiniyoti piyameva vacanaṁ vādanasīlā.",
  "atk-s0403a3:17_17": "Pūjessāmāti catupaccayapūjāya pūjayissāma.",
  "atk-s0403a3:18_0": "Abbhāgateti attano santikaṁ āgate.",
  "atk-s0403a3:18_1": "Āsanodakena paṭipūjessāmāti āsanena ca pādadhovanaudakena ca pūjayissāma.",
  "atk-s0403a3:18_2": "Ettha ca mātāpitūnaṁ devasikaṁ sakkāro kātabbo.",
  "atk-s0403a3:18_3": "Samaṇabrāhmaṇānaṁ pana abbhāgatānaṁ āsanaṁ datvā pādadhovanañca dātabbaṁ,",
  "atk-s0403a3:18_4": "sakkāro ca kātabbo.",
  "atk-s0403a3:19_0": "Uṇṇāti eḷakalomaṁ.",
  "atk-s0403a3:19_1": "Tattha dakkhā bhavissāmāti eḷakalomānaṁ vijaṭanadhovanarajanaveṇikaraṇādīsu kappāsassa ca vaṭṭanapisanaphoṭanakantanādīsu chekā bhavissāma.",
  "atk-s0403a3:19_2": "Tatrupāyāyāti tasmiṁ uṇṇākappāsasaṁvidhāne upāyabhūtāya “imasmiṁ kāle idaṁ nāma kātuṁ vaṭṭatī”ti evaṁ pavattāya vīmaṁsāya samannāgatā.",
  "atk-s0403a3:19_3": "Alaṁ kātuṁ alaṁ saṁvidhātunti attanā kātumpi parehi kārāpetumpi yuttā ceva samatthā ca bhavissāmāti attho.",
  "atk-s0403a3:20_0": "Katañca katato jānissāma,",
  "atk-s0403a3:20_1": "akatañca akatatoti sakaladivasaṁ idaṁ nāma kammaṁ katvā āgatānaṁ,",
  "atk-s0403a3:20_2": "upaḍḍhadivasaṁ idaṁ nāma kammaṁ katvā āgatānaṁ,",
  "atk-s0403a3:20_3": "nikkammānaṁ gehe nisinnānaṁ idaṁ nāma dātuñca evañca kātuṁ vaṭṭatīti evaṁ jānissāma.",
  "atk-s0403a3:20_4": "Gilānakānañca balābalanti sace hi gilānakāle tesaṁ bhesajjabhojanādīni datvā rogaṁ phāsuṁ na karonti,",
  "atk-s0403a3:20_5": "“ime arogakāle amhe yaṁ icchanti,",
  "atk-s0403a3:20_6": "taṁ kārenti.",
  "atk-s0403a3:20_7": "Gilānakāle atthi bhāvampi no na jānantī”ti virattarūpā pacchā kiccāni na karonti,",
  "atk-s0403a3:20_8": "dukkaṭāni vā karonti.",
  "atk-s0403a3:20_9": "Tasmā nesaṁ balābalaṁ ñatvā dātabbañca kātabbañca jānissāmāti evaṁ tumhehi sikkhitabbanti dasseti.",
  "atk-s0403a3:20_10": "Khādanīyaṁ bhojanīyañcassāti khādanīyañca bhojanīyañca assa antojanassa.",
  "atk-s0403a3:20_11": "Paccaṁsenāti paṭilabhitabbena aṁsena,",
  "atk-s0403a3:20_12": "attano attano laddhabbakoṭṭhāsānurūpenāti attho.",
  "atk-s0403a3:20_13": "Saṁvibhajissāmāti dassāma.",
  "atk-s0403a3:20_14": "Sampādessāmāti sampādayissāma.",
  "atk-s0403a3:21_0": "Adhuttīti purisadhuttasurādhuttatāvasena adhuttiyo.",
  "atk-s0403a3:21_1": "Athenīti atheniyo acoriyo.",
  "atk-s0403a3:21_2": "Asoṇḍīti surāsoṇḍatādivasena asoṇḍiyo.",
  "atk-s0403a3:22_0": "Evaṁ suttantaṁ niṭṭhapetvā idāni gāthāhi kūṭaṁ gaṇhanto yo naṁ bharati sabbadātiādimāha.",
  "atk-s0403a3:22_1": "Tattha bharatīti posati paṭijaggati.",
  "atk-s0403a3:22_2": "Sabbakāmaharanti sabbakāmadadaṁ.",
  "atk-s0403a3:22_3": "Sotthīti suitthī.",
  "atk-s0403a3:22_4": "Evaṁ vattatīti ettakaṁ vattaṁ pūretvā vattati.",
  "atk-s0403a3:22_5": "Manāpā nāma te devāti nimmānaratī devā.",
  "atk-s0403a3:22_6": "Te hi icchiticchitaṁ rūpaṁ māpetvā abhiramaṇato nimmānaratīti ca manāpāti ca vuccantīti.",
  "atk-s0403a3:23_0": "4. Sīhasenāpatisuttavaṇṇanā",
  "atk-s0403a3:24_0": "34.",
  "atk-s0403a3:24_1": "Catutthe sandiṭṭhikanti sāmaṁ passitabbakaṁ.",
  "atk-s0403a3:24_2": "Dāyakoti dānasūro.",
  "atk-s0403a3:24_3": "Na so saddhāmattakeneva tiṭṭhati,",
  "atk-s0403a3:24_4": "pariccajitumpi sakkotīti attho.",
  "atk-s0403a3:24_5": "Dānapatīti yaṁ dānaṁ deti,",
  "atk-s0403a3:24_6": "tassa pati hutvā deti, na dāso,",
  "atk-s0403a3:24_7": "na sahāyo.",
  "atk-s0403a3:24_8": "Yo hi attanā madhuraṁ bhuñjati,",
  "atk-s0403a3:24_9": "paresaṁ amadhuraṁ deti,",
  "atk-s0403a3:24_10": "so dānasaṅkhātassa deyyadhammassa dāso hutvā deti.",
  "atk-s0403a3:24_11": "Yo yaṁ attanā bhuñjati,",
  "atk-s0403a3:24_12": "tadeva deti,",
  "atk-s0403a3:24_13": "so sahāyo hutvā deti.",
  "atk-s0403a3:24_14": "Yo pana attanā yena kenaci yāpeti,",
  "atk-s0403a3:24_15": "paresaṁ madhuraṁ deti,",
  "atk-s0403a3:24_16": "so pati jeṭṭhako sāmī hutvā deti.",
  "atk-s0403a3:24_17": "Tādisaṁ sandhāya vuttaṁ –",
  "atk-s0403a3:24_18": "“dānapatī”ti.",
  "atk-s0403a3:25_0": "Amaṅkubhūtoti na nittejabhūto.",
  "atk-s0403a3:25_1": "Visāradoti ñāṇasomanassappatto.",
  "atk-s0403a3:25_2": "Sahabyataṁ gatāti sahabhāvaṁ ekībhāvaṁ gatā.",
  "atk-s0403a3:25_3": "Katāvakāsāti yena kammena tattha avakāso hoti,",
  "atk-s0403a3:25_4": "tassa katattā katāvakāsā.",
  "atk-s0403a3:25_5": "Taṁ pana yasmā kusalameva hoti,",
  "atk-s0403a3:25_6": "tasmā katakusalāti vuttaṁ.",
  "atk-s0403a3:25_7": "Modareti modanti pamodanti.",
  "atk-s0403a3:25_8": "Asitassāti anissitassa tathāgatassa.",
  "atk-s0403a3:25_9": "Tādinoti tādilakkhaṇaṁ pattassa.",
  "atk-s0403a3:26_0": "5. Dānānisaṁsasuttavaṇṇanā",
  "atk-s0403a3:27_0": "35.",
  "atk-s0403a3:27_1": "Pañcame gihidhammā anapagato hotīti akhaṇḍapañcasīlo hoti.",
  "atk-s0403a3:27_2": "Sataṁ dhammaṁ anukkamanti sappurisānaṁ mahāpurisānaṁ dhammaṁ anukkamanto.",
  "atk-s0403a3:27_3": "Santonaṁ bhajantīti sappurisā buddhapaccekabuddhatathāgatasāvakā etaṁ bhajanti.",
  "atk-s0403a3:28_0": "6. Kāladānasuttavaṇṇanā",
  "atk-s0403a3:29_0": "36.",
  "atk-s0403a3:29_1": "Chaṭṭhe kāladānānīti yuttadānāni,",
  "atk-s0403a3:29_2": "pattadānāni anucchavikadānānīti attho.",
  "atk-s0403a3:29_3": "Navasassānīti aggasassāni.",
  "atk-s0403a3:29_4": "Navaphalānīti ārāmato paṭhamuppannāni aggaphalāni.",
  "atk-s0403a3:29_5": "Paṭhamaṁ sīlavantesu patiṭṭhāpetīti paṭhamaṁ sīlavantānaṁ datvā pacchā attanā paribhuñjati.",
  "atk-s0403a3:29_6": "Vadaññūti bhāsitaññū.",
  "atk-s0403a3:29_7": "Kālena dinnanti yuttappattakālena dinnaṁ.",
  "atk-s0403a3:29_8": "Anumodantīti ekamante ṭhitā anumodanti.",
  "atk-s0403a3:29_9": "Veyyāvaccanti kāyena veyyāvaṭikakammaṁ karonti.",
  "atk-s0403a3:29_10": "Appaṭivānacittoti anukkaṇṭhitacitto.",
  "atk-s0403a3:29_11": "Yattha dinnaṁ mahapphalanti yasmiṁ ṭhāne dinnaṁ mahapphalaṁ hoti,",
  "atk-s0403a3:29_12": "tattha dadeyya.",
  "atk-s0403a3:30_0": "7. Bhojanasuttavaṇṇanā",
  "atk-s0403a3:31_0": "37.",
  "atk-s0403a3:31_1": "Sattame āyuṁ detīti āyudānaṁ deti.",
  "atk-s0403a3:31_2": "Vaṇṇanti sarīravaṇṇaṁ.",
  "atk-s0403a3:31_3": "Sukhanti kāyikacetasikasukhaṁ.",
  "atk-s0403a3:31_4": "Balanti sarīrathāmaṁ.",
  "atk-s0403a3:31_5": "Paṭibhānanti yuttamuttappaṭibhānaṁ.",
  "atk-s0403a3:32_0": "8. Saddhasuttavaṇṇanā",
  "atk-s0403a3:33_0": "38.",
  "atk-s0403a3:33_1": "Aṭṭhame anukampantīti anuggaṇhanti.",
  "atk-s0403a3:33_2": "Khandhimāva mahādumoti khandhasampanno mahārukkho viya.",
  "atk-s0403a3:33_3": "Manorame āyataneti ramaṇīye samosaraṇaṭṭhāne.",
  "atk-s0403a3:33_4": "Chāyaṁ chāyatthikā yantīti chāyāya atthikāva chāyaṁ upagacchanti.",
  "atk-s0403a3:33_5": "Nivātavuttinti nīcavuttiṁ.",
  "atk-s0403a3:33_6": "Atthaddhanti kodhamānathaddhatāya rahitaṁ.",
  "atk-s0403a3:33_7": "Soratanti soraccena sucisīlena samannāgataṁ.",
  "atk-s0403a3:33_8": "Sakhilanti sammodakaṁ.",
  "atk-s0403a3:34_0": "9. Puttasuttavaṇṇanā",
  "atk-s0403a3:35_0": "39.",
  "atk-s0403a3:35_1": "Navame bhato vā no bharissatīti amhehi thaññapāyanahatthapādavaḍḍhanādīhi bhato paṭijaggito amhe mahallakakāle hatthapādadhovana-",
  "atk-s0403a3:35_2": "nhāpanayāgubhattadānādīhi bharissati.",
  "atk-s0403a3:35_3": "Kiccaṁ vā no karissatīti attano kammaṁ ṭhapetvā amhākaṁ rājakulādīsu uppannaṁ kiccaṁ gantvā karissati.",
  "atk-s0403a3:35_4": "Kulavaṁso ciraṁ ṭhassatīti amhākaṁ santakaṁ khettavatthuhiraññasuvaṇṇādiṁ avināsetvā rakkhante putte kulavaṁso ciraṁ ṭhassati,",
  "atk-s0403a3:35_5": "amhehi vā pavattitāni salākabhattādīni anupacchinditvā pavattessati,",
  "atk-s0403a3:35_6": "evampi no kulavaṁso ciraṁ ṭhassati.",
  "atk-s0403a3:35_7": "Dāyajjaṁ paṭipajjissatīti kulavaṁsānurūpāya paṭipattiyā attānaṁ dāyajjārahaṁ karonto amhākaṁ santakaṁ dāyajjaṁ paṭipajjissati.",
  "atk-s0403a3:35_8": "Dakkhiṇaṁ anuppadassatīti pattidānaṁ katvā tatiyadivasato paṭṭhāya dānaṁ anuppadassati.",
  "atk-s0403a3:36_0": "Santo sappurisāti imasmiṁ ṭhāne mātāpitūsu sammā paṭipattiyā santo sappurisāti veditabbā.",
  "atk-s0403a3:36_1": "Pubbe katamanussaranti mātāpitūhi paṭhamataraṁ kataguṇaṁ anussarantā.",
  "atk-s0403a3:36_2": "Ovādakārīti mātāpitūhi dinnassa ovādassa kattā.",
  "atk-s0403a3:36_3": "Bhataposīti yehi bhato,",
  "atk-s0403a3:36_4": "tesaṁ posako.",
  "atk-s0403a3:36_5": "Pasaṁsiyoti diṭṭheva dhamme mahājanena pasaṁsitabbo hoti.",
  "atk-s0403a3:37_0": "10. Mahāsālaputtasuttavaṇṇanā",
  "atk-s0403a3:38_0": "40.",
  "atk-s0403a3:38_1": "Dasame mahāsālāti mahārukkhā.",
  "atk-s0403a3:38_2": "Sākhāpattapalāsena vaḍḍhantīti khuddakasākhāhi ca pattasaṅkhātena ca palāsena vaḍḍhanti.",
  "atk-s0403a3:38_3": "Araññasminti agāmake padese.",
  "atk-s0403a3:38_4": "Brahāvaneti mahāvane aṭaviyaṁ.",
  "atk-s0403a3:38_5": "Sesaṁ sabbattha uttānatthamevāti.",
  "atk-s0403a3:39_0": "Sumanavaggo catuttho."
}