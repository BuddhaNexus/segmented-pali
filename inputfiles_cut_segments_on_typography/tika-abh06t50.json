{
  "tika-abh06t50:0_0": "Navamo paricchedo",
  "tika-abh06t50:1_0": "9. Cetasikasaṅgahakathā",
  "tika-abh06t50:2_0": "315.",
  "tika-abh06t50:3_0": "Satta sādhāraṇā ceva, cha dhammā ca pakiṇṇakā;",
  "tika-abh06t50:4_0": "Saddhādi pañcavīseti, aṭṭhatiṁsa samissitā.",
  "tika-abh06t50:5_0": "316.",
  "tika-abh06t50:6_0": "Kāmāvacarapuññesu, labbhanti paṭhamadvaye;",
  "tika-abh06t50:7_0": "Sattatiṁseva dutiye, paññāmattavivajjitā.",
  "tika-abh06t50:8_0": "317.",
  "tika-abh06t50:9_0": "Tatiye ca yathāvuttā, pītimattavivajjitā;",
  "tika-abh06t50:10_0": "Chattiṁseva catutthamhi, paññāpītidvayaṁ vinā.",
  "tika-abh06t50:11_0": "318.",
  "tika-abh06t50:12_0": "Mahākriyāsu yujjanti, hitvā viratiyo tathā;",
  "tika-abh06t50:13_0": "Pañcatiṁsa catuttiṁsadvayaṁ tettiṁsakaṁ kamā.",
  "tika-abh06t50:14_0": "319.",
  "tika-abh06t50:15_0": "Ṭhapetvā appamaññā ca, mahāpākesu yojitā;",
  "tika-abh06t50:16_0": "Tettiṁsā ceva dvattiṁsadvayekattiṁsakaṁ kamā.",
  "tika-abh06t50:17_0": "320.",
  "tika-abh06t50:18_0": "Appamaññā gahetvāna, hitvā viratiyo tathā;",
  "tika-abh06t50:19_0": "Pañcatiṁseva paṭhame, rūpāvacaramānase.",
  "tika-abh06t50:20_0": "321.",
  "tika-abh06t50:21_0": "Vitakkaṁ dutiye hitvā, vicārañca tato paraṁ;",
  "tika-abh06t50:22_0": "Catutthe pana pītiñca, appamaññañca pañcame.",
  "tika-abh06t50:23_0": "322.",
  "tika-abh06t50:24_0": "Yathāvuttapakārāva, catuttiṁsa yathākkamaṁ;",
  "tika-abh06t50:25_0": "Tettiṁsa ceva dvattiṁsa, samatiṁsañca labbhare.",
  "tika-abh06t50:26_0": "323.",
  "tika-abh06t50:27_0": "Pañcamena samānā ca, ṭhapetvāruppamānasā;",
  "tika-abh06t50:28_0": "Bhūmārammaṇabhedañca, aṅgānañca paṇītataṁ.",
  "tika-abh06t50:29_0": "324.",
  "tika-abh06t50:30_0": "Appamaññā ṭhapetvāna, gahetvā viratittayaṁ;",
  "tika-abh06t50:31_0": "Chattiṁsānuttare honti, paṭhamajjhānamānase.",
  "tika-abh06t50:32_0": "325.",
  "tika-abh06t50:33_0": "Vitakkaṁ dutiye hitvā, vicārañca tato paraṁ;",
  "tika-abh06t50:34_0": "Pītiṁ hitvā catutthe ca, pañcamepi ca sabbathā.",
  "tika-abh06t50:35_0": "326.",
  "tika-abh06t50:36_0": "Yathāvuttappakārāva, pañcatiṁsa yathākkamaṁ;",
  "tika-abh06t50:37_0": "Catuttiṁsañca tettiṁsa, tathā tettiṁsa cāpare.",
  "tika-abh06t50:38_0": "327.",
  "tika-abh06t50:39_0": "Evaṁ bāvīsadhā bhedo, anavajjesu saṅgaho;",
  "tika-abh06t50:40_0": "Ekūnasaṭṭhicittesu, aṭṭhatiṁsānamīrito.",
  "tika-abh06t50:41_0": "328.",
  "tika-abh06t50:42_0": "Viratī appamaññā ca, gahetvā pana sabbaso;",
  "tika-abh06t50:43_0": "Ekamekaṁ gahetvā ca, paccakkhāya ca sabbathā.",
  "tika-abh06t50:44_0": "329.",
  "tika-abh06t50:45_0": "Kāmesu sattadhā puññe, catudhā ca kriye tathā;",
  "tika-abh06t50:46_0": "Rūpajjhānacatukke ca, kattabboyampi saṅgaho.",
  "tika-abh06t50:47_0": "330.",
  "tika-abh06t50:48_0": "Iminā panupāyena, samasattati bhedato;",
  "tika-abh06t50:49_0": "Anavajjesu viññeyyo, cittuppādesu saṅgaho.",
  "tika-abh06t50:50_0": "331.",
  "tika-abh06t50:51_0": "Iti sabbappakārena, anavajjavinicchayaṁ;",
  "tika-abh06t50:52_0": "Ñatvā yojeyya medhāvī, sāvajjesu ca saṅgahaṁ.",
  "tika-abh06t50:53_0": "332.",
  "tika-abh06t50:54_0": "Satta sādhāraṇā ceva, cha dhammā ca pakiṇṇakā;",
  "tika-abh06t50:55_0": "Cattāro pāpasāmaññā, dhammā sattarasevime.",
  "tika-abh06t50:56_0": "333.",
  "tika-abh06t50:57_0": "Ekūnavīsāsaṅkhāre, paṭhame lobhadiṭṭhiyā;",
  "tika-abh06t50:58_0": "Dutiye lobhamānena, yathāvuttā ca tattakā.",
  "tika-abh06t50:59_0": "334.",
  "tika-abh06t50:60_0": "Aṭṭhārasa vinā pītiṁ, tatiye lobhadiṭṭhiyā;",
  "tika-abh06t50:61_0": "Catutthepi vinā pītiṁ, lobhamānena tattakā.",
  "tika-abh06t50:62_0": "335.",
  "tika-abh06t50:63_0": "Paṭighe ca vinā pītiṁ, asaṅkhāre tatheva te;",
  "tika-abh06t50:64_0": "Labbhanti dosakukkucca-macchariyāhi vīsati.",
  "tika-abh06t50:65_0": "336.",
  "tika-abh06t50:66_0": "Asaṅkhāresu vuttā ca, sasaṅkhāresu pañcadhā;",
  "tika-abh06t50:67_0": "Thinamiddhenekavīsa, vīsa dvevīsatikkamā.",
  "tika-abh06t50:68_0": "337.",
  "tika-abh06t50:69_0": "Chandaṁ pītiñca uddhacce, hitvā pañcadaseva te;",
  "tika-abh06t50:70_0": "Hitvā vimokkhaṁ kaṅkhañca, gahetvā kaṅkhite tathā.",
  "tika-abh06t50:71_0": "338.",
  "tika-abh06t50:72_0": "Sattavīsatidhammānaṁ, iti dvādasa saṅgahā;",
  "tika-abh06t50:73_0": "Dvādasāpuññacittesu, viññātabbā vibhāvinā.",
  "tika-abh06t50:74_0": "339.",
  "tika-abh06t50:75_0": "Hitvā chāniyate dhamme, gahetvā ca yathārahaṁ;",
  "tika-abh06t50:76_0": "Catuttiṁsāpi viññeyyā, saṅgahā tattha viññunā.",
  "tika-abh06t50:77_0": "340.",
  "tika-abh06t50:78_0": "Dvādasākusalesveva, ñatvā saṅgahamuttaraṁ;",
  "tika-abh06t50:79_0": "Ñeyyāhetukacittesu, saṅgahaṁ kamato kathaṁ?",
  "tika-abh06t50:80_0": "341.",
  "tika-abh06t50:81_0": "Satta sādhāraṇā chandavajjitā ca pakiṇṇakā;",
  "tika-abh06t50:82_0": "Hasituppādacittamhi, dvādaseva pakāsitā.",
  "tika-abh06t50:83_0": "342.",
  "tika-abh06t50:84_0": "Voṭṭhabbe ca vinā pītiṁ, vīriyaṁ sukhatīraṇe;",
  "tika-abh06t50:85_0": "Ekādasa yathāvuttā, dhammā dvīsupi desitā.",
  "tika-abh06t50:86_0": "343.",
  "tika-abh06t50:87_0": "Manodhātuttike ceva, upekkhātīraṇadvaye;",
  "tika-abh06t50:88_0": "Dasa honti yathāvuttā, hitvā vīriyapītiyo.",
  "tika-abh06t50:89_0": "344.",
  "tika-abh06t50:90_0": "Satta sādhāraṇā eva, pañcaviññāṇasambhavā;",
  "tika-abh06t50:91_0": "Iccāhetukacittesu, pañcadhā saṅgaho ṭhito.",
  "tika-abh06t50:92_0": "345.",
  "tika-abh06t50:93_0": "Iti cetasike dhamme, cittesu gaṇite puna;",
  "tika-abh06t50:94_0": "Cittena saha saṅgayha, gaṇeyyāpi ca paṇḍito.",
  "tika-abh06t50:95_0": "346.",
  "tika-abh06t50:96_0": "Aṭṭhatiṁsāti ye vuttā, cittena saha te puna;",
  "tika-abh06t50:97_0": "Ekūnacattālīseti, sabbatthekādhikaṁ naye.",
  "tika-abh06t50:98_0": "347.",
  "tika-abh06t50:99_0": "Bāvīsevaṁ dasa dve ca, pañca ceti yathārahaṁ;",
  "tika-abh06t50:100_0": "Saṅgahā sampayuttānaṁ, tālīsekūnakā kathā.",
  "tika-abh06t50:101_0": "348.",
  "tika-abh06t50:102_0": "Vitakko ca vicāro ca, pīti paññā tathā pana;",
  "tika-abh06t50:103_0": "Appamaññā viratīti, nava dhammā yathārahaṁ.",
  "tika-abh06t50:104_0": "349.",
  "tika-abh06t50:105_0": "Gahetabbāpanetabbā, bhavanti anavajjake;",
  "tika-abh06t50:106_0": "Parivatteti sabbattha, vedanā tu yathārahaṁ.",
  "tika-abh06t50:107_0": "350.",
  "tika-abh06t50:108_0": "Chandādhimokkhavīriyā, saddhādekūnavīsati;",
  "tika-abh06t50:109_0": "Phassādayo chaḷevāti, na calantaṭṭhavīsati.",
  "tika-abh06t50:110_0": "351.",
  "tika-abh06t50:111_0": "Teraseva tu sāvajje, chaḷevāhetumānase;",
  "tika-abh06t50:112_0": "Na calanti dasa aññe, cuddasā cha ca sambhavāti.",
  "tika-abh06t50:113_0": "Iti cetasikavibhāge cetasikasaṅgahakathā niṭṭhitā.",
  "tika-abh06t50:114_0": "Navamo paricchedo."
}