{
  "atk-s0101a9:0_0": "9. Poṭṭhapādasuttavaṇṇanā",
  "atk-s0101a9:1_0": "Poṭṭhapādaparibbājakavatthuvaṇṇanā",
  "atk-s0101a9:2_0": "406.Evaṁme suttaṁ…pe…",
  "atk-s0101a9:2_1": "sāvatthiyanti poṭṭhapādasuttaṁ.",
  "atk-s0101a9:2_2": "Tatrāyaṁ apubbapadavaṇṇanā.",
  "atk-s0101a9:2_3": "Sāvatthiyaṁ viharati jetavane anāthapiṇḍikassa ārāmeti sāvatthiṁ upanissāya yo jetassa kumārassa vane anāthapiṇḍikena gahapatinā ārāmo kārito,",
  "atk-s0101a9:2_4": "tattha viharati.",
  "atk-s0101a9:2_5": "Poṭṭhapādo paribbājakoti nāmena poṭṭhapādo nāma channaparibbājako.",
  "atk-s0101a9:2_6": "So kira gihikāle brāhmaṇamahāsālo kāmesuādīnavaṁ disvā cattālīsakoṭiparimāṇaṁ bhogakkhandhaṁ pahāya pabbajitvā titthiyānaṁ gaṇācariyo jāto.",
  "atk-s0101a9:2_7": "Samayaṁ pavadanti etthāti samayappavādako,",
  "atk-s0101a9:2_8": "tasmiṁ kira ṭhāne caṅkītārukkhapokkharasātippabhutayo brāhmaṇā nigaṇṭhaacelakaparibbājakādayo ca pabbajitā",
  "atk-s0101a9:2_9": "sannipatitvā attano attano samayaṁ vadanti kathenti dīpenti,",
  "atk-s0101a9:2_10": "tasmā so ārāmo samayappavādakoti vuccati.",
  "atk-s0101a9:2_11": "Sveva ca tindukācīrasaṅkhātāya timbarūrukkhapantiyā parikkhittattā tindukācīro.",
  "atk-s0101a9:2_12": "Yasmā panettha paṭhamaṁ ekāva sālā ahosi,",
  "atk-s0101a9:2_13": "pacchā mahāpuññaṁ paribbājakaṁ nissāya bahū sālā katā.",
  "atk-s0101a9:2_14": "Tasmā tameva ekaṁ sālaṁ upādāya laddhanāmavasena ekasālakoti vuccati.",
  "atk-s0101a9:2_15": "Mallikāya pana pasenadirañño deviyā uyyānabhūto so pupphaphalasampanno ārāmoti katvā mallikāya ārāmoti saṅkhyaṁ gato.",
  "atk-s0101a9:2_16": "Tasmiṁ samayappavādake tindukācīre ekasālake mallikāya ārāme.",
  "atk-s0101a9:3_0": "Paṭivasatīti nivāsaphāsutāya vasati.",
  "atk-s0101a9:3_1": "Athekadivasaṁ bhagavā paccūsasamaye sabbaññutaññāṇaṁ pattharitvā lokaṁ pariggaṇhanto ñāṇajālassa antogataṁ paribbājakaṁ disvā –",
  "atk-s0101a9:3_2": "“ayaṁ poṭṭhapādo mayhaṁ ñāṇajāle paññāyati,",
  "atk-s0101a9:3_3": "kinnu kho bhavissatī”ti upaparikkhanto addasa –",
  "atk-s0101a9:3_4": "“ahaṁ ajja tattha gamissāmi,",
  "atk-s0101a9:3_5": "atha maṁ poṭṭhapādo nirodhañca nirodhavuṭṭhānañca pucchissati,",
  "atk-s0101a9:3_6": "tassāhaṁ sabbabuddhānaṁ ñāṇena saṁsanditvā tadubhayaṁ kathessāmi,",
  "atk-s0101a9:3_7": "atha so katipāhaccayena cittaṁ hatthisāriputtaṁ gahetvā mama santikaṁ āgamissati,",
  "atk-s0101a9:3_8": "tesamahaṁ dhammaṁ desessāmi,",
  "atk-s0101a9:3_9": "desanāvasāne poṭṭhapādo maṁ saraṇaṁ gamissati,",
  "atk-s0101a9:3_10": "citto hatthisāriputto mama santike pabbajitvā arahattaṁ pāpuṇissatī”ti.",
  "atk-s0101a9:3_11": "Tato pātova sarīrapaṭijagganaṁ katvā surattadupaṭṭaṁ nivāsetvā vijjulatāsadisaṁ kāyabandhanaṁ bandhitvā",
  "atk-s0101a9:3_12": "yugandharapabbataṁ parikkhipitvā ṭhitamahāmeghaṁ viya meghavaṇṇaṁ paṁsukūlaṁ ekaṁsavaragataṁ katvā paccagghaṁ",
  "atk-s0101a9:3_13": "selamayapattaṁ vāmaaṁsakūṭe laggetvā sāvatthiṁ piṇḍāya pavisissāmīti sīho viya himavantapādā vihārā nikkhami.",
  "atk-s0101a9:3_14": "Imamatthaṁ sandhāya –",
  "atk-s0101a9:3_15": "“atha kho bhagavā”tiādi vuttaṁ.",
  "atk-s0101a9:4_0": "407.Etadahosīti nagaradvārasamīpaṁ gantvā attano rucivasena sūriyaṁ oloketvā atippagabhāvameva disvā etaṁ ahosi.",
  "atk-s0101a9:4_1": "Yaṁnūnāhanti saṁsayaparidīpano viya nipāto,",
  "atk-s0101a9:4_2": "buddhānañca saṁsayo nāma natthi –",
  "atk-s0101a9:4_3": "“idaṁ karissāma,",
  "atk-s0101a9:4_4": "idaṁ na karissāma,",
  "atk-s0101a9:4_5": "imassa dhammaṁ desessāma,",
  "atk-s0101a9:4_6": "imassa na desessāmā”ti evaṁ parivitakkapubbabhāgo panesa sabbabuddhānaṁ labbhati. Tenāha –",
  "atk-s0101a9:4_7": "“yaṁnūnāha”nti,",
  "atk-s0101a9:4_8": "yadi panāhanti attho.",
  "atk-s0101a9:5_0": "408.Unnādiniyāti uccaṁ nadamānāya,",
  "atk-s0101a9:5_1": "evaṁ nadamānāya cassā uddhaṁ gamanavasena ucco,",
  "atk-s0101a9:5_2": "disāsu patthaṭavasena mahā saddoti uccāsaddamahāsaddāya,",
  "atk-s0101a9:5_3": "tesañhi paribbājakānaṁ pātova vuṭṭhāya kattabbaṁ nāma cetiyavattaṁ vā bodhivattaṁ vā ācariyupajjhāyavattaṁ vā yoniso manasikāro vā natthi.",
  "atk-s0101a9:5_4": "Tena te pātova vuṭṭhāya bālātape nisinnā –",
  "atk-s0101a9:5_5": "“imassa hattho sobhano,",
  "atk-s0101a9:5_6": "imassa pādo”ti evaṁ aññamaññassa hatthapādādīni vā ārabbha,",
  "atk-s0101a9:5_7": "itthipurisadārakadārikādīnaṁ vaṇṇe vā,",
  "atk-s0101a9:5_8": "aññaṁ vā kāmassādabhavassādādivatthuṁ ārabbha kathaṁ samuṭṭhāpetvā anupubbena rājakathādianekavidhaṁ tiracchānakathaṁ kathenti.",
  "atk-s0101a9:5_9": "Tena vuttaṁ –",
  "atk-s0101a9:5_10": "“unnādiniyā uccāsaddamahāsaddāya anekavihitaṁ tiracchānakathaṁ kathentiyā”ti.",
  "atk-s0101a9:6_0": "Tato poṭṭhapādo paribbājako te paribbājake oloketvā –",
  "atk-s0101a9:6_1": "“ime paribbājakā ativiya aññamaññaṁ agāravā,",
  "atk-s0101a9:6_2": "mayañca samaṇassa gotamassa pātubhāvato paṭṭhāya sūriyuggamane khajjopanakūpamā jātā,",
  "atk-s0101a9:6_3": "lābhasakkāropi no parihīno.",
  "atk-s0101a9:6_4": "Sace panimaṁ ṭhānaṁ samaṇo gotamo vā gotamassa sāvako vā gihī upaṭṭhāko vā tassa āgaccheyya,",
  "atk-s0101a9:6_5": "ativiya lajjanīyaṁ bhavissati,",
  "atk-s0101a9:6_6": "parisadoso kho pana parisajeṭṭhakasseva upari ārohatī”ti itocito ca vilokento bhagavantaṁ addasa.",
  "atk-s0101a9:6_7": "Tena vuttaṁ –",
  "atk-s0101a9:6_8": "“addasā kho poṭṭhapādo paribbājako…pe…",
  "atk-s0101a9:6_9": "tuṇhī ahesu”nti.",
  "atk-s0101a9:7_0": "409.",
  "atk-s0101a9:7_1": "Tattha saṇṭhapesīti sikkhāpesi,",
  "atk-s0101a9:7_2": "vajjamassā paṭicchādesi.",
  "atk-s0101a9:7_3": "Yathā susaṇṭhitā hoti,",
  "atk-s0101a9:7_4": "tathā naṁ ṭhapesi.",
  "atk-s0101a9:7_5": "Yathā nāma parisamajjhaṁ pavisanto puriso vajjapaṭicchādanatthaṁ nivāsanaṁ saṇṭhapeti,",
  "atk-s0101a9:7_6": "pārupanaṁ saṇṭhapeti,",
  "atk-s0101a9:7_7": "rajokiṇṇaṭṭhānaṁ puñchati;",
  "atk-s0101a9:7_8": "evamassā vajjapaṭicchādanatthaṁ –",
  "atk-s0101a9:7_9": "“appasaddā bhonto”ti sikkhāpento yathā susaṇṭhitā hoti,",
  "atk-s0101a9:7_10": "tathā naṁ ṭhapesīti attho.",
  "atk-s0101a9:7_11": "Appasaddakāmoti appasaddaṁ icchati,",
  "atk-s0101a9:7_12": "eko nisīdati,",
  "atk-s0101a9:7_13": "eko tiṭṭhati,",
  "atk-s0101a9:7_14": "na gaṇasaṅgaṇikāya yāpeti.",
  "atk-s0101a9:7_15": "Upasaṅkamitabbaṁ maññeyyāti idhāgantabbaṁ maññeyya.",
  "atk-s0101a9:7_16": "Kasmā panesa bhagavato upasaṅkamanaṁ paccāsīsatīti?",
  "atk-s0101a9:7_17": "Attano vuddhiṁ patthayamāno.",
  "atk-s0101a9:7_18": "Paribbājakā kira buddhesu vā buddhasāvakesu vā attano santikaṁ āgatesu –",
  "atk-s0101a9:7_19": "“ajja amhākaṁ santikaṁ samaṇo gotamo āgato,",
  "atk-s0101a9:7_20": "sāriputto āgato,",
  "atk-s0101a9:7_21": "na kho pana te yassa vā tassa vā santikaṁ gacchanti,",
  "atk-s0101a9:7_22": "passatha amhākaṁ uttamabhāva”nti attano upaṭṭhākānaṁ santike attānaṁ ukkhipanti,",
  "atk-s0101a9:7_23": "ucce ṭhāne ṭhapenti,",
  "atk-s0101a9:7_24": "bhagavatopi upaṭṭhāke gaṇhituṁ vāyamanti.",
  "atk-s0101a9:7_25": "Te kira bhagavato upaṭṭhāke disvā evaṁ vadanti –",
  "atk-s0101a9:7_26": "“tumhākaṁ satthā bhavaṁ gotamopi gotamasāvakāpi amhākaṁ santikaṁ āgacchanti,",
  "atk-s0101a9:7_27": "mayaṁ aññamaññaṁ samaggā.",
  "atk-s0101a9:7_28": "Tumhe pana amhe akkhīhipi passituṁ na icchatha,",
  "atk-s0101a9:7_29": "sāmīcikammaṁ na karotha,",
  "atk-s0101a9:7_30": "kiṁ vo amhehi aparaddha”nti.",
  "atk-s0101a9:7_31": "Athekacce manussā –",
  "atk-s0101a9:7_32": "“buddhāpi etesaṁ santikaṁ gacchanti kiṁ amhāka”nti tato paṭṭhāya te disvā nappamajjanti.",
  "atk-s0101a9:7_33": "Tuṇhī ahesunti poṭṭhapādaṁ parivāretvā nissaddā nisīdiṁsu.",
  "atk-s0101a9:8_0": "410.Svāgataṁ,",
  "atk-s0101a9:8_1": "bhanteti suṭṭhu āgamanaṁ, bhante,",
  "atk-s0101a9:8_2": "bhagavato;",
  "atk-s0101a9:8_3": "bhagavati hi no āgate ānando hoti,",
  "atk-s0101a9:8_4": "gate sokoti dīpeti.",
  "atk-s0101a9:8_5": "Cirassaṁ kho,",
  "atk-s0101a9:8_6": "bhanteti kasmā āha?",
  "atk-s0101a9:8_7": "Kiṁ bhagavā pubbepi tattha gatapubboti,",
  "atk-s0101a9:8_8": "na gatapubbo.",
  "atk-s0101a9:8_9": "Manussānaṁ pana –",
  "atk-s0101a9:8_10": "“kuhiṁ gacchantā,",
  "atk-s0101a9:8_11": "kuto āgatattha,",
  "atk-s0101a9:8_12": "kiṁ maggamūḷhattha,",
  "atk-s0101a9:8_13": "cirassaṁ āgatatthā”ti evamādayo piyasamudācārā honti,",
  "atk-s0101a9:8_14": "tasmā evamāha.",
  "atk-s0101a9:8_15": "Evañca pana vatvā na mānathaddho hutvā nisīdi,",
  "atk-s0101a9:8_16": "uṭṭhāyāsanā bhagavato paccuggamanamakāsi.",
  "atk-s0101a9:8_17": "Bhagavantañhi upagataṁ disvā āsanena animantento vā apacitiṁ akaronto vā dullabho. Kasmā?",
  "atk-s0101a9:8_18": "Uccākulīnatāya.",
  "atk-s0101a9:8_19": "Ayampi paribbājako attano nisinnāsanaṁ papphoṭetvā bhagavantaṁ āsanena nimantento –",
  "atk-s0101a9:8_20": "“nisīdatu, bhante,",
  "atk-s0101a9:8_21": "bhagavā idamāsanaṁ paññatta”nti āha.",
  "atk-s0101a9:8_22": "Antarākathā vippakatāti nisinnānaṁ vo ādito paṭṭhāya yāva mamāgamanaṁ,",
  "atk-s0101a9:8_23": "etasmiṁ antare kā nāma kathā vippakatā,",
  "atk-s0101a9:8_24": "mamāgamanapaccayā katamā kathā pariyantaṁ na gatā, vadatha,",
  "atk-s0101a9:8_25": "yāva naṁ pariyantaṁ netvā demīti sabbaññupavāraṇaṁ pavāresi.",
  "atk-s0101a9:8_26": "Atha paribbājako –",
  "atk-s0101a9:8_27": "“niratthakakathā esā nissārā vaṭṭasannissitā,",
  "atk-s0101a9:8_28": "na tumhākaṁ purato vattabbataṁ arahatī”ti dīpento “tiṭṭhatesā,",
  "atk-s0101a9:8_29": "bhante”tiādimāha.",
  "atk-s0101a9:9_0": "Abhisaññānirodhakathāvaṇṇanā",
  "atk-s0101a9:10_0": "411.Tiṭṭhatesā,",
  "atk-s0101a9:10_1": "bhanteti sace bhagavā sotukāmo bhavissati,",
  "atk-s0101a9:10_2": "pacchāpesā kathā na dullabhā bhavissati,",
  "atk-s0101a9:10_3": "amhākaṁ panimāya kathāya attho natthi.",
  "atk-s0101a9:10_4": "Bhagavato panāgamanaṁ labhitvā mayaṁ aññadeva sukāraṇaṁ pucchāmāti dīpeti.",
  "atk-s0101a9:10_5": "Tato taṁ pucchanto –",
  "atk-s0101a9:10_6": "“purimāni,",
  "atk-s0101a9:10_7": "bhante”tiādimāha.",
  "atk-s0101a9:10_8": "Tattha kotūhalasālāyanti kotūhalasālā nāma paccekasālā natthi.",
  "atk-s0101a9:10_9": "Yattha pana nānātitthiyā samaṇabrāhmaṇā nānāvidhaṁ kathaṁ pavattenti,",
  "atk-s0101a9:10_10": "sā bahūnaṁ –",
  "atk-s0101a9:10_11": "“ayaṁ kiṁ vadati,",
  "atk-s0101a9:10_12": "ayaṁ kiṁ vadatī”ti kotūhaluppattiṭṭhānato kotūhalasālāti vuccati.",
  "atk-s0101a9:10_13": "Abhisaññānirodheti ettha abhīti upasaggamattaṁ.",
  "atk-s0101a9:10_14": "Saññānirodheti cittanirodhe,",
  "atk-s0101a9:10_15": "khaṇikanirodhe kathā uppannāti attho.",
  "atk-s0101a9:10_16": "Idaṁ pana tassā uppattikāraṇaṁ.",
  "atk-s0101a9:10_17": "Yadā kira bhagavā jātakaṁ vā katheti,",
  "atk-s0101a9:10_18": "sikkhāpadaṁ vā paññapeti tadā sakalajambudīpe bhagavato kittighoso pattharati,",
  "atk-s0101a9:10_19": "titthiyā taṁ sutvā –",
  "atk-s0101a9:10_20": "“bhavaṁ kira gotamo pubbacariyaṁ kathesi,",
  "atk-s0101a9:10_21": "mayaṁ kiṁ na sakkoma tādisaṁ kiñci kathetu”nti bhagavato paṭibhāgakiriyaṁ karontā ekaṁ bhavantarasamayaṁ kathenti –",
  "atk-s0101a9:10_22": "“bhavaṁ gotamo sikkhāpadaṁ paññapesi,",
  "atk-s0101a9:10_23": "mayaṁ kiṁ na sakkoma paññapetu”nti attano sāvakānaṁ kiñcideva sikkhāpadaṁ paññapenti.",
  "atk-s0101a9:10_24": "Tadā pana bhagavā aṭṭhavidhaparisamajjhe nisīditvā nirodhakathaṁ kathesi.",
  "atk-s0101a9:10_25": "Titthiyā taṁ sutvā –",
  "atk-s0101a9:10_26": "“bhavaṁ kira gotamo nirodhaṁ nāma kathesi,",
  "atk-s0101a9:10_27": "mayampi taṁ kathessāmā”ti sannipatitvā kathayiṁsu.",
  "atk-s0101a9:10_28": "Tena vuttaṁ –",
  "atk-s0101a9:10_29": "“abhisaññānirodhe kathā udapādī”ti.",
  "atk-s0101a9:11_0": "Tatrekacceti tesu ekacce.",
  "atk-s0101a9:11_1": "Purimo cettha yvāyaṁ bāhire titthāyatane pabbajito cittappavattiyaṁ dosaṁ disvā acittakabhāvo santoti",
  "atk-s0101a9:11_2": "samāpattiṁ bhāvetvā ito cuto pañca kappasatāni asaññībhave ṭhatvā puna idha uppajjati.",
  "atk-s0101a9:11_3": "Tassa saññuppāde ca nirodhe ca hetuṁ apassanto –",
  "atk-s0101a9:11_4": "ahetū appaccayāti āha.",
  "atk-s0101a9:12_0": "Dutiyo naṁ nisedhetvā migasiṅgatāpasassa asaññakabhāvaṁ gahetvā –",
  "atk-s0101a9:12_1": "“upetipi apetipī”ti āha.",
  "atk-s0101a9:12_2": "Migasiṅgatāpaso kira attantapo ghoratapo paramadhitindriyo ahosi.",
  "atk-s0101a9:12_3": "Tassa sīlatejena sakkavimānaṁ uṇhaṁ ahosi.",
  "atk-s0101a9:12_4": "Sakko devarājā “sakkaṭṭhānaṁ nu kho tāpaso patthetī”ti alambusaṁ nāma devakaññaṁ –",
  "atk-s0101a9:12_5": "‘tāpasassa tapaṁ bhinditvā ehī’ti pesesi.",
  "atk-s0101a9:12_6": "Sā tattha gatā.",
  "atk-s0101a9:12_7": "Tāpaso paṭhamadivase taṁ disvāva palāyitvā paṇṇasālaṁ pāvisi.",
  "atk-s0101a9:12_8": "Dutiyadivase kāmacchandanīvaraṇena bhaggo taṁ hatthe aggahesi,",
  "atk-s0101a9:12_9": "so tena dibbaphassena phuṭṭho visaññī hutvā tiṇṇaṁ saṁvaccharānaṁ accayena saññaṁ paṭilabhi.",
  "atk-s0101a9:12_10": "Taṁ so diṭṭhigatiko –",
  "atk-s0101a9:12_11": "“tiṇṇaṁ saṁvaccharānaṁ accayena nirodhā vuṭṭhito”ti maññamāno evamāha.",
  "atk-s0101a9:13_0": "Tatiyo naṁ nisedhetvā āthabbaṇapayogaṁ sandhāya “upakaḍḍhantipi apakaḍḍhantipī”ti āha.",
  "atk-s0101a9:13_1": "Āthabbaṇikā kira āthabbaṇaṁ payojetvā sattaṁ sīsacchinnaṁ viya hatthacchinnaṁ viya mataṁ viya ca katvā dassenti.",
  "atk-s0101a9:13_2": "Tassa puna pākatikabhāvaṁ disvā so diṭṭhigatiko –",
  "atk-s0101a9:13_3": "“nirodhā vuṭṭhito aya”nti maññamāno evamāha.",
  "atk-s0101a9:14_0": "Catuttho naṁ nisedhetvā yakkhadāsīnaṁ madaniddaṁ sandhāya “santi hi bho devatā”tiādimāha.",
  "atk-s0101a9:14_1": "Yakkhadāsiyo kira sabbarattiṁ devatūpahāraṁ kurumānā naccitvā gāyitvā aruṇodaye ekaṁ surāpātiṁ pivitvā parivattitvā supitvā divā vuṭṭhahanti.",
  "atk-s0101a9:14_2": "Taṁ disvā so diṭṭhigatiko –",
  "atk-s0101a9:14_3": "“suttakāle nirodhaṁ samāpannā,",
  "atk-s0101a9:14_4": "pabuddhakāle nirodhā vuṭṭhitā”ti maññamāno evamāha.",
  "atk-s0101a9:15_0": "Ayaṁ pana poṭṭhapādo paribbājako paṇḍitajātiko.",
  "atk-s0101a9:15_1": "Tenassa taṁ kathaṁ sutvā vippaṭisāro uppajji.",
  "atk-s0101a9:15_2": "“Imesaṁ kathā eḷamūgakathā viya cattāro hi nirodhe ete paññapenti,",
  "atk-s0101a9:15_3": "iminā ca nirodhena nāma ekena bhavitabbaṁ,",
  "atk-s0101a9:15_4": "na bahunā.",
  "atk-s0101a9:15_5": "Tenāpi ekena aññeneva bhavitabbaṁ,",
  "atk-s0101a9:15_6": "so pana aññena ñātuṁ na sakkā aññatra sabbaññunā.",
  "atk-s0101a9:15_7": "Sace bhagavā idha abhavissa ‘ayaṁ nirodho ayaṁ na nirodho’ti dīpasahassaṁ viya ujjāletvā ajjameva pākaṭaṁ akarissā”ti dasabalaññeva anussari.",
  "atk-s0101a9:15_8": "Tasmā “tassa mayhaṁ bhante”tiādimāha.",
  "atk-s0101a9:15_9": "Tattha aho nūnāti anussaraṇatthe nipātadvayaṁ,",
  "atk-s0101a9:15_10": "tena tassa bhagavantaṁ anussarantassa etadahosi “aho nūna bhagavā aho nūna sugato”ti.",
  "atk-s0101a9:15_11": "Yo imesanti yo etesaṁ nirodhadhammānaṁ sukusalo nipuṇo cheko,",
  "atk-s0101a9:15_12": "so bhagavā aho nūna katheyya,",
  "atk-s0101a9:15_13": "sugato aho nūna katheyyāti ayamettha adhippāyo.",
  "atk-s0101a9:15_14": "Pakataññūti ciṇṇavasitāya pakatiṁ sabhāvaṁ jānātīti pakataññū.",
  "atk-s0101a9:15_15": "Kathaṁ nu khoti idaṁ paribbājako “mayaṁ bhagavā na jānāma,",
  "atk-s0101a9:15_16": "tumhe jānātha,",
  "atk-s0101a9:15_17": "kathetha no”ti āyācanto vadati.",
  "atk-s0101a9:15_18": "Atha bhagavā kathento “tatra poṭṭhapādā”tiādimāha.",
  "atk-s0101a9:16_0": "Ahetukasaññuppādanirodhakathāvaṇṇanā",
  "atk-s0101a9:17_0": "412.",
  "atk-s0101a9:17_1": "Tattha tatrāti tesu samaṇabrāhmaṇesu.",
  "atk-s0101a9:17_2": "Āditova tesaṁ aparaddhanti tesaṁ ādimhiyeva viraddhaṁ,",
  "atk-s0101a9:17_3": "gharamajjheyeva pakkhalitāti dīpeti.",
  "atk-s0101a9:17_4": "Sahetū sappaccayāti ettha hetupi paccayopi kāraṇasseva nāmaṁ,",
  "atk-s0101a9:17_5": "sakāraṇāti attho.",
  "atk-s0101a9:17_6": "Taṁ pana kāraṇaṁ dassento “sikkhā ekā”ti āha.",
  "atk-s0101a9:17_7": "Tattha sikkhā ekā saññā uppajjantīti sikkhāya ekaccā saññā jāyantīti attho.",
  "atk-s0101a9:18_0": "413.Kā ca sikkhāti bhagavā avocāti katamā ca sā sikkhāti bhagavā vitthāretukamyatāpucchāvasena avoca.",
  "atk-s0101a9:18_1": "Atha yasmā adhisīlasikkhā adhicittasikkhā adhipaññāsikkhāti tisso sikkhā honti.",
  "atk-s0101a9:18_2": "Tasmā tā dassento bhagavā saññāya sahetukaṁ uppādanirodhaṁ dīpetuṁ buddhuppādato pabhuti tantidhammaṁ ṭhapento “idha poṭṭhapāda,",
  "atk-s0101a9:18_3": "tathāgato loke”tiādimāha.",
  "atk-s0101a9:18_4": "Tattha adhisīlasikkhā adhicittasikkhāti dve eva sikkhā sarūpena āgatā,",
  "atk-s0101a9:18_5": "tatiyā pana “ayaṁ dukkhanirodhagāminī paṭipadāti kho poṭṭhapāda mayā ekaṁsiko dhammo desito”ti ettha",
  "atk-s0101a9:18_6": "sammādiṭṭhisammāsaṅkappavasena pariyāpannattā āgatāti veditabbā.",
  "atk-s0101a9:18_7": "Kāmasaññāti pañcakāmaguṇikarāgopi asamuppannakāmacāropi.",
  "atk-s0101a9:18_8": "Tattha pañcakāmaguṇikarāgo anāgāmimaggena samugghātaṁ gacchati,",
  "atk-s0101a9:18_9": "asamuppannakāmacāro pana imasmiṁ ṭhāne vaṭṭati.",
  "atk-s0101a9:18_10": "Tasmā tassa yā purimā kāmasaññāti tassa paṭhamajjhānasamaṅgino yā pubbe uppannapubbāya kāmasaññāya sadisattā purimā kāmasaññāti vucceyya,",
  "atk-s0101a9:18_11": "sā nirujjhati,",
  "atk-s0101a9:18_12": "anuppannāva nuppajjatīti attho.",
  "atk-s0101a9:19_0": "Vivekajapītisukhasukhumasaccasaññīyeva tasmiṁ samaye hotīti tasmiṁ paṭhamajjhānasamaye vivekajapītisukhasaṅkhātā sukhumasaññā saccā hoti,",
  "atk-s0101a9:19_1": "bhūtā hotīti attho.",
  "atk-s0101a9:19_2": "Atha vā kāmacchandādioḷārikaṅgappahānavasena sukhumā ca sā bhūtatāya saccā ca saññāti sukhumasaccasaññā,",
  "atk-s0101a9:19_3": "vivekajehi pītisukhehi sampayuttā sukhumasaccasaññāti vivekajapītisukhasukhumasaccasaññā sā assa atthīti",
  "atk-s0101a9:19_4": "vivekajapītisukhasukhumasaccasaññīti evamettha attho daṭṭhabbo.",
  "atk-s0101a9:19_5": "Esa nayo sabbattha.",
  "atk-s0101a9:19_6": "Evampi sikkhāti ettha yasmā paṭhamajjhānaṁ samāpajjanto adhiṭṭhahanto,",
  "atk-s0101a9:19_7": "vuṭṭhahanto ca sikkhati,",
  "atk-s0101a9:19_8": "tasmā taṁ evaṁ sikkhitabbato sikkhāti vuccati.",
  "atk-s0101a9:19_9": "Tenapi sikkhāsaṅkhātena paṭhamajjhānena evaṁ ekā vivekajapītisukhasukhumasaccasaññā uppajjati.",
  "atk-s0101a9:19_10": "Evaṁ ekā kāmasaññā nirujjhatīti attho.",
  "atk-s0101a9:19_11": "Ayaṁ sikkhāti bhagavā avocāti ayaṁ paṭhamajjhānasaṅkhātā ekā sikkhāti,",
  "atk-s0101a9:19_12": "bhagavā āha.",
  "atk-s0101a9:19_13": "Etenupāyena sabbattha attho daṭṭhabbo.",
  "atk-s0101a9:20_0": "Yasmā pana aṭṭhamasamāpattiyā aṅgato sammasanaṁ buddhānaṁyeva hoti,",
  "atk-s0101a9:20_1": "sāvakesu sāriputtasadisānampi natthi,",
  "atk-s0101a9:20_2": "kalāpato sammasanaṁyeva pana sāvakānaṁ hoti,",
  "atk-s0101a9:20_3": "idañca “saññā saññā”ti,",
  "atk-s0101a9:20_4": "evaṁ aṅgato sammasanaṁ uddhaṭaṁ.",
  "atk-s0101a9:20_5": "Tasmā ākiñcaññāyatanaparamaṁyeva saññaṁ dassetvā puna tadeva saññagganti dassetuṁ “yato kho poṭṭhapāda…pe…",
  "atk-s0101a9:20_6": "saññaggaṁ phusatī”ti āha.",
  "atk-s0101a9:21_0": "414.",
  "atk-s0101a9:21_1": "Tattha yato kho poṭṭhapāda bhikkhūti yo nāma poṭṭhapāda bhikkhu.",
  "atk-s0101a9:21_2": "Idha sakasaññī hotīti idha sāsane sakasaññī hoti,",
  "atk-s0101a9:21_3": "ayameva vā pāṭho,",
  "atk-s0101a9:21_4": "attano paṭhamajjhānasaññāya saññavā hotīti attho.",
  "atk-s0101a9:21_5": "So tato amutra tato amutrāti so bhikkhu tato paṭhamajjhānato amutra dutiyajjhāne,",
  "atk-s0101a9:21_6": "tatopi amutra tatiyajjhāneti evaṁ tāya tāya jhānasaññāya sakasaññī sakasaññī hutvā anupubbena saññaggaṁ phusati.",
  "atk-s0101a9:21_7": "Saññagganti ākiñcaññāyatanaṁ vuccati. Kasmā?",
  "atk-s0101a9:21_8": "Lokiyānaṁ kiccakārakasamāpattīnaṁ aggattā.",
  "atk-s0101a9:21_9": "Ākiñcaññāyatanasamāpattiyañhi ṭhatvā nevasaññānāsaññāyatanampi nirodhampi samāpajjanti.",
  "atk-s0101a9:21_10": "Iti sā lokiyānaṁ kiccakārakasamāpattīnaṁ aggattā saññagganti vuccati,",
  "atk-s0101a9:21_11": "taṁ phusati pāpuṇātīti attho.",
  "atk-s0101a9:22_0": "Idāni abhisaññānirodhaṁ dassetuṁ “tassa saññagge ṭhitassā”tiādimāha.",
  "atk-s0101a9:22_1": "Tattha ceteyyaṁ,",
  "atk-s0101a9:22_2": "abhisaṅkhareyyanti padadvaye ca jhānaṁ samāpajjanto ceteti nāma,",
  "atk-s0101a9:22_3": "punappunaṁ kappetīti attho.",
  "atk-s0101a9:22_4": "Uparisamāpattiatthāya nikantiṁ kurumāno abhisaṅkharoti nāma.",
  "atk-s0101a9:22_5": "Imā ca me saññā nirujjheyyunti imā ākiñcaññāyatanasaññā nirujjheyyuṁ.",
  "atk-s0101a9:22_6": "Aññā ca oḷārikāti aññā ca oḷārikā bhavaṅgasaññā uppajjeyyuṁ.",
  "atk-s0101a9:22_7": "So na ceva ceteti na abhisaṅkharotīti ettha kāmaṁ cesa cetentova na ceteti,",
  "atk-s0101a9:22_8": "abhisaṅkharontova nābhisaṅkharoti.",
  "atk-s0101a9:22_9": "Imassa bhikkhuno ākiñcaññāyatanato vuṭṭhāya nevasaññānāsaññāyatanaṁ samāpajjitvā “ekaṁ dve cittavāre ṭhassāmī”ti ābhogasamannāhāro natthi.",
  "atk-s0101a9:22_10": "Uparinirodhasamāpattatthāya eva pana ābhogasamannāhāro atthi,",
  "atk-s0101a9:22_11": "svāyamattho puttagharācikkhaṇena dīpetabbo.",
  "atk-s0101a9:23_0": "Pitugharamajjhena kira gantvā pacchābhāge puttassa gharaṁ hoti,",
  "atk-s0101a9:23_1": "tato paṇītaṁ bhojanaṁ ādāya āsanasālaṁ āgataṁ daharaṁ thero –",
  "atk-s0101a9:23_2": "“manāpo piṇḍapāto kuto ābhato”ti pucchi.",
  "atk-s0101a9:23_3": "So “asukassa gharato”ti laddhagharameva ācikkhi.",
  "atk-s0101a9:23_4": "Yena panassa pitugharamajjhena gatopi āgatopi tattha ābhogopi natthi.",
  "atk-s0101a9:23_5": "Tattha āsanasālā viya ākiñcaññāyatanasamāpatti daṭṭhabbā,",
  "atk-s0101a9:23_6": "pitugehaṁ viya nevasaññānāsaññāyatanasamāpatti,",
  "atk-s0101a9:23_7": "puttagehaṁ viya nirodhasamāpatti,",
  "atk-s0101a9:23_8": "āsanasālāya ṭhatvā pitugharaṁ amanasikaritvā puttagharācikkhaṇaṁ viya ākiñcaññāyatanato vuṭṭhāya nevasaññānāsaññāyatanaṁ",
  "atk-s0101a9:23_9": "samāpajjitvā “ekaṁ dve cittavāre ṭhassāmī”ti pitugharaṁ amanasikaritvāva uparinirodhasamāpattatthāya",
  "atk-s0101a9:23_10": "manasikāro,",
  "atk-s0101a9:23_11": "evamesa cetentova na ceteti,",
  "atk-s0101a9:23_12": "abhisaṅkharontova nābhisaṅkharoti.",
  "atk-s0101a9:23_13": "Tā ceva saññāti tā jhānasaññā nirujjhanti.",
  "atk-s0101a9:23_14": "Aññā cāti aññā ca oḷārikā bhavaṅgasaññā nuppajjanti.",
  "atk-s0101a9:23_15": "So nirodhaṁ phusatīti so evaṁ paṭipanno bhikkhu saññāvedayitanirodhaṁ phusati vindati paṭilabhati.",
  "atk-s0101a9:24_0": "Anupubbābhisaññānirodhasampajānasamāpattinti ettha abhīti upasaggamattaṁ,",
  "atk-s0101a9:24_1": "sampajānapadaṁ nirodhapadena antarikaṁ katvā vuttaṁ.",
  "atk-s0101a9:24_2": "Anupaṭipāṭiyā sampajānasaññānirodhasamāpattīti ayaṁ panetthattho.",
  "atk-s0101a9:24_3": "Tatrāpi sampajānasaññānirodhasamāpattīti sampajānantassa ante saññā nirodhasamāpatti sampajānantassa",
  "atk-s0101a9:24_4": "vā paṇḍitassa bhikkhuno saññānirodhasamāpattīti ayaṁ visesattho.",
  "atk-s0101a9:25_0": "Idāni idha ṭhatvā nirodhasamāpattikathā kathetabbā.",
  "atk-s0101a9:25_1": "Sā panesā sabbākārena visuddhimagge paññābhāvanānisaṁsādhikāre kathitā,",
  "atk-s0101a9:25_2": "tasmā tattha kathitatova gahetabbā.",
  "atk-s0101a9:26_0": "Evaṁ bhagavā poṭṭhapādassa paribbājakassa nirodhakathaṁ kathetvā –",
  "atk-s0101a9:26_1": "atha naṁ tādisāya kathāya aññattha abhāvaṁ paṭijānāpetuṁ “taṁ kiṁ maññasī”tiādimāha.",
  "atk-s0101a9:26_2": "Paribbājakopi “bhagavā ajja tumhākaṁ kathaṁ ṭhapetvā na mayā evarūpā kathā sutapubbā”ti paṭijānanto,",
  "atk-s0101a9:26_3": "“no hetaṁ bhante”ti vatvā puna sakkaccaṁ bhagavato kathāya uggahitabhāvaṁ dassento “evaṁ kho ahaṁ bhante”tiādimāha.",
  "atk-s0101a9:26_4": "Athassa bhagavā “suuggahitaṁ tayā”ti anujānanto “evaṁ poṭṭhapādā”ti āha.",
  "atk-s0101a9:27_0": "415.",
  "atk-s0101a9:27_1": "Atha paribbājako “bhagavatā ‘ākiñcaññāyatanaṁ saññagga’nti vuttaṁ.",
  "atk-s0101a9:27_2": "Etadeva nu kho saññaggaṁ,",
  "atk-s0101a9:27_3": "udāhu avasesasamāpattīsupi saññaggaṁ atthī”ti cintetvā tamatthaṁ pucchanto “ekaññeva nu kho”tiādimāha.",
  "atk-s0101a9:27_4": "Bhagavāpissa vissajjesi.",
  "atk-s0101a9:27_5": "Tattha puthūpīti bahūnipi.",
  "atk-s0101a9:27_6": "Yathā yathā kho,",
  "atk-s0101a9:27_7": "poṭṭhapāda,",
  "atk-s0101a9:27_8": "nirodhaṁphusatīti pathavīkasiṇādīsu yena yena kasiṇena,",
  "atk-s0101a9:27_9": "paṭhamajjhānādīnaṁ vā yena yena jhānena.",
  "atk-s0101a9:27_10": "Idaṁ vuttaṁ hoti –",
  "atk-s0101a9:27_11": "sace hi pathavīkasiṇena karaṇabhūtena pathavīkasiṇasamāpattiṁ ekavāraṁ samāpajjanto purimasaññānirodhaṁ phusati ekaṁ saññaggaṁ,",
  "atk-s0101a9:27_12": "atha dve vāre,",
  "atk-s0101a9:27_13": "tayo vāre,",
  "atk-s0101a9:27_14": "vārasataṁ,",
  "atk-s0101a9:27_15": "vārasahassaṁ,",
  "atk-s0101a9:27_16": "vārasatasahassaṁ vā samāpajjanto purimasaññānirodhaṁ phusati,",
  "atk-s0101a9:27_17": "satasahassaṁ,",
  "atk-s0101a9:27_18": "saññaggāni.",
  "atk-s0101a9:27_19": "Esa nayo sesakasiṇesu.",
  "atk-s0101a9:27_20": "Jhānesupi sace paṭhamajjhānena karaṇabhūtena ekavāraṁ purimasaññānirodhaṁ phusati ekaṁ saññaggaṁ.",
  "atk-s0101a9:27_21": "Atha dve vāre,",
  "atk-s0101a9:27_22": "tayo vāre,",
  "atk-s0101a9:27_23": "vārasataṁ,",
  "atk-s0101a9:27_24": "vārasahassaṁ,",
  "atk-s0101a9:27_25": "vārasatasahassaṁ vā purimasaññānirodhaṁ phusati,",
  "atk-s0101a9:27_26": "satasahassaṁ saññaggāni.",
  "atk-s0101a9:27_27": "Esa nayo sesajjhānasamāpattīsupi.",
  "atk-s0101a9:27_28": "Iti ekavāraṁ samāpajjanavasena vā sabbampi sañjānanalakkhaṇena saṅgahetvā vā ekaṁ saññaggaṁ hoti,",
  "atk-s0101a9:27_29": "aparāparaṁ samāpajjanavasena bahūni.",
  "atk-s0101a9:28_0": "416.Saññā nu kho,",
  "atk-s0101a9:28_1": "bhanteti bhante nirodhasamāpajjanakassa bhikkhuno “saññā nu kho paṭhamaṁ uppajjatī”ti pucchati.",
  "atk-s0101a9:28_2": "Tassa bhagavā “saññā kho,",
  "atk-s0101a9:28_3": "poṭṭhapādā”ti byākāsi.",
  "atk-s0101a9:28_4": "Tattha saññāti jhānasaññā.",
  "atk-s0101a9:28_5": "Ñāṇanti vipassanāñāṇaṁ.",
  "atk-s0101a9:28_6": "Aparo nayo,",
  "atk-s0101a9:28_7": "saññāti vipassanā saññā.",
  "atk-s0101a9:28_8": "Ñāṇanti maggañāṇaṁ.",
  "atk-s0101a9:28_9": "Aparo nayo,",
  "atk-s0101a9:28_10": "saññāti maggasaññā.",
  "atk-s0101a9:28_11": "Ñāṇanti phalañāṇaṁ.",
  "atk-s0101a9:28_12": "Tipiṭakamahāsivatthero panāha –",
  "atk-s0101a9:29_0": "Kiṁ ime bhikkhū bhaṇanti,",
  "atk-s0101a9:29_1": "poṭṭhapādo heṭṭhā bhagavantaṁ nirodhaṁ pucchi.",
  "atk-s0101a9:29_2": "Idāni nirodhā vuṭṭhānaṁ pucchanto “bhagavā nirodhā vuṭṭhahantassa kiṁ paṭhamaṁ arahattaphalasaññā uppajjati,",
  "atk-s0101a9:29_3": "udāhu paccavekkhaṇañāṇa”nti vadati.",
  "atk-s0101a9:29_4": "Athassa bhagavā yasmā phalasaññā paṭhamaṁ uppajjati,",
  "atk-s0101a9:29_5": "pacchā paccavekkhaṇañāṇaṁ.",
  "atk-s0101a9:29_6": "Tasmā “saññā kho poṭṭhapādā”ti āha.",
  "atk-s0101a9:29_7": "Tattha saññuppādāti arahattaphalasaññāya uppādā,",
  "atk-s0101a9:29_8": "pacchā “idaṁ arahattaphala”nti evaṁ paccavekkhaṇañāṇuppādo hoti.",
  "atk-s0101a9:29_9": "Idappaccayā kira meti phalasamādhisaññāpaccayā kira mayhaṁ paccavekkhaṇañāṇaṁ uppannanti.",
  "atk-s0101a9:30_0": "Saññāattakathāvaṇṇanā",
  "atk-s0101a9:31_0": "417.",
  "atk-s0101a9:31_1": "Idāni paribbājako yathā nāma gāmasūkaro gandhodakena nhāpetvā gandhehi anulimpitvā mālādāmaṁ piḷandhitvā sirisayane āropitopi sukhaṁ na vindati,",
  "atk-s0101a9:31_2": "vegena gūthaṭṭhānameva gantvā sukhaṁ vindati.",
  "atk-s0101a9:31_3": "Evameva bhagavatā saṇhasukhumatilakkhaṇabbhāhatāya desanāya nhāpitavilittamaṇḍitopi nirodhakathāsirisayanaṁ",
  "atk-s0101a9:31_4": "āropitopi tattha sukhaṁ na vindanto gūthaṭṭhānasadisaṁ attano laddhiṁ gahetvā tameva pucchanto “saññā nu kho, bhante,",
  "atk-s0101a9:31_5": "purisassa attā”tiādimāha.",
  "atk-s0101a9:31_6": "Athassānumatiṁ gahetvā byākātukāmo bhagavā –",
  "atk-s0101a9:31_7": "“kaṁ pana tva”ntiādimāha.",
  "atk-s0101a9:31_8": "Tato so “arūpī attā”ti evaṁ laddhiko samānopi “bhagavā desanāya sukusalo,",
  "atk-s0101a9:31_9": "so me āditova laddhiṁ mā viddhaṁsetū”ti cintetvā attano laddhiṁ pariharanto “oḷārikaṁ kho”tiādimāha.",
  "atk-s0101a9:31_10": "Athassa bhagavā tattha dosaṁ dassento “oḷāriko ca hi te”tiādimāha.",
  "atk-s0101a9:31_11": "Tattha evaṁ santanti evaṁ sante.",
  "atk-s0101a9:31_12": "Bhummatthe hi etaṁ upayogavacanaṁ.",
  "atk-s0101a9:31_13": "Evaṁ santaṁ attānaṁ paccāgacchato tavāti ayaṁ vā ettha attho.",
  "atk-s0101a9:31_14": "Catunnaṁ khandhānaṁ ekuppādekanirodhattā kiñcāpi yā saññā uppajjati,",
  "atk-s0101a9:31_15": "sāva nirujjhati.",
  "atk-s0101a9:31_16": "Aparāparaṁ upādāya pana “aññā ca saññā uppajjanti,",
  "atk-s0101a9:31_17": "aññā ca saññā nirujjhantī”ti vuttaṁ.",
  "atk-s0101a9:32_0": "418- 420.",
  "atk-s0101a9:32_1": "Idāni aññaṁ laddhiṁ dassento –",
  "atk-s0101a9:32_2": "“manomayaṁ kho ahaṁ,",
  "atk-s0101a9:32_3": "bhante”tiādiṁ vatvā tatrāpi dose dinne yathā nāma ummattako yāvassa saññā nappatiṭṭhāti,",
  "atk-s0101a9:32_4": "tāva aññaṁ gahetvā aññaṁ vissajjeti,",
  "atk-s0101a9:32_5": "saññāpatiṭṭhānakāle pana vattabbameva vadati,",
  "atk-s0101a9:32_6": "evameva aññaṁ gahetvā aññaṁ vissajjetvā idāni attano laddhiṁyeva vadanto “arūpī kho”tiādimāha.",
  "atk-s0101a9:32_7": "Tatrāpi yasmā so saññāya uppādanirodhaṁ icchati,",
  "atk-s0101a9:32_8": "attānaṁ pana sassataṁ maññati.",
  "atk-s0101a9:32_9": "Tasmā tathevassa dosaṁ dassento bhagavā “evaṁ santampī”tiādimāha.",
  "atk-s0101a9:32_10": "Tato paribbājako micchādassanena abhibhūtattā bhagavatā vuccamānampi taṁ nānattaṁ ajānanto “sakkā panetaṁ, bhante,",
  "atk-s0101a9:32_11": "mayā”tiādimāha.",
  "atk-s0101a9:32_12": "Athassa bhagavā yasmā so saññāya uppādanirodhaṁ passantopi saññāmayaṁ attānaṁ niccameva maññati.",
  "atk-s0101a9:32_13": "Tasmā “dujjānaṁ kho”tiādimāha.",
  "atk-s0101a9:33_0": "Tatthāyaṁ saṅkhepattho –",
  "atk-s0101a9:33_1": "tava aññā diṭṭhi,",
  "atk-s0101a9:33_2": "aññā khanti,",
  "atk-s0101a9:33_3": "aññā ruci,",
  "atk-s0101a9:33_4": "aññathāyeva te dassanaṁ pavattaṁ,",
  "atk-s0101a9:33_5": "aññadeva ca te khamati ceva ruccati ca,",
  "atk-s0101a9:33_6": "aññatra ca te āyogo,",
  "atk-s0101a9:33_7": "aññissāyeva paṭipattiyā yuttapayuttatā,",
  "atk-s0101a9:33_8": "aññattha ca te ācariyakaṁ,",
  "atk-s0101a9:33_9": "aññasmiṁ titthāyatane ācariyabhāvo.",
  "atk-s0101a9:33_10": "Tena tayā evaṁ aññadiṭṭhikena aññakhantikena aññarucikena aññatrāyogena aññatrācariyakena dujjānaṁ etanti.",
  "atk-s0101a9:33_11": "Atha paribbājako –",
  "atk-s0101a9:33_12": "“saññā vā purisassa attā hotu,",
  "atk-s0101a9:33_13": "aññā vā saññā,",
  "atk-s0101a9:33_14": "taṁ sassatādi bhāvamassa pucchissa”nti puna “kiṁ pana bhante”tiādimāha.",
  "atk-s0101a9:34_0": "Tattha lokoti attānaṁ sandhāya vadati.",
  "atk-s0101a9:34_1": "Na hetaṁ poṭṭhapāda atthasañhitanti poṭṭhapāda etaṁ diṭṭhigataṁ na idhalokaparalokaatthanissitaṁ,",
  "atk-s0101a9:34_2": "na attatthaparatthanissitaṁ.",
  "atk-s0101a9:34_3": "Na dhammasaṁhitanti na navalokuttaradhammanissitaṁ.",
  "atk-s0101a9:34_4": "Nādibrahmacariyakanti sikkhattayasaṅkhātassa sāsanabrahmacariyakassa na ādimattaṁ,",
  "atk-s0101a9:34_5": "adhisīlasikkhāmattampi na hoti.",
  "atk-s0101a9:34_6": "Na nibbidāyāti saṁsāravaṭṭe nibbindanatthāya na saṁvattati.",
  "atk-s0101a9:34_7": "Navirāgāyāti vaṭṭavirāgatthāya na saṁvattati.",
  "atk-s0101a9:34_8": "Na nirodhāyāti vaṭṭassa nirodhakaraṇatthāya na saṁvattati.",
  "atk-s0101a9:34_9": "Na upasamāyāti vaṭṭassa vūpasamanatthāya na saṁvattati.",
  "atk-s0101a9:34_10": "Na abhiññāyāti vaṭṭābhijānanāya paccakkhakiriyāya na saṁvattati.",
  "atk-s0101a9:34_11": "Na sambodhāyāti vaṭṭasambujjhanatthāya na saṁvattati.",
  "atk-s0101a9:34_12": "Na nibbānāyāti amatamahānibbānassa paccakkhakiriyāya na saṁvattati.",
  "atk-s0101a9:35_0": "Idaṁ dukkhantiādīsu taṇhaṁ ṭhapetvā tebhūmakā pañcakkhandhā dukkhanti,",
  "atk-s0101a9:35_1": "tasseva dukkhassa pabhāvanato sappaccayā taṇhā dukkhasamudayoti.",
  "atk-s0101a9:35_2": "Ubhinnaṁ appavatti dukkhanirodhoti,",
  "atk-s0101a9:35_3": "ariyo aṭṭhaṅgiko maggo dukkhanirodhagāminī paṭipadāti mayā byākatanti attho.",
  "atk-s0101a9:35_4": "Evañca pana vatvā bhagavā “imassa paribbājakassa maggapātubhāvo vā phalasacchikiriyā vā natthi,",
  "atk-s0101a9:35_5": "mayhañca bhikkhācāravelā”ti cintetvā tuṇhī ahosi.",
  "atk-s0101a9:35_6": "Paribbājakopi taṁ ākāraṁ ñatvā bhagavato gamanakālaṁ ārocento viya “evameta”ntiādimāha.",
  "atk-s0101a9:36_0": "421.Vācāsannitodakenāti vacanapatodena.",
  "atk-s0101a9:36_1": "Sañjhabbharimakaṁsūti sañjhabbharitaṁ nirantaraṁ phuṭṭhaṁ akaṁsu,",
  "atk-s0101a9:36_2": "upari vijjhiṁsūti vuttaṁ hoti.",
  "atk-s0101a9:36_3": "Bhūtanti sabhāvato vijjamānaṁ. Tacchaṁ,",
  "atk-s0101a9:36_4": "tathanti tasseva vevacanaṁ.",
  "atk-s0101a9:36_5": "Dhammaṭṭhitatanti navalokuttaradhammesu ṭhitasabhāvaṁ.",
  "atk-s0101a9:36_6": "Dhammaniyāmatanti lokuttaradhammaniyāmataṁ.",
  "atk-s0101a9:36_7": "Buddhānañhi catusaccavinimuttā kathā nāma natthi.",
  "atk-s0101a9:36_8": "Tasmā sā edisā hoti.",
  "atk-s0101a9:37_0": "Cittahatthisāriputtapoṭṭhapādavatthuvaṇṇanā",
  "atk-s0101a9:38_0": "422.Citto ca hatthisāriputtoti so kira sāvatthiyaṁ hatthiācariyassa putto bhagavato santike pabbajitvā",
  "atk-s0101a9:38_1": "tīṇi piṭakāni uggahetvā sukhumesu atthantaresu kusalo ahosi,",
  "atk-s0101a9:38_2": "pubbe katapāpakammavasena pana sattavāre vibbhamitvā gihi jāto.",
  "atk-s0101a9:38_3": "Kassapasammāsambuddhassa kira sāsane dve sahāyakā ahesuṁ,",
  "atk-s0101a9:38_4": "aññamaññaṁ samaggā ekatova sajjhāyanti.",
  "atk-s0101a9:38_5": "Tesu eko anabhirato gihibhāve cittaṁ uppādetvā itarassa ārocesi.",
  "atk-s0101a9:38_6": "So gihibhāve ādīnavaṁ pabbajjāya ānisaṁsaṁ dassetvā taṁ ovadi.",
  "atk-s0101a9:38_7": "So taṁ sutvā abhiramitvā punekadivasaṁ tādise citte uppanne taṁ etadavoca “mayhaṁ āvuso evarūpaṁ cittaṁ uppajjati –",
  "atk-s0101a9:38_8": "‘imāhaṁ pattacīvaraṁ tuyhaṁ dassāmī’ti”.",
  "atk-s0101a9:38_9": "So pattacīvaralobhena tassa gihibhāve ānisaṁsaṁ dassetvā pabbajjāya ādīnavaṁ kathesi.",
  "atk-s0101a9:38_10": "Athassa taṁ sutvāva gihibhāvato cittaṁ virajjitvā pabbajjāyameva abhirami.",
  "atk-s0101a9:38_11": "Evamesa tadā sīlavantassa bhikkhuno gihibhāve ānisaṁsakathāya kathitattā idāni cha vāre vibbhamitvā sattame vāre pabbajito.",
  "atk-s0101a9:38_12": "Mahāmoggallānassa,",
  "atk-s0101a9:38_13": "mahākoṭṭhikattherassa ca abhidhammakathaṁ kathentānaṁ antarantarā kathaṁ opāteti.",
  "atk-s0101a9:38_14": "Atha naṁ mahākoṭṭhikatthero apasādeti.",
  "atk-s0101a9:38_15": "So mahāsāvakassa kathite patiṭṭhātuṁ asakkonto vibbhamitvā gihi jāto.",
  "atk-s0101a9:38_16": "Poṭṭhapādassa panāyaṁ gihisahāyako hoti.",
  "atk-s0101a9:38_17": "Tasmā vibbhamitvā dvīhatīhaccayena poṭṭhapādassa santikaṁ gato.",
  "atk-s0101a9:38_18": "Atha naṁ so disvā “samma kiṁ tayā kataṁ,",
  "atk-s0101a9:38_19": "evarūpassa nāma satthu sāsanā apasakkantosi,",
  "atk-s0101a9:38_20": "ehi pabbajituṁ idāni te vaṭṭatī”ti taṁ gahetvā bhagavato santikaṁ agamāsi.",
  "atk-s0101a9:38_21": "Tena vuttaṁ “citto ca hatthisāriputto poṭṭhapādo ca paribbājako”ti.",
  "atk-s0101a9:39_0": "423.Andhāti paññācakkhuno natthitāya andhā,",
  "atk-s0101a9:39_1": "tasseva abhāvena acakkhukā.",
  "atk-s0101a9:39_2": "Tvaṁyeva nesaṁ eko cakkhumāti subhāsitadubbhāsitajānanabhāvamattena paññācakkhunā cakkhumā.",
  "atk-s0101a9:39_3": "Ekaṁsikāti ekakoṭṭhāsā.",
  "atk-s0101a9:39_4": "Paññattāti ṭhapitā.",
  "atk-s0101a9:39_5": "Anekaṁsikāti na ekakoṭṭhāsā ekeneva koṭṭhāsena sassatāti vā asassatāti vā na vuttāti attho.",
  "atk-s0101a9:40_0": "Ekaṁsikadhammavaṇṇanā",
  "atk-s0101a9:41_0": "424-",
  "atk-s0101a9:41_1": "425.Santi poṭṭhapādāti idaṁ bhagavā kasmā ārabhi?",
  "atk-s0101a9:41_2": "Bāhirakehi paññāpitaniṭṭhāya aniyyānikabhāvadassanatthaṁ.",
  "atk-s0101a9:41_3": "Sabbe hi titthiyā yathā bhagavā amataṁ nibbānaṁ,",
  "atk-s0101a9:41_4": "evaṁ attano attano samaye lokathupikādivasena niṭṭhaṁ paññapenti,",
  "atk-s0101a9:41_5": "sā ca na niyyānikā.",
  "atk-s0101a9:41_6": "Yathā paññattā hutvā na niyyāti na gacchati,",
  "atk-s0101a9:41_7": "aññadatthu paṇḍitehi paṭikkhittā nivattati,",
  "atk-s0101a9:41_8": "taṁ dassetuṁ bhagavā evamāha.",
  "atk-s0101a9:41_9": "Tattha ekantasukhaṁ lokaṁ jānaṁ passanti puratthimāya disāya ekantasukho loko pacchimādīnaṁ vā aññatarāyāti evaṁ jānantā evaṁ passantā viharatha.",
  "atk-s0101a9:41_10": "Diṭṭhapubbāni kho tasmiṁ loke manussānaṁ sarīrasaṇṭhānādīnīti.",
  "atk-s0101a9:41_11": "Appāṭihīrakatanti appāṭihīrakataṁ paṭiharaṇavirahitaṁ,",
  "atk-s0101a9:41_12": "aniyyānikanti vuttaṁ hoti.",
  "atk-s0101a9:42_0": "426-427.Janapadakalyāṇīti janapade aññāhi itthīhi vaṇṇasaṇṭhānavilāsākappādīhi asadisā.",
  "atk-s0101a9:43_0": "Tayoattapaṭilābhavaṇṇanā",
  "atk-s0101a9:44_0": "428.",
  "atk-s0101a9:44_1": "Evaṁ bhagavā paresaṁ niṭṭhāya aniyyānikattaṁ dassetvā attano niṭṭhāya niyyānikabhāvaṁ dassetuṁ “tayo kho me poṭṭhapādā”tiādimāha.",
  "atk-s0101a9:44_2": "Tattha attapaṭilābhoti attabhāvapaṭilābho,",
  "atk-s0101a9:44_3": "ettha ca bhagavā tīhi attabhāvapaṭilābhehi tayo bhave dassesi.",
  "atk-s0101a9:44_4": "Oḷārikattabhāvapaṭilābhena avīcito paṭṭhāya paranimmitavasavattipariyosānaṁ kāmabhavaṁ dassesi.",
  "atk-s0101a9:44_5": "Manomayaattabhāvapaṭilābhena paṭhamajjhānabhūmito paṭṭhāya akaniṭṭhabrahmalokapariyosānaṁ rūpabhavaṁ dassesi.",
  "atk-s0101a9:44_6": "Arūpaattabhāvapaṭilābhena ākāsānañcāyatanabrahmalokato paṭṭhāya nevasaññānāsaññāyatanabrahmalokapariyosānaṁ arūpabhavaṁ dassesi.",
  "atk-s0101a9:44_7": "Saṁkilesikā dhammā nāma dvādasa akusalacittuppādā.",
  "atk-s0101a9:44_8": "Vodāniyā dhammā nāma samathavipassanā.",
  "atk-s0101a9:45_0": "429.Paññāpāripūriṁvepullattanti maggapaññāphalapaññānaṁ pāripūriñceva vipulabhāvañca.",
  "atk-s0101a9:45_1": "Pāmujjanti taruṇapīti.",
  "atk-s0101a9:45_2": "Pītīti balavatuṭṭhi.",
  "atk-s0101a9:45_3": "Kiṁ vuttaṁ hoti?",
  "atk-s0101a9:45_4": "Yaṁ avocumha “sayaṁ abhiññā sacchikatvā upasampajja vihiratī”ti,",
  "atk-s0101a9:45_5": "tattha tassa evaṁ viharato taṁ pāmojjañceva bhavissati,",
  "atk-s0101a9:45_6": "pīti ca nāmakāyapassaddhi ca sati ca sūpaṭṭhitā uttamañāṇañca sukho ca vihāro.",
  "atk-s0101a9:45_7": "Sabbavihāresu ca ayameva vihāro “sukho”ti vattuṁ yutto “upasanto paramamadhuro”ti.",
  "atk-s0101a9:45_8": "Tattha paṭhamajjhāne pāmojjādayo chapi dhammā labbhanti,",
  "atk-s0101a9:45_9": "dutiyajjhāne dubbalapītisaṅkhātaṁ pāmojjaṁ nivattati,",
  "atk-s0101a9:45_10": "sesā pañca labbhanti.",
  "atk-s0101a9:45_11": "Tatiye pīti nivattati,",
  "atk-s0101a9:45_12": "sesā cattāro labbhanti.",
  "atk-s0101a9:45_13": "Tathā catutthe.",
  "atk-s0101a9:45_14": "Imesu catūsu jhānesu sampasādanasutte suddhavipassanā pādakajjhānameva kathitaṁ.",
  "atk-s0101a9:45_15": "Pāsādikasutte catūhi maggehi saddhiṁ vipassanā kathitā.",
  "atk-s0101a9:45_16": "Dasuttarasutte catutthajjhānikaphalasamāpatti kathitā.",
  "atk-s0101a9:45_17": "Imasmiṁ poṭṭhapādasutte pāmojjaṁ pītivevacanameva katvā dutiyajjhānikaphalasamāpattināma kathitāti veditabbā.",
  "atk-s0101a9:46_0": "432-",
  "atk-s0101a9:46_1": "437.Ayaṁ vā soti ettha vā saddo vibhāvanattho hoti.",
  "atk-s0101a9:46_2": "Ayaṁ soti evaṁ vibhāvetvā pakāsetvā byākareyyāma.",
  "atk-s0101a9:46_3": "Yathāpare “ekantasukhaṁ attānaṁ sañjānāthā”ti puṭṭhā “no”ti vadanti,",
  "atk-s0101a9:46_4": "na evaṁ vadāmāti attho.",
  "atk-s0101a9:46_5": "Sappāṭihīrakatanti sappāṭiharaṇaṁ,",
  "atk-s0101a9:46_6": "niyyānikanti attho.",
  "atk-s0101a9:46_7": "Mogho hotīti tuccho hoti,",
  "atk-s0101a9:46_8": "natthi so tasmiṁ samayeti adhippāyo.",
  "atk-s0101a9:46_9": "Sacco hotīti bhūto hoti,",
  "atk-s0101a9:46_10": "sveva tasmiṁ samaye sacco hotīti attho.",
  "atk-s0101a9:46_11": "Ettha panāyaṁ citto attano asabbaññutāya tayo attapaṭilābhe kathetvā attapaṭilābho nāma paññattimattaṁ etanti uddharituṁ nāsakkhi,",
  "atk-s0101a9:46_12": "attapaṭilābho tveva niyyātesi.",
  "atk-s0101a9:46_13": "Athassa bhagavā rūpādayo cettha dhammā,",
  "atk-s0101a9:46_14": "attapaṭilābhoti pana nāmamattametaṁ,",
  "atk-s0101a9:46_15": "tesu tesu rūpādīsu sati evarūpā vohārā hontīti dassetukāmo tasseva kathaṁ gahetvā nāmapaññattivasena niyyātanatthaṁ “yasmiṁ citta samaye”tiādimāha.",
  "atk-s0101a9:47_0": "438.",
  "atk-s0101a9:47_1": "Evañca pana vatvā paṭipucchitvā vinayanatthaṁ puna “sace taṁ, citta,",
  "atk-s0101a9:47_2": "evaṁ puccheyyu”ntiādimāha.",
  "atk-s0101a9:47_3": "Tattha yo me ahosi atīto attapaṭilābho,",
  "atk-s0101a9:47_4": "sveva me attapaṭilābho,",
  "atk-s0101a9:47_5": "tasmiṁ samaye sacco ahosi,",
  "atk-s0101a9:47_6": "mogho anāgato mogho paccuppannoti ettha tāva imamatthaṁ dasseti –",
  "atk-s0101a9:47_7": "yasmā ye te atītā dhammā,",
  "atk-s0101a9:47_8": "te etarahi natthi,",
  "atk-s0101a9:47_9": "ahesunti pana saṅkhyaṁ gatā,",
  "atk-s0101a9:47_10": "tasmā sopi me attapaṭilābho tasmiṁyeva samaye sacco ahosi.",
  "atk-s0101a9:47_11": "Anāgatapaccuppannānaṁ pana dhammānaṁ tadā abhāvā tasmiṁ samaye “mogho anāgato,",
  "atk-s0101a9:47_12": "mogho paccuppanno”ti,",
  "atk-s0101a9:47_13": "evaṁ atthato nāmamattameva attapaṭilābhaṁ paṭijānāti.",
  "atk-s0101a9:47_14": "Anāgatapaccuppannesupi eseva nayo.",
  "atk-s0101a9:48_0": "439- 443.",
  "atk-s0101a9:48_1": "Atha bhagavā tassa byākaraṇena saddhiṁ attano byākaraṇaṁ saṁsandituṁ “evameva kho cittā”tiādīni vatvā",
  "atk-s0101a9:48_2": "puna opammato tamatthaṁ sādhento “seyyathāpi citta gavā khīra”ntiādimāha.",
  "atk-s0101a9:48_3": "Tatrāyaṁ saṅkhepattho,",
  "atk-s0101a9:48_4": "yathā gavā khīraṁ,",
  "atk-s0101a9:48_5": "khīrādīhi ca dadhiādīni bhavanti,",
  "atk-s0101a9:48_6": "tattha yasmiṁ samaye khīraṁ hoti,",
  "atk-s0101a9:48_7": "na tasmiṁ samaye dadhīti vā navanītādīsu vā aññataranti saṅkhyaṁ niruttiṁ nāmaṁ vohāraṁ gacchati. Kasmā?",
  "atk-s0101a9:48_8": "Ye dhamme upādāya dadhītiādi vohārā honti,",
  "atk-s0101a9:48_9": "tesaṁ abhāvā.",
  "atk-s0101a9:48_10": "Atha kho khīraṁ tveva tasmiṁ samaye saṅkhyaṁ gacchati. Kasmā?",
  "atk-s0101a9:48_11": "Ye dhamme upādāya khīranti saṅkhyā nirutti nāmaṁ vohāro hoti,",
  "atk-s0101a9:48_12": "tesaṁ bhāvāti.",
  "atk-s0101a9:48_13": "Esa nayo sabbattha.",
  "atk-s0101a9:48_14": "Imā kho cittāti oḷāriko attapaṭilābho iti ca manomayo attapaṭilābho iti ca arūpo attapaṭilābho iti ca",
  "atk-s0101a9:48_15": "imā kho citta lokasamaññā loke samaññāmattakāni samanujānanamattakāni etāni.",
  "atk-s0101a9:48_16": "Tathā lokaniruttimattakāni vacanapathamattakāni vohāramattakāni nāmapaṇṇattimattakāni etānīti.",
  "atk-s0101a9:48_17": "Evaṁ bhagavā heṭṭhā tayo attapaṭilābhe kathetvā idāni sabbametaṁ vohāramattakanti vadati. Kasmā?",
  "atk-s0101a9:48_18": "Yasmā paramatthato satto nāma natthi,",
  "atk-s0101a9:48_19": "suñño tuccho esa loko.",
  "atk-s0101a9:49_0": "Buddhānaṁ pana dve kathā sammutikathā ca paramatthakathā ca.",
  "atk-s0101a9:49_1": "Tattha “satto poso devo brahmā”tiādikā “sammutikathā” nāma.",
  "atk-s0101a9:49_2": "“Aniccaṁ dukkhamanattā khandhā dhātuyo āyatanāni satipaṭṭhānā sammappadhānā”tiādikā paramatthakathā nāma.",
  "atk-s0101a9:49_3": "Tattha yo sammutidesanāya “satto”ti vā “poso”ti vā “devo”ti vā “brahmā”ti vā vutte vijānituṁ paṭivijjhituṁ",
  "atk-s0101a9:49_4": "niyyātuṁ arahattajayaggāhaṁ gahetuṁ sakkoti,",
  "atk-s0101a9:49_5": "tassa bhagavā āditova “satto”ti vā “poso”ti vā “devo”ti vā “brahmā”ti vā katheti,",
  "atk-s0101a9:49_6": "yo paramatthadesanāya “anicca”nti vā “dukkha”nti vātiādīsu aññataraṁ sutvā vijānituṁ paṭivijjhituṁ niyyātuṁ arahattajayaggāhaṁ gahetuṁ sakkoti,",
  "atk-s0101a9:49_7": "tassa “anicca”nti vā “dukkha”nti vātiādīsu aññatarameva katheti.",
  "atk-s0101a9:49_8": "Tathā sammutikathāya bujjhanakasattassāpi na paṭhamaṁ paramatthakathaṁ katheti.",
  "atk-s0101a9:49_9": "Sammutikathāya pana bodhetvā pacchā paramatthakathaṁ katheti.",
  "atk-s0101a9:49_10": "Paramatthakathāya bujjhanakasattassāpi na paṭhamaṁ sammutikathaṁ katheti.",
  "atk-s0101a9:49_11": "Paramatthakathāya pana bodhetvā pacchā sammutikathaṁ katheti.",
  "atk-s0101a9:49_12": "Pakatiyā pana paṭhamameva paramatthakathaṁ kathentassa desanā lūkhākārā hoti,",
  "atk-s0101a9:49_13": "tasmā buddhā paṭhamaṁ sammutikathaṁ kathetvā pacchā paramatthakathaṁ kathenti.",
  "atk-s0101a9:49_14": "Sammutikathaṁ kathentāpi saccameva sabhāvameva amusāva kathenti.",
  "atk-s0101a9:49_15": "Paramatthakathaṁ kathentāpi saccameva sabhāvameva amusāva kathenti.",
  "atk-s0101a9:50_0": "Duve saccāni akkhāsi, sambuddho vadataṁ varo;",
  "atk-s0101a9:51_0": "Sammutiṁ paramatthañca, tatiyaṁ nūpalabbhati.",
  "atk-s0101a9:52_0": "Saṅketavacanaṁ saccaṁ, lokasammutikāraṇaṁ;",
  "atk-s0101a9:53_0": "Paramatthavacanaṁ saccaṁ, dhammānaṁ bhūtalakkhaṇanti.",
  "atk-s0101a9:54_0": "Yāhi tathāgato voharati aparāmasanti yāhi lokasamaññāhi lokaniruttīhi tathāgato taṇhāmānadiṭṭhiparāmāsānaṁ",
  "atk-s0101a9:54_1": "abhāvā aparāmasanto voharatīti desanaṁ vinivaṭṭetvā arahattanikūṭena niṭṭhāpesi.",
  "atk-s0101a9:54_2": "Sesaṁ sabbattha uttānatthamevāti.",
  "atk-s0101a9:55_0": "Iti sumaṅgalavilāsiniyā dīghanikāyaṭṭhakathāyaṁ",
  "atk-s0101a9:56_0": "Poṭṭhapādasuttavaṇṇanā niṭṭhitā."
}