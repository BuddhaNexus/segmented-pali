{
  "pli-tv-pvr2.10:0.1_0": "Parivāra",
  "pli-tv-pvr2.10:0.2_0": "Bhikkhunivibhaṅga",
  "pli-tv-pvr2.10:0.3_0": "Dutiyabhāga",
  "pli-tv-pvr2.10:0.4_0": "Katāpattivāra",
  "pli-tv-pvr2.10:1.0_0": "1. Pārājikakaṇḍa",
  "pli-tv-pvr2.10:1.1_0": "Kāyasaṁsaggaṁ sādiyanapaccayā kati āpattiyo āpajjati?",
  "pli-tv-pvr2.10:1.2_0": "Kāyasaṁsaggaṁ sādiyanapaccayā pañca āpattiyo āpajjati.",
  "pli-tv-pvr2.10:1.3_0": "Avassutā bhikkhunī avassutassa purisapuggalassa adhakkhakaṁ ubbhajāṇumaṇḍalaṁ gahaṇaṁ sādiyati,",
  "pli-tv-pvr2.10:1.3_1": "āpatti pārājikassa;",
  "pli-tv-pvr2.10:1.4_0": "bhikkhu kāyena kāyaṁ āmasati, āpatti saṅghādisesassa;",
  "pli-tv-pvr2.10:1.5_0": "kāyena kāyapaṭibaddhaṁ āmasati, āpatti thullaccayassa;",
  "pli-tv-pvr2.10:1.6_0": "kāyapaṭibaddhena kāyapaṭibaddhaṁ āmasati, āpatti dukkaṭassa;",
  "pli-tv-pvr2.10:1.7_0": "aṅgulipatodake pācittiyaṁ—",
  "pli-tv-pvr2.10:1.8_0": "kāyasaṁsaggaṁ sādiyanapaccayā imā pañca āpattiyo āpajjati.",
  "pli-tv-pvr2.10:2.1_0": "Vajjappaṭicchādanapaccayā kati āpattiyo āpajjati?",
  "pli-tv-pvr2.10:2.2_0": "Vajjappaṭicchādanapaccayā catasso āpattiyo āpajjati.",
  "pli-tv-pvr2.10:2.3_0": "Bhikkhunī jānaṁ pārājikaṁ dhammaṁ paṭicchādeti, āpatti pārājikassa;",
  "pli-tv-pvr2.10:2.4_0": "vematikā paṭicchādeti, āpatti thullaccayassa;",
  "pli-tv-pvr2.10:2.5_0": "bhikkhu saṅghādisesaṁ paṭicchādeti, āpatti pācittiyassa;",
  "pli-tv-pvr2.10:2.6_0": "ācāravipattiṁ paṭicchādeti, āpatti dukkaṭassa—",
  "pli-tv-pvr2.10:2.7_0": "vajjappaṭicchādanapaccayā imā catasso āpattiyo āpajjati.",
  "pli-tv-pvr2.10:3.1_0": "Yāvatatiyaṁ samanubhāsanāya na paṭinissajjanapaccayā kati āpattiyo āpajjati?",
  "pli-tv-pvr2.10:3.2_0": "Yāvatatiyaṁ samanubhāsanāya na paṭinissajjanapaccayā pañca āpattiyo āpajjati.",
  "pli-tv-pvr2.10:3.3_0": "Ukkhittānuvattikā bhikkhunī yāvatatiyaṁ samanubhāsanāya na paṭinissajjati, ñattiyā dukkaṭaṁ;",
  "pli-tv-pvr2.10:3.4_0": "dvīhi kammavācāhi thullaccayā;",
  "pli-tv-pvr2.10:3.5_0": "kammavācāpariyosāne āpatti pārājikassa;",
  "pli-tv-pvr2.10:3.6_0": "bhedakānuvattikā bhikkhunī yāvatatiyaṁ samanubhāsanāya na paṭinissajjati, āpatti saṅghādisesassa;",
  "pli-tv-pvr2.10:3.7_0": "pāpikāya diṭṭhiyā yāvatatiyaṁ samanubhāsanāya na paṭinissajjati, āpatti pācittiyassa—",
  "pli-tv-pvr2.10:3.8_0": "yāvatatiyaṁ samanubhāsanāya na paṭinissajjanapaccayā imā pañca āpattiyo āpajjati.",
  "pli-tv-pvr2.10:4.1_0": "Aṭṭhamaṁ vatthuṁ paripūraṇapaccayā kati āpattiyo āpajjati?",
  "pli-tv-pvr2.10:4.2_0": "Aṭṭhamaṁ vatthuṁ paripūraṇapaccayā tisso āpattiyo āpajjati.",
  "pli-tv-pvr2.10:4.3_0": "Purisena—“itthannāmaṁ okāsaṁ āgacchā”ti vuttā gacchati, āpatti dukkaṭassa;",
  "pli-tv-pvr2.10:4.4_0": "purisassa hatthapāsaṁ okkantamatte āpatti thullaccayassa;",
  "pli-tv-pvr2.10:4.5_0": "aṭṭhamaṁ vatthuṁ paripūreti, āpatti pārājikassa—",
  "pli-tv-pvr2.10:4.6_0": "aṭṭhamaṁ vatthuṁ paripūraṇapaccayā imā tisso āpattiyo āpajjati.",
  "pli-tv-pvr2.10:4.7_0": "Pārājikā niṭṭhitā.",
  "pli-tv-pvr2.10:5.0_0": "2. Saṅghādisesakaṇḍādi",
  "pli-tv-pvr2.10:5.1_0": "Ussayavādikā bhikkhunī aḍḍaṁ karaṇapaccayā tisso āpattiyo āpajjati.",
  "pli-tv-pvr2.10:5.2_0": "Ekassa āroceti, āpatti dukkaṭassa;",
  "pli-tv-pvr2.10:5.3_0": "dutiyassa āroceti, āpatti thullaccayassa;",
  "pli-tv-pvr2.10:5.4_0": "aḍḍapariyosāne āpatti saṅghādisesassa.",
  "pli-tv-pvr2.10:6.1_0": "Coriṁ vuṭṭhāpanapaccayā tisso āpattiyo āpajjati.",
  "pli-tv-pvr2.10:6.2_0": "Ñattiyā dukkaṭaṁ;",
  "pli-tv-pvr2.10:6.3_0": "dvīhi kammavācāhi thullaccayā;",
  "pli-tv-pvr2.10:6.4_0": "kammavācāpariyosāne āpatti saṅghādisesassa.",
  "pli-tv-pvr2.10:7.1_0": "Ekā gāmantaraṁ gamanapaccayā tisso āpattiyo āpajjati.",
  "pli-tv-pvr2.10:7.2_0": "Gacchati, āpatti dukkaṭassa;",
  "pli-tv-pvr2.10:7.3_0": "paṭhamaṁ pādaṁ parikkhepaṁ atikkāmeti, āpatti thullaccayassa;",
  "pli-tv-pvr2.10:7.4_0": "dutiyaṁ pādaṁ atikkāmeti, āpatti saṅghādisesassa.",
  "pli-tv-pvr2.10:8.1_0": "Samaggena saṅghena ukkhittaṁ bhikkhuniṁ dhammena vinayena satthusāsanena anapaloketvā kārakasaṅghaṁ anaññāya",
  "pli-tv-pvr2.10:8.1_1": "gaṇassa chandaṁ osāraṇapaccayā tisso āpattiyo āpajjati.",
  "pli-tv-pvr2.10:8.2_0": "Ñattiyā dukkaṭaṁ;",
  "pli-tv-pvr2.10:8.3_0": "dvīhi kammavācāhi thullaccayā;",
  "pli-tv-pvr2.10:8.4_0": "kammavācāpariyosāne āpatti saṅghādisesassa.",
  "pli-tv-pvr2.10:9.1_0": "Avassutā bhikkhunī avassutassa purisapuggalassa hatthato khādanīyaṁ vā bhojanīyaṁ vā sahatthā paṭiggahetvā bhuñjanapaccayā tisso āpattiyo āpajjati.",
  "pli-tv-pvr2.10:9.2_0": "“Khādissāmi bhuñjissāmī”ti paṭiggaṇhāti, āpatti thullaccayassa;",
  "pli-tv-pvr2.10:9.3_0": "ajjhohāre ajjhohāre āpatti saṅghādisesassa;",
  "pli-tv-pvr2.10:9.4_0": "udakadantaponaṁ paṭiggaṇhāti, āpatti dukkaṭassa.",
  "pli-tv-pvr2.10:10.1_0": "“Kiṁ te, ayye,",
  "pli-tv-pvr2.10:10.1_1": "eso purisapuggalo karissati avassuto vā anavassuto vā,",
  "pli-tv-pvr2.10:10.1_2": "yato tvaṁ anavassutā. Iṅgha, ayye,",
  "pli-tv-pvr2.10:10.1_3": "yaṁ te eso purisapuggalo deti khādanīyaṁ vā bhojanīyaṁ vā taṁ tvaṁ sahatthā paṭiggahetvā khāda vā bhuñja vā”ti,",
  "pli-tv-pvr2.10:10.1_4": "uyyojanapaccayā tisso āpattiyo āpajjati.",
  "pli-tv-pvr2.10:10.2_0": "Tassā vacanena khādissāmi bhuñjissāmīti paṭiggaṇhāti, āpatti dukkaṭassa;",
  "pli-tv-pvr2.10:10.3_0": "ajjhohāre ajjhohāre āpatti thullaccayassa;",
  "pli-tv-pvr2.10:10.4_0": "bhojanapariyosāne āpatti saṅghādisesassa.",
  "pli-tv-pvr2.10:11.1_0": "Kupitā bhikkhunī yāvatatiyaṁ samanubhāsanāya na paṭinissajjanapaccayā tisso āpattiyo āpajjati.",
  "pli-tv-pvr2.10:11.2_0": "Ñattiyā dukkaṭaṁ;",
  "pli-tv-pvr2.10:11.3_0": "dvīhi kammavācāhi thullaccayā;",
  "pli-tv-pvr2.10:11.4_0": "kammavācāpariyosāne āpatti saṅghādisesassa.",
  "pli-tv-pvr2.10:12.1_0": "Kismiñcideva adhikaraṇe paccākatā bhikkhunī yāvatatiyaṁ samanubhāsanāya na paṭinissajjanapaccayā tisso āpattiyo āpajjati.",
  "pli-tv-pvr2.10:12.2_0": "Ñattiyā dukkaṭaṁ;",
  "pli-tv-pvr2.10:12.3_0": "dvīhi kammavācāhi thullaccayā;",
  "pli-tv-pvr2.10:12.4_0": "kammavācāpariyosāne āpatti saṅghādisesassa.",
  "pli-tv-pvr2.10:13.1_0": "Saṁsaṭṭhā bhikkhunī yāvatatiyaṁ samanubhāsanāya na paṭinissajjanapaccayā tisso āpattiyo āpajjati.",
  "pli-tv-pvr2.10:13.2_0": "Ñattiyā dukkaṭaṁ;",
  "pli-tv-pvr2.10:13.3_0": "dvīhi kammavācāhi thullaccayā;",
  "pli-tv-pvr2.10:13.4_0": "kammavācāpariyosāne āpatti saṅghādisesassa.",
  "pli-tv-pvr2.10:14.1_0": "“Saṁsaṭṭhāva, ayye,",
  "pli-tv-pvr2.10:14.1_1": "tumhe viharatha,",
  "pli-tv-pvr2.10:14.1_2": "mā tumhe nānā viharitthā”ti uyyojentī yāvatatiyaṁ samanubhāsanāya na paṭinissajjanapaccayā tisso āpattiyo āpajjati.",
  "pli-tv-pvr2.10:14.2_0": "Ñattiyā dukkaṭaṁ;",
  "pli-tv-pvr2.10:14.3_0": "dvīhi kammavācāhi thullaccayā;",
  "pli-tv-pvr2.10:14.4_0": "kammavācāpariyosāne āpatti saṅghādisesassa.",
  "pli-tv-pvr2.10:15.1_0": "Dasa saṅghādisesā niṭṭhitā …pe….",
  "pli-tv-pvr2.10:16.1_0": "(Yathā heṭṭhā tathā vitthāretabbā paccayameva nānākaraṇaṁ)",
  "pli-tv-pvr2.10:17.1_0": "Dadhiṁ viññāpetvā bhuñjanapaccayā kati āpattiyo āpajjati?",
  "pli-tv-pvr2.10:17.2_0": "Dadhiṁ viññāpetvā bhuñjanapaccayā dve āpattiyo āpajjati.",
  "pli-tv-pvr2.10:17.3_0": "Bhuñjissāmīti paṭiggaṇhāti, āpatti dukkaṭassa;",
  "pli-tv-pvr2.10:17.4_0": "ajjhohāre ajjhohāre āpatti pāṭidesanīyassa—",
  "pli-tv-pvr2.10:17.5_0": "dadhiṁ viññāpetvā bhuñjanapaccayā imā dve āpattiyo āpajjati.",
  "pli-tv-pvr2.10:17.6_0": "Katāpattivāro niṭṭhito dutiyo."
}