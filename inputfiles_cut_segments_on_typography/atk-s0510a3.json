{
  "atk-s0510a3:0_0": "3. Subhūtivaggo",
  "atk-s0510a3:1_0": "1. Subhūtittheraapadānavaṇṇanā",
  "atk-s0510a3:2_0": "Himavantassāvidūretiādikaṁ āyasmato subhūtittherassa apadānaṁ.",
  "atk-s0510a3:2_1": "Ayampi purimabuddhesu katādhikāro tattha tattha bhave vivaṭṭūpanissayāni puññāni upacinanto ito kappasatasahassamatthake",
  "atk-s0510a3:2_2": "anuppanneyeva padumuttare bhagavati lokanāthe haṁsavatīnagare aññatarassa brāhmaṇamahāsālassa ekaputtako",
  "atk-s0510a3:2_3": "hutvā nibbatti,",
  "atk-s0510a3:2_4": "tassa nandamāṇavoti nāmaṁ akaṁsu.",
  "atk-s0510a3:2_5": "So vayappatto tayo vede uggaṇhitvā tattha sāraṁ apassanto attano parivārabhūtehi catucattālīsāya māṇavasahassehi",
  "atk-s0510a3:2_6": "saddhiṁ pabbatapāde isipabbajjaṁ pabbajitvā aṭṭha samāpattiyo pañcābhiññāyo ca nibbattesi.",
  "atk-s0510a3:2_7": "Antevāsikānampi kammaṭṭhānaṁ ācikkhi.",
  "atk-s0510a3:2_8": "Tepi nacirasseva jhānalābhino ahesuṁ.",
  "atk-s0510a3:3_0": "Tena ca samayena padumuttaro bhagavā loke uppajjitvā haṁsavatīnagaraṁ upanissāya viharanto ekadivasaṁ",
  "atk-s0510a3:3_1": "paccūsasamaye lokaṁ volokento nandatāpasassa antevāsikajaṭilānaṁ arahattūpanissayaṁ,",
  "atk-s0510a3:3_2": "nandatāpasassa ca dvīhaṅgehi samannāgatassa sāvakaṭṭhānantarassa patthanaṁ disvā pātova sarīrapaṭijagganaṁ",
  "atk-s0510a3:3_3": "katvā pubbaṇhasamaye pattacīvaramādāya aññaṁ kañci anāmantetvā sīho viya ekacaro nandatāpasassa antevāsikesu",
  "atk-s0510a3:3_4": "phalāphalatthāya gatesu “buddhabhāvaṁ me jānātū”ti passantasseva nandatāpasassa ākāsato otaritvā pathaviyaṁ",
  "atk-s0510a3:3_5": "patiṭṭhāsi.",
  "atk-s0510a3:3_6": "Nandatāpaso buddhānubhāvañceva lakkhaṇapāripūriñca disvā lakkhaṇamante sammasitvā “imehi lakkhaṇehi samannāgato",
  "atk-s0510a3:3_7": "nāma agāraṁ ajjhāvasanto rājā hoti cakkavattī,",
  "atk-s0510a3:3_8": "pabbajanto loke vivaṭacchedo sabbaññū buddho hoti,",
  "atk-s0510a3:3_9": "ayaṁ purisājānīyo nissaṁsayaṁ buddho”ti ñatvā paccuggamanaṁ katvā pañcapatiṭṭhitena vanditvā āsanaṁ paññāpetvā adāsi.",
  "atk-s0510a3:3_10": "Nisīdi bhagavā paññatte āsane.",
  "atk-s0510a3:3_11": "Nandatāpasopi attano anucchavikaṁ āsanaṁ gahetvā ekamantaṁ nisīdi.",
  "atk-s0510a3:3_12": "Tasmiṁ samaye catucattālīsasahassajaṭilā paṇītapaṇītāni ojavantāni phalāphalāni gahetvā ācariyassa santikaṁ",
  "atk-s0510a3:3_13": "sampattā buddhānañceva ācariyassa ca nisinnākāraṁ oloketvā āhaṁsu – “ācariya,",
  "atk-s0510a3:3_14": "mayaṁ ‘imasmiṁ loke tumhehi mahantataro natthī’ti vicarāma,",
  "atk-s0510a3:3_15": "ayaṁ pana puriso tumhehi mahantataro maññe”ti.",
  "atk-s0510a3:3_16": "Nandatāpaso – “tātā,",
  "atk-s0510a3:3_17": "kiṁ vadetha,",
  "atk-s0510a3:3_18": "tumhe sāsapena saddhiṁ aṭṭhasaṭṭhiyojanasatasahassubbedhaṁ sineruṁ upametuṁ icchatha,",
  "atk-s0510a3:3_19": "sabbaññubuddhena saddhiṁ mā maṁ upamitthā”ti āha.",
  "atk-s0510a3:3_20": "Atha te tāpasā –",
  "atk-s0510a3:3_21": "“sace ayaṁ orako abhavissa,",
  "atk-s0510a3:3_22": "na amhākaṁ ācariyo evaṁ upamaṁ āhareyya.",
  "atk-s0510a3:3_23": "Yāva mahāvatāyaṁ purisājānīyo”ti pādesu nipatitvā sirasā vandiṁsu.",
  "atk-s0510a3:3_24": "Atha te ācariyo āha – “tātā,",
  "atk-s0510a3:3_25": "amhākaṁ buddhānaṁ anucchaviko deyyadhammo natthi,",
  "atk-s0510a3:3_26": "bhagavā ca bhikkhācāravelāyaṁ idhāgato,",
  "atk-s0510a3:3_27": "tasmā mayaṁ yathābalaṁ deyyadhammaṁ dassāma,",
  "atk-s0510a3:3_28": "tumhehi yaṁ yaṁ paṇītaṁ phalāphalaṁ ābhataṁ,",
  "atk-s0510a3:3_29": "taṁ taṁ āharathā”ti āharāpetvā sahattheneva dhovitvā sayaṁ tathāgatassa patte patiṭṭhāpesi.",
  "atk-s0510a3:3_30": "Satthārā phalāphale paṭiggahitamatte devatā dibbojaṁ pakkhipiṁsu.",
  "atk-s0510a3:3_31": "Tāpaso udakampi sayameva parissāvetvā adāsi.",
  "atk-s0510a3:3_32": "Tato bhojanakiccaṁ niṭṭhāpetvā nisinne satthari sabbe antevāsike pakkositvā satthu santike sāraṇīyaṁ kathaṁ kathento nisīdi.",
  "atk-s0510a3:3_33": "Satthā “bhikkhusaṅgho āgacchatū”ti cintesi.",
  "atk-s0510a3:3_34": "Satthu cittaṁ ñatvā satasahassamattā khīṇāsavā āgantvā satthāraṁ vanditvā aṭṭhaṁsu.",
  "atk-s0510a3:4_0": "Atha nandatāpaso antevāsike āmantesi – “tātā,",
  "atk-s0510a3:4_1": "buddhānaṁ nisinnāsanampi nīcaṁ,",
  "atk-s0510a3:4_2": "samaṇasatasahassassapi āsanaṁ natthi.",
  "atk-s0510a3:4_3": "Tumhehi ajja uḷāraṁ bhagavato bhikkhusaṅghassa ca sakkāraṁ kātuṁ vaṭṭati,",
  "atk-s0510a3:4_4": "pabbatapādato vaṇṇagandhasampannāni pupphāni āharathā”ti āha.",
  "atk-s0510a3:4_5": "Acinteyyattā iddhivisayassa te muhutteneva vaṇṇagandharasasampannāni pupphāni āharitvā buddhānaṁ yojanappamāṇaṁ pupphāsanaṁ paññāpesuṁ.",
  "atk-s0510a3:4_6": "Aggasāvakānaṁ tigāvutaṁ,",
  "atk-s0510a3:4_7": "sesabhikkhūnaṁ aḍḍhayojanādibhedaṁ,",
  "atk-s0510a3:4_8": "saṅghanavakassa usabhamattaṁ paññāpesuṁ.",
  "atk-s0510a3:4_9": "Evaṁ paññattesu āsanesu nandatāpaso tathāgatassa purato añjaliṁ paggayha ṭhito, “bhante,",
  "atk-s0510a3:4_10": "amhākaṁ dīgharattaṁ hitāya sukhāya imaṁ pupphāsanaṁ āruyha nisīdathā”ti āha.",
  "atk-s0510a3:4_11": "Nisīdi bhagavā pupphāsane.",
  "atk-s0510a3:4_12": "Evaṁ nisinne satthari satthu ākāraṁ ñatvā bhikkhū attano attano pattāsane nisīdiṁsu.",
  "atk-s0510a3:4_13": "Nandatāpaso mahantaṁ pupphacchattaṁ gahetvā tathāgatassa matthake dhārento aṭṭhāsi.",
  "atk-s0510a3:4_14": "Satthā “tāpasānaṁ ayaṁ sakkāro mahapphalo hotū”ti nirodhasamāpattiṁ samāpajji.",
  "atk-s0510a3:4_15": "Satthu samāpannabhāvaṁ ñatvā bhikkhūpi samāpattiṁ samāpajjiṁsu.",
  "atk-s0510a3:4_16": "Tathāgate sattāhaṁ nirodhaṁ samāpajjitvā nisinne antevāsikā bhikkhācārakāle sampatte vanamūlaphalāphalaṁ",
  "atk-s0510a3:4_17": "paribhuñjitvā sesakāle buddhānaṁ añjaliṁ paggayha aṭṭhaṁsu.",
  "atk-s0510a3:4_18": "Nandatāpaso pana bhikkhācārampi agantvā pupphacchattaṁ dhārentoyeva sattāhaṁ pītisukheneva vītināmesi.",
  "atk-s0510a3:5_0": "Satthā nirodhato vuṭṭhāya araṇavihāriaṅgena dakkhiṇeyyaṅgena cāti dvīhi aṅgehi samannāgataṁ ekaṁ sāvakaṁ",
  "atk-s0510a3:5_1": "“isigaṇassa pupphāsanānumodanaṁ karohī”ti āṇāpesi.",
  "atk-s0510a3:5_2": "So cakkavattirañño santikā paṭiladdhamahālābho mahāyodho viya tuṭṭhamānaso attano visaye ṭhatvā tepiṭakaṁ buddhavacanaṁ sammasitvā anumodanamakāsi.",
  "atk-s0510a3:5_3": "Tassa desanāvasāne satthā sayaṁ dhammaṁ desesi.",
  "atk-s0510a3:5_4": "Satthu desanāvasāne sabbepi catucattālīsasahassatāpasā arahattaṁ pāpuṇiṁsu. Satthā –",
  "atk-s0510a3:5_5": "“etha bhikkhavo”ti hatthaṁ pasāresi.",
  "atk-s0510a3:5_6": "Tesaṁ tāvadeva kesamassū antaradhāyiṁsu.",
  "atk-s0510a3:5_7": "Aṭṭha parikkhārā sarīre paṭimukkāva ahesuṁ.",
  "atk-s0510a3:5_8": "Te saṭṭhivassikattherā viya satthāraṁ parivārayiṁsu.",
  "atk-s0510a3:5_9": "Nandatāpaso pana vikkhittacittatāya visesaṁ nādhigañchi.",
  "atk-s0510a3:5_10": "Tassa kira araṇavihārittherassa dhammaṁ sotuṁ āraddhakālato paṭṭhāya –",
  "atk-s0510a3:5_11": "“aho vatāhampi anāgate ekassa buddhassa sāsane iminā sāvakena laddhaguṇaṁ labheyya”nti cittaṁ udapādi.",
  "atk-s0510a3:5_12": "So tena vitakkena maggaphalapaṭivedhaṁ kātuṁ nāsakkhi.",
  "atk-s0510a3:5_13": "Tathāgataṁ pana vanditvā añjaliṁ paggayha sammukhe ṭhito evamāha – “bhante,",
  "atk-s0510a3:5_14": "yena bhikkhunā isigaṇassa pupphāsanānumodanā katā,",
  "atk-s0510a3:5_15": "ko nāmāyaṁ tumhākaṁ sāsane”ti?",
  "atk-s0510a3:5_16": "“Araṇavihāriaṅgena ca dakkhiṇeyyaṅgena ca etadaggaṭṭhānaṁ patto eso bhikkhū”ti. “Bhante,",
  "atk-s0510a3:5_17": "yvāyaṁ mayā sattāhaṁ pupphacchattaṁ dhārentena sakkāro kato,",
  "atk-s0510a3:5_18": "tena adhikārena aññaṁ sampattiṁ na patthemi,",
  "atk-s0510a3:5_19": "anāgate pana ekassa buddhassa sāsane ayaṁ thero viya dvīhaṅgehi samannāgato sāvako bhaveyya”nti patthanaṁ akāsi.",
  "atk-s0510a3:6_0": "Satthā “samijjhissati nu kho imassa tāpasassa patthanā”ti anāgataṁsañāṇaṁ pesetvā olokento kappasatasahassaṁ atikkamitvā samijjhanakabhāvaṁ disvā, “tāpasa,",
  "atk-s0510a3:6_1": "na te ayaṁ patthanā moghaṁ bhavissati,",
  "atk-s0510a3:6_2": "anāgate kappasatasahassaṁ atikkamitvā gotamo nāma buddho uppajjissati,",
  "atk-s0510a3:6_3": "tassa santike samijjhissatī”ti dhammakathaṁ kathetvā bhikkhusaṅghaparivuto ākāsaṁ pakkhandi.",
  "atk-s0510a3:6_4": "Nandatāpaso yāva cakkhupathaṁ na samatikkamati,",
  "atk-s0510a3:6_5": "tāva satthu bhikkhusaṅghassa ca añjaliṁ paggahetvā aṭṭhāsi.",
  "atk-s0510a3:6_6": "So aparabhāge kālena kālaṁ satthāraṁ upasaṅkamitvā dhammaṁ suṇitvā aparihīnajjhānova kālaṁ katvā brahmaloke nibbatto.",
  "atk-s0510a3:6_7": "Tato pana cuto aparānipi pañca jātisatāni pabbajitvā āraññakova ahosi,",
  "atk-s0510a3:6_8": "kassapasammāsambuddhakālepi pabbajitvā āraññako hutvā gatapaccāgatavattaṁ pūresi.",
  "atk-s0510a3:6_9": "Etaṁ kira vattaṁ aparipūretvā mahāsāvakabhāvaṁ pāpuṇantā nāma natthi,",
  "atk-s0510a3:6_10": "gatapaccāgatavattaṁ pana āgamaṭṭhakathāsu vuttanayeneva veditabbaṁ.",
  "atk-s0510a3:6_11": "So vīsativassasahassāni gatapaccāgatavattaṁ pūretvā kālaṁ katvā tāvatiṁsadevaloke nibbatti.",
  "atk-s0510a3:7_0": "Evaṁ so tāvatiṁsabhavane aparāparaṁ uppajjanavasena dibbasampattiṁ anubhavitvā tato cuto manussaloke",
  "atk-s0510a3:7_1": "anekasatakkhattuṁ cakkavattirājā padesarājā ca hutvā uḷāraṁ manussasampattiṁ anubhavitvā amhākaṁ bhagavato",
  "atk-s0510a3:7_2": "uppannakāle sāvatthiyaṁ sumanaseṭṭhissa gehe anāthapiṇḍikassa kaniṭṭho hutvā nibbatti.",
  "atk-s0510a3:7_3": "Subhūtītissa nāmaṁ ahosi.",
  "atk-s0510a3:8_0": "Tena ca samayena amhākaṁ bhagavā loke uppajjitvā pavattitavaradhammacakko anupubbena rājagahaṁ gantvā",
  "atk-s0510a3:8_1": "tattha veḷuvanapaṭiggahaṇādinā lokānuggahaṁ karonto rājagahaṁ upanissāya sītavane vihāsi.",
  "atk-s0510a3:8_2": "Tadā anāthapiṇḍiko seṭṭhi sāvatthiyaṁ uṭṭhānakaṁ bhaṇḍaṁ gahetvā attano sahāyassa rājagahaseṭṭhino gehaṁ",
  "atk-s0510a3:8_3": "gantvā buddhuppādaṁ sutvā satthāraṁ sītavane viharantaṁ upasaṅkamitvā paṭhamadassaneneva sotāpattiphale",
  "atk-s0510a3:8_4": "patiṭṭhāya satthāraṁ sāvatthiṁ āgamanatthāya yācitvā tato pañcacattālīsayojane magge yojane yojane satasahassapariccāgena",
  "atk-s0510a3:8_5": "vihāre patiṭṭhāpetvā sāvatthiyaṁ aṭṭhakarīsappamāṇaṁ jetassa kumārassa uyyānabhūmiṁ koṭisanthārena kiṇitvā",
  "atk-s0510a3:8_6": "tattha bhagavato vihāraṁ kāretvā adāsi.",
  "atk-s0510a3:8_7": "Vihāramahadivase ayaṁ subhūtikuṭumbiko anāthapiṇḍikaseṭṭhinā saddhiṁ gantvā dhammaṁ suṇanto saddhaṁ paṭilabhitvā pabbaji.",
  "atk-s0510a3:8_8": "So upasampanno dve mātikā paguṇā katvā kammaṭṭhānaṁ kathāpetvā araññe samaṇadhammaṁ karonto mettājhānaṁ",
  "atk-s0510a3:8_9": "nibbattetvā taṁ pādakaṁ katvā vipassanaṁ vaḍḍhetvā arahattaṁ pāpuṇi.",
  "atk-s0510a3:9_0": "So dhammaṁ desento yasmā satthārā desitaniyāmena anodissakaṁ katvā deseti,",
  "atk-s0510a3:9_1": "tasmā araṇavihārīnaṁ aggo nāma jāto.",
  "atk-s0510a3:9_2": "Yasmā ca piṇḍāya caranto ghare ghare mettājhānaṁ samāpajjitvā vuṭṭhāya bhikkhaṁ paṭiggaṇhāti “evaṁ dāyakānaṁ mahapphalaṁ bhavissatī”ti,",
  "atk-s0510a3:9_3": "tasmā dakkhiṇeyyānaṁ aggo nāma jāto.",
  "atk-s0510a3:9_4": "Tena naṁ bhagavā “etadaggaṁ,",
  "atk-s0510a3:9_5": "bhikkhave,",
  "atk-s0510a3:9_6": "mama sāvakānaṁ bhikkhūnaṁ araṇavihārīnaṁ dakkhiṇeyyānañca yadidaṁ subhūtī”ti dvayaṅgasamannāgate aggaṭṭhāne ṭhapesi.",
  "atk-s0510a3:9_7": "Evamayaṁ mahāthero attanā pūritapāramīnaṁ phalassa matthakaṁ arahattaṁ patvā loke abhiññāto abhilakkhito",
  "atk-s0510a3:9_8": "hutvā bahujanahitāya janapadacārikaṁ caranto anupubbena rājagahaṁ agamāsi.",
  "atk-s0510a3:10_0": "Rājā bimbisāro therassa āgamanaṁ sutvā upasaṅkamitvā vanditvā “idheva, bhante, vasatha,",
  "atk-s0510a3:10_1": "vasanaṭṭhānaṁ vo karissāmī”ti vatvā pakkanto vissari.",
  "atk-s0510a3:10_2": "Thero senāsanaṁ alabhanto abbhokāse vītināmesi.",
  "atk-s0510a3:10_3": "Therassānubhāvena devo na vassati.",
  "atk-s0510a3:10_4": "Manussā avuṭṭhitāya upaddutā rañño nivesanadvāre ukkuṭṭhiṁ akaṁsu.",
  "atk-s0510a3:10_5": "Rājā “kena nu kho kāraṇena devo na vassatī”ti vīmaṁsanto “therassa abbhokāsavāsena maññe na vassatī”ti cintetvā tassa paṇṇakuṭiṁ kārāpetvā “imissaṁ, bhante,",
  "atk-s0510a3:10_6": "paṇṇakuṭiyaṁ vasathā”ti vatvā vanditvā pakkāmi.",
  "atk-s0510a3:10_7": "Thero kuṭiṁ pavisitvā tiṇasanthārake pallaṅkena nisīdi.",
  "atk-s0510a3:10_8": "Tadā devo thokaṁ thokaṁ phusāyati,",
  "atk-s0510a3:10_9": "na sammādhāraṁ anupavecchati.",
  "atk-s0510a3:10_10": "Atha thero lokassa avuṭṭhikabhayaṁ vidhamitukāmo attano ajjhattikabāhiravatthukassa parissayassa abhāvaṁ pavedento “channā me kuṭikā”ti gāthamāha.",
  "atk-s0510a3:10_11": "Tassattho theragāthāyaṁ vuttoyeva.",
  "atk-s0510a3:11_0": "Kasmā panete mahātherā attano guṇe pakāsentīti?",
  "atk-s0510a3:11_1": "Iminā dīghena addhunā anadhigatapubbaṁ paramagambhīraṁ ativiya santaṁ paṇītaṁ attanā adhigatalokuttaradhammaṁ",
  "atk-s0510a3:11_2": "paccavekkhitvā pītivegasamussāhitaudānadīpanatthaṁ sāsanassa niyyānikabhāvavibhāvanatthañca paramappicchā",
  "atk-s0510a3:11_3": "ariyā attano guṇe pakāsenti.",
  "atk-s0510a3:11_4": "Yathā taṁ lokanātho bodhaneyyānaṁ ajjhāsayavasena “dasabalasamannāgato,",
  "atk-s0510a3:11_5": "bhikkhave,",
  "atk-s0510a3:11_6": "tathāgato catuvesārajjavisārado”tiādinā attano guṇe pakāseti.",
  "atk-s0510a3:11_7": "Evamayaṁ therassa aññābyākaraṇagāthāpi ahosīti.",
  "atk-s0510a3:12_0": "1.",
  "atk-s0510a3:12_1": "Evaṁ so pattaarahattaphalo pattaetadaggaṭṭhāno ca attano pubbakammaṁ saritvā somanassajāto pubbacaritāpadānaṁ pakāsento himavantassāvidūretiādimāha.",
  "atk-s0510a3:12_2": "Tattha himavantassāti himālayapabbatassa avidūre āsanne samīpe pabbatapāde manussānaṁ gamanāgamanasampanne sañcaraṇaṭṭhāneti attho.",
  "atk-s0510a3:12_3": "Nisabho nāma pabbatoti pabbatānaṁ jeṭṭhattā nāmena nisabho nāma selamayapabbato ahosīti sambandho.",
  "atk-s0510a3:12_4": "Assamo sukato mayhanti tattha pabbate mayhaṁ vasanatthāya assamo araññāvāso suṭṭhu kato.",
  "atk-s0510a3:12_5": "Kuṭirattiṭṭhānadivāṭṭhānavatiparikkhepādivasena sundarākārena katoti attho.",
  "atk-s0510a3:12_6": "Paṇṇasālā sumāpitāti paṇṇehi chāditā sālā mayhaṁ nivāsanatthāya suṭṭhu māpitā niṭṭhāpitāti attho.",
  "atk-s0510a3:13_0": "2.Kosiyo nāma nāmenāti mātāpitūhi katanāmadheyyena kosiyo nāma.",
  "atk-s0510a3:13_1": "Uggatāpano pākaṭatapo ghoratapo.",
  "atk-s0510a3:13_2": "Ekākiyo aññesaṁ abhāvā ahaṁ eva eko.",
  "atk-s0510a3:13_3": "Adutiyo dutiyatāpasarahito jaṭilo jaṭādhārī tāpaso tadā tasmiṁ kāle nisabhe pabbate vasāmi viharāmīti sambandho.",
  "atk-s0510a3:14_0": "3.Phalaṁ mūlañca paṇṇañca,",
  "atk-s0510a3:14_1": "na bhuñjāmi ahaṁ tadāti tadā tasmiṁ nisabhapabbate vasanakāle tiṇḍukādiphalaṁ muḷālādimūlaṁ,",
  "atk-s0510a3:14_2": "kārapaṇṇādipaṇṇañca rukkhato ocinitvā na bhuñjāmīti attho.",
  "atk-s0510a3:14_3": "Evaṁ sati kathaṁ jīvatīti taṁ dassento pavattaṁva supātāhanti āha.",
  "atk-s0510a3:14_4": "Tattha pavattaṁ sayameva jātaṁ supātaṁ attano dhammatāya patitaṁ paṇṇādikaṁ nissāya āhāraṁ katvā ahaṁ",
  "atk-s0510a3:14_5": "tāvade tasmiṁ kāle jīvāmi jīvikaṁ kappemīti sambandho.",
  "atk-s0510a3:14_6": "“Pavattapaṇḍupaṇṇānī”ti vā pāṭho,",
  "atk-s0510a3:14_7": "tassa sayameva patitāni paṇḍupaṇṇāni rukkhapattāni upanissāya jīvāmīti attho.",
  "atk-s0510a3:15_0": "4.Nāhaṁ kopemi ājīvanti ahaṁ jīvitaṁ cajamānopi pariccāgaṁ kurumānopi taṇhāvasena phalamūlādiāhārapariyesanāya",
  "atk-s0510a3:15_1": "sammā ājīvaṁ na kopemi na nāsemīti sambandho.",
  "atk-s0510a3:15_2": "Ārādhemi sakaṁ cittanti sakaṁ cittaṁ attano manaṁ appicchatāya santuṭṭhiyā ca ārādhemi pasādemi.",
  "atk-s0510a3:15_3": "Vivajjemi anesananti vejjakammadūtakammādivasena anesanaṁ ayuttapariyesanaṁ vivajjemi dūraṁ karomi.",
  "atk-s0510a3:16_0": "5.Rāgūpasaṁhitaṁ cittanti yadā yasmiṁ kāle mama rāgena sampayuttaṁ cittaṁ uppajjati,",
  "atk-s0510a3:16_1": "tadā sayameva attanāyeva paccavekkhāmi ñāṇena paṭivekkhitvā vinodemi.",
  "atk-s0510a3:16_2": "Ekaggo taṁ damemahanti ahaṁ ekasmiṁ kammaṭṭhānārammaṇe aggo samāhito taṁ rāgacittaṁ damemi damanaṁ karomi.",
  "atk-s0510a3:17_0": "6.Rajjase rajjanīye cāti rajjanīye allīyitabbe rūpārammaṇādivatthusmiṁ rajjase allīno asi bhavasi.",
  "atk-s0510a3:17_1": "Dussanīye ca dussaseti dūsitabbe dosakaraṇavatthusmiṁ dūsako asi.",
  "atk-s0510a3:17_2": "Muyhase mohanīye cāti mohitabbe mohakaraṇavatthusmiṁ moyhasi mūḷho asi bhavasi.",
  "atk-s0510a3:17_3": "Tasmā tuvaṁ vanā vanato araññavāsato nikkhamassu apagacchāhīti evaṁ attānaṁ damemīti sambandho.",
  "atk-s0510a3:18_0": "24.Timbarūsakavaṇṇābhoti suvaṇṇatimbarūsakavaṇṇābho,",
  "atk-s0510a3:18_1": "jambonadasuvaṇṇavaṇṇoti attho.",
  "atk-s0510a3:18_2": "Sesaṁ suviññeyyamevāti.",
  "atk-s0510a3:19_0": "Subhūtittheraapadānavaṇṇanā samattā.",
  "atk-s0510a3:20_0": "2. Upavānattheraapadānavaṇṇanā",
  "atk-s0510a3:21_0": "Padumuttaronāma jinotiādikaṁ āyasmato upavānattherassa apadānaṁ.",
  "atk-s0510a3:21_1": "Ayampāyasmā purimabuddhesu katādhikāro tattha tattha bhave vivaṭṭūpanissayāni puññāni upacinanto padumuttarassa",
  "atk-s0510a3:21_2": "bhagavato kāle daliddakule nibbattitvā viññutaṁ patto bhagavati parinibbute tassa dhātuṁ gahetvā manussadevanāgagaruḷakumbhaṇḍayakkhagandhabbehi",
  "atk-s0510a3:21_3": "sattaratanamaye sattayojanike thūpe kate tattha sudhotaṁ attano uttarasāṭakaṁ veḷagge laggetvā ābandhitvā",
  "atk-s0510a3:21_4": "dhajaṁ katvā pūjaṁ akāsi.",
  "atk-s0510a3:21_5": "Taṁ gahetvā abhisammatako nāma yakkhasenāpati devehi cetiyapūjārakkhaṇatthaṁ ṭhapito adissamānakāyo taṁ",
  "atk-s0510a3:21_6": "ākāse dhārento cetiyaṁ tikkhattuṁ padakkhiṇaṁ akāsi.",
  "atk-s0510a3:21_7": "So taṁ disvā bhiyyosomattāya pasannamānaso hutvā tena puññakammena devamanussesu saṁsaranto imasmiṁ buddhuppāde",
  "atk-s0510a3:21_8": "sāvatthiyaṁ brāhmaṇakule nibbattitvā upavānoti laddhanāmo vayappatto jetavanapaṭiggahaṇe buddhānubhāvaṁ",
  "atk-s0510a3:21_9": "disvā paṭiladdhasaddho pabbajitvā vipassanāya kammaṁ karonto arahattaṁ patvā chaḷabhiñño ahosi.",
  "atk-s0510a3:21_10": "Yadā bhagavato aphāsu ahosi,",
  "atk-s0510a3:21_11": "tadā thero uṇhodakaṁ tathārūpaṁ pānakañca bhesajjaṁ bhagavato upanāmesi.",
  "atk-s0510a3:21_12": "Tenassa satthuno rogo vūpasami.",
  "atk-s0510a3:21_13": "Tassa bhagavā anumodanaṁ akāsi.",
  "atk-s0510a3:22_0": "52.",
  "atk-s0510a3:22_1": "Evaṁ so pattaarahattaphalo adhigataetadaggaṭṭhāno attano pubbakammaṁ saritvā somanassavasena pubbacaritāpadānaṁ",
  "atk-s0510a3:22_2": "pakāsento padumuttaro nāma jinotiādimāha.",
  "atk-s0510a3:22_3": "Tattha sabbesaṁ lokiyalokuttaradhammānaṁ pāragū pariyosānaṁ nibbānaṁ gato patto padumuttaro nāma jino",
  "atk-s0510a3:22_4": "jitapañcamāro bhagavā aggikkhandho iva chabbaṇṇā buddharaṁsiyo jalitvā sabbalokaṁ dhammapajjotena obhāsetvā",
  "atk-s0510a3:22_5": "sambuddho suṭṭhu buddho avijjāniddūpagatāya pajāya savāsanāya kilesaniddāya paṭibuddho vikasitanettapaṅkajo",
  "atk-s0510a3:22_6": "parinibbuto khandhaparinibbānena nibbuto adassanaṁ gatoti sambandho.",
  "atk-s0510a3:23_0": "57.Jaṅghāti cetiyakaraṇakāle upacinitabbānaṁ iṭṭhakānaṁ ṭhapanatthāya, nibandhiyamānasopānapanti.",
  "atk-s0510a3:24_0": "88.Sudhotaṁrajakenāhanti vatthadhovakena purisena suṭṭhu dhovitaṁ suvisuddhakataṁ,",
  "atk-s0510a3:24_1": "uttareyyapaṭaṁ mama uttarasāṭakaṁ ahaṁ veḷagge laggitvā dhajaṁ katvā ukkhipiṁ,",
  "atk-s0510a3:24_2": "ambare ākāse ussāpesinti attho.",
  "atk-s0510a3:24_3": "Sesaṁ suviññeyyamevāti.",
  "atk-s0510a3:25_0": "Upavānattheraapadānavaṇṇanā samattā.",
  "atk-s0510a3:26_0": "3. Tisaraṇagamaniyattheraapadānavaṇṇanā",
  "atk-s0510a3:27_0": "Nagare bandhumatiyātiādikaṁ āyasmato tisaraṇagamaniyattherassa apadānaṁ.",
  "atk-s0510a3:27_1": "Ayampi purimabuddhesu katādhikāro tattha tattha bhave vivaṭṭūpanissayāni puññāni upacinanto vipassissa",
  "atk-s0510a3:27_2": "bhagavato kāle bandhumatīnagare kulagehe nibbattitvā andhamātāpitaro upaṭṭhāsi.",
  "atk-s0510a3:27_3": "So ekadivasaṁ cintesi –",
  "atk-s0510a3:27_4": "“ahaṁ mātāpitaro upaṭṭhahanto pabbajituṁ na labhāmi,",
  "atk-s0510a3:27_5": "yaṁnūnāhaṁ tīṇi saraṇāni gaṇhissāmi,",
  "atk-s0510a3:27_6": "evaṁ duggatito mocessāmī”ti nisabhaṁ nāma vipassissa bhagavato aggasāvakaṁ upasaṅkamitvā tīṇi saraṇāni gaṇhi.",
  "atk-s0510a3:27_7": "So tāni vassasatasahassāni rakkhitvā teneva kammena tāvatiṁsabhavane nibbatto,",
  "atk-s0510a3:27_8": "tato paraṁ devamanussesu saṁsaranto ubhayasampattiyo anubhavitvā imasmiṁ buddhuppāde sāvatthinagare mahāsālakule",
  "atk-s0510a3:27_9": "nibbatto viññutaṁ patto sattavassikova dārakehi parivuto ekaṁ saṅghārāmaṁ agamāsi.",
  "atk-s0510a3:27_10": "Tattha eko khīṇāsavatthero tassa dhammaṁ desetvā saraṇāni adāsi.",
  "atk-s0510a3:27_11": "So tāni gahetvā pubbe attano rakkhitāni saraṇāni saritvā vipassanaṁ vaḍḍhetvā arahattaṁ pāpuṇi.",
  "atk-s0510a3:27_12": "Taṁ arahattappattaṁ bhagavā upasampādesi.",
  "atk-s0510a3:28_0": "106.",
  "atk-s0510a3:28_1": "So arahattappatto upasampanno hutvā attano pubbakammaṁ saritvā somanassavasena pubbacaritāpadānaṁ pakāsento nagare bandhumatiyātiādimāha.",
  "atk-s0510a3:28_2": "Tattha mātu upaṭṭhāko ahunti ahaṁ mātāpitūnaṁ upaṭṭhāko bharako bandhumatīnagare ahosinti sambandho.",
  "atk-s0510a3:29_0": "108.Tamandhakārapihitāti mohandhakārena pihitā chāditā.",
  "atk-s0510a3:29_1": "Tividhaggīhi ḍayhareti rāgaggidosaggimohaggisaṅkhātehi tīhi aggīhi ḍayhare ḍayhanti sabbe sattāti sambandho.",
  "atk-s0510a3:30_0": "114.Aṭṭha hetū labhāmahanti aṭṭha kāraṇāni sukhassa paccayabhūtāni kāraṇāni labhāmi ahanti attho.",
  "atk-s0510a3:30_1": "Sesaṁ suviññeyyamevāti.",
  "atk-s0510a3:31_0": "Tisaraṇagamaniyattheraapadānavaṇṇanā samattā.",
  "atk-s0510a3:32_0": "4. Pañcasīlasamādāniyattheraapadānavaṇṇanā",
  "atk-s0510a3:33_0": "Nagare candavatiyātiādikaṁ āyasmato pañcasīlasamādāniyattherassa apadānaṁ.",
  "atk-s0510a3:33_1": "Ayampi purimabuddhesu katādhikāro tattha tattha bhave vivaṭṭūpanissayāni puññāni upacinanto anomadassissa",
  "atk-s0510a3:33_2": "bhagavato kāle ekasmiṁ kule nibbatto purimabhave katākusalakammānurūpena daliddo hutvā appannapānabhojano",
  "atk-s0510a3:33_3": "paresaṁ bhatiṁ katvā jīvanto saṁsāre ādīnavaṁ ñatvā pabbajitukāmopi pabbajjaṁ alabhamāno anomadassissa",
  "atk-s0510a3:33_4": "bhagavato sāvakassa nisabhattherassa santike pañca sikkhāpadāni samādiyi.",
  "atk-s0510a3:33_5": "Dīghāyukakāle uppannattā vassasatasahassāni sīlaṁ paripālesi.",
  "atk-s0510a3:33_6": "Tena kammena so devamanussesu saṁsaranto imasmiṁ buddhuppāde vesāliyaṁ mahābhogakule nibbatto.",
  "atk-s0510a3:33_7": "Mātāpitaro sīlaṁ samādiyante disvā attano sīlaṁ saritvā vipassanaṁ vaḍḍhetvā arahattaṁ patvā pabbaji.",
  "atk-s0510a3:34_0": "134.",
  "atk-s0510a3:34_1": "So attano pubbakammaṁ saritvā somanassajāto udānavasena pubbacaritāpadānaṁ pakāsento nagare candavatiyātiādimāha.",
  "atk-s0510a3:34_2": "Bhatakoāsahaṁ tadāti tadā mama puññakaraṇakāle ahaṁ bhatako bhatiyā kammakārako āsiṁ ahosiṁ.",
  "atk-s0510a3:34_3": "Parakammāyane yuttoti bhatiyā paresaṁ kammakaraṇe āyutto yojito okāsābhāvena saṁsārato muccanatthāya ahaṁ pabbajjaṁ na labhāmi.",
  "atk-s0510a3:35_0": "135.Mahandhakārapihitāti mahantehi kilesandhakārehi pihitā saṁvutā thakitā.",
  "atk-s0510a3:35_1": "Tividhaggīhi ḍayhareti narakaggipetaggisaṁsāraggisaṅkhātehi tīhi aggīhi ḍayhanti.",
  "atk-s0510a3:35_2": "Ahaṁ pana kena upāyena kena kāraṇena visaṁyutto bhaveyyanti attho.",
  "atk-s0510a3:36_0": "136.Deyyadhammo annapānādidātabbayuttakaṁ vatthu mayhaṁ natthi,",
  "atk-s0510a3:36_1": "tassābhāvena ahaṁ varāko dukkhito bhatako bhatiyā jīvanako yaṁnūnāhaṁ pañcasīlaṁ rakkheyyaṁ paripūrayanti",
  "atk-s0510a3:36_2": "pañcasīlaṁ samādiyitvā paripūrento yaṁnūna rakkheyyaṁ sādhukaṁ bhaddakaṁ sundaraṁ katvā paripāleyyanti attho.",
  "atk-s0510a3:37_0": "148.Svāhaṁ yasamanubhavinti so ahaṁ devamanussesu mahantaṁ yasaṁ anubhaviṁ tesaṁ sīlānaṁ vāhasā ānubhāvenāti attho.",
  "atk-s0510a3:37_1": "Kappakoṭimpi tesaṁ sīlānaṁ phalaṁ kittento ekakoṭṭhāsameva kittaye pākaṭaṁ kareyyanti attho.",
  "atk-s0510a3:37_2": "Sesaṁ suviññeyyamevāti.",
  "atk-s0510a3:38_0": "Pañcasīlasamādāniyattheraapadānavaṇṇanā samattā.",
  "atk-s0510a3:39_0": "5. Annasaṁsāvakattheraapadānavaṇṇanā",
  "atk-s0510a3:40_0": "Suvaṇṇavaṇṇaṁ sambuddhantiādikaṁ āyasmato annasaṁsāvakattherassa apadānaṁ.",
  "atk-s0510a3:40_1": "Ayampi purimabuddhesu katādhikāro tattha tattha bhave vivaṭṭūpanissayāni puññāni upacinanto siddhatthassa",
  "atk-s0510a3:40_2": "bhagavato kāle ekasmiṁ kulagehe nibbatto piṇḍāya carantaṁ dvattiṁsamahāpurisalakkhaṇabyāmappabhāmaṇḍalopasobhitaṁ",
  "atk-s0510a3:40_3": "bhagavantaṁ disvā pasannamānaso bhagavantaṁ nimantetvā gehaṁ netvā varaannapānena santappetvā sampavāretvā bhojesi.",
  "atk-s0510a3:40_4": "So teneva cittappasādena tato cuto devaloke nibbattitvā dibbasampattiṁ anubhavitvā tato cavitvā manussaloke",
  "atk-s0510a3:40_5": "nibbattitvā manussasampattiṁ anubhavitvā tato aparāparaṁ devamanussasampattiyo anubhavitvā imasmiṁ buddhuppāde",
  "atk-s0510a3:40_6": "ekasmiṁ kule nibbatto sāsane pasīditvā pabbajitvā vipassanaṁ vaḍḍhetvā arahattaṁ pāpuṇi.",
  "atk-s0510a3:40_7": "So pubbe katapuññanāmavasena annasaṁsāvakattheroti pākaṭanāmo ahosi.",
  "atk-s0510a3:41_0": "155- 6.",
  "atk-s0510a3:41_1": "So aparabhāge attano pubbakammaṁ saritvā somanassajāto “evaṁ mayā iminā puññasambhārānubhāvena pattaṁ",
  "atk-s0510a3:41_2": "arahatta”nti attano pubbacaritāpadānaṁ udānavasena pakāsento suvaṇṇavaṇṇantiādimāha.",
  "atk-s0510a3:41_3": "Tattha suvaṇṇassa vaṇṇo viya vaṇṇo yassa bhagavato soyaṁ suvaṇṇavaṇṇo,",
  "atk-s0510a3:41_4": "taṁ suvaṇṇavaṇṇaṁ sambuddhaṁ siddhatthanti attho.",
  "atk-s0510a3:41_5": "Gacchantaṁ antarāpaṇeti vessānaṁ āpaṇapantīnaṁ antaravīthiyaṁ gacchamānaṁ.",
  "atk-s0510a3:41_6": "Kañcanagghiyasaṁkāsanti suvaṇṇatoraṇasadisaṁ bāttiṁsavaralakkhaṇaṁ dvattiṁsavaralakkhaṇehi sampannaṁ",
  "atk-s0510a3:41_7": "lokapajjotaṁ sakalalokadīpabhūtaṁ appameyyaṁ pamāṇavirahitaṁ anopamaṁ upamāvirahitaṁ jutindharaṁ pabhādhāraṁ",
  "atk-s0510a3:41_8": "nīlapītādichabbaṇṇabuddharaṁsiyo dhārakaṁ siddhatthaṁ disvā paramaṁ uttamaṁ pītiṁ alatthaṁ alabhinti",
  "atk-s0510a3:41_9": "sambandho.",
  "atk-s0510a3:41_10": "Sesaṁ suviññeyyamevāti.",
  "atk-s0510a3:42_0": "Annasaṁsāvakattheraapadānavaṇṇanā samattā.",
  "atk-s0510a3:43_0": "6. Dhūpadāyakattheraapadānavaṇṇanā",
  "atk-s0510a3:44_0": "Siddhatthassa bhagavatotiādikaṁ āyasmato dhūpadāyakattherassa apadānaṁ.",
  "atk-s0510a3:44_1": "Ayampi purimabuddhesu katādhikāro tattha tattha bhave vivaṭṭūpanissayāni puññāni upacinanto siddhatthassa",
  "atk-s0510a3:44_2": "bhagavato kāle kulagehe nibbatto siddhatthe bhagavati cittaṁ pasādetvā tassa bhagavato gandhakuṭiyaṁ",
  "atk-s0510a3:44_3": "candanāgarukāḷānusāriādinā katehi anekehi dhūpehi dhūpapūjaṁ akāsi.",
  "atk-s0510a3:44_4": "So tena puññena devesu ca manussesu ca ubhayasampattiyo anubhavanto nibbattanibbattabhave pūjanīyo hutvā",
  "atk-s0510a3:44_5": "imasmiṁ buddhuppāde ekasmiṁ kulagehe nibbatto puññasambhārānubhāvena sāsane pabbajitvā vipassanaṁ vaḍḍhetvā",
  "atk-s0510a3:44_6": "arahattaṁ patvā katadhūpapūjāpuññattā nāmena dhūpadāyakattheroti sabbattha pākaṭo.",
  "atk-s0510a3:44_7": "So pattaarahattaphalo attano pubbakammaṁ saritvā somanassajāto pubbacaritāpadānaṁ dassento siddhatthassa bhagavatotiādimāha.",
  "atk-s0510a3:44_8": "Siddho paripuṇṇo sabbaññutaññāṇādiguṇasaṅkhāto attho payojanaṁ yassa bhagavato soyaṁ siddhattho,",
  "atk-s0510a3:44_9": "tassa siddhatthassa bhagavato bhagyādiguṇavantassa lokajeṭṭhassa sakalalokuttamassa tādino iṭṭhāniṭṭhesu tādisassa acalasabhāvassāti attho.",
  "atk-s0510a3:44_10": "Sesaṁ uttānatthamevāti.",
  "atk-s0510a3:45_0": "Dhūpadāyakattheraapadānavaṇṇanā samattā.",
  "atk-s0510a3:46_0": "7. Pulinapūjakattheraapadānavaṇṇanā",
  "atk-s0510a3:47_0": "Vipassissabhagavatotiādikaṁ āyasmato pulinapūjakattherassa apadānaṁ.",
  "atk-s0510a3:47_1": "Ayampi purimabuddhesu katādhikāro tattha tattha bhave vivaṭṭūpanissayāni puññāni upacinanto vipassissa",
  "atk-s0510a3:47_2": "bhagavato kāle ekasmiṁ kule nibbatto sāsane pasannacitto cetiyaṅgaṇabodhiyaṅgaṇesu purāṇavālukaṁ apanetvā",
  "atk-s0510a3:47_3": "navaṁ muttādalasadisapaṇḍarapulinaṁ okiritvā māḷakaṁ alaṅkari.",
  "atk-s0510a3:47_4": "Tena kammena so devaloke nibbatto tattha dibbehi ratanehi vijjotamāne anekayojane kanakavimāne dibbasampattiṁ",
  "atk-s0510a3:47_5": "anubhavitvā tato cuto manussaloke sattaratanasampanno cakkavattī rājā hutvā manussasampattiṁ anubhavitvā",
  "atk-s0510a3:47_6": "aparāparaṁ saṁsaranto imasmiṁ buddhuppāde vibhavasampanne ekasmiṁ kule nibbatto sāsane pasanno pabbajitvā",
  "atk-s0510a3:47_7": "vipassanaṁ vaḍḍhetvā arahattaṁ pāpuṇi.",
  "atk-s0510a3:47_8": "So attano katapuññanāmasadisena nāmena pulinapūjakattheroti pākaṭo.",
  "atk-s0510a3:48_0": "165.",
  "atk-s0510a3:48_1": "So attano pubbakammaṁ saritvā somanassajāto pubbacaritāpadānaṁ dassento vipassissa bhagavatotiādimāha.",
  "atk-s0510a3:48_2": "Tattha vividhaṁ passatīti vipassī,",
  "atk-s0510a3:48_3": "vivicca passatīti vā vipassī,",
  "atk-s0510a3:48_4": "vividhe attatthaparatthādibhede atthe passatīti vā vipassī,",
  "atk-s0510a3:48_5": "vividhe vohāraparamatthādibhede passatīti vā vipassī,",
  "atk-s0510a3:48_6": "tassa vipassissa bodhiyā pādaputtame uttame bodhirukkhamaṇḍalamāḷake purāṇapulinaṁ vālukaṁ chaḍḍetvā suddhaṁ paṇḍaraṁ pulinaṁ ākiriṁ santhariṁ.",
  "atk-s0510a3:48_7": "Sesaṁ suviññeyyamevāti.",
  "atk-s0510a3:49_0": "Pulinapūjakattheraapadānavaṇṇanā samattā.",
  "atk-s0510a3:50_0": "8. Uttiyattheraapadānavaṇṇanā",
  "atk-s0510a3:51_0": "Candabhāgānadītīretiādikaṁ āyasmato uttiyattherassa apadānaṁ.",
  "atk-s0510a3:51_1": "Ayampi purimabuddhesu katādhikāro tattha tattha bhave vivaṭṭūpanissayāni puññāni upacinanto siddhatthassa",
  "atk-s0510a3:51_2": "bhagavato kāle candabhāgānadiyaṁ susumāro hutvā nibbatto nadītīraṁ upagataṁ bhagavantaṁ disvā pasannacitto",
  "atk-s0510a3:51_3": "pāraṁ netukāmo tīrasamīpeyeva nipajji.",
  "atk-s0510a3:51_4": "Bhagavā tassa anukampāya piṭṭhiyaṁ pāde ṭhapesi.",
  "atk-s0510a3:51_5": "So tuṭṭho udaggo pītivegena mahussāho hutvā sotaṁ chindanto sīghena javena bhagavantaṁ paratīraṁ nesi.",
  "atk-s0510a3:51_6": "Bhagavā tassa cittappasādaṁ ñatvā “ayaṁ ito cuto devaloke nibbattissati,",
  "atk-s0510a3:51_7": "tato paṭṭhāya sugatīsuyeva saṁsaranto ito catunnavutikappe amataṁ pāpuṇissatī”ti byākaritvā pakkāmi.",
  "atk-s0510a3:52_0": "So tathā sugatīsuyeva saṁsaranto imasmiṁ buddhuppāde sāvatthiyaṁ aññatarassa brāhmaṇassa putto hutvā nibbatti,",
  "atk-s0510a3:52_1": "uttiyotissa nāmaṁ akaṁsu.",
  "atk-s0510a3:52_2": "So vayappatto “amataṁ pariyesissāmī”ti paribbājako hutvā ekadivasaṁ bhagavantaṁ disvā upasaṅkamitvā vanditvā",
  "atk-s0510a3:52_3": "dhammaṁ sutvā paṭiladdhasaddho hutvā sāsane pabbajitvā sīladiṭṭhīnaṁ avisodhitattā visesaṁ nibbattetuṁ",
  "atk-s0510a3:52_4": "asakkonto aññaṁ bhikkhuṁ visesaṁ nibbattetvā aññaṁ byākarontaṁ disvā satthāraṁ upasaṅkamitvā saṅkhepena",
  "atk-s0510a3:52_5": "ovādaṁ yāci.",
  "atk-s0510a3:52_6": "Satthāpi tassa,",
  "atk-s0510a3:52_7": "“tasmātiha tvaṁ, uttiya,",
  "atk-s0510a3:52_8": "ādimeva visodhehī”tiādinā saṅkhepeneva ovādaṁ adāsi.",
  "atk-s0510a3:52_9": "So satthu ovāde ṭhatvā vipassanaṁ ārabhi.",
  "atk-s0510a3:52_10": "Tassa āraddhavipassakassa ābādho uppajji.",
  "atk-s0510a3:52_11": "Uppanne ābādhe jātasaṁvego vīriyārambhavatthuṁ ñatvā vipassanaṁ vaḍḍhetvā arahattaṁ pāpuṇi.",
  "atk-s0510a3:53_0": "169.",
  "atk-s0510a3:53_1": "Evaṁ so katasambhārānurūpena pattaarahattaphalo attano pubbakammaṁ saritvā somanassajāto pubbacaritāpadānaṁ pakāsento candabhāgānadītīretiādimāha.",
  "atk-s0510a3:53_2": "Tattha candabhāgānadītīreti parisuddhapaṇḍarapulinatalehi ca pabhāsampannapasannamadhurodakaparipuṇṇatāya",
  "atk-s0510a3:53_3": "ca candappabhākiraṇasassirīkābhā nadamānā saddaṁ kurumānā gacchatīti candabhāgānadī,",
  "atk-s0510a3:53_4": "tassā candabhāgānadiyā tīre susumāro ahosinti sambandho.",
  "atk-s0510a3:53_5": "Tattha susumāroti khuddakamacchagumbe khaṇḍākhaṇḍikaṁ karonto māretīti susumāro,",
  "atk-s0510a3:53_6": "caṇḍamaccho kumbhīloti attho.",
  "atk-s0510a3:53_7": "Sabhojanapasutohanti ahaṁ sabhojane sakagocare pasuto byāvaṭo.",
  "atk-s0510a3:53_8": "Nadītitthaṁ agacchahanti bhagavato āgamanakāle ahaṁ nadītitthaṁ agacchiṁ pattomhi.",
  "atk-s0510a3:54_0": "170.Siddhattho tamhi samayeti tasmiṁ mama titthagamanakāle siddhattho bhagavā aggapuggalo sabbasattesu",
  "atk-s0510a3:54_1": "jeṭṭho seṭṭho sayambhū sayameva bhūto jāto buddhabhūto so bhagavā nadiṁ taritukāmo nadītīraṁ upāgami.",
  "atk-s0510a3:55_0": "172.Pettikaṁ visayaṁ mayhanti mayhaṁ pitupitāmahādīhi paramparānītaṁ,",
  "atk-s0510a3:55_1": "yadidaṁ sampattasampattamahānubhāvānaṁ taraṇanti attho.",
  "atk-s0510a3:56_0": "173.Mamauggajjanaṁ sutvāti mayhaṁ uggajjanaṁ ārādhanaṁ sutvā mahāmuni bhagavā abhiruhīti sambandho.",
  "atk-s0510a3:56_1": "Sesaṁ uttānatthamevāti.",
  "atk-s0510a3:57_0": "Uttiyattheraapadānavaṇṇanā samattā.",
  "atk-s0510a3:58_0": "9. Ekañjalikattheraapadānavaṇṇanā",
  "atk-s0510a3:59_0": "Suvaṇṇavaṇṇantiādikaṁ āyasmato ekañjalikattherassa apadānaṁ.",
  "atk-s0510a3:59_1": "Ayampi purimabuddhesu katādhikāro tattha tattha bhave vivaṭṭūpanissayāni puññāni upacinanto vipassissa",
  "atk-s0510a3:59_2": "bhagavato kāle ekasmiṁ kulagehe nibbatto viññutaṁ patto ratanattaye pasanno piṇḍāya carantaṁ vipassiṁ",
  "atk-s0510a3:59_3": "bhagavantaṁ disvā pasannamānaso añjaliṁ paggahetvā aṭṭhāsi.",
  "atk-s0510a3:59_4": "So tena puññakammena devamanussesu saṁsaranto sabbattha pūjanīyo hutvā ubhayasampattiyo anubhavitvā imasmiṁ",
  "atk-s0510a3:59_5": "buddhuppāde vibhavasampanne kule nibbattitvā sāsane pasīditvā pabbajitvā vipassanaṁ vaḍḍhetvā arahatte",
  "atk-s0510a3:59_6": "patiṭṭhāsi.",
  "atk-s0510a3:59_7": "Pubbe katapuññavasena ekañjalikattheroti pākaṭo.",
  "atk-s0510a3:60_0": "180.",
  "atk-s0510a3:60_1": "So attano pubbakammaṁ saritvā taṁ hatthatale āmalakaṁ viya disvā udānavasena pubbacaritāpadānaṁ pakāsento suvaṇṇavaṇṇantiādimāha.",
  "atk-s0510a3:60_2": "Vipassiṁ satthavāhagganti vāṇije kantārā vahati tāretīti satthavāho.",
  "atk-s0510a3:60_3": "Vāḷakantārā coḷakantārā dubbhikkhakantārā nirudakakantārā yakkhakantārā appabhakkhakantārā ca tāreti",
  "atk-s0510a3:60_4": "uttāreti patāreti nittāreti khemantabhūmiṁ pāpetīti attho. Ko so?",
  "atk-s0510a3:60_5": "Vāṇijajeṭṭhako.",
  "atk-s0510a3:60_6": "Satthavāhasadisattā ayampi bhagavā satthavāho.",
  "atk-s0510a3:60_7": "Tathā hi so tividhaṁ bodhiṁ patthayante katapuññasambhāre satte jātikantārā jarākantārā byādhikantārā",
  "atk-s0510a3:60_8": "maraṇakantārā sokaparidevadukkhadomanassupāyāsakantārā ca sabbasmā saṁsārakantārā ca tāreti uttāreti",
  "atk-s0510a3:60_9": "patāreti nittāreti nibbānathalaṁ pāpetīti attho.",
  "atk-s0510a3:60_10": "Satthavāho ca so aggo seṭṭho padhāno cāti satthavāhaggo,",
  "atk-s0510a3:60_11": "taṁ satthavāhaggaṁ vipassiṁ sambuddhanti sambandho.",
  "atk-s0510a3:60_12": "Naravaraṁ vināyakanti narānaṁ antare asithilaparakkamoti naravīro, taṁ.",
  "atk-s0510a3:60_13": "Visesena katapuññasambhāre satte neti nibbānapuraṁ pāpetīti vināyako, taṁ.",
  "atk-s0510a3:61_0": "181.Adantadamanaṁ tādinti rāgadosamohādikilesasampayuttattā kāyavacīmanodvārehi adante satte dametīti adantadamano, taṁ.",
  "atk-s0510a3:61_1": "Iṭṭhāniṭṭhesu akampiyatādiguṇayuttoti tādī, taṁ.",
  "atk-s0510a3:61_2": "Mahāvādiṁ mahāmatinti sakasamayaparasamayavādīnaṁ antare attanā samadhikapuggalavirahitattā mahāvādī,",
  "atk-s0510a3:61_3": "mahatī pathavisamānā merusamānā ca mati yassa so mahāmati,",
  "atk-s0510a3:61_4": "taṁ mahāvādiṁ mahāmatiṁ sambuddhanti iminā tulyādhikaraṇaṁ.",
  "atk-s0510a3:61_5": "Sesaṁ suviññeyyamevāti.",
  "atk-s0510a3:62_0": "Ekañjalikattheraapadānavaṇṇanā samattā.",
  "atk-s0510a3:63_0": "10. Khomadāyakattheraapadānavaṇṇanā",
  "atk-s0510a3:64_0": "Nagare bandhumatiyātiādikaṁ āyasmato khomadāyakattherassa apadānaṁ.",
  "atk-s0510a3:64_1": "Ayampi purimabuddhesu katādhikāro tattha tattha bhave vivaṭṭūpanissayāni puññāni upacinanto vipassissa",
  "atk-s0510a3:64_2": "bhagavato kāle ekasmiṁ kulagehe nibbatto vayappatto sāsane abhippasanno ratanattayamāmako vipassissa",
  "atk-s0510a3:64_3": "bhagavato santike dhammaṁ sutvā pasannamānaso khomadussena pūjaṁ akāsi.",
  "atk-s0510a3:64_4": "So tadeva mūlaṁ katvā yāvajīvaṁ puññāni katvā tato devaloke nibbatto.",
  "atk-s0510a3:64_5": "Chasu devesu aparāparaṁ dibbasukhaṁ anubhavitvā tato cavitvā manussaloke cakkavattiādianekavidhamanussasampattiṁ",
  "atk-s0510a3:64_6": "anubhavitvā paripākagate puññasambhāre imasmiṁ buddhuppāde kulagehe nibbatto vayappatto satthu santike",
  "atk-s0510a3:64_7": "dhammaṁ sutvā paṭiladdhasaddho pabbajitvā vipassanaṁ vaḍḍhetvā nacirasseva arahattaṁ pāpuṇi.",
  "atk-s0510a3:64_8": "Katapuññanāmena khomadāyakattheroti pākaṭo.",
  "atk-s0510a3:65_0": "184.",
  "atk-s0510a3:65_1": "So attano pubbakammaṁ saritvā somanassajāto pubbacaritāpadānaṁ dassento nagare bandhumatiyātiādimāha.",
  "atk-s0510a3:65_2": "Tattha bandhu vuccati ñātako,",
  "atk-s0510a3:65_3": "te bandhū yasmiṁ nagare aññamaññaṁ saṅghaṭitā vasanti,",
  "atk-s0510a3:65_4": "taṁ nagaraṁ “bandhumatī”ti vuccati.",
  "atk-s0510a3:65_5": "Ropemi bījasampadanti dānasīlādipuññabījasampattiṁ ropemi paṭṭhapemīti attho.",
  "atk-s0510a3:66_0": "Khomadāyakattheraapadānavaṇṇanā samattā.",
  "atk-s0510a3:67_0": "Tatiyassa subhūtivaggassa vaṇṇanā samattā.",
  "atk-s0510a3:68_0": "Catubhāṇavāravaṇṇanā niṭṭhitā."
}