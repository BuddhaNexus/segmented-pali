{
  "anya-e1102n5:0_0": "Pakiṇṇakakaṇḍo",
  "anya-e1102n5:1_0": "Idāni sappurisāti dullabhāti imassa saṁvaṇṇanākkamo sampatto tathā hi loke sappurisāpi atidullabhāyeva.",
  "anya-e1102n5:1_1": "Sappurisāti kalyāṇaguṇasampannā uttamapurisā.",
  "anya-e1102n5:1_2": "Te nissāya jātidhammā sattā jātiyā,",
  "anya-e1102n5:1_3": "maraṇadhammā sattā maraṇato muccanti vuttañhetaṁ bhagavatā “mamañhi ānanda kalyāṇamittaṁ āgamma jātiyā parimuccanti,",
  "anya-e1102n5:1_4": "jarādhammā sattā jarāya muccantī”ti ādi vacanato pana sammāsambuddhoyeva sabbākārasampanno kalyāṇamitto nāma.",
  "anya-e1102n5:1_5": "Taṁ alabhantena sāriputtamoggalānādayo ariyapuggalā vā.",
  "anya-e1102n5:1_6": "Tepi alabhantena ekantajahitaṁ sivaṭṭhikaṁ kalyāṇamittaṁ labhitabbaṁ,",
  "anya-e1102n5:1_7": "vuttañhetaṁ porāṇehi.",
  "anya-e1102n5:2_0": "“Piyo garu bhāvanīyo, vattā ca vacanakkhamo;",
  "anya-e1102n5:3_0": "Gambhīrañca kathaṁ kattā, nocāṭhāne niyojaye”ti.",
  "anya-e1102n5:4_0": "Evamādiguṇasamannāgato vaḍḍhipakkhe ṭhitapaṇḍitapuggalo loke dullabhova.",
  "anya-e1102n5:4_1": "Katamo paṇḍitapuggalo buddhapaccekabuddhā asīti ca mahāsāvakā aññe ca tathāgatassa sāvakā sunettamahāgovindavidhurasarabhaṅgamahosadhasutasomanimirājaayogharakumāraka",
  "anya-e1102n5:4_2": "akattipaṇḍitādayo ca paṇḍitāti veditabbā.",
  "anya-e1102n5:4_3": "Te bhaye viya rakkhā,",
  "anya-e1102n5:4_4": "andhakāre viya padīpā,",
  "anya-e1102n5:4_5": "khuppipāsādidukkhābhibhave viya annapānādipaṭilābho,",
  "anya-e1102n5:4_6": "attano vacanakarānaṁ sabbabhayaupaddavūpasaggaviddhaṁsanasamatthā honti tathā hi tathāgataṁ āgamma asaṅkhyeyyā",
  "anya-e1102n5:4_7": "aparimāṇā devamanussā āsavakkhayaṁ pattā brahmaloke patiṭṭhitā,",
  "anya-e1102n5:4_8": "devaloke uppannā.",
  "anya-e1102n5:4_9": "Sāriputtatthere cittaṁ pasādetvā catūhi ca paccayehi theraṁ upaṭṭhahitvā asīti kusalahassāni sagge nibbattāni,",
  "anya-e1102n5:4_10": "tathā mahāmoggalānamahākassapapabhuti sunettassa satthuno sāvakā appekacce brahmaloke upapajjiṁsu,",
  "anya-e1102n5:4_11": "appekacce paranimmitavasavattīnaṁ devānaṁ sahabyataṁ…pe…",
  "anya-e1102n5:4_12": "appekacce gahapatimahāsālakulānaṁ sahabyataṁ upapajjiṁsu,",
  "anya-e1102n5:4_13": "vuttañhetaṁ “natthi bhikkhave paṇḍitato bhayaṁ,",
  "anya-e1102n5:4_14": "natthi paṇḍitato upaddavo,",
  "anya-e1102n5:4_15": "natthi paṇḍitato upasaggo”ti.",
  "anya-e1102n5:4_16": "Apica taggaramālādigandhabhaṇḍasadiso paṇḍito,",
  "anya-e1102n5:4_17": "taggaramālādigandhabhaṇḍapaliveṭhanapattasadiso tadupasevī vuttañhetaṁ nāradajātake.",
  "anya-e1102n5:5_0": "“Taggarañca palāsena, yo naro upanayhati;",
  "anya-e1102n5:6_0": "Pattāpi surabhi vāyanti, evaṁ dhīrūpasevanā”ti.",
  "anya-e1102n5:7_0": "Akittipaṇḍito sakkena devānamindena vare diyyamāne evamāha",
  "anya-e1102n5:8_0": "“Dhīraṁ passe suṇe dhīraṁ, dhīrena saha saṁvase;",
  "anya-e1102n5:9_0": "Dhīrenā’lāpasallāpaṁ, taṁ kare tañca rocaye.",
  "anya-e1102n5:10_0": "Kiṁ nu te akaraṁ dhīro, vada kassapa kāraṇaṁ;",
  "anya-e1102n5:11_0": "Kena kassapa dhīrassa, dassanaṁ abhikaṅkhasi.",
  "anya-e1102n5:12_0": "Nayaṁ nayati medhāvī, adurāyaṁ na yuñjati;",
  "anya-e1102n5:13_0": "Sanaro seyyaso hoti, sammā vutto na kuppati;",
  "anya-e1102n5:14_0": "Vinayaṁ so pajānāti, sādhu tena samāgamo”ti.",
  "anya-e1102n5:15_0": "Apica tepi sappurise saṅgamma assutapubbampi ubhayalokahitāvahaṁ vācaṁ suyyateva, vuttampi cetaṁ.",
  "anya-e1102n5:16_0": "“Subhāsitaṁ uttamamāhu santo, dhammaṁ bhaṇe nādhammaṁ taṁ dutiyaṁ;",
  "anya-e1102n5:17_0": "Piyaṁ bhaṇe nāppiyaṁ taṁ tatiyaṁ, saccaṁ bhaṇe nālīkaṁ taṁ catuttha”nti ca.",
  "anya-e1102n5:18_0": "“Yaṁ buddho bhāsati vācaṁ, khemaṁ nibbānapattiyā;",
  "anya-e1102n5:19_0": "Dukkhassantakiriyāya, sā ve vācānamuttamā”ti.",
  "anya-e1102n5:20_0": "Sappurisūpanissayasevanapaccayāyeva dānādikusalasamāyogena apāyadukkhato muccanti vuttañhetaṁ “apica",
  "anya-e1102n5:20_1": "nerayikādidukkhaparittāṇato puññāni eva pāṇīnaṁ bahūpakārāni,",
  "anya-e1102n5:20_2": "yato tesampi upakārānussaraṇatā kataññutā sappurisehi pasaṁsanīyādinānappakāravisesādhigamahetūca honti vuttañhetaṁ bhagavatā,",
  "anya-e1102n5:20_3": "“dve me bhikkhave puggalā dullabhā lokasmiṁ,",
  "anya-e1102n5:20_4": "katame dve,",
  "anya-e1102n5:20_5": "yo ca pubbakārī,",
  "anya-e1102n5:20_6": "yo ca kataññu katavedī”ti.",
  "anya-e1102n5:20_7": "Apica vidhuramahosadhajātakādikālepi idhalokaparalokasampattiatthameva attano vacanakare sammā yojenti.",
  "anya-e1102n5:20_8": "Anākulakammantādhiṭṭhānena kālaññutāya patirūpakāritāya analasatāya uṭṭhānavīriyasamatāya abyasaniyatāca",
  "anya-e1102n5:20_9": "kālānatikkamanaappatirūpakaraṇaakaraṇasithilakaraṇāhi akusalādīhi rahitakasigorakkhavāṇijjādayo kammantā,",
  "anya-e1102n5:20_10": "ete attano vā puttadārassa vā dāsakammakarānaṁ vā byattatāya evaṁ payojitā diṭṭheva dhamme dhanadhaññavitti paṭilābhahetū honti,",
  "anya-e1102n5:20_11": "vuttañhetaṁ bhagavatā.",
  "anya-e1102n5:21_0": "Patirūpakārīri dhuravā, uṭṭhānatā vindate dhananti ca;",
  "anya-e1102n5:22_0": "Na divā soppasīle, rattiṁ uṭṭhānadassinā;",
  "anya-e1102n5:23_0": "Niccappamattena soṇḍena, sakkā āvasituṁ gharaṁ.",
  "anya-e1102n5:24_0": "Atīsitaṁ atiuṇhaṁ, atisāramidaṁ ahu;",
  "anya-e1102n5:25_0": "Iti vissaṭṭhakammante, atthā accenti māṇave.",
  "anya-e1102n5:26_0": "Yo ca sītañca uṇhañca; Tiṇāni yo na maññati;",
  "anya-e1102n5:27_0": "Sappurisakiccāni, so sukhaṁ na vihāyatī”ti ca.",
  "anya-e1102n5:28_0": "Bhoge saṁharamānassa, parasseva irayato;",
  "anya-e1102n5:29_0": "Bhogā sannicayaṁ yanti, vammikovūpacīyatīti.",
  "anya-e1102n5:30_0": "Evamādippabhedā sappurisā loke atidullabhāva.",
  "anya-e1102n5:30_1": "Tabbigamena duppurisā bālajanā agavesantopi labbhanteva te bālā attānaṁ sevamāne parajane saṁsāradukkheyeva",
  "anya-e1102n5:30_2": "osīdenti bhavato vuṭṭhānaṁ na denti tathā hi pūraṇakassapādayo chasatthārā devadattakokālika-",
  "anya-e1102n5:30_3": "modakatissa khaṇḍadeviyāputtasamuddadattaciñcamāṇavikādayo atītakāle ca dīghadukkhassa lābhāti ime aññe",
  "anya-e1102n5:30_4": "ca evarūpā sattā bālā aggipadittamiva agāraṁ attanā duggahitena attānañca attano vacanakārake ca vināsenti",
  "anya-e1102n5:30_5": "tathā hi devadattamāgamma rājā ajātasattu-",
  "anya-e1102n5:30_6": "kokālikādayo tadaññepi puggalā apāye nibbattanti.",
  "anya-e1102n5:30_7": "Rājā ajātasattu sāmaññaphalasuttantasavanakāle yadi pitaraṁ aghāteyya,",
  "anya-e1102n5:30_8": "sotāpanno bhaveyya pitaraṁ ghātitattā maggaphalampi appatvā lohakumbhiyaṁ saṭṭhivassasahassāni paccitvā muccissati anāgatepi paccekabuddho bhavissati.",
  "anya-e1102n5:30_9": "Kokālikopi sāriputtamoggalānatthere anapacāyitvā mahāniraye padumagaṇanāya paccanokāse nirayapadese padumaniraye…pe…",
  "anya-e1102n5:30_10": "padumaṁ kho pana aññataro bhikkhu nirayaṁ kokāliko bhikkhu upapanno sāriputtamoggalānesu cittaṁ āghātetvā”ti āha.",
  "anya-e1102n5:30_11": "Tattha aññataro bhikkhūti nāmagottena apākaṭaṁ “kiṁ va dīghaṁ nukho bhante padume niraye āyuppamāṇa”nti",
  "anya-e1102n5:30_12": "pañhaṁ pucchitvā nisinnaṁ ekaṁ bhikkhuṁ evamāha “dīghaṁ kho bhikkhu niraye āyuppamāṇaṁ,",
  "anya-e1102n5:30_13": "taṁ na sukaraṁ saṅkhātuṁ ettakāni vassānīti vā ettakāni vassasatānīti vā ettakāni vassasahassānīti vā",
  "anya-e1102n5:30_14": "ettakāni vassasatasahassānī”ti vā sakkā pana bhante upamaṁ kātunti.",
  "anya-e1102n5:30_15": "“Sakkā bhikkhū”ti bhagavā avoca.",
  "anya-e1102n5:30_16": "Seyyathāpi bhikkhu vīsatikhāriko kosalako tilavāho hoti,",
  "anya-e1102n5:30_17": "tato puriso vassasatassa vassasahassassa accayena ekamekaṁ tilaṁ uddhareyya,",
  "anya-e1102n5:30_18": "khippataraṁ kho so bhikkhu vīsatikhāriko kosalako tilavāho iminā upakkamena parikkhayaṁ pariyādānaṁ gaccheyya,",
  "anya-e1102n5:30_19": "na tveva eko abbudo nirayo.",
  "anya-e1102n5:30_20": "Seyyathāpi bhikkhu vīsa abbudo nirayo,",
  "anya-e1102n5:30_21": "evameko nirabbudo nirayo”ti ādi.",
  "anya-e1102n5:30_22": "Vīsatikhāriko ti māgadhikena patthena cattāro patthā kosalaraṭṭhe eko pattho hoti.",
  "anya-e1102n5:30_23": "Tena patthena cattāro patthā āḷhakaṁ.",
  "anya-e1102n5:30_24": "Cattāri āḷhakāni doṇaṁ.",
  "anya-e1102n5:30_25": "Catudoṇā mānikā.",
  "anya-e1102n5:30_26": "Catumānikā khārī.",
  "anya-e1102n5:30_27": "Tāyakhāriyā vīsatikhāriko tilavāho.",
  "anya-e1102n5:30_28": "Tilavāhoti tilasakaṭaṁ.",
  "anya-e1102n5:30_29": "Abbudo nirayoti abbudo nāma eko paccekanirayo natthi,",
  "anya-e1102n5:30_30": "avīcimhi eva pana abbudagaṇanāya paccanokāso “abbudo nirayo”ti vutto.",
  "anya-e1102n5:30_31": "Esa nayo nirabbudādīsupi.",
  "anya-e1102n5:30_32": "Tattha vassagaṇanāpi evaṁ veditabbā yathāha “sataṁsatasahassāni koṭi hoti evaṁ sataṁsahassakoṭiyo pakoṭi nāma.",
  "anya-e1102n5:30_33": "Sataṁsatasahassapakoṭiyo koṭipakoṭi nāma.",
  "anya-e1102n5:30_34": "Sataṁ satasahassakoṭipakoṭiyo nahutaṁ.",
  "anya-e1102n5:30_35": "Sataṁsatasahassanahutāni ninnahutaṁ.",
  "anya-e1102n5:30_36": "Sataṁsatasahassaninnahutāni eko abbudo.",
  "anya-e1102n5:30_37": "Tato vīsatiguṇo nirabbudo.",
  "anya-e1102n5:30_38": "Esa nayo sabbattha ayañca gaṇanā aparicitānaṁ dukkarā”ti vuttaṁ taṁ na sukaraṁ saṅkhātu’nti keci pana",
  "anya-e1102n5:30_39": "tattha paridevanānattenapi kammakaraṇanānattenapi imāni nāmāni laddhānīti vadanti.",
  "anya-e1102n5:30_40": "Aparepi vānakāraṇehīti ṭīkānetti.",
  "anya-e1102n5:30_41": "Yathā ca dīghavidassaāghātā ca buddhantaraṁ saṭṭhiyojanamattena attabhāvena uttāno patito mahāniraye paccati yathā ca,",
  "anya-e1102n5:30_42": "tassa diṭṭhiabhirucitāni pañca kulasatāni tasseva sahabyataṁ uppannāni mahāniraye paccanti.",
  "anya-e1102n5:30_43": "Vuttañcetaṁ bhagavatā “seyyathāpi bhikkhave naḷāgāraṁ vā tiṇāgāraṁ vā aggiphuṭṭho kūṭāgārāni dahati ullittāvalittāni",
  "anya-e1102n5:30_44": "nivātāni phusitaggaḷāni pihita vātapānāni evameva kho bhikkhave yānikānici bhayāni uppajjanti,",
  "anya-e1102n5:30_45": "sabbāni bālato uppajjanti,",
  "anya-e1102n5:30_46": "no paṇḍitato yekeci upaddavā uppajjanti,",
  "anya-e1102n5:30_47": "no paṇḍitato,",
  "anya-e1102n5:30_48": "yekeci upasaggā…pe…",
  "anya-e1102n5:30_49": "no paṇḍitato.",
  "anya-e1102n5:30_50": "Iti kho bhikkhave sappaṭibhayo bālo appaṭibhayo paṇḍito saupaddavo bālo anupaddavo paṇḍito,",
  "anya-e1102n5:30_51": "saupasaggo bālo anupasaggo paṇḍitoti.",
  "anya-e1102n5:30_52": "Api ca pūtimacchasadiso bālo,",
  "anya-e1102n5:30_53": "pūtimacchabaddhapatta putisadiso hoti tadupasevī.",
  "anya-e1102n5:30_54": "Chaḍḍanīyataṁ jigucchanīyatañca āpajjati viññūnaṁ vuttampi cetaṁ nāradajātake.",
  "anya-e1102n5:31_0": "“Pūtimacchaṁ kusaggena, yo naro upanayhati;",
  "anya-e1102n5:32_0": "Kusāpi pūti vāyanti, evaṁ bālūpasevanā”ti.",
  "anya-e1102n5:33_0": "Akattipaṇḍitocāpi sakkena devānamindena vare diyyamāne evamāha",
  "anya-e1102n5:34_0": "“Bālaṁ na passe na suṇe, na ca bālena saṁvase;",
  "anya-e1102n5:35_0": "Bālenā’llāpasallāpaṁ, na kare na ca rocaye.",
  "anya-e1102n5:36_0": "Kiṁnu te akaraṁ bālo, vada kassapa kāraṇaṁ;",
  "anya-e1102n5:37_0": "Kena kassapa bālassa, dassanaṁ nābhikaṅkhasi.",
  "anya-e1102n5:38_0": "Anayaṁ nayati dummedho, adhurāyaṁ niyuñjati;",
  "anya-e1102n5:39_0": "Dunnayo seyyaso hoti, sammā vutto pakuppati;",
  "anya-e1102n5:40_0": "Vinayaṁ so na jānāti, sādhu tassa adassana”nti.",
  "anya-e1102n5:41_0": "Evaṁ bāladujjanasaṁsaggavaseneva sabbāni bhayupaddavāni uppajjanti,",
  "anya-e1102n5:41_1": "no paṇḍitasevanavasenātisabbaso sappurisā atidullabhāva.",
  "anya-e1102n5:42_0": "Idāni.",
  "anya-e1102n5:43_0": "“Dullabhañca manussattaṁ, buddhuppādo ca dullabho;",
  "anya-e1102n5:44_0": "Dullabhā khaṇasampatti, saddhammo paramadullabho”ti.",
  "anya-e1102n5:45_0": "Imissā gāthāya vaṇṇanākkamo sampatto.",
  "anya-e1102n5:45_1": "Tattha dullabhañca manussattanti manussabhāvopi dullabhoyeva manussassa dullabhabhāvo kāṇakacchapopamādīhi",
  "anya-e1102n5:45_2": "veditabbo eko kira kassako gaṅgātīre tīṇi saṁvaccharāni kasitvā kiñcimattampi alabhitvā naṅgalaphālaṁ",
  "anya-e1102n5:45_3": "dvedhā bhinditvā gaṅgāyaṁ khipi tena gaṅgānadiyā vāhena eko uddhaṁ eko heṭṭhāti evaṁ dve naṅgalaphālakā",
  "anya-e1102n5:45_4": "gaṅgāyaṁ vuyhantā cirena eko uddhaṁ eko heṭṭhāti dve ekato hutvā pākatikā yujjanti tasmiṁ khaṇe vassasatavassasahassaccayena",
  "anya-e1102n5:45_5": "ekavāraṁ ummujjamāno kāṇakacchapo ummujjamānakkhaṇe tassa gīvā dvinnaṁ naṅgalaphālānamantare hoti ayaṁ",
  "anya-e1102n5:45_6": "kālo dullabhova evameva manussattabhāvopi dullabhoyeva tathāhi manussattabhāvaṁ alabhitvāva nirayapetaasurakāyatiracchānabhūmīsuyeva",
  "anya-e1102n5:45_7": "saṁsaritvā sīsampi ukkhipituṁ alabhantā ekabuddhantarā dve buddhantarā tayo buddhantarā cattāro buddhantarā",
  "anya-e1102n5:45_8": "ekāsaṅkhyeyyavasena niraye paccanakasattānaṁ gaṇanapathaṁ vītivattā,",
  "anya-e1102n5:45_9": "tathā petaasurakāyatiracchānabhūmīsupi atikhuddakena attabhāvena tilabījasāsapabījassa catupañcachasattaaṭṭhakalabhāgamatteneva",
  "anya-e1102n5:45_10": "aṅguliyā patiṭṭhitaṭṭhānamatteyeva bhūmipadese nisinnānaṁ atikhuddakasattānaṁ gaṇanapathampi vītivattā",
  "anya-e1102n5:45_11": "te hi gaṇituṁ iddhimantapuggale ṭhapetvā añño ko nāma sakkhissati tehi mohandhabhāvena kaṇhasukkapakkhampi",
  "anya-e1102n5:45_12": "ajānantā anekesu buddhasatesu vā buddhasahassesu vā uppajjamānesupi buddhotisaddaṁ asutvā vītivattā,",
  "anya-e1102n5:45_13": "evaṁ manussattabhāvopi dullabhoyeva.",
  "anya-e1102n5:45_14": "Manussattabhāve labhamānepi buddhuppādakālo atidullabhova.",
  "anya-e1102n5:45_15": "Buddhuppādakālepi sammādiṭṭhi hutvā kusalūpapattisaṅkhātā khaṇasampatti dullabhāva,",
  "anya-e1102n5:45_16": "saddhammadesakassāpi dullabhattā,",
  "anya-e1102n5:45_17": "tasmimpi sati aṅgavikalabhāvena saddhammasavanassāpi dullabhattāti evamādippabhedā manussattabhāvādikā khaṇasampattiyo dullabhāti veditabbā.",
  "anya-e1102n5:45_18": "Dullabhā khaṇasampattīti kusalūpapattisaṅkhātā khaṇasampatti dullabhāyeva tathā hi paccantavisaya arūpaasaññasattatiracchānapetanerayikakāle",
  "anya-e1102n5:45_19": "vā majjhimadesepi cakkhādiaṅgavikalevā paripuṇṇaaṅgabhāvepi micchādiṭṭhibhūtā vā kusalūpapattisaṅkhātā",
  "anya-e1102n5:45_20": "khaṇā na honti paccantavisaye hi pavattā janā pāṇātipātādidasaakusalakammapatheyeva ramanti abhiramanti,",
  "anya-e1102n5:45_21": "caṇḍasabhāvā ca te honti,",
  "anya-e1102n5:45_22": "ratanattayaguṇampi na jānanti.",
  "anya-e1102n5:45_23": "Arūpinopi puggalā paratoghosavirahitattā sotāpattimaggapaṭilābhopi tesaṁ natthi,",
  "anya-e1102n5:45_24": "buddhadassanādīnipi na labhanti.",
  "anya-e1102n5:45_25": "Asaññasattatiracchānapetanerayikakālesu pana pageva pūritapāramīnaṁ sattānaṁ pavattanampi abbohārikaṁ,",
  "anya-e1102n5:45_26": "sammādiṭṭhikule jāyamānāpi cakkhuvikalena buddhasaṅgharatanānaṁ adassanaṁ,",
  "anya-e1102n5:45_27": "sotavikalena dhammasavanatopi hāyati eḷamūgādibhāvena kusalasamādānā na honti.",
  "anya-e1102n5:45_28": "Aṅgasampannepi micchādiṭṭhibhāvena dvattiṁsamahāpurisalakkhaṇaasītianubyañjanabyāmappabhāparikkhittaṁ",
  "anya-e1102n5:45_29": "sabbajanānaṁ nayanarasāyatanabhūtaṁ sabbaññubuddhampi disvā pasādasommena cakkhunā oloketabbampi na maññanti",
  "anya-e1102n5:45_30": "manopadosavaseneva yugaggāhā hutvā yamakapāṭihāriyakālādīsu anekepi micchādiṭṭhino mahāniraye uppajjanti.",
  "anya-e1102n5:45_31": "Evaṁ kusalūpapattikhaṇasampattipi dullabhāyeva.",
  "anya-e1102n5:46_0": "“Dullabhañca manussattaṁ, buddhuppādo ca dullabho;",
  "anya-e1102n5:47_0": "Dullabhā khaṇasampatti, saddhammo paramadullabho”ti.",
  "anya-e1102n5:48_0": "Imissā gāthāya attho vuttoyeva.",
  "anya-e1102n5:49_0": "Iti sāgarabuddhittheraviracite sīmavisodhane",
  "anya-e1102n5:50_0": "Pakiṇṇakakaṇḍo nāma pañcamo paricchedo.",
  "anya-e1102n5:51_0": "Evaṁ satthuparinibbānato vassasataccayena patiṭṭhite isinā kāritattā’ isinagara’nti laddhanāme dvattapādibhūpālānaṁ",
  "anya-e1102n5:51_1": "nivāsaṭṭhānabhūte sīrikhettanagare erāvatiyā nadiyā pārimatīrabhūte pabbatasānumhi patiṭṭhitassa kañcanavaramahāthūpassa",
  "anya-e1102n5:51_2": "dāyakassa satvivamahādhammarañño kāle sāsanassa dvisahassasatādhikaekatiṁsatime vasse sāsane paṭiladdhasaddhānaṁ",
  "anya-e1102n5:51_3": "kulaputtānaṁ mahājānikaraṇavasena vimativinodaniyā vuttavacanaṁ saddayuttiatthayuttivasena sādhukaṁ avicinitvā",
  "anya-e1102n5:51_4": "nadiyā udakukkhepaṁ akatvā upasampadā kammassa kāritattā sāsane parājayamāpanne kulaputte upārambhakaraṇavasena",
  "anya-e1102n5:51_5": "sīmavipattihārako sīmasampattippakāsako gantho pavattati.",
  "anya-e1102n5:52_0": "Ettāvatā ca sirikhettanagaragocaragāmena satvivamahādhammarājagurubhūtena mahāveyyākaraṇena tipiṭakadharena’saddhammakovido’ti",
  "anya-e1102n5:52_1": "pākaṭa nāmadheyyena mahātherena upajjhāyo hutvā paññādhipatīnaṁ nivāsabhūte pacchimajinacakkasāsanavare",
  "anya-e1102n5:52_2": "vāsigaṇācariyena gaṇavācakena vinayadharena mahāsāminā ca,",
  "anya-e1102n5:52_3": "rājagurunā tipiṭakanāgattherena ca ācariyo hutvā vejjakammajaṅghapesanakammādivasena anesanaṁ pahāya",
  "anya-e1102n5:52_4": "sammā ājīvena visuddhājīvehi saṅghagaṇehi kārakasaṅghā hutvā sirikhettanagarassa dakkhiṇadisābhāge dīghapabbatasānumhi",
  "anya-e1102n5:52_5": "erāvatiyā nadiyā tīre vālikapuḷine sīmāpekkhāya saha udakukkhepaṁ katvā pavattāya udakukkhepasīmāya dasadhā",
  "anya-e1102n5:52_6": "byañjanavipattiṁ akatvā ṭhānārahena ñatticatutthena kammena upasampadāya vīsativassena sāgarabuddhīti",
  "anya-e1102n5:52_7": "garūhi gahitanāmadheyyena bhikkhunā racito sāsanavipattihārako sīmavisodhanī nāma gantho samatto.",
  "anya-e1102n5:53_0": "Ettāvatā vibhattā hi, sappabhedappavattikā;",
  "anya-e1102n5:54_0": "Sīmavisodhanīhesā, nipuṇā sādhucintitā.",
  "anya-e1102n5:55_0": "Sirikhettāti paññāte, pure aparanāmake;",
  "anya-e1102n5:56_0": "Dakkhiṇeyyadisābhāge, uccanena katālaye.",
  "anya-e1102n5:57_0": "Vasanto bhikkhu nāmena, sāgarabuddhīti vissuto;",
  "anya-e1102n5:58_0": "Puṇṇe vīsativassamhi, ganthoyaṁ sādhucintito.",
  "anya-e1102n5:59_0": "Mayāyaṁ racito gantho, niṭṭhappatto anākulo;",
  "anya-e1102n5:60_0": "Evaṁ pāṇinaṁ sabbe, sīghaṁ sijjhantu saṅkappā.",
  "anya-e1102n5:61_0": "Yāva buddhotināmampi lokajeṭṭhassa tādino;",
  "anya-e1102n5:62_0": "Tāva tiṭṭhatu yaṁ gantho, sāsane hārayaṁ tamaṁ.",
  "anya-e1102n5:63_0": "Uddhaṁ yāva bhavaggā ca, adho yāva avīcito;",
  "anya-e1102n5:64_0": "Samantā cakkavāḷesu, ye sattā pathavīcarā.",
  "anya-e1102n5:65_0": "Tepi sabbe mayā hontu, samasamavipākino;",
  "anya-e1102n5:66_0": "Ciraṁ jīvatu no rājā, sāsanassa ujjotako.",
  "anya-e1102n5:67_0": "Dibbanto rājadhammena, arogo saha ñātibhi;",
  "anya-e1102n5:68_0": "Anena puññakammena, bhaveyyaṁ jātijātiyaṁ.",
  "anya-e1102n5:69_0": "Sāsanaṁ jotayantova, sakyaputtassa sāsane;",
  "anya-e1102n5:70_0": "Yadā nassati saddhammo, andhībhūto mahītale;",
  "anya-e1102n5:71_0": "Devaloke tadā hessaṁ, tusite ṭhānamuttameti.",
  "anya-e1102n5:72_0": "Sīmavisodhanī niṭṭhitā."
}