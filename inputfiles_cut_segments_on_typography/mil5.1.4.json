{
  "mil5.1.4:0.1_0": "Milindapañha",
  "mil5.1.4:0.2_0": "Meṇḍakapañha",
  "mil5.1.4:0.3_0": "Iddhibalavagga",
  "mil5.1.4:0.4_0": "4. Pathavicalanapañha",
  "mil5.1.4:1.1_0": "“Bhante nāgasena, bhāsitampetaṁ bhagavatā—",
  "mil5.1.4:1.2_0": "‘aṭṭhime, bhikkhave, hetū aṭṭha paccayā mahato bhūmicālassa pātubhāvāyā’ti.",
  "mil5.1.4:1.3_0": "Asesavacanaṁ idaṁ,",
  "mil5.1.4:1.3_1": "nissesavacanaṁ idaṁ,",
  "mil5.1.4:1.3_2": "nippariyāyavacanaṁ idaṁ,",
  "mil5.1.4:1.3_3": "natthañño navamo hetu mahato bhūmicālassa pātubhāvāya.",
  "mil5.1.4:1.4_0": "Yadi,",
  "mil5.1.4:1.4_1": "bhante nāgasena,",
  "mil5.1.4:1.4_2": "añño navamo hetu bhaveyya mahato bhūmicālassa pātubhāvāya,",
  "mil5.1.4:1.4_3": "tampi hetuṁ bhagavā katheyya.",
  "mil5.1.4:1.5_0": "Yasmā ca kho,",
  "mil5.1.4:1.5_1": "bhante nāgasena,",
  "mil5.1.4:1.5_2": "natthañño navamo hetu mahato bhūmicālassa pātubhāvāya,",
  "mil5.1.4:1.5_3": "tasmā anācikkhito bhagavatā,",
  "mil5.1.4:1.5_4": "ayañca navamo hetu dissati mahato bhūmicālassa pātubhāvāya,",
  "mil5.1.4:1.5_5": "yaṁ vessantarena raññā mahādāne dīyamāne sattakkhattuṁ mahāpathavī kampitāti.",
  "mil5.1.4:1.6_0": "Yadi,",
  "mil5.1.4:1.6_1": "bhante nāgasena,",
  "mil5.1.4:1.6_2": "aṭṭheva hetū aṭṭha paccayā mahato bhūmicālassa pātubhāvāya,",
  "mil5.1.4:1.6_3": "tena hi vessantarena raññā mahādāne dīyamāne sattakkhattuṁ mahāpathavī kampitāti yaṁ vacanaṁ,",
  "mil5.1.4:1.6_4": "taṁ micchā.",
  "mil5.1.4:1.7_0": "Yadi vessantarena raññā mahādāne dīyamāne sattakkhattuṁ mahāpathavī kampitā,",
  "mil5.1.4:1.7_1": "tena hi aṭṭheva hetū aṭṭha paccayā mahato bhūmicālassa pātubhāvāyāti tampi vacanaṁ micchā.",
  "mil5.1.4:1.8_0": "Ayampi ubhato koṭiko pañho sukhumo dunniveṭhiyo andhakaraṇo ceva gambhīro ca,",
  "mil5.1.4:1.8_1": "so tavānuppatto,",
  "mil5.1.4:1.8_2": "neso aññena ittarapaññena sakkā visajjetuṁ aññatra tavādisena buddhimatā”ti.",
  "mil5.1.4:2.1_0": "“Bhāsitampetaṁ, mahārāja, bhagavatā—",
  "mil5.1.4:2.2_0": "‘aṭṭhime, bhikkhave, hetū aṭṭha paccayā mahato bhūmicālassa pātubhāvāyā’ti.",
  "mil5.1.4:2.3_0": "Yaṁ vessantarena raññā mahādāne dīyamāne sattakkhattuṁ mahāpathavī kampitā,",
  "mil5.1.4:2.3_1": "tañca pana akālikaṁ kadācuppattikaṁ aṭṭhahi hetūhi vippamuttaṁ,",
  "mil5.1.4:2.3_2": "tasmā agaṇitaṁ aṭṭhahi hetūhi.",
  "mil5.1.4:3.1_0": "Yathā, mahārāja, loke tayoyeva meghā gaṇīyanti vassiko hemantiko pāvusakoti.",
  "mil5.1.4:3.2_0": "Yadi te muñcitvā añño megho pavassati,",
  "mil5.1.4:3.2_1": "na so megho gaṇīyati sammatehi meghehi,",
  "mil5.1.4:3.2_2": "akālameghotveva saṅkhaṁ gacchati.",
  "mil5.1.4:3.3_0": "Evameva kho, mahārāja,",
  "mil5.1.4:3.3_1": "vessantarena raññā mahādāne dīyamāne yaṁ sattakkhattuṁ mahāpathavī kampitā,",
  "mil5.1.4:3.3_2": "akālikaṁ etaṁ kadācuppattikaṁ aṭṭhahi hetūhi vippamuttaṁ,",
  "mil5.1.4:3.3_3": "na taṁ gaṇīyati aṭṭhahi hetūhi.",
  "mil5.1.4:4.1_0": "Yathā vā pana, mahārāja,",
  "mil5.1.4:4.1_1": "himavantā pabbatā pañca nadisatāni sandanti, tesaṁ, mahārāja,",
  "mil5.1.4:4.1_2": "pañcannaṁ nadisatānaṁ daseva nadiyo nadigaṇanāya gaṇīyanti.",
  "mil5.1.4:4.2_0": "Seyyathidaṁ—",
  "mil5.1.4:4.3_0": "gaṅgā yamunā aciravatī sarabhū mahī sindhu sarassatī vetravatī vītaṁsā candabhāgāti,",
  "mil5.1.4:4.3_1": "avasesā nadiyo nadigaṇanāya agaṇitā.",
  "mil5.1.4:4.4_0": "Kiṁ kāraṇā?",
  "mil5.1.4:4.5_0": "Na tā nadiyo dhuvasalilā.",
  "mil5.1.4:4.6_0": "Evameva kho, mahārāja,",
  "mil5.1.4:4.6_1": "vessantarena raññā mahādāne dīyamāne yaṁ sattakkhattuṁ mahāpathavī kampitā,",
  "mil5.1.4:4.6_2": "akālikaṁ etaṁ kadācuppattikaṁ aṭṭhahi hetūhi vippamuttaṁ,",
  "mil5.1.4:4.6_3": "na taṁ gaṇīyati aṭṭhahi hetūhi.",
  "mil5.1.4:5.1_0": "Yathā vā pana, mahārāja,",
  "mil5.1.4:5.1_1": "rañño satampi dvisatampi tisatampi amaccā honti,",
  "mil5.1.4:5.1_2": "tesaṁ chayeva janā amaccagaṇanāya gaṇīyanti.",
  "mil5.1.4:5.2_0": "Seyyathidaṁ—",
  "mil5.1.4:5.3_0": "senāpati purohito akkhadasso bhaṇḍāgāriko chattaggāhako khaggaggāhako.",
  "mil5.1.4:5.4_0": "Eteyeva amaccagaṇanāya gaṇīyanti.",
  "mil5.1.4:5.5_0": "Kiṁ kāraṇā?",
  "mil5.1.4:5.6_0": "Yuttattā rājaguṇehi, avasesā agaṇitā, sabbe amaccātveva saṅkhaṁ gacchanti.",
  "mil5.1.4:5.7_0": "Evameva kho, mahārāja,",
  "mil5.1.4:5.7_1": "vessantarena raññā mahādāne dīyamāne yaṁ sattakkhattuṁ mahāpathavī kampitā,",
  "mil5.1.4:5.7_2": "akālikaṁ etaṁ kadācuppattikaṁ aṭṭhahi hetūhi vippamuttaṁ,",
  "mil5.1.4:5.7_3": "na taṁ gaṇīyati aṭṭhahi hetūhi.",
  "mil5.1.4:6.1_0": "Suyyati nu kho, mahārāja,",
  "mil5.1.4:6.1_1": "etarahi jinasāsane katādhikārānaṁ diṭṭhadhammasukhavedanīyakammaṁ,",
  "mil5.1.4:6.1_2": "kitti ca yesaṁ abbhuggatā devamanussesū”ti?",
  "mil5.1.4:6.2_0": "“Āma, bhante,",
  "mil5.1.4:6.2_1": "suyyati etarahi jinasāsane katādhikārānaṁ diṭṭhadhammasukhavedanīyakammaṁ,",
  "mil5.1.4:6.2_2": "kitti ca yesaṁ abbhuggatā devamanussesu satta janāti”.",
  "mil5.1.4:6.3_0": "“Ke ca te, mahārājā”ti?",
  "mil5.1.4:6.4_0": "“Sumano ca, bhante, mālākāro,",
  "mil5.1.4:6.4_1": "ekasāṭako ca brāhmaṇo,",
  "mil5.1.4:6.4_2": "puṇṇo ca bhatako,",
  "mil5.1.4:6.4_3": "mallikā ca devī,",
  "mil5.1.4:6.4_4": "gopālamātā ca devī,",
  "mil5.1.4:6.4_5": "suppiyā ca upāsikā,",
  "mil5.1.4:6.4_6": "puṇṇā ca dāsīti ime satta diṭṭhadhammasukhavedanīyā sattā,",
  "mil5.1.4:6.4_7": "kitti ca imesaṁ abbhuggatā devamanussesū”ti.",
  "mil5.1.4:7.1_0": "“Aparepi suyyanti nu kho atīte mānusakeneva sarīradehena tidasabhavanaṁ gatā”ti?",
  "mil5.1.4:7.2_0": "“Āma, bhante, suyyantī”ti.",
  "mil5.1.4:7.3_0": "“Ke ca te, mahārājā”ti?",
  "mil5.1.4:7.4_0": "“Guttilo ca gandhabbo,",
  "mil5.1.4:7.4_1": "sādhīno ca rājā,",
  "mil5.1.4:7.4_2": "nimi ca rājā,",
  "mil5.1.4:7.4_3": "mandhātā ca rājāti ime caturo janā suyyanti,",
  "mil5.1.4:7.4_4": "teneva mānusakena sarīradehena tidasabhavanaṁ gatā”ti.",
  "mil5.1.4:7.5_0": "“Sucirampi kataṁ suyyati sukatadukkaṭanti?",
  "mil5.1.4:7.6_0": "Sutapubbaṁ pana tayā, mahārāja,",
  "mil5.1.4:7.6_1": "atīte vā addhāne vattamāne vā addhāne itthannāmassa dāne dīyamāne sakiṁ vā dvikkhattuṁ vā tikkhattuṁ vā mahāpathavī kampitā”ti?",
  "mil5.1.4:7.7_0": "“Na hi, bhante”ti.",
  "mil5.1.4:7.8_0": "“Atthi me, mahārāja,",
  "mil5.1.4:7.8_1": "āgamo adhigamo pariyatti savanaṁ sikkhābalaṁ sussūsā paripucchā ācariyupāsanaṁ,",
  "mil5.1.4:7.8_2": "mayāpi na sutapubbaṁ ‘itthannāmassa dāne dīyamāne sakiṁ vā dvikkhattuṁ vā tikkhattuṁ vā mahāpathavī kampitā’ti",
  "mil5.1.4:7.8_3": "ṭhapetvā vessantarassa rājavasabhassa dānavaraṁ.",
  "mil5.1.4:7.9_0": "Bhagavato ca, mahārāja,",
  "mil5.1.4:7.9_1": "kassapassa,",
  "mil5.1.4:7.9_2": "bhagavato ca sakyamuninoti dvinnaṁ buddhānaṁ antare gaṇanapathaṁ vītivattā vassakoṭiyo atikkantā,",
  "mil5.1.4:7.9_3": "tatthapi me savanaṁ natthi ‘itthannāmassa dāne dīyamāne sakiṁ vā dvikkhattuṁ vā tikkhattuṁ vā mahāpathavī kampitā’ti.",
  "mil5.1.4:7.10_0": "Na, mahārāja,",
  "mil5.1.4:7.10_1": "tāvatakena vīriyena tāvatakena parakkamena mahāpathavī kampati,",
  "mil5.1.4:7.10_2": "guṇabhārabharitā, mahārāja,",
  "mil5.1.4:7.10_3": "sabbasoceyyakiriyaguṇabhārabharitā dhāretuṁ na visahantī mahāpathavī calati kampati pavedhati.",
  "mil5.1.4:8.1_0": "Yathā, mahārāja, sakaṭassa atibhārabharitassa nābhiyo ca nemiyo ca phalanti akkho bhijjati;",
  "mil5.1.4:8.2_0": "evameva kho, mahārāja,",
  "mil5.1.4:8.2_1": "sabbasoceyyakiriyaguṇabhārabharitā mahāpathavī dhāretuṁ na visahantī calati kampati pavedhati.",
  "mil5.1.4:9.1_0": "Yathā vā pana, mahārāja,",
  "mil5.1.4:9.1_1": "gaganaṁ anilajalavegasañchāditaṁ ussannajalabhārabharitaṁ ativātena phuṭitattā nadati ravati gaḷagaḷāyati;",
  "mil5.1.4:9.2_0": "evameva kho, mahārāja,",
  "mil5.1.4:9.2_1": "mahāpathavī rañño vessantarassa dānabalavipulaussannabhārabharitā dhāretuṁ na visahantī calati kampati pavedhati.",
  "mil5.1.4:9.3_0": "Na hi, mahārāja,",
  "mil5.1.4:9.3_1": "rañño vessantarassa cittaṁ rāgavasena pavattati,",
  "mil5.1.4:9.3_2": "na dosavasena pavattati,",
  "mil5.1.4:9.3_3": "na mohavasena pavattati,",
  "mil5.1.4:9.3_4": "na mānavasena pavattati,",
  "mil5.1.4:9.3_5": "na diṭṭhivasena pavattati,",
  "mil5.1.4:9.3_6": "na kilesavasena pavattati,",
  "mil5.1.4:9.3_7": "na vitakkavasena pavattati,",
  "mil5.1.4:9.3_8": "na arativasena pavattati,",
  "mil5.1.4:9.3_9": "atha kho dānavasena bahulaṁ pavattati ‘kinti anāgatā yācakā mama santike āgaccheyyuṁ,",
  "mil5.1.4:9.3_10": "āgatā ca yācakā yathākāmaṁ labhitvā attamanā bhaveyyun’ti satataṁ samitaṁ dānaṁ pati mānasaṁ ṭhapitaṁ hoti.",
  "mil5.1.4:9.4_0": "Rañño, mahārāja,",
  "mil5.1.4:9.4_1": "vessantarassa satataṁ samitaṁ dasasu ṭhānesu mānasaṁ ṭhapitaṁ hoti dame same khantiyaṁ saṁvare yame niyame akkodhe avihiṁsāyaṁ sacce soceyye.",
  "mil5.1.4:9.5_0": "Rañño, mahārāja,",
  "mil5.1.4:9.5_1": "vessantarassa kāmesanā pahīnā,",
  "mil5.1.4:9.5_2": "bhavesanā paṭippassaddhā,",
  "mil5.1.4:9.5_3": "brahmacariyesanāyayeva ussukkaṁ āpanno, rañño, mahārāja,",
  "mil5.1.4:9.5_4": "vessantarassa attarakkhā pahīnā,",
  "mil5.1.4:9.5_5": "sabbasattarakkhāya ussukkaṁ āpanno ‘kinti ime sattā samaggā assu arogā sadhanā dīghāyukā’ti bahulaṁyeva mānasaṁ pavattati.",
  "mil5.1.4:9.6_0": "Dadamāno ca, mahārāja,",
  "mil5.1.4:9.6_1": "vessantaro rājā taṁ dānaṁ na bhavasampattihetu deti,",
  "mil5.1.4:9.6_2": "na dhanahetu deti,",
  "mil5.1.4:9.6_3": "na paṭidānahetu deti,",
  "mil5.1.4:9.6_4": "na upalāpanahetu deti,",
  "mil5.1.4:9.6_5": "na āyuhetu deti,",
  "mil5.1.4:9.6_6": "na vaṇṇahetu deti,",
  "mil5.1.4:9.6_7": "na sukhahetu deti,",
  "mil5.1.4:9.6_8": "na balahetu deti,",
  "mil5.1.4:9.6_9": "na yasahetu deti,",
  "mil5.1.4:9.6_10": "na puttahetu deti,",
  "mil5.1.4:9.6_11": "na dhītuhetu deti,",
  "mil5.1.4:9.6_12": "atha kho sabbaññutañāṇahetu sabbaññutañāṇaratanassa kāraṇā evarūpe atulavipulānuttare dānavare adāsi,",
  "mil5.1.4:9.6_13": "sabbaññutaṁ patto ca imaṁ gāthaṁ abhāsi—",
  "mil5.1.4:10.1_0": "‘Jāliṁ kaṇhājinaṁ dhītaṁ,",
  "mil5.1.4:10.2_0": "maddideviṁ patibbataṁ;",
  "mil5.1.4:10.3_0": "Cajamāno na cintesiṁ,",
  "mil5.1.4:10.4_0": "bodhiyāyeva kāraṇā’ti.",
  "mil5.1.4:11.1_0": "Vessantaro, mahārāja,",
  "mil5.1.4:11.1_1": "rājā akkodhena kodhaṁ jināti,",
  "mil5.1.4:11.1_2": "asādhuṁ sādhunā jināti,",
  "mil5.1.4:11.1_3": "kadariyaṁ dānena jināti,",
  "mil5.1.4:11.1_4": "alikavādinaṁ saccena jināti,",
  "mil5.1.4:11.1_5": "sabbaṁ akusalaṁ kusalena jināti.",
  "mil5.1.4:11.2_0": "Tassa evaṁ dadamānassa dhammānugatassa dhammasīsakassa dānanissandabalava vīriyavipulavipphārena heṭṭhā",
  "mil5.1.4:11.2_1": "mahāvātā sañcalanti saṇikaṁ saṇikaṁ sakiṁ sakiṁ ākulākulā vāyanti onamanti unnamanti vinamanti,",
  "mil5.1.4:11.2_2": "chinnapattapādapā papatanti,",
  "mil5.1.4:11.2_3": "gumbaṁ gumbaṁ valāhakā gagane sandhāvanti,",
  "mil5.1.4:11.2_4": "rajosañcitā vātā dāruṇā honti,",
  "mil5.1.4:11.2_5": "gaganaṁ uppīḷitā vātā vāyanti,",
  "mil5.1.4:11.2_6": "sahasā dhamadhamāyanti,",
  "mil5.1.4:11.2_7": "mahābhīmo saddo niccharati,",
  "mil5.1.4:11.2_8": "tesu vātesu kupitesu udakaṁ saṇikaṁ saṇikaṁ calati,",
  "mil5.1.4:11.2_9": "udake calite khubbhanti macchakacchapā,",
  "mil5.1.4:11.2_10": "yamakayamakā ūmiyo jāyanti,",
  "mil5.1.4:11.2_11": "jalacarā sattā tasanti,",
  "mil5.1.4:11.2_12": "jalavīci yuganaddho vattati,",
  "mil5.1.4:11.2_13": "vīcinādo pavattati,",
  "mil5.1.4:11.2_14": "ghorā bubbuḷā uṭṭhahanti,",
  "mil5.1.4:11.2_15": "pheṇamālā bhavanti,",
  "mil5.1.4:11.2_16": "uttarati mahāsamuddo,",
  "mil5.1.4:11.2_17": "disāvidisaṁ dhāvati udakaṁ,",
  "mil5.1.4:11.2_18": "uddhaṁsotapaṭisotamukhā sandanti saliladhārā,",
  "mil5.1.4:11.2_19": "tasanti asurā garuḷā nāgā yakkhā,",
  "mil5.1.4:11.2_20": "ubbijjanti ‘kiṁ nu kho,",
  "mil5.1.4:11.2_21": "kathaṁ nu kho,",
  "mil5.1.4:11.2_22": "sāgaro viparivattatī’ti,",
  "mil5.1.4:11.2_23": "gamanapathamesanti bhītacittā,",
  "mil5.1.4:11.2_24": "khubhite luḷite jaladhāre pakampati mahāpathavī sanagā sasāgarā,",
  "mil5.1.4:11.2_25": "parivattati sinerugiri kūṭaselasikharo vinamamāno hoti,",
  "mil5.1.4:11.2_26": "vimanā honti ahinakulabiḷārakoṭṭhukasūkaramigapakkhino,",
  "mil5.1.4:11.2_27": "rudanti yakkhā appesakkhā,",
  "mil5.1.4:11.2_28": "hasanti yakkhā mahesakkhā kampamānāya mahāpathaviyā.",
  "mil5.1.4:12.1_0": "Yathā, mahārāja,",
  "mil5.1.4:12.1_1": "mahati mahāpariyoge uddhanagate udakasampuṇṇe ākiṇṇataṇḍule heṭṭhato aggi jalamāno paṭhamaṁ tāva pariyogaṁ santāpeti,",
  "mil5.1.4:12.1_2": "pariyogo santatto udakaṁ santāpeti,",
  "mil5.1.4:12.1_3": "udakaṁ santattaṁ taṇḍulaṁ santāpeti,",
  "mil5.1.4:12.1_4": "taṇḍulaṁ santattaṁ ummujjati nimujjati,",
  "mil5.1.4:12.1_5": "bubbuḷakajātaṁ hoti,",
  "mil5.1.4:12.1_6": "pheṇamālā uttarati;",
  "mil5.1.4:12.2_0": "evameva kho, mahārāja,",
  "mil5.1.4:12.2_1": "vessantaro rājā yaṁ loke duccajaṁ, taṁ caji,",
  "mil5.1.4:12.2_2": "tassa taṁ duccajaṁ cajantassa dānassa sabhāvanissandena heṭṭhā mahāvātā dhāretuṁ na visahantā parikuppiṁsu,",
  "mil5.1.4:12.2_3": "mahāvātesu parikupitesu udakaṁ kampi,",
  "mil5.1.4:12.2_4": "udake kampite mahāpathavī kampi,",
  "mil5.1.4:12.2_5": "iti tadā mahāvātā ca udakañca mahāpathavī cāti ime tayo ekamanā viya ahesuṁ mahādānanissandena vipulabalavīriyena natthediso, mahārāja,",
  "mil5.1.4:12.2_6": "aññassa dānānubhāvo,",
  "mil5.1.4:12.2_7": "yathā vessantarassa rañño mahādānānubhāvo.",
  "mil5.1.4:12.3_0": "Yathā, mahārāja, mahiyā bahuvidhā maṇayo vijjanti.",
  "mil5.1.4:12.4_0": "Seyyathidaṁ—",
  "mil5.1.4:12.5_0": "indanīlo mahānīlo jotiraso veḷuriyo ummāpuppho sirīsapuppho manoharo sūriyakanto candakanto vajiro khajjopanako phussarāgo lohitaṅgo masāragalloti,",
  "mil5.1.4:12.5_1": "ete sabbe atikkamma cakkavattimaṇi aggamakkhāyati,",
  "mil5.1.4:12.5_2": "cakkavattimaṇi, mahārāja,",
  "mil5.1.4:12.5_3": "samantā yojanaṁ obhāseti.",
  "mil5.1.4:12.6_0": "Evameva kho, mahārāja,",
  "mil5.1.4:12.6_1": "yaṁ kiñci mahiyā dānaṁ vijjati api asadisadānaṁ paramaṁ,",
  "mil5.1.4:12.6_2": "taṁ sabbaṁ atikkamma vessantarassa rañño mahādānaṁ aggamakkhāyati,",
  "mil5.1.4:12.6_3": "vessantarassa, mahārāja,",
  "mil5.1.4:12.6_4": "rañño mahādāne dīyamāne sattakkhattuṁ mahāpathavī kampitā”ti.",
  "mil5.1.4:13.1_0": "“Acchariyaṁ,",
  "mil5.1.4:13.1_1": "bhante nāgasena,",
  "mil5.1.4:13.1_2": "buddhānaṁ, abbhutaṁ,",
  "mil5.1.4:13.1_3": "bhante nāgasena,",
  "mil5.1.4:13.1_4": "buddhānaṁ,",
  "mil5.1.4:13.1_5": "yaṁ tathāgato bodhisatto samāno asamo lokena evaṅkhanti evaṁcitto evaṁadhimutti evaṁadhippāyo,",
  "mil5.1.4:13.1_6": "bodhisattānaṁ,",
  "mil5.1.4:13.1_7": "bhante nāgasena,",
  "mil5.1.4:13.1_8": "parakkamo dakkhāpito,",
  "mil5.1.4:13.1_9": "pāramī ca jinānaṁ bhiyyo obhāsitā,",
  "mil5.1.4:13.1_10": "cariyaṁ caratopi tāva tathāgatassa sadevake loke seṭṭhabhāvo anudassito.",
  "mil5.1.4:13.2_0": "Sādhu,",
  "mil5.1.4:13.2_1": "bhante nāgasena,",
  "mil5.1.4:13.2_2": "thomitaṁ jinasāsanaṁ,",
  "mil5.1.4:13.2_3": "jotitā jinapāramī,",
  "mil5.1.4:13.2_4": "chinno titthiyānaṁ vādagaṇṭhi,",
  "mil5.1.4:13.2_5": "bhinno parāpavādakumbho,",
  "mil5.1.4:13.2_6": "pañho gambhīro uttānīkato,",
  "mil5.1.4:13.2_7": "gahanaṁ agahanaṁ kataṁ,",
  "mil5.1.4:13.2_8": "sammā laddhaṁ jinaputtānaṁ nibbāhanaṁ, evametaṁ,",
  "mil5.1.4:13.2_9": "gaṇivarapavara,",
  "mil5.1.4:13.2_10": "tathā sampaṭicchāmā”ti.",
  "mil5.1.4:14.1_0": "Pathavicalanapañho catuttho."
}