{
  "mil7.4.1:0.1_0": "Milindapañha",
  "mil7.4.1:0.2_0": "Opammakathāpañha",
  "mil7.4.1:0.3_0": "Pathavīvagga",
  "mil7.4.1:0.4_0": "1. Pathavīaṅgapañha",
  "mil7.4.1:1.1_0": "“Bhante nāgasena,",
  "mil7.4.1:1.1_1": "‘pathaviyā pañca aṅgāni gahetabbānī’ti yaṁ vadesi,",
  "mil7.4.1:1.1_2": "katamāni tāni pañca aṅgāni gahetabbānī”ti?",
  "mil7.4.1:1.2_0": "“Yathā, mahārāja,",
  "mil7.4.1:1.2_1": "pathavī iṭṭhāniṭṭhāni kappūrāgarutagaracandanakuṅkumādīni ākirantepi pittasemhapubbaruhirasedamedakheḷasiṅghāṇikalasikamuttakarīsādīni",
  "mil7.4.1:1.2_2": "ākirantepi tādisāyeva;",
  "mil7.4.1:1.3_0": "evameva kho, mahārāja,",
  "mil7.4.1:1.3_1": "yoginā yogāvacarena iṭṭhāniṭṭhe lābhālābhe yasāyase nindāpasaṁsāya sukhadukkhe sabbattha tādināyeva bhavitabbaṁ.",
  "mil7.4.1:1.4_0": "Idaṁ, mahārāja, pathaviyā paṭhamaṁ aṅgaṁ gahetabbaṁ.",
  "mil7.4.1:2.1_0": "Puna caparaṁ, mahārāja, pathavī maṇḍanavibhūsanāpagatā sakagandhaparibhāvitā;",
  "mil7.4.1:2.2_0": "evameva kho, mahārāja,",
  "mil7.4.1:2.2_1": "yoginā yogāvacarena vibhūsanāpagatena sakasīlagandhaparibhāvitena bhavitabbaṁ.",
  "mil7.4.1:2.3_0": "Idaṁ, mahārāja, pathaviyā dutiyaṁ aṅgaṁ gahetabbaṁ.",
  "mil7.4.1:3.1_0": "Puna caparaṁ, mahārāja, pathavī nirantarā akhaṇḍacchiddā asusirā bahalā ghanā vitthiṇṇā;",
  "mil7.4.1:3.2_0": "evameva kho, mahārāja,",
  "mil7.4.1:3.2_1": "yoginā yogāvacarena nirantaramakhaṇḍacchiddamasusirabahalaghanavitthiṇṇasīlena bhavitabbaṁ.",
  "mil7.4.1:3.3_0": "Idaṁ, mahārāja, pathaviyā tatiyaṁ aṅgaṁ gahetabbaṁ.",
  "mil7.4.1:4.1_0": "Puna caparaṁ, mahārāja,",
  "mil7.4.1:4.1_1": "pathavī gāmanigamanagarajanapadarukkhapabbatanadītaḷākapokkharaṇīmigapakkhimanujanaranārigaṇaṁ dhārentīpi akilāsu hoti;",
  "mil7.4.1:4.2_0": "evameva kho, mahārāja,",
  "mil7.4.1:4.2_1": "yoginā yogāvacarena ovadantenapi anusāsantenapi viññāpentenapi sandassentenapi samādapentenapi samuttejentenapi",
  "mil7.4.1:4.2_2": "sampahaṁsentenapi dhammadesanāsu akilāsunā bhavitabbaṁ.",
  "mil7.4.1:4.3_0": "Idaṁ, mahārāja, pathaviyā catutthaṁ aṅgaṁ gahetabbaṁ.",
  "mil7.4.1:5.1_0": "Puna caparaṁ, mahārāja, pathavī anunayappaṭighavippamuttā;",
  "mil7.4.1:5.2_0": "evameva kho, mahārāja,",
  "mil7.4.1:5.2_1": "yoginā yogāvacarena anunayappaṭighavippamuttena pathavisamena cetasā viharitabbaṁ.",
  "mil7.4.1:5.3_0": "Idaṁ, mahārāja, pathaviyā pañcamaṁ aṅgaṁ gahetabbaṁ.",
  "mil7.4.1:5.4_0": "Bhāsitampetaṁ, mahārāja, upāsikāya cūḷasubhaddāya sakasamaṇe parikittayamānāya—",
  "mil7.4.1:6.1_0": "‘Ekañce bāhaṁ vāsiyā,",
  "mil7.4.1:6.2_0": "tacche kupitamānasā;",
  "mil7.4.1:6.3_0": "Ekañce bāhaṁ gandhena,",
  "mil7.4.1:6.4_0": "ālimpeyya pamoditā.",
  "mil7.4.1:7.1_0": "Amusmiṁ paṭigho natthi,",
  "mil7.4.1:7.2_0": "rāgo asmiṁ na vijjati;",
  "mil7.4.1:7.3_0": "Pathavīsamacittā te,",
  "mil7.4.1:7.4_0": "tādisā samaṇā mamā’”ti.",
  "mil7.4.1:8.1_0": "Pathavīaṅgapañho paṭhamo."
}