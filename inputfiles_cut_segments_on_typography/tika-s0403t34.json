{
  "tika-s0403t34:0_0": "2. Anusayavaggo",
  "tika-s0403t34:1_0": "4.Puggalasuttavaṇṇanā",
  "tika-s0403t34:2_0": "14.",
  "tika-s0403t34:2_1": "Dutiyassa catutthe ubhato ubhayathā,",
  "tika-s0403t34:2_2": "ubhato ubhohi bhāgehi vimuttoti ubhatobhāgavimutto ekadesasarūpekasesanayena.",
  "tika-s0403t34:2_3": "Dvīhi bhāgehīti karaṇe nissakke cetaṁ bahuvacanaṁ.",
  "tika-s0403t34:2_4": "Āvuttiādivasena ayaṁ niyamo veditabboti āha “arūpasamāpattiyā”tiādi.",
  "tika-s0403t34:2_5": "Etena “samāpattiyā vikkhambhanavimokkhena,",
  "tika-s0403t34:2_6": "maggena samucchedavimokkhena vimuttattā ubhatobhāgavimutto”ti evaṁ pavatto tipiṭakacūḷanāgattheravādo,",
  "tika-s0403t34:2_7": "“nāmakāyato rūpakāyato ca vimuttattā ubhatobhāgavimutto”ti evaṁ pavatto tipiṭakamahārakkhitattheravādo,",
  "tika-s0403t34:2_8": "“samāpattiyā vikkhambhanavimokkhena ekavāraṁ,",
  "tika-s0403t34:2_9": "maggena samucchedavimokkhena ekavāraṁ vimuttattā ubhatobhāgavimutto”ti evaṁ pavatto tipiṭakacūḷābhayattheravādo",
  "tika-s0403t34:2_10": "cāti imesaṁ tiṇṇampi theravādānaṁ ekajjhaṁ saṅgaho katoti daṭṭhabbaṁ.",
  "tika-s0403t34:2_11": "Ettha ca paṭhamavāde dvīhi bhāgehi vimutto ubhatobhāgavimutto vutto,",
  "tika-s0403t34:2_12": "dutiyavāde ubhato bhāgato vimuttoti ubhatobhāgavimutto,",
  "tika-s0403t34:2_13": "tatiyavāde dvīhi bhāgehi dve vāre vimuttoti ayametesaṁ visesoti.",
  "tika-s0403t34:2_14": "Vimuttoti kilesehi vimutto,",
  "tika-s0403t34:2_15": "kilesavikkhambhanasamucchedanehi vā kāyato vimuttohi attho.",
  "tika-s0403t34:3_0": "Soti ubhatobhāgavimutto.",
  "tika-s0403t34:3_1": "Kāmañcettha rūpāvacaracatutthajjhānampi arūpāvacarajjhānaṁ viya duvaṅgikaṁ āneñjappattanti vuccati.",
  "tika-s0403t34:3_2": "Taṁ pana padaṭṭhānaṁ katvā arahattaṁ patto ubhatobhāgavimutto nāma na hoti rūpakāyato avimuttattā.",
  "tika-s0403t34:3_3": "Tañhi kilesakāyatova vimuttaṁ,",
  "tika-s0403t34:3_4": "na rūpakāyato,",
  "tika-s0403t34:3_5": "tasmā tato vuṭṭhāya arahattaṁ patto ubhatobhāgavimutto na hotīti āha “catunnaṁ arūpa…pe…",
  "tika-s0403t34:3_6": "pañcavidho hotī”ti.",
  "tika-s0403t34:3_7": "Arūpasamāpattīnanti niddhāraṇe sāmivacanaṁ.",
  "tika-s0403t34:3_8": "Arahattaṁ pattaanāgāminoti bhūtapubbagatiyā vuttaṁ.",
  "tika-s0403t34:3_9": "Na hi arahattaṁ patto anāgāmī nāma hoti.",
  "tika-s0403t34:3_10": "“Rūpī rūpāni passatī”tiādike nirodhasamāpattiante aṭṭha vimokkhe vatvā –",
  "tika-s0403t34:4_0": "“Yato ca kho, ānanda,",
  "tika-s0403t34:4_1": "bhikkhu ime aṭṭha vimokkhe kāyena phusitvā viharati,",
  "tika-s0403t34:4_2": "paññāya cassa disvā āsavā parikkhīṇā honti.",
  "tika-s0403t34:4_3": "Ayaṁ vuccati, ānanda,",
  "tika-s0403t34:4_4": "bhikkhu ubhatobhāgavimutto”ti –",
  "tika-s0403t34:5_0": "Yadipi mahānidāne vuttaṁ,",
  "tika-s0403t34:5_1": "taṁ pana ubhatobhāgavimuttaseṭṭhavasena vuttanti,",
  "tika-s0403t34:5_2": "idha pana sabbaubhatobhāgavimutte saṅgahaṇatthaṁ “pañcavidho hotī”ti vatvā “pāḷi panettha…pe…",
  "tika-s0403t34:5_3": "aṭṭhavimokkhalābhino vasena āgatā”ti āha.",
  "tika-s0403t34:5_4": "Majjhimanikāye pana kīṭāgirisutte –",
  "tika-s0403t34:6_0": "“Katamo ca,",
  "tika-s0403t34:6_1": "bhikkhave,",
  "tika-s0403t34:6_2": "puggalo ubhatobhāgavimutto? Idha,",
  "tika-s0403t34:6_3": "bhikkhave,",
  "tika-s0403t34:6_4": "ekacco puggalo ye te santā vimokkhā atikkamma rūpe āruppā,",
  "tika-s0403t34:6_5": "te kāyena phusitvā viharati,",
  "tika-s0403t34:6_6": "paññāya cassa disvā āsavā parikkhīṇā honti.",
  "tika-s0403t34:6_7": "Ayaṁ vuccati,",
  "tika-s0403t34:6_8": "bhikkhave,",
  "tika-s0403t34:6_9": "puggalo ubhatobhāgavimutto”ti –",
  "tika-s0403t34:7_0": "Arūpasamāpattivasena cattāro ubhatobhāgavimuttā,",
  "tika-s0403t34:7_1": "seṭṭho ca vutto vuttalakkhaṇūpapattito.",
  "tika-s0403t34:7_2": "Yathāvuttesu hi pañcasu purimā cattāro samāpattisīsaṁ nirodhaṁ na samāpajjantīti pariyāyena ubhatobhāgavimuttā nāma.",
  "tika-s0403t34:7_3": "Aṭṭhasamāpattilābhī anāgāmī taṁ samāpajjitvā tato vuṭṭhāya vipassanaṁ vaḍḍhetvā arahattaṁ pattoti nippariyāyena ubhatobhāgavimuttaseṭṭho nāma.",
  "tika-s0403t34:8_0": "Katamo ca puggalotiādi puggalapaññattipāḷi.",
  "tika-s0403t34:8_1": "Tattha katamoti pucchāvacanaṁ.",
  "tika-s0403t34:8_2": "Puggaloti asādhāraṇato pucchitabbavacanaṁ.",
  "tika-s0403t34:8_3": "Idhāti idhasmiṁ sāsane.",
  "tika-s0403t34:8_4": "Ekaccoti eko.",
  "tika-s0403t34:8_5": "Aṭṭha vimokkhe kāyena phusitvā viharatīti aṭṭha samāpattiyo samāpajjitvā nāmakāyato paṭilabhitvā viharati.",
  "tika-s0403t34:8_6": "Paññāya cassa disvā āsavā parikkhīṇā hontīti vipassanāpaññāya saṅkhāragataṁ,",
  "tika-s0403t34:8_7": "maggapaññāya cattāri saccāni passitvā cattāropi āsavā parikkhīṇā honti.",
  "tika-s0403t34:8_8": "Disvāti dassanahetu.",
  "tika-s0403t34:8_9": "Na hi āsave paññāya passanti,",
  "tika-s0403t34:8_10": "dassanakāraṇā pana parikkhīṇā disvā parikkhīṇāti vuttā dassanāyattaparikkhayattā.",
  "tika-s0403t34:8_11": "Evañhi dassanaṁ āsavānaṁ khayassa purimakiriyābhāvena vuttaṁ.",
  "tika-s0403t34:9_0": "Paññāvimuttoti visesato paññāya eva vimutto,",
  "tika-s0403t34:9_1": "na tassa adhiṭṭhānabhūtena aṭṭhavimokkhasaṅkhātena sātisayena samādhināti paññāvimutto.",
  "tika-s0403t34:9_2": "Yo ariyo anadhigataaṭṭhavimokkho sabbaso āsavehi vimutto,",
  "tika-s0403t34:9_3": "tassetaṁ adhivacanaṁ.",
  "tika-s0403t34:9_4": "Adhigatepi hi rūpajjhānavimokkhe na so sātisayasamādhinissitoti na tassa vasena ubhatobhāgavimuttatā hotīti vuttovāyamattho.",
  "tika-s0403t34:9_5": "Arūpajjhānesu pana ekasmimpi sati ubhatobhāgavimuttoyeva nāma hoti.",
  "tika-s0403t34:9_6": "Tena hi aṭṭhavimokkhekadesena taṁnāmadānasamatthena aṭṭhavimokkhalābhītveva vuccati.",
  "tika-s0403t34:9_7": "Samudāye hi pavatto vohāro avayavepi dissati yathā taṁ “sattisayo”ti anavasesato āsavānaṁ parikkhīṇattā.",
  "tika-s0403t34:9_8": "Aṭṭhavimokkhapaṭikkhepavaseneva na ekadesabhūtarūpajjhānappaṭikkhepavasena.",
  "tika-s0403t34:9_9": "Evañhi arūpajjhānekadesābhāvepi aṭṭhavimokkhapaṭikkhepo na hotīti siddhaṁ hoti.",
  "tika-s0403t34:9_10": "Arūpāvacarajjhānesu hi ekasmimpi sati ubhatobhāgavimuttoyeva nāma hoti.",
  "tika-s0403t34:10_0": "Phuṭṭhantaṁ sacchikatoti phuṭṭhānaṁ anto phuṭṭhanto,",
  "tika-s0403t34:10_1": "phuṭṭhānaṁ arūpajjhānānaṁ anantaro kāloti adhippāyo.",
  "tika-s0403t34:10_2": "Accantasaṁyoge cetaṁ upayogavacanaṁ.",
  "tika-s0403t34:10_3": "Taṁ phuṭṭhānantarakālameva sacchikātabbaṁ sacchikato sacchikaraṇūpāyenāti vuttaṁ hoti,",
  "tika-s0403t34:10_4": "bhāvanapuṁsakaṁ vā etaṁ “ekamantaṁ nisīdī”tiādīsu viya.",
  "tika-s0403t34:10_5": "Yo hi arūpajjhānena rūpakāyato nāmakāyekadesato ca vikkhambhanavimokkhena vimutto,",
  "tika-s0403t34:10_6": "tena nirodhasaṅkhāto vimokkho ālocito pakāsito viya hoti,",
  "tika-s0403t34:10_7": "na pana kāyena sacchikato.",
  "tika-s0403t34:10_8": "Nirodhaṁ pana ārammaṇaṁ katvā ekaccesu āsavesu khepitesu tena so sacchikato hoti,",
  "tika-s0403t34:10_9": "tasmā so sacchikātabbaṁ nirodhaṁ yathāālocitaṁ nāmakāyena sacchi karotīti “kāyasakkhī”ti vuccati,",
  "tika-s0403t34:10_10": "na tu “vimutto”ti ekaccānaṁ āsavānaṁ aparikkhīṇattā.",
  "tika-s0403t34:10_11": "Tenāha “jhānaphassaṁ paṭhamaṁ phusati,",
  "tika-s0403t34:10_12": "pacchā nirodhaṁ nibbānaṁ sacchikarotī”ti.",
  "tika-s0403t34:10_13": "Ayaṁ catunnaṁ arūpasamāpattīnaṁ ekekato vuṭṭhāya saṅkhāre sammasitvā kāyasakkhibhāvaṁ pattānaṁ catunnaṁ,",
  "tika-s0403t34:10_14": "nirodhā vuṭṭhāya aggamaggappattaanāgāmino ca vasena ubhatobhāgavimutto viya pañcavidho nāma hotīti vuttaṁ",
  "tika-s0403t34:10_15": "abhidhammaṭīkāyaṁ “kāyasakkhimhipi eseva nayo”ti.",
  "tika-s0403t34:10_16": "Ekacce āsavāti heṭṭhimamaggavajjhā āsavā.",
  "tika-s0403t34:11_0": "Diṭṭhantaṁ pattoti dassanasaṅkhātassa sotāpattimaggañāṇassa anantaraṁ pattoti vuttaṁ hoti.",
  "tika-s0403t34:11_1": "“Diṭṭhattā patto”tipi pāṭho.",
  "tika-s0403t34:11_2": "Etena catusaccadassanasaṅkhātāya diṭṭhiyā nirodhassa pattataṁ dīpeti.",
  "tika-s0403t34:11_3": "Tenāha “dukkhā saṅkhārā”tiādi.",
  "tika-s0403t34:11_4": "Tattha paññāyāti maggapaññāya.",
  "tika-s0403t34:11_5": "Paṭhamaphalaṭṭhato paṭṭhāya yāva aggamaggaṭṭhā diṭṭhippatto.",
  "tika-s0403t34:11_6": "Tenāha “sopi kāyasakkhī viya chabbidho hotī”ti.",
  "tika-s0403t34:11_7": "Yathā pana paññāvimutto,",
  "tika-s0403t34:11_8": "evaṁ ayampi sukkhavipassako catūhi arūpajjhānehi vuṭṭhāya diṭṭhippattabhāvappattā cattāro cāti pañcavidho hotīti veditabbo.",
  "tika-s0403t34:11_9": "Saddhāvimuttepi eseva nayo.",
  "tika-s0403t34:11_10": "Idaṁ dukkhanti ettakaṁ dukkhaṁ,",
  "tika-s0403t34:11_11": "na ito uddhaṁ dukkhanti.",
  "tika-s0403t34:11_12": "Yathābhūtaṁ pajānātīti ṭhapetvā taṇhaṁ upādānakkhandhapañcakaṁ dukkhasaccanti yāthāvato pajānāti.",
  "tika-s0403t34:11_13": "Yasmā pana taṇhā dukkhaṁ janeti nibbatteti,",
  "tika-s0403t34:11_14": "tato taṁ dukkhaṁ samudeti,",
  "tika-s0403t34:11_15": "tasmā naṁ “ayaṁ dukkhasamudayo”ti yathābhūtaṁ pajānāti.",
  "tika-s0403t34:11_16": "Yasmā pana idaṁ dukkhañca samudayo ca nibbānaṁ patvā nirujjhati,",
  "tika-s0403t34:11_17": "appavattiṁ gacchati,",
  "tika-s0403t34:11_18": "tasmā na “ayaṁ dukkhanirodho”ti yathābhūtaṁ pajānāti.",
  "tika-s0403t34:11_19": "Ariyo pana aṭṭhaṅgiko maggo taṁ dukkhanirodhaṁ gacchati,",
  "tika-s0403t34:11_20": "tena taṁ “ayaṁ dukkhanirodhagāminī paṭipadā”ti yathābhūtaṁ pajānāti.",
  "tika-s0403t34:11_21": "Ettāvatā nānākkhaṇe saccavavatthānaṁ dassitaṁ.",
  "tika-s0403t34:11_22": "Idāni taṁ ekakkhaṇe dassetuṁ “tathāgatappaveditā”tiādi vuttaṁ.",
  "tika-s0403t34:11_23": "Tathāgatappaveditāti tathāgatena bodhimaṇḍe paṭividdhā viditā pākaṭā katā.",
  "tika-s0403t34:11_24": "Dhammāti catusaccadhammā.",
  "tika-s0403t34:11_25": "Vodiṭṭhā hontīti sudiṭṭhā.",
  "tika-s0403t34:11_26": "Vocaritāti sucaritā,",
  "tika-s0403t34:11_27": "paññāya suṭṭhu carāpitāti attho.",
  "tika-s0403t34:11_28": "Ayanti ayaṁ evarūpo puggalo diṭṭhippattoti.",
  "tika-s0403t34:12_0": "Saddhāya vimuttoti saddahanavasena vimutto.",
  "tika-s0403t34:12_1": "Etena sabbathā avimuttassapi saddhāmattena vimuttabhāvaṁ dasseti.",
  "tika-s0403t34:12_2": "Saddhāvimuttoti vā saddhāya adhimuttoti attho.",
  "tika-s0403t34:12_3": "Kiṁ pana nesaṁ kilesappahāne nānattaṁ atthīti? Natthi.",
  "tika-s0403t34:12_4": "Atha kasmā saddhāvimutto diṭṭhippattaṁ na pāpuṇātīti?",
  "tika-s0403t34:12_5": "Āgamanīyanānattena.",
  "tika-s0403t34:12_6": "Diṭṭhippatto hi āgamanamhi kilese vikkhambhento appadukkhena akasirena akilamantova sakkoti vikkhambhituṁ,",
  "tika-s0403t34:12_7": "saddhāvimutto pana dukkhena kasirena kilamanto sakkoti vikkhambhituṁ,",
  "tika-s0403t34:12_8": "tasmā saddhāvimutto diṭṭhippattaṁ na pāpuṇāti.",
  "tika-s0403t34:12_9": "Tenāha “etassa hī”tiādi.",
  "tika-s0403t34:12_10": "Saddahantassāti “ekaṁsato ayaṁ paṭipadā kilesakkhayaṁ āvahati sammāsambuddhena bhāsitattā”ti evaṁ saddahantassa.",
  "tika-s0403t34:12_11": "Yasmā panassa aniccānupassanādīhi niccasaññāpahānavasena bhāvanāya pubbenāparaṁ visesaṁ passato tattha tattha paccakkhatāpi atthi,",
  "tika-s0403t34:12_12": "tasmā vuttaṁ “saddahantassa viyā”ti.",
  "tika-s0403t34:12_13": "Sesapadadvayaṁ tasseva vevacanaṁ.",
  "tika-s0403t34:12_14": "Ettha ca pubbabhāgamaggabhāvanāti vacanena āgamanīyanānattena diṭṭhippattasaddhāvimuttānaṁ paññānānattaṁ hotīti dassitaṁ.",
  "tika-s0403t34:12_15": "Abhidhammaṭṭhakathāyampi “nesaṁ kilesappahāne nānattaṁ natthi,",
  "tika-s0403t34:12_16": "paññāya nānattaṁ atthiyevā”ti vatvā “āgamanīyanānatteneva saddhāvimutto diṭṭhippattaṁ na pāpuṇātīti sanniṭṭhānaṁ kata”nti vuttaṁ.",
  "tika-s0403t34:13_0": "Ārammaṇaṁ yāthāvato dhāreti avadhāretīti dhammo, paññā.",
  "tika-s0403t34:13_1": "Taṁ paññāsaṅkhātaṁ dhammaṁ adhimattatāya pubbaṅgamaṁ hutvā pavattaṁ anussaratīti dhammānusārī.",
  "tika-s0403t34:13_2": "Tenāha “dhammo”tiādi.",
  "tika-s0403t34:13_3": "Paññāpubbaṅgamanti paññāpadhānaṁ.",
  "tika-s0403t34:13_4": "“Saddhaṁ anussarati,",
  "tika-s0403t34:13_5": "saddhāpubbaṅgamaṁ maggaṁ bhāvetī”ti imamatthaṁ eseva nayoti atidisati.",
  "tika-s0403t34:13_6": "Paññaṁ vāhetīti paññāvāhī,",
  "tika-s0403t34:13_7": "paññaṁ sātisayaṁ pavattetīti attho.",
  "tika-s0403t34:13_8": "Tenāha “paññāpubbaṅgamaṁ ariyamaggaṁ bhāvetī”ti.",
  "tika-s0403t34:13_9": "Paññā vā puggalaṁ vāheti nibbānābhimukhaṁ gametīti paññāvāhī.",
  "tika-s0403t34:13_10": "Saddhāvāhīti etthāpi iminā nayeneva attho veditabbo.",
  "tika-s0403t34:13_11": "Ubhatobhāgavimuttādikathāti ubhatobhāgavimuttādīsu āgamanato paṭṭhāya vattabbakathā.",
  "tika-s0403t34:13_12": "Tasmāti visuddhimagge vuttattā.",
  "tika-s0403t34:13_13": "Tato eva visuddhimaggasaṁvaṇṇanāyaṁ vuttanayeneva cettha attho veditabbo.",
  "tika-s0403t34:14_0": "Puggalasuttavaṇṇanā niṭṭhitā.",
  "tika-s0403t34:15_0": "5. Udakūpamāsuttavaṇṇanā",
  "tika-s0403t34:16_0": "15.",
  "tika-s0403t34:16_1": "Pañcame ekantakāḷakehīti natthikavādaahetukavādaakiriyavādasaṅkhātehi niyatamicchādiṭṭhidhammehi.",
  "tika-s0403t34:16_2": "Tenāha “niyatamicchādiṭṭhiṁ sandhāya vutta”nti.",
  "tika-s0403t34:16_3": "Evaṁ puggaloti iminā kāraṇena ekavāraṁ nimuggo nimuggoyeva so hoti.",
  "tika-s0403t34:16_4": "Etassa hi puna bhavato vuṭṭhānaṁ nāma natthīti vadanti makkhaligosālādayo viya.",
  "tika-s0403t34:16_5": "Heṭṭhā heṭṭhā narakaggīnaṁyeva āhāro.",
  "tika-s0403t34:16_6": "Sādhu saddhā kusalesūti kusaladhammesu saddhā nāma sāhu laddhakāti ummujjati,",
  "tika-s0403t34:16_7": "so tāvattakeneva kusalena ummujjati nāma.",
  "tika-s0403t34:16_8": "Sādhu hirītiādīsupi eseva nayo.",
  "tika-s0403t34:16_9": "Caṅkavāreti rajakānaṁ khāraparissāvane,",
  "tika-s0403t34:16_10": "surāparissāvane vā.",
  "tika-s0403t34:16_11": "Evaṁ puggaloti “evaṁ sādhu saddhā”ti imesaṁ saddhādīnaṁ vasena ekavāraṁ ummujjitvā tesaṁ parihāniyā puna nimujjatiyeva devadattādayo viya.",
  "tika-s0403t34:16_12": "Devadatto hi aṭṭha samāpattiyo pañca ca abhiññāyo nibbattetvāpi puna buddhānaṁ paṭipakkhatāya tehi guṇehi",
  "tika-s0403t34:16_13": "parihīno ruhiruppādakammaṁ saṅghabhedakammañca katvā kāyassa bhedā dutiyacittavārena cuticittamanantarā",
  "tika-s0403t34:16_14": "niraye nibbatto.",
  "tika-s0403t34:16_15": "Kokāliko dve aggasāvake upavaditvā padumaniraye nibbatto.",
  "tika-s0403t34:17_0": "Neva hāyati no vaḍḍhatīti appahonakakālepi na hāyati,",
  "tika-s0403t34:17_1": "pahonakakālepi na vaḍḍhati.",
  "tika-s0403t34:17_2": "Ubhayampi panetaṁ agārikenapi anagārikenapi dīpetabbaṁ.",
  "tika-s0403t34:17_3": "Ekacco hi agāriko appahonakakāle pakkhikabhattaṁ vassikaṁ vā upanibandhāpesi,",
  "tika-s0403t34:17_4": "so pacchā pahonakakālepi pakkhikabhattādimattameva pavatteti.",
  "tika-s0403t34:17_5": "Anagārikopi ādimhi appahonakakāle uddesaṁ dhutaṅgaṁ vā gaṇhāti,",
  "tika-s0403t34:17_6": "medhāvī balavīriyasampattiyā pahonakakāle tato uttariṁ na karoti.",
  "tika-s0403t34:17_7": "Evaṁ puggaloti evaṁ imāya saddhādīnaṁ ṭhitiyā puggalo ummujjitvā ṭhito nāma hoti.",
  "tika-s0403t34:17_8": "Ummujjitvā pataratīti sakadāgāmipuggalo kilesatanutāya uṭṭhahitvā gantabbadisābhimukho tarati nāma.",
  "tika-s0403t34:18_0": "Paṭigādhappatto hotīti anāgāmipuggalaṁ sandhāya vadati.",
  "tika-s0403t34:18_1": "Ime pana satta puggalā udakopamena dīpitā.",
  "tika-s0403t34:18_2": "Satta kira jaṅghavāṇijā addhānamaggappaṭipannā antarāmagge ekaṁ puṇṇanadiṁ pāpuṇiṁsu.",
  "tika-s0403t34:18_3": "Tesu paṭhamaṁ otiṇṇo udakabhīruko puriso otiṇṇaṭṭhāneyeva nimujjitvā puna saṇṭhātuṁ nāsakkhi,",
  "tika-s0403t34:18_4": "avassaṁva macchakacchapabhattaṁ jāto.",
  "tika-s0403t34:18_5": "Dutiyo otiṇṇaṭṭhāne nimujjitvā sakiṁ uṭṭhahitvā puna nimuggo uṭṭhātuṁ nāsakkhi,",
  "tika-s0403t34:18_6": "antoyeva macchakacchapabhattaṁ jāto.",
  "tika-s0403t34:18_7": "Tatiyo nimujjitvā uṭṭhito majjhe nadiyā ṭhatvā neva orato āgantuṁ,",
  "tika-s0403t34:18_8": "na pāraṁ gantuṁ asakkhi.",
  "tika-s0403t34:18_9": "Catuttho uṭṭhāya ṭhito uttaraṇatitthaṁ olokesi.",
  "tika-s0403t34:18_10": "Pañcamo uttaraṇatitthaṁ oloketvā patarati.",
  "tika-s0403t34:18_11": "Chaṭṭho taṁ disvā pārimatīraṁ gantvā kaṭippamāṇe udake ṭhito.",
  "tika-s0403t34:18_12": "Sattamo pārimatīraṁ gantvā gandhacuṇṇādīhi nhatvā varavatthādīni nivāsetvā surabhivilepanaṁ vilimpitvā",
  "tika-s0403t34:18_13": "nīluppalamālādīni pilandhitvā nānālaṅkārappaṭimaṇḍito mahānagaraṁ pavisitvā pāsādamāruhitvā uttamabhojanaṁ bhuñjati.",
  "tika-s0403t34:19_0": "Tattha jaṅghavāṇijā viya ime satta puggalā,",
  "tika-s0403t34:19_1": "nadī viya vaṭṭaṁ,",
  "tika-s0403t34:19_2": "paṭhamassa udakabhīrukassa purisassa otiṇṇaṭṭhāneyeva nimujjanaṁ viya micchādiṭṭhikassa vaṭṭe nimujjanaṁ,",
  "tika-s0403t34:19_3": "ummujjitvā nimujjanapuriso viya saddhādīnaṁ uppattimatthakena ummujjitvā tāsaṁ hāniyā nimuggapuggalo,",
  "tika-s0403t34:19_4": "majjhe nadiyā ṭhatvā viya saddhādīnaṁ ṭhitiyā ṭhitipuggalo,",
  "tika-s0403t34:19_5": "uttaraṇatitthaṁ olokento viya sotāpanno,",
  "tika-s0403t34:19_6": "patarantapuriso viya kilesakāmāvaṭṭatāya pataranto sakadāgāmī,",
  "tika-s0403t34:19_7": "taritvā kaṭimatte udake ṭhitapuriso viya anāvaṭṭadhammattā anāgāmī,",
  "tika-s0403t34:19_8": "nhatvā pārimatīraṁ uttaritvā thale ṭhitapuriso viya cattāro oghe atikkamitvā nibbānathale ṭhito khīṇāsavabrāhmaṇo,",
  "tika-s0403t34:19_9": "thale ṭhitapurisassa nagaraṁ pavisitvā pāsādaṁ āruyha uttamabhojanabhuñjanaṁ viya khīṇāsavassa nibbānārammaṇasamāpattiṁ",
  "tika-s0403t34:19_10": "appetvā vītināmanaṁ veditabbaṁ.",
  "tika-s0403t34:20_0": "Udakūpamāsuttavaṇṇanā niṭṭhitā.",
  "tika-s0403t34:21_0": "6-9. Aniccānupassīsuttādivaṇṇanā",
  "tika-s0403t34:22_0": "16- 19.",
  "tika-s0403t34:22_1": "Chaṭṭhe “idha samasīsī kathito”ti vatvā evaṁ samasīsitaṁ vibhajitvā idhādhippetaṁ dassetuṁ “so catubbidho hotī”tiādimāha.",
  "tika-s0403t34:22_2": "Rogavasena samasīsī rogasamasīsī.",
  "tika-s0403t34:22_3": "Esa nayo sesesupi.",
  "tika-s0403t34:22_4": "Ekappahārenevāti ekavelāyameva.",
  "tika-s0403t34:22_5": "Yo cakkhurogādīsu aññatarasmiṁ sati “ito anuṭṭhito arahattaṁ pāpuṇissāmī”ti vipassanaṁ paṭṭhapesi,",
  "tika-s0403t34:22_6": "athassa arahattañca rogato vuṭṭhānañca ekakālameva hoti,",
  "tika-s0403t34:22_7": "ayaṁ rogasamasīsī nāma.",
  "tika-s0403t34:22_8": "Iriyāpathassa pariyosānanti iriyāpathantarasamāyogo.",
  "tika-s0403t34:22_9": "Yo ṭhānādīsu iriyāpathesu aññataraṁ adhiṭṭhāya “avikopetvāva arahattaṁ pāpuṇissāmī”ti vipassanaṁ paṭṭhapesi.",
  "tika-s0403t34:22_10": "Athassa arahattappatti ca iriyāpathavikopanañca ekappahāreneva hoti,",
  "tika-s0403t34:22_11": "ayaṁ iriyāpathasamasīsī nāma.",
  "tika-s0403t34:22_12": "Jīvitasamasīsī nāmāti ettha “palibodhasīsaṁ māno,",
  "tika-s0403t34:22_13": "parāmāsasīsaṁ diṭṭhi,",
  "tika-s0403t34:22_14": "vikkhepasīsaṁ uddhaccaṁ,",
  "tika-s0403t34:22_15": "kilesasīsaṁ avijjā,",
  "tika-s0403t34:22_16": "adhimokkhasīsaṁ saddhā,",
  "tika-s0403t34:22_17": "paggahasīsaṁ vīriyaṁ,",
  "tika-s0403t34:22_18": "upaṭṭhānasīsaṁ sati,",
  "tika-s0403t34:22_19": "avikkhepasīsaṁ samādhi,",
  "tika-s0403t34:22_20": "dassanasīsaṁ paññā,",
  "tika-s0403t34:22_21": "pavattasīsaṁ jīvitindriyaṁ,",
  "tika-s0403t34:22_22": "cutisīsaṁ vimokkho,",
  "tika-s0403t34:22_23": "saṅkhārasīsaṁ nirodho”ti paṭisambhidāyaṁ vuttesu sattarasasu sīsesu pavattasīsaṁ kilesasīsanti dve sīsāni idhādhippetāni –",
  "tika-s0403t34:22_24": "“apubbaṁ acarimaṁ āsavapariyādānañca hoti jīvitapariyādānañcā”ti vacanato.",
  "tika-s0403t34:22_25": "Tesu kilesasīsaṁ arahattamaggo pariyādiyati,",
  "tika-s0403t34:22_26": "pavattasīsaṁ jīvitindriyaṁ cuticittaṁ pariyādiyati.",
  "tika-s0403t34:22_27": "Tattha avijjāpariyādāyakaṁ cittaṁ jīvitindriyaṁ pariyādātuṁ na sakkoti,",
  "tika-s0403t34:22_28": "jīvitindriyapariyādāyakaṁ avijjaṁ pariyādātuṁ na sakkoti.",
  "tika-s0403t34:22_29": "Aññaṁ avijjāpariyādāyakaṁ cittaṁ,",
  "tika-s0403t34:22_30": "aññaṁ jīvitandriyapariyādāyakaṁ.",
  "tika-s0403t34:22_31": "Yassa cetaṁ sīsadvayaṁ samaṁ pariyādānaṁ gacchati,",
  "tika-s0403t34:22_32": "so jīvitasamasīsī nāma.",
  "tika-s0403t34:23_0": "Kathaṁ panidaṁ samaṁ hotīti?",
  "tika-s0403t34:23_1": "Vārasamatāya.",
  "tika-s0403t34:23_2": "Yasmiñhi vāre maggavuṭṭhānaṁ hoti,",
  "tika-s0403t34:23_3": "sotāpattimagge pañca paccavekkhaṇāni,",
  "tika-s0403t34:23_4": "sakadāgāmimagge pañca,",
  "tika-s0403t34:23_5": "anāgāmimagge pañca,",
  "tika-s0403t34:23_6": "arahattamagge cattārīti ekūnavīsatime paccavekkhaṇañāṇe patiṭṭhāya bhavaṅgaṁ otaritvā parinibbāyato imāya",
  "tika-s0403t34:23_7": "vārasamatāya idaṁ ubhayasīsapariyādānampi samaṁ hotīti imāya vārasamatāya.",
  "tika-s0403t34:23_8": "Vārasamavuttidāyakena hi maggacittena attano anantaraṁ viya nipphādetabbā paccavekkhaṇavārā ca kilesapariyādānasseva vārāti vattabbataṁ arahati.",
  "tika-s0403t34:23_9": "“Vimuttasmiṁ vimuttamiti ñāṇaṁ hotī”ti vacanato paccavekkhaṇaparisamāpanena kilesapariyādānaṁ sampāpitaṁ",
  "tika-s0403t34:23_10": "nāma hotīti imāya vāravuttiyā samatāya kilesapariyādānajīvitapariyādānānaṁ samatā veditabbā.",
  "tika-s0403t34:23_11": "Tenevāha “yasmā panassa…pe...",
  "tika-s0403t34:23_12": "tasmā evaṁ vutta”nti.",
  "tika-s0403t34:24_0": "Āyuno vemajjhaṁ anatikkamitvā antarāva kilesaparinibbānena parinibbāyatīti antarāparinibbāyī.",
  "tika-s0403t34:24_1": "Tenāha “yo pañcasu suddhāvāsesū”tiādi.",
  "tika-s0403t34:24_2": "Vemajjheti avihādīsu yattha uppanno,",
  "tika-s0403t34:24_3": "tattha āyuno vemajjhe.",
  "tika-s0403t34:24_4": "Āyuvemajjhaṁ upahacca atikkamitvā tattha parinibbāyatīti upahaccaparinibbāyī.",
  "tika-s0403t34:24_5": "Tenāha “yo tatthevā”tiādi.",
  "tika-s0403t34:24_6": "Asaṅkhārena appayogena anussāhena akilamanto tikkhindriyatāya sukheneva parinibbāyatīti asaṅkhāraparinibbāyī.",
  "tika-s0403t34:24_7": "Tenāha “yo tesaṁyevā”tiādi.",
  "tika-s0403t34:24_8": "Tesaṁyeva puggalānanti niddhāraṇe sāmivacanaṁ.",
  "tika-s0403t34:24_9": "Appayogenāti adhimattappayogena vinā appakasirena.",
  "tika-s0403t34:24_10": "Sasaṅkhārena sappayogena kilamanto dukkhena parinibbāyatīti sasaṅkhāraparinibbāyī.",
  "tika-s0403t34:24_11": "Uddhaṁvāhibhāvena uddhamassa taṇhāsotaṁ vaṭṭasotañcāti,",
  "tika-s0403t34:24_12": "uddhaṁ vā gantvā paṭilabhitabbato uddhamassa maggasotanti uddhaṁbhoto.",
  "tika-s0403t34:24_13": "Paṭisandhivasena akaniṭṭhaṁ gacchatīti akaniṭṭhagāmī.",
  "tika-s0403t34:25_0": "Ettha pana catukkaṁ veditabbaṁ.",
  "tika-s0403t34:25_1": "Yo hi avihato paṭṭhāya cattāro devaloke sodhetvā akaniṭṭhaṁ gantvā parinibbāyati,",
  "tika-s0403t34:25_2": "ayaṁ uddhaṁsoto akaniṭṭhagāmī nāma.",
  "tika-s0403t34:25_3": "Ayañhi avihesu kappasahassaṁ vasanto arahattaṁ pattuṁ asakkuṇitvā atappaṁ gacchati,",
  "tika-s0403t34:25_4": "tatrāpi dve kappasahassāni vasanto arahattaṁ pattuṁ asakkuṇitvā sudassaṁ gacchati,",
  "tika-s0403t34:25_5": "tatrāpi cattāri kappasahassāni vasanto arahattaṁ pattuṁ asakkuṇitvā sudassiṁ gacchati,",
  "tika-s0403t34:25_6": "tatrāpi aṭṭha kappasahassāni vasanto arahattaṁ pattuṁ asakkuṇitvā akaniṭṭhaṁ gacchati,",
  "tika-s0403t34:25_7": "tattha vasanto aggamaggaṁ adhigacchati.",
  "tika-s0403t34:25_8": "Tattha yo avihato paṭṭhāya dutiyaṁ vā catutthaṁ vā devalokaṁ gantvā parinibbāyati,",
  "tika-s0403t34:25_9": "ayaṁ uddhaṁsoto na akaniṭṭhagāmī nāma.",
  "tika-s0403t34:25_10": "Yo kāmabhavato cavitvā akaniṭṭhesu parinibbāyati,",
  "tika-s0403t34:25_11": "ayaṁ na uddhaṁsoto akaniṭṭhagāmī nāma.",
  "tika-s0403t34:25_12": "Yo heṭṭhā catūsu devalokesu tattha tattheva nibbattitvā parinibbāyati,",
  "tika-s0403t34:25_13": "ayaṁ na uddhaṁsoto na akaniṭṭhagāmīti.",
  "tika-s0403t34:26_0": "Ete pana avihesu uppannasamanantaraāyuvemajjhaṁ appatvāva parinibbāyanavasena tayo antarāparinibbāyino,",
  "tika-s0403t34:26_1": "eko upahaccaparinibbāyī,",
  "tika-s0403t34:26_2": "eko uddhaṁsototi pañcavidho,",
  "tika-s0403t34:26_3": "asaṅkhārasasaṅkhāraparinibbāyivibhāgena dasa honti,",
  "tika-s0403t34:26_4": "tathā atappasudassasudassīsūti cattāro dasakāti cattārīsaṁ.",
  "tika-s0403t34:26_5": "Akaniṭṭhe pana uddhaṁsoto natthi,",
  "tika-s0403t34:26_6": "tayo antarāparinibbāyino,",
  "tika-s0403t34:26_7": "eko upahaccaparinibbāyīti cattāro,",
  "tika-s0403t34:26_8": "asaṅkhārasasaṅkhāraparinibbāyivibhāgena aṭṭhāti aṭṭhacattārīsaṁ anāgāmino.",
  "tika-s0403t34:26_9": "Sattamādīsu natthi vattabbaṁ.",
  "tika-s0403t34:27_0": "Aniccānupassīsuttādivaṇṇanā niṭṭhitā.",
  "tika-s0403t34:28_0": "10. Niddasavatthusuttavaṇṇanā",
  "tika-s0403t34:29_0": "20.",
  "tika-s0403t34:29_1": "Dasame niddasavatthūnīti ādisaddalopenāyaṁ niddesoti āha “niddasādivatthūnī”ti.",
  "tika-s0403t34:29_2": "Natthi idāni imassa dasāti niddaso.",
  "tika-s0403t34:29_3": "Pañhoti ñātuṁ icchito attho.",
  "tika-s0403t34:29_4": "Puna dasavasso na hotīti tesaṁ matimattametanti dassetuṁ “so kirā”ti kirasaddaggahaṇaṁ.",
  "tika-s0403t34:29_5": "Niddasoti cetaṁ vacanamattaṁ.",
  "tika-s0403t34:29_6": "Tassa nibbīsādibhāvassa viya ninnavādibhāvassa ca icchitattāti dassetuṁ “na kevalañcā”tiādi vuttaṁ.",
  "tika-s0403t34:29_7": "Gāme vicarantoti gāme piṇḍāya caranto.",
  "tika-s0403t34:29_8": "Na idaṁ titthiyānaṁ adhivacanaṁ tesu tannimittassa abhāvā,",
  "tika-s0403t34:29_9": "sāsanepi sekhassapi na idaṁ adhivacanaṁ,",
  "tika-s0403t34:29_10": "kimaṅgaṁ pana puthujjanassa.",
  "tika-s0403t34:29_11": "Yassa panetaṁ adhivacanaṁ yena ca kāraṇena,",
  "tika-s0403t34:29_12": "taṁ dassetuṁ “khīṇāsavasseta”ntiādi vuttaṁ.",
  "tika-s0403t34:29_13": "Appaṭisandhikabhāvo hissa paccakkhato kāraṇaṁ.",
  "tika-s0403t34:29_14": "Paramparāya itarāni yāni pāḷiyaṁ āgatāniṁ.",
  "tika-s0403t34:30_0": "Sikkhāya sammadeva ādānaṁ sikkhāsamādānaṁ.",
  "tika-s0403t34:30_1": "Taṁ panassā pāripūriyā veditabbanti āha “sikkhāttayapūraṇe”ti.",
  "tika-s0403t34:30_2": "Sikkhāya vā sammadeva ādito paṭṭhāya rakkhaṇaṁ sikkhāsamādānaṁ.",
  "tika-s0403t34:30_3": "Tañca atthato pūraṇena paricchinnaṁ arakkhaṇe sabbena sabbaṁ abhāvato,",
  "tika-s0403t34:30_4": "rakkhaṇe ca paripūraṇato.",
  "tika-s0403t34:30_5": "Balavacchandoti daḷhacchando.",
  "tika-s0403t34:30_6": "Āyatinti anantarānāgatadivasādikālo adhippeto,",
  "tika-s0403t34:30_7": "na anāgatabhavoti āha “anāgate punadivasādīsupī”ti.",
  "tika-s0403t34:30_8": "Sikkhaṁ paripūrentassa tattha nibaddhabhattitā avigatapematā.",
  "tika-s0403t34:30_9": "Tebhūmakadhammānaṁ aniccādivasena sammadeva nijjhānaṁ dhammanisāmanāti āha “vipassanāyetaṁ adhivacana”nti.",
  "tika-s0403t34:30_10": "Taṇhāvinayeti bhaṅgānupassanāñāṇānubhāvasiddhe taṇhāvikkhambhane.",
  "tika-s0403t34:30_11": "Ekībhāveti gaṇasaṅgaṇikākilesasaṅgaṇikāvigamasiddhe vivekavāse.",
  "tika-s0403t34:30_12": "Vīriyārambheti sammappadhānassa paggaṇhane.",
  "tika-s0403t34:30_13": "Taṁ pana sabbaso vīriyassa paribrūhanaṁ hotīti āha “kāyikacetasikassa vīriyassa pūraṇe”ti.",
  "tika-s0403t34:30_14": "Satiyañceva nipakabhāve cāti satokāritāya ceva sampajānakāritāya ca.",
  "tika-s0403t34:30_15": "Satisampajaññabaleneva hi vīriyārambho ijjhati.",
  "tika-s0403t34:30_16": "Diṭṭhipaṭivedheti maggasammādiṭṭhiyā paṭivijjhane.",
  "tika-s0403t34:30_17": "Tenāha “maggadassane”ti.",
  "tika-s0403t34:31_0": "Niddasavatthusuttavaṇṇanā niṭṭhitā.",
  "tika-s0403t34:32_0": "Anusayavaggavaṇṇanā niṭṭhitā."
}