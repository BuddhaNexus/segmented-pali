{
  "tika-vin02t15:0_0": "7. Kathinakkhandhakaṁ",
  "tika-vin02t15:1_0": "Kathinānujānanakathāvaṇṇanā",
  "tika-vin02t15:2_0": "306.",
  "tika-vin02t15:2_1": "Kathinakkhandhake sīsavasenāti padhānaṅgavasena.",
  "tika-vin02t15:2_2": "“Kathinanti pañcānisaṁse antokaraṇasamatthatāya thiranti attho”ti gaṇṭhipadesu vuttaṁ.",
  "tika-vin02t15:2_3": "“So nesaṁ bhavissatī”ti yujjatīti “so tumhāka”nti avatvā “nesa”nti vacanaṁ yujjati.",
  "tika-vin02t15:2_4": "Ye atthatakathināti na kevalaṁ tumhākameva,",
  "tika-vin02t15:2_5": "ye aññepi atthatakathinā,",
  "tika-vin02t15:2_6": "tesampi bhavissatīti attho.",
  "tika-vin02t15:2_7": "Anāmantetvā caraṇanti cārittasikkhāpade vuttanayena anāpucchitvā kulesu caraṇaṁ.",
  "tika-vin02t15:2_8": "Matakacīvaranti matassa santakaṁ cīvaraṁ.",
  "tika-vin02t15:2_9": "Tatruppādena ābhatanti vihārasantakena khettavatthuādinā ānītaṁ.",
  "tika-vin02t15:3_0": "Paṭhamapavāraṇāya pavāritāti idaṁ vassacchedaṁ akatvā vassaṁvutthabhāvasandassanatthaṁ vuttaṁ antarāyena",
  "tika-vin02t15:3_1": "appavāritānampi vutthavassānaṁ kathinatthārasambhavato.",
  "tika-vin02t15:3_2": "Teneva “appavāritā vā”ti avatvā “chinnavassā vā pacchimikāya upagatā vā na labhantī”ti ettakameva vuttaṁ.",
  "tika-vin02t15:3_3": "Aññasmiṁ vihāre vutthavassāpi na labhantīti nānāsīmāya aññasmiṁ vihāre vutthavassā imasmiṁ vihāre kathinatthāraṁ na labhantīti attho.",
  "tika-vin02t15:3_4": "Khalimakkhitasāṭakoti ahatavatthaṁ sandhāya vuttaṁ.",
  "tika-vin02t15:3_5": "Dānakammavācāti kathinadussadānakammavācā.",
  "tika-vin02t15:3_6": "Akātuṁ na labbhatīti iminā anādariyena akarontassa dukkaṭanti dīpeti.",
  "tika-vin02t15:3_7": "Kammavācā pana ekāyeva vaṭṭatīti kathinatthārasāṭakassa dānakāle vuttā ekāyeva kammavācā vaṭṭati.",
  "tika-vin02t15:3_8": "Puna tassa aññasmiṁ vatthe diyyamāne kammavācāya dātabbakiccaṁ natthi,",
  "tika-vin02t15:3_9": "apalokanameva alanti adhippāyo.",
  "tika-vin02t15:4_0": "308.Mahābhūmikanti mahāvisayaṁ,",
  "tika-vin02t15:4_1": "catuvīsatiākāravantatāya mahāvitthārikanti vuttaṁ hoti.",
  "tika-vin02t15:4_2": "Pañcakanti pañcakhaṇḍaṁ.",
  "tika-vin02t15:4_3": "Esa nayo sesesupi.",
  "tika-vin02t15:4_4": "Paṭhamacimilikāti kathinavatthato aññā attano pakaticimilikā.",
  "tika-vin02t15:4_5": "“Kucchicimilikaṁ katvā sibbitamattenāti thirajiṇṇānaṁ cimilikānaṁ ekato katvā sibbanassetaṁ adhivacana”nti gaṇṭhipadesu vuttaṁ.",
  "tika-vin02t15:4_6": "Mahāpaccariyaṁ kurundiyañca “vuttavacananidassanaṁ byañjane eva bhedo,",
  "tika-vin02t15:4_7": "atthe natthīti dassanatthaṁ kata”nti vadanti.",
  "tika-vin02t15:4_8": "Piṭṭhianuvātāropanamattenāti dīghato anuvātassa āropanamattena.",
  "tika-vin02t15:4_9": "Kucchianuvātāropanamattenāti puthulato anuvātassa āropanamattena.",
  "tika-vin02t15:4_10": "Sāruppaṁ hotīti samaṇasāruppaṁ hoti.",
  "tika-vin02t15:4_11": "Rattinissaggiyenāti rattiatikkantena.",
  "tika-vin02t15:5_0": "Kathinānujānanakathāvaṇṇanā niṭṭhitā.",
  "tika-vin02t15:6_0": "Ādāyasattakādikathāvaṇṇanā",
  "tika-vin02t15:7_0": "311.Ayanti āsāvacchediko kathinuddhāro.",
  "tika-vin02t15:7_1": "Idha na vuttoti pāḷiyaṁ mātikāpadabhājane savanantikānantaraṁ na vutto.",
  "tika-vin02t15:7_2": "Tatthāti tasmiṁ sīmātikkantike kathinuddhāre.",
  "tika-vin02t15:7_3": "“Sīmātikkantiko nāma cīvarakālasīmātikkantiko”ti kenaci vuttaṁ.",
  "tika-vin02t15:7_4": "“Bahisīmāyaṁ cīvarakālasamayassa atikkantattā sīmātikkantiko”ti ayaṁ amhākaṁ khanti.",
  "tika-vin02t15:7_5": "Sahubbhāre “so katacīvaro”ti pāṭho dissati,",
  "tika-vin02t15:7_6": "evañca sati cīvarapalibodho paṭhamaṁ chijjatīti viññāyati,",
  "tika-vin02t15:7_7": "idha pana parivārapāḷiyañca “dve palibodhā apubbaṁ acarimaṁ chijjantī”ti vacanato taṁ na sameti,",
  "tika-vin02t15:7_8": "tasmā vīmaṁsitabbamettha kāraṇaṁ.",
  "tika-vin02t15:8_0": "312.",
  "tika-vin02t15:8_1": "“Samādāyavāro ādāyavārasadiso,",
  "tika-vin02t15:8_2": "upasaggamattamettha viseso”ti gaṇṭhipadesu vuttaṁ.",
  "tika-vin02t15:8_3": "Keci pana “sabbaṁ attano parikkhāraṁ anavasesetvā pakkamanto ‘samādāya pakkamatī’ti vuccatī”ti vadanti.",
  "tika-vin02t15:8_4": "Puna samādāyavārepi teyeva dassitāti sambandho.",
  "tika-vin02t15:8_5": "Vippakatacīvare pakkamanantikassa kathinuddhārassa asambhavato “yathāsambhava”nti vuttaṁ.",
  "tika-vin02t15:8_6": "Pakkamanantiko hi kathinuddhāro niṭṭhitacīvarasseva vasena vutto “bhikkhu atthatakathino katacīvaraṁ ādāya pakkamatī”ti vuttattā,",
  "tika-vin02t15:8_7": "tasmā so vippakatacīvaro na sambhavatīti chaḷeva ubbhārā tattha dassitā.",
  "tika-vin02t15:9_0": "Tatrāyaṁ ādito paṭṭhāya vāravibhāvanā –",
  "tika-vin02t15:9_1": "ādāyavārā satta,",
  "tika-vin02t15:9_2": "tathā samādāyavārāti dve sattakavārā,",
  "tika-vin02t15:9_3": "tato pakkamanantikaṁ vajjetvā vippakatacīvarassa ādāyasamādāyavāravasena dve chakkavārā,",
  "tika-vin02t15:9_4": "tato paraṁ niṭṭhānasanniṭṭhānanāsanantikānaṁ vasena tīṇi tikāni dassitāni.",
  "tika-vin02t15:9_5": "Tattha paṭhamattikaṁ antosīmāyaṁ “paccessaṁ na paccessa”nti imaṁ vidhiṁ anāmasitvā bahisīmāyameva “na paccessa”nti pavattaṁ,",
  "tika-vin02t15:9_6": "tasmā pakkamanantikasīmātikkantikasaubbhārā tattha na yujjanti.",
  "tika-vin02t15:9_7": "Dutiyattikaṁ antosīmāyaṁ “na paccessa”nti pavattaṁ.",
  "tika-vin02t15:9_8": "Tatiyattikaṁ anadhiṭṭhita-",
  "tika-vin02t15:9_9": "padena visesetvā pavattaṁ,",
  "tika-vin02t15:9_10": "atthato paṭhamattikena sameti.",
  "tika-vin02t15:9_11": "Anadhiṭṭhitenāti ca “paccessaṁ na paccessa”nti evaṁ anadhiṭṭhitena,",
  "tika-vin02t15:9_12": "aniyamitenāti attho.",
  "tika-vin02t15:9_13": "Tatiyattikānantaraṁ catutthattikaṁ sambhavantaṁ antosīmāyaṁ “paccessa”nti vacanavisesena sambhavati.",
  "tika-vin02t15:9_14": "Tathā ca yojiyamānaṁ itarehi savanantikādīhi aviruddhaṁ hotīti catutthattikaṁ ahutvā chakkaṁ jātanti veditabbaṁ.",
  "tika-vin02t15:9_15": "Evaṁ tīṇi tikāni ekaṁ chakkañcāti paṭhamaṁ pannarasakaṁ veditabbaṁ.",
  "tika-vin02t15:10_0": "316- 320.",
  "tika-vin02t15:10_1": "Tato idameva pannarasakaṁ upasaggavisesena dutiyaṁ samādāyapannarasakaṁ nāma kataṁ.",
  "tika-vin02t15:10_2": "Puna “vippakatacīvaraṁ ādāyā”ti tatiyaṁ pannarasakaṁ,",
  "tika-vin02t15:10_3": "“samādāyā”ti catutthaṁ pannarasakaṁ dassitanti evaṁ cattāri pannarasakāni veditabbāni.",
  "tika-vin02t15:10_4": "Tattha paṭhamadutiyesu pannarasakesu sabbena sabbaṁ akatacīvaraṁ adhippetaṁ,",
  "tika-vin02t15:10_5": "itaresu dvīsu vippakatanti veditabbaṁ.",
  "tika-vin02t15:10_6": "Tato paraṁ “cīvarāsāya pakkamatī”tiādinā nayena niṭṭhānasanniṭṭhānanāsanaāsāvacchedikavasena eko vāroti idamekaṁ catukkaṁ jātaṁ,",
  "tika-vin02t15:10_7": "tasmā pubbe vuttāni tikāni āsāvacchedikāni tīṇi ca tikānīti etaṁ anāsāyadvādasakanti veditabbaṁ.",
  "tika-vin02t15:10_8": "Tadanantare āsāyadvādasake kiñcāpi paṭhamaṁ dvādasakaṁ labbhati,",
  "tika-vin02t15:10_9": "tathāpi taṁ nibbisesanti tamekaṁ dvādasakaṁ avuttasiddhaṁ katvā visesato dassetuṁ ādito paṭṭhāya “antosīmāyaṁ paccessa”nti vuttaṁ.",
  "tika-vin02t15:10_10": "Taṁ dutiyacatukke “so bahisīmagato suṇātī”tiādivacanassa tatiyacatukke savanantikādīnañca okāsakaraṇatthanti veditabbaṁ.",
  "tika-vin02t15:10_11": "Idaṁ pana dvādasakaṁ anāsāyavasenapi labbhamānaṁ iminā avuttasiddhaṁ katvā na dassitanti veditabbaṁ.",
  "tika-vin02t15:10_12": "Evamettha dve dvādasakāni uddharitabbāni.",
  "tika-vin02t15:10_13": "Karaṇīyadvādasakepi yathādassitaṁ anāsāyadvādasakaṁ avuttasiddhaṁ āsāyadvādasakañcāti dve dvādasakāni uddharitabbāni.",
  "tika-vin02t15:11_0": "321- 322.",
  "tika-vin02t15:11_1": "Yasmā disaṁgamikanavake “disaṁgamiko pakkamatī”ti vacaneneva “na paccessa”nti idaṁ avuttasiddhameva,",
  "tika-vin02t15:11_2": "tasmā taṁ na vuttaṁ.",
  "tika-vin02t15:11_3": "Ettāvatā ca āvāsapalibodhābhāvo dassito.",
  "tika-vin02t15:11_4": "Cīvarapaṭivīsaṁ apavilāyamānoti iminā cīvarapalibodhasamaṅgitamassa dasseti.",
  "tika-vin02t15:11_5": "Tattha cīvarapaṭivīsanti attano pattabbacīvarabhāgaṁ.",
  "tika-vin02t15:11_6": "Apavilāyamānoti ākaṅkhamāno.",
  "tika-vin02t15:11_7": "Tassa cīvaralābhe sati vassaṁvutthāvāse niṭṭhānasanniṭṭhānanāsanantikānaṁ vasena ekaṁ tikaṁ,",
  "tika-vin02t15:11_8": "tesaṁyeva vasena antarāmagge ekaṁ,",
  "tika-vin02t15:11_9": "gataṭṭhāne ekanti tiṇṇaṁ tikānaṁ vasena ekaṁ navakaṁ veditabbaṁ.",
  "tika-vin02t15:12_0": "324.",
  "tika-vin02t15:12_1": "Tato paraṁ niṭṭhānasanniṭṭhānanāsanantikasīmātikkantikasaubbhārānaṁ vasena phāsuvihārapañcakaṁ vuttaṁ.",
  "tika-vin02t15:12_2": "Sesamettha pāḷito aṭṭhakathāto ca suviññeyyameva.",
  "tika-vin02t15:13_0": "Ādāyasattakādikathāvaṇṇanā niṭṭhitā.",
  "tika-vin02t15:14_0": "Kathinakkhandhakavaṇṇanā niṭṭhitā."
}