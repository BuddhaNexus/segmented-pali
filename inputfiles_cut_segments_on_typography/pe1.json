{
  "pe1:0.1_0": "Peṭakopadesa",
  "pe1:0.2_0": "1. Ariyasaccappakāsanapaṭhamabhūmi",
  "pe1:1.1_0": "Namo tassa Bhagavato Arahato Sammāsambuddhassa.",
  "pe1:2.1_0": "Namo sammāsambuddhānaṁ paramatthadassīnaṁ sīlādiguṇapāramippattānaṁ.",
  "pe1:3.1_0": "Duve hetū duve paccayā sāvakassa sammādiṭṭhiyā uppādāya—",
  "pe1:3.2_0": "parato ca ghoso saccānusandhi, ajjhattañca yoniso manasikāro.",
  "pe1:3.3_0": "Tattha katamo parato ghoso?",
  "pe1:3.4_0": "Yā parato desanā ovādo anusāsanī saccakathā saccānulomo.",
  "pe1:3.5_0": "Cattāri saccāni—",
  "pe1:3.6_0": "dukkhaṁ samudayo nirodho maggo.",
  "pe1:3.7_0": "Imesaṁ catunnaṁ saccānaṁ yā desanā sandassanā vivaraṇā vibhajanā uttānīkiriyā pakāsanā—",
  "pe1:3.8_0": "ayaṁ vuccati saccānulomo ghosoti.",
  "pe1:4.1_0": "Tattha katamo ajjhattaṁ yoniso manasikāro?",
  "pe1:5.1_0": "Ajjhattaṁ yoniso manasikāro nāma yo yathādesite dhamme bahiddhā ārammaṇaṁ anabhinīharitvā yoniso manasikāro—",
  "pe1:5.2_0": "ayaṁ vuccati yoniso manasikāro.",
  "pe1:6.1_0": "Taṁākāro yoniso dvāro vidhi upāyo.",
  "pe1:6.2_0": "Yathā puriso sukkhe kaṭṭhe vigatasnehe sukkhāya uttarāraṇiyā thale abhimanthamānaṁ bhabbo jotissa adhigamāya.",
  "pe1:6.3_0": "Taṁ kissa hetu.",
  "pe1:6.4_0": "Yoniso aggissa adhigamāya.",
  "pe1:6.5_0": "Evamevassa yamidaṁ dukkhasamudayanirodhamaggānaṁ aviparītadhammadesanaṁ manasikaroti—",
  "pe1:6.6_0": "ayaṁ vuccati yoniso manasikāro.",
  "pe1:7.1_0": "Yathā tisso upamā pubbe assutā ca assutapubbā ca paṭibhanti.",
  "pe1:7.2_0": "Yo hi koci kāmesu avītarāgoti …pe…",
  "pe1:7.3_0": "duve upamā ayoniso kātabbā pacchimesu vuttaṁ.",
  "pe1:7.4_0": "Tattha yo ca parato ghoso yo ca ajjhattaṁ yoniso manasikāro—",
  "pe1:7.5_0": "ime dve paccayā.",
  "pe1:7.6_0": "Parato ghosena yā uppajjati paññā—",
  "pe1:7.7_0": "ayaṁ vuccati sutamayī paññā.",
  "pe1:7.8_0": "Yā ajjhattaṁ yoniso manasikārena uppajjati paññā—",
  "pe1:7.9_0": "ayaṁ vuccati cintāmayī paññāti.",
  "pe1:7.10_0": "Imā dve paññā veditabbā.",
  "pe1:7.11_0": "Purimakā ca dve paccayā.",
  "pe1:7.12_0": "Ime dve hetū dve paccayā sāvakassa sammādiṭṭhiyā uppādāya.",
  "pe1:8.1_0": "Tattha parato ghosassa saccānusandhissa desitassa atthaṁ avijānanto atthappaṭisaṁvedī bhavissatīti netaṁ ṭhānaṁ vijjati.",
  "pe1:8.2_0": "Na ca atthappaṭisaṁvedī yoniso manasikarissatīti netaṁ ṭhānaṁ vijjati.",
  "pe1:8.3_0": "Parato ghosassa saccānusandhissa desitassa atthaṁ vijānanto atthappaṭisaṁvedī bhavissatīti ṭhānametaṁ vijjati.",
  "pe1:8.4_0": "Atthappaṭisaṁvedī ca yoniso manasikarissatīti ṭhānametaṁ vijjati.",
  "pe1:8.5_0": "Esa hetu etaṁ ārammaṇaṁ eso upāyo sāvakassa niyyānassa, natthañño.",
  "pe1:8.6_0": "Soyaṁ na ca suttassa atthavijānanāya saha yutto nāpi ghosānuyogena parato ghosassa atthaṁ avijānantena",
  "pe1:8.6_1": "sakkā uttari manussadhammaṁ alamariyañāṇadassanaṁ adhigantuṁ,",
  "pe1:8.6_2": "tasmā nibbāyitukāmena sutamayena atthā pariyesitabbā.",
  "pe1:8.7_0": "Tattha pariyesanāya ayaṁ anupubbī bhavati soḷasa hārā, pañca nayā, aṭṭhārasa mūlapadāni.",
  "pe1:9.1_0": "Tatthāyaṁ uddānagāthā",
  "pe1:10.1_0": "Soḷasahārā nettī,",
  "pe1:10.2_0": "Pañcanayā sāsanassa pariyeṭṭhi;",
  "pe1:10.3_0": "Aṭṭhārasamūlapadā,",
  "pe1:10.4_0": "Kaccāyanagottaniddiṭṭhā.",
  "pe1:11.1_0": "Tattha katame <b>soḷasahārā</b>?",
  "pe1:12.1_0": "Desanā vicayo yutti padaṭṭhānaṁ lakkhaṇaṁ catubyūho āvaṭṭo vibhatti parivattano vevacano paññatti otaraṇo sodhano adhiṭṭhāno parikkhāro samāropano—",
  "pe1:12.2_0": "ime soḷasa hārā.",
  "pe1:13.1_0": "Tattha uddānagāthā",
  "pe1:14.1_0": "Desanā vicayo yutti,",
  "pe1:14.2_0": "padaṭṭhāno ca lakkhaṇo;",
  "pe1:14.3_0": "Catubyūho ca āvaṭṭo,",
  "pe1:14.4_0": "vibhatti parivattano.",
  "pe1:15.1_0": "Vevacano ca paññatti,",
  "pe1:15.2_0": "otaraṇo ca sodhano;",
  "pe1:15.3_0": "Adhiṭṭhāno parikkhāro,",
  "pe1:15.4_0": "samāropano soḷaso.",
  "pe1:16.1_0": "Tattha katame <b>pañca nayā</b>?",
  "pe1:17.1_0": "Nandiyāvaṭṭo tipukkhalo sīhavikkīḷito disālocano aṅkusoti.",
  "pe1:18.1_0": "Tattha uddānagāthā",
  "pe1:19.1_0": "Paṭhamo nandiyāvaṭṭo,",
  "pe1:19.2_0": "dutiyo ca tipukkhalo;",
  "pe1:19.3_0": "Sīhavikkīḷito nāma,",
  "pe1:19.4_0": "tatiyo hoti so nayo.",
  "pe1:20.1_0": "Disālocanamāhaṁsu,",
  "pe1:20.2_0": "catuttho nayalañjako;",
  "pe1:20.3_0": "Pañcamo aṅkuso nāma,",
  "pe1:20.4_0": "sabbe pañca nayā gatā.",
  "pe1:21.1_0": "Tattha katamāni <b>aṭṭhārasa mūlapadāni</b>?",
  "pe1:22.1_0": "Avijjā taṇhā lobho doso moho subhasaññā sukhasaññā niccasaññā attasaññā samatho vipassanā alobho adoso",
  "pe1:22.1_1": "amoho asubhasaññā dukkhasaññā aniccasaññā anattasaññā,",
  "pe1:22.1_2": "imāni aṭṭhārasa mūlapadāni.",
  "pe1:22.2_0": "Tattha nava padāni akusalāni yattha sabbaṁ akusalaṁ samosarati.",
  "pe1:22.3_0": "Nava padāni kusalāni yattha sabbaṁ kusalaṁ samosarati.",
  "pe1:23.1_0": "Katamāni nava padāni akusalāni yattha sabbaṁ akusalaṁ samosarati?",
  "pe1:24.1_0": "Avijjā yāva attasaññā, imāni nava padāni akusalāni, yattha sabbaṁ akusalaṁ samosarati.",
  "pe1:25.1_0": "Katamāni nava padāni kusalāni yattha sabbaṁ kusalaṁ samosarati?",
  "pe1:26.1_0": "Samatho yāva anattasaññā, imāni nava padāni kusalāni yattha sabbaṁ kusalaṁ samosarati.",
  "pe1:26.2_0": "Imāni aṭṭhārasa mūlapadāni.",
  "pe1:27.1_0": "Tattha imā uddānagāthā",
  "pe1:28.1_0": "Taṇhā ca avijjā lobho,",
  "pe1:28.2_0": "Doso tatheva moho ca;",
  "pe1:28.3_0": "Cattāro ca vipallāsā,",
  "pe1:28.4_0": "Kilesabhūmi nava padāni.",
  "pe1:29.1_0": "Ye ca satipaṭṭhānā samatho,",
  "pe1:29.2_0": "Vipassanā kusalamūlaṁ;",
  "pe1:29.3_0": "Etaṁ sabbaṁ kusalaṁ,",
  "pe1:29.4_0": "Indriyabhūmi navapadāni.",
  "pe1:30.1_0": "Sabbaṁ kusalaṁ navahi padehi yujjati,",
  "pe1:30.2_0": "Navahi ceva akusalaṁ;",
  "pe1:30.3_0": "Ekake nava mūlapadāni,",
  "pe1:30.4_0": "Ubhayato aṭṭhārasa mūlapadāni.",
  "pe1:31.1_0": "Imesaṁ aṭṭhārasannaṁ mūlapadānaṁ yāni nava padāni akusalāni, ayaṁ dukkhasamudayo;",
  "pe1:31.2_0": "yāni nava padāni kusalāni, ayaṁ dukkhanirodhagāminī paṭipadā.",
  "pe1:31.3_0": "Iti samudayassa dukkhaṁ phalaṁ, dukkhanirodhagāminiyā paṭipadāya nirodhaṁ phalaṁ.",
  "pe1:31.4_0": "Imāni cattāri ariyasaccāni bhagavatā bārāṇasiyaṁ desitāni.",
  "pe1:32.1_0": "Tattha dukkhassa ariyasaccassa aparimāṇāni akkharāni padāni byañjanāni ākārāni niruttiyo niddesā desitā",
  "pe1:32.1_1": "etassevatthassa saṅkāsanāya pakāsanāya vivaraṇāya vibhajanāya uttānīkammatāya paññāpanāyāti.",
  "pe1:32.2_0": "Yā evaṁ sabbesaṁ saccānaṁ iti ekamekaṁ saccaṁ aparimāṇehi akkharapadabyañjanaākāraniruttiniddesehi pariyesitabbaṁ,",
  "pe1:32.2_1": "tañca byañjanaṁ atthaputhuttena pana attheva byañjanaputhuttena.",
  "pe1:33.1_0": "Yo hi koci samaṇo vā brāhmaṇo vā evaṁ vadeyya “ahaṁ idaṁ dukkhaṁ paccakkhāya aññaṁ dukkhaṁ paññapessāmī”ti",
  "pe1:33.1_1": "tassa taṁ vācāvatthukamevassa pucchito ca na sampāyissati.",
  "pe1:33.2_0": "Evaṁ saccāni.",
  "pe1:33.3_0": "Yañca rattiṁ bhagavā abhisambuddho,",
  "pe1:33.3_1": "yañca rattiṁ anupādāya parinibbuto,",
  "pe1:33.3_2": "etthantare yaṁ kiñci bhagavatā bhāsitaṁ suttaṁ geyyaṁ veyyākaraṇaṁ gāthā udānaṁ itivuttakaṁ jātakaṁ abbhutadhammaṁ vedallaṁ,",
  "pe1:33.3_3": "sabbaṁ taṁ dhammacakkaṁ pavattitaṁ.",
  "pe1:33.4_0": "Na kiñci buddhānaṁ bhagavantānaṁ dhammadesanāya dhammacakkato bahiddhā,",
  "pe1:33.4_1": "tassa sabbaṁ suttaṁ ariyadhammesu pariyesitabbaṁ.",
  "pe1:33.5_0": "Tattha pariggaṇhanāya ālokasabhāni cattāri ariyasaccāni thāvarāni imāni.",
  "pe1:34.1_0": "Tattha katamaṁ <b>dukkhaṁ</b>?",
  "pe1:34.2_0": "Jāti jarā byādhi maraṇaṁ saṅkhittena pañcupādānakkhandhā dukkhā.",
  "pe1:34.3_0": "Tatthāyaṁ lakkhaṇaniddeso,",
  "pe1:34.3_1": "pātubhāvalakkhaṇā jāti,",
  "pe1:34.3_2": "paripākalakkhaṇā jarā,",
  "pe1:34.3_3": "dukkhadukkhatālakkhaṇo byādhi,",
  "pe1:34.3_4": "cutilakkhaṇaṁ maraṇaṁ,",
  "pe1:34.3_5": "piyavippayogavipariṇāmaparitāpanalakkhaṇo soko,",
  "pe1:34.3_6": "lālappanalakkhaṇo paridevo,",
  "pe1:34.3_7": "kāyasampīḷanalakkhaṇaṁ dukkhaṁ,",
  "pe1:34.3_8": "cittasampīḷanalakkhaṇaṁ domanassaṁ,",
  "pe1:34.3_9": "kilesaparidahanalakkhaṇo upāyāso,",
  "pe1:34.3_10": "amanāpasamodhānalakkhaṇo appiyasampayogo,",
  "pe1:34.3_11": "manāpavinābhāvalakkhaṇo piyavippayogo,",
  "pe1:34.3_12": "adhippāyavivattanalakkhaṇo alābho,",
  "pe1:34.3_13": "apariññālakkhaṇā pañcupādānakkhandhā,",
  "pe1:34.3_14": "paripākacutilakkhaṇaṁ jarāmaraṇaṁ,",
  "pe1:34.3_15": "pātubhāvacutilakkhaṇaṁ cutopapatti,",
  "pe1:34.3_16": "paṭisandhinibbattanalakkhaṇo samudayo,",
  "pe1:34.3_17": "samudayaparijahanalakkhaṇo nirodho,",
  "pe1:34.3_18": "anusayasamucchedalakkhaṇo maggo.",
  "pe1:34.4_0": "Byādhilakkhaṇaṁ dukkhaṁ, sañjānanalakkhaṇo samudayo, niyyānikalakkhaṇo maggo, santilakkhaṇo nirodho.",
  "pe1:34.5_0": "Appaṭisandhibhāvanirodhalakkhaṇā anupādisesā nibbānadhātu,",
  "pe1:34.5_1": "dukkhañca samudayo ca,",
  "pe1:34.5_2": "dukkhañca nirodho ca,",
  "pe1:34.5_3": "dukkhañca maggo ca,",
  "pe1:34.5_4": "samudayo ca dukkhañca,",
  "pe1:34.5_5": "samudayo ca nirodho ca,",
  "pe1:34.5_6": "samudayo ca maggo ca,",
  "pe1:34.5_7": "nirodho ca samudayo ca,",
  "pe1:34.5_8": "nirodho ca dukkhañca,",
  "pe1:34.5_9": "nirodho ca maggo ca,",
  "pe1:34.5_10": "maggo ca nirodho ca,",
  "pe1:34.5_11": "maggo ca samudayo ca,",
  "pe1:34.5_12": "maggo ca dukkhañca.",
  "pe1:35.1_0": "Tatthimāni suttāni.",
  "pe1:36.1_0": "“Yamekarattiṁ paṭhamaṁ,",
  "pe1:36.2_0": "gabbhe vasati māṇavo;",
  "pe1:36.3_0": "Abbhuṭṭhitova so yāti,",
  "pe1:36.4_0": "sa gacchaṁ na nivattatī”ti.",
  "pe1:37.1_0": "Aṭṭhimā, ānanda, dānūpapattiyo ekuttarike suttaṁ—",
  "pe1:37.2_0": "ayaṁ jāti.",
  "pe1:38.1_0": "Tattha katamā jarā?",
  "pe1:39.1_0": "“Acaritvā brahmacariyaṁ,",
  "pe1:39.2_0": "aladdhā yobbane dhanaṁ;",
  "pe1:39.3_0": "Jiṇṇakoñcāva jhāyanti,",
  "pe1:39.4_0": "khīṇamaccheva pallale”.",
  "pe1:40.1_0": "Pañca pubbanimittāni devesu—",
  "pe1:40.2_0": "ayaṁ jarā.",
  "pe1:41.1_0": "Tattha katamo byādhi?",
  "pe1:42.1_0": "Sāmaṁ tena kuto rāja,",
  "pe1:42.2_0": "Tuvampi jarāyanti vedesi;",
  "pe1:42.3_0": "Khattiya kammassa phalo,",
  "pe1:42.4_0": "Loko na hi kammaṁ panayati.",
  "pe1:43.1_0": "Tayo gilānā—",
  "pe1:43.2_0": "ayaṁ byādhi.",
  "pe1:44.1_0": "Tattha katamaṁ maraṇaṁ?",
  "pe1:45.1_0": "Yathāpi kumbhakārassa,",
  "pe1:45.2_0": "kataṁ mattikabhājanaṁ;",
  "pe1:45.3_0": "Khuddakañca mahantañca,",
  "pe1:45.4_0": "yaṁ pakkaṁ yañca āmakaṁ;",
  "pe1:45.5_0": "Sabbaṁ bhedanapariyantaṁ,",
  "pe1:45.6_0": "evaṁ maccāna jīvitaṁ.",
  "pe1:46.1_0": "Mamāyite passatha phandamāne,",
  "pe1:46.2_0": "Maccheva appodake khīṇasote;",
  "pe1:46.3_0": "Etampi disvā amamo careyya,",
  "pe1:46.4_0": "Bhavesu āsattimakubbamāno.",
  "pe1:47.1_0": "Udakappanasuttaṁ—",
  "pe1:47.2_0": "idaṁ maraṇaṁ.",
  "pe1:48.1_0": "Tattha katamo soko?",
  "pe1:49.1_0": "Idha socati pecca socati,",
  "pe1:49.2_0": "Pāpakārī ubhayattha socati;",
  "pe1:49.3_0": "So socati so vihaññati,",
  "pe1:49.4_0": "Disvā kammakiliṭṭhamattano.",
  "pe1:50.1_0": "Tīṇi duccaritāni—",
  "pe1:50.2_0": "ayaṁ soko.",
  "pe1:51.1_0": "Tattha katamo paridevo?",
  "pe1:52.1_0": "Kāmesu giddhā pasutā pamūḷhā,",
  "pe1:52.2_0": "Avadāniyā te visame niviṭṭhā;",
  "pe1:52.3_0": "Dukkhūpanītā paridevayanti,",
  "pe1:52.4_0": "Kiṁsu bhavissāma ito cutāse.",
  "pe1:53.1_0": "Tisso vipattiyo—",
  "pe1:53.2_0": "ayaṁ paridevo.",
  "pe1:54.1_0": "Tattha katamaṁ dukkhaṁ?",
  "pe1:55.1_0": "Sataṁ āsi ayosaṅkū,",
  "pe1:55.2_0": "sabbe paccattavedanā;",
  "pe1:55.3_0": "Jalitā jātavedāva,",
  "pe1:55.4_0": "accisaṅghasamākulā.",
  "pe1:56.1_0": "Mahā vata so pariḷāho saṁyuttake suttaṁ saccasaṁyuttesu—",
  "pe1:56.2_0": "idaṁ dukkhaṁ.",
  "pe1:57.1_0": "Tattha katamaṁ domanassaṁ?",
  "pe1:58.1_0": "Saṅkappehi pareto so,",
  "pe1:58.2_0": "kapaṇo viya jhāyati;",
  "pe1:58.3_0": "Sutvā paresaṁ nigghosaṁ,",
  "pe1:58.4_0": "maṅku hoti tathāvidho.",
  "pe1:59.1_0": "Dveme tapanīyā dhammā—",
  "pe1:59.2_0": "idaṁ domanassaṁ.",
  "pe1:60.1_0": "Tattha katamo upāyāso?",
  "pe1:61.1_0": "Kammārānaṁ yathā ukkā,",
  "pe1:61.2_0": "anto ḍayhati no bahi;",
  "pe1:61.3_0": "Evaṁ ḍayhati me hadayaṁ,",
  "pe1:61.4_0": "sutvā nibbattamambujaṁ.",
  "pe1:62.1_0": "Tayo aggī—",
  "pe1:62.2_0": "ayaṁ upāyāso.",
  "pe1:63.1_0": "Tattha katamo appiyasampayogo?",
  "pe1:64.1_0": "Ayasāva malaṁ samuṭṭhitaṁ,",
  "pe1:64.2_0": "Tatuṭṭhāya tameva khādati;",
  "pe1:64.3_0": "Evaṁ atidhonacārinaṁ,",
  "pe1:64.4_0": "Sāni kammāni nayanti duggatiṁ.",
  "pe1:65.1_0": "Dveme tathāgataṁ abbhācikkhanti, ekuttarike suttaṁ dukesu—",
  "pe1:65.2_0": "ayaṁ appiyasampayogo.",
  "pe1:66.1_0": "Tattha katamo piyavippayogo?",
  "pe1:67.1_0": "Supinena yathāpi saṅgataṁ,",
  "pe1:67.2_0": "Paṭibuddho puriso na passati;",
  "pe1:67.3_0": "Evampi piyāyitaṁ janaṁ,",
  "pe1:67.4_0": "Petaṁ kālaṅkataṁ na passati.",
  "pe1:68.1_0": "Te devā cavanadhammaṁ viditvā tīhi vācāhi anusāsanti.",
  "pe1:68.2_0": "Ayaṁ piyavippayogo.",
  "pe1:69.1_0": "Yampicchaṁ na labhati,",
  "pe1:69.2_0": "tisso māradhītaro;",
  "pe1:69.3_0": "Tassa ce kāmayānassa,",
  "pe1:69.4_0": "chandajātassa jantuno;",
  "pe1:69.5_0": "Te kāmā parihāyanti,",
  "pe1:69.6_0": "sallaviddhova ruppati.",
  "pe1:70.1_0": "Saṅkhittena pañcupādānakkhandhā dukkhā.",
  "pe1:71.1_0": "Cakkhu sotañca ghānañca,",
  "pe1:71.2_0": "jivhā kāyo tato manaṁ;",
  "pe1:71.3_0": "Ete lokāmisā ghorā,",
  "pe1:71.4_0": "yattha sattā puthujjanā.",
  "pe1:72.1_0": "Pañcime bhikkhave khandhā—",
  "pe1:72.2_0": "idaṁ dukkhaṁ.",
  "pe1:73.1_0": "Tattha katamā jarā ca maraṇañca?",
  "pe1:74.1_0": "Appaṁ vata jīvitaṁ idaṁ,",
  "pe1:74.2_0": "Oraṁ vassasatāpi mīyate;",
  "pe1:74.3_0": "Atha vāpi akicchaṁ jīvitaṁ,",
  "pe1:74.4_0": "Atha kho so jarasāpi mīyate.",
  "pe1:75.1_0": "Saṁyuttake pasenadisaṁyuttake suttaṁ ayyikā me kālaṅkatā—",
  "pe1:75.2_0": "ayaṁ jarā ca maraṇañca.",
  "pe1:76.1_0": "Tattha katamā cuti ca upapatti ca?",
  "pe1:77.1_0": "“Sabbe sattā marissanti,",
  "pe1:77.2_0": "Maraṇantaṁ hi jīvitaṁ;",
  "pe1:77.3_0": "Yathākammaṁ gamissanti,",
  "pe1:77.4_0": "Attakammaphalūpagā”ti.—",
  "pe1:78.1_0": "Ayaṁ cuti ca upapatti ca.",
  "pe1:79.1_0": "Imehi suttehi ekasadisehi ca aññehi navavidhaṁ suttaṁ taṁ anupaviṭṭhehi lakkhaṇato dukkhaṁ ñatvā sādhāraṇañca",
  "pe1:79.1_1": "asādhāraṇañca dukkhaṁ ariyasaccaṁ niddisitabbaṁ.",
  "pe1:79.2_0": "Gāthāhi gāthā anuminitabbā, byākaraṇehi vā byākaraṇaṁ—",
  "pe1:79.3_0": "idaṁ dukkhaṁ.",
  "pe1:80.1_0": "Tattha katamo <b>dukkhasamudayo</b>?",
  "pe1:81.1_0": "Kāmesu sattā kāmasaṅgasattā,",
  "pe1:81.2_0": "Saṁyojane vajjamapassamānā;",
  "pe1:81.3_0": "Na hi jātu saṁyojanasaṅgasattā,",
  "pe1:81.4_0": "Oghaṁ tareyyuṁ vipulaṁ mahantaṁ.",
  "pe1:82.1_0": "Cattāro āsavā suttaṁ—",
  "pe1:82.2_0": "ayaṁ dukkhasamudayo.",
  "pe1:83.1_0": "Tattha katamo <b>dukkhanirodho</b>?",
  "pe1:84.1_0": "Yamhi na māyā vasatī na māno,",
  "pe1:84.2_0": "Yo vītalobho amamo nirāso;",
  "pe1:84.3_0": "Panuṇṇakodho abhinibbutatto,",
  "pe1:84.4_0": "So brāhmaṇo so samaṇo sa bhikkhu.",
  "pe1:85.1_0": "Dvemā vimuttiyo, rāgavirāgā ca cetovimutti;",
  "pe1:85.2_0": "avijjāvirāgā ca paññāvimutti—",
  "pe1:85.3_0": "ayaṁ nirodho.",
  "pe1:86.1_0": "Tattha katamo <b>maggo</b>?",
  "pe1:87.1_0": "Eseva maggo natthañño,",
  "pe1:87.2_0": "dassanassa visuddhiyā;",
  "pe1:87.3_0": "Ariyo aṭṭhaṅgiko maggo,",
  "pe1:87.4_0": "mārassetaṁ pamohanaṁ.",
  "pe1:88.1_0": "Sattime, bhikkhave, bojjhaṅgā—",
  "pe1:88.2_0": "ayaṁ maggo.",
  "pe1:89.1_0": "Tattha katamāni <b>cattāri ariyasaccāni</b>?",
  "pe1:90.1_0": "“Ye dhammā hetuppabhavā,",
  "pe1:90.2_0": "Tesaṁ hetuṁ tathāgato āha;",
  "pe1:90.3_0": "Tesañca yo nirodho,",
  "pe1:90.4_0": "Evaṁvādī mahāsamaṇo”ti.",
  "pe1:91.1_0": "Hetuppabhavā dhammā dukkhaṁ, hetusamudayo, yaṁ bhagavato vacanaṁ.",
  "pe1:91.2_0": "Ayaṁ dhammo yo nirodho, ye hi keci saṁyojaniyesu dhammesu assadānupassino viharanti.",
  "pe1:91.3_0": "Kilesā taṇhā pavaḍḍhati, taṇhāpaccayā upādānaṁ …pe…",
  "pe1:91.4_0": "evametassa kevalassa dukkhakkhandhassa samudayo hoti.",
  "pe1:91.5_0": "Tattha yaṁ saṁyojanaṁ—",
  "pe1:91.6_0": "ayaṁ samudayo.",
  "pe1:91.7_0": "Ye saṁyojaniyā dhammā ye ca sokaparidevadukkhadomanassupāyāsā sambhavanti—",
  "pe1:91.8_0": "idaṁ dukkhaṁ.",
  "pe1:91.9_0": "Yā saṁyojaniyesu dhammesu ādīnavānupassanā—",
  "pe1:91.10_0": "ayaṁ maggo.",
  "pe1:91.11_0": "Parimuccati jātiyā jarāya byādhīhi maraṇehi sokehi paridevehi yāva upāyāsehi—",
  "pe1:91.12_0": "idaṁ nibbānaṁ.",
  "pe1:91.13_0": "Imāni cattāri saccāni.",
  "pe1:92.1_0": "Tattha katamā <b>anupādisesā nibbānadhātu</b>?",
  "pe1:93.1_0": "Atthaṅgatassa na pamāṇamatthi,",
  "pe1:93.2_0": "Taṁ hi vā natthi yena naṁ paññapeyya;",
  "pe1:93.3_0": "Sabbasaṅgānaṁ samūhatattā vidū,",
  "pe1:93.4_0": "Sitā vādasatassu sabbe.",
  "pe1:94.1_0": "Saṁyuttake godhikasaṁyuttaṁ.",
  "pe1:95.1_0": "Imāni <b>asādhāraṇāni suttāni</b>.",
  "pe1:95.2_0": "Yahiṁ yahiṁ saccāni niddiṭṭhāni,",
  "pe1:95.2_1": "tahiṁ tahiṁ saccalakkhaṇato otāretvā aparimāṇehi byañjanehi so attho pariyesitabbo.",
  "pe1:95.3_0": "Tattha atthānuparivatti byañjanena puna byañjanānuparivatti atthena tassa ekamekassa aparimāṇāni byañjanāni",
  "pe1:95.3_1": "imehi suttehi yathānikkhittehi cattāri ariyasaccāni niddisitabbāni.",
  "pe1:95.4_0": "Pañcanikāye anupaviṭṭhāhi gāthāhi gāthā anuminitabbā, byākaraṇena byākaraṇaṁ.",
  "pe1:95.5_0": "Imāni asādhāraṇāni suttāni.",
  "pe1:96.1_0": "Tesaṁ imā uddānagāthā",
  "pe1:97.1_0": "Yamekarattiṁ paṭhamaṁ,",
  "pe1:97.2_0": "aṭṭha dānūpapattiyo;",
  "pe1:97.3_0": "Pañca pubbanimittāni,",
  "pe1:97.4_0": "khīṇamacchaṁva pallalaṁ.",
  "pe1:98.1_0": "Sāmaṁ tena kuto rāja,",
  "pe1:98.2_0": "tayo devā gilānakā;",
  "pe1:98.3_0": "Yathāpi kumbhakārassa,",
  "pe1:98.4_0": "yathā nadidakappanaṁ.",
  "pe1:99.1_0": "Idha socati pecca socati,",
  "pe1:99.2_0": "Tīṇi duccaritāni ca;",
  "pe1:99.3_0": "Kāmesu giddhā pasutā,",
  "pe1:99.4_0": "Yāva tisso vipattiyo.",
  "pe1:100.1_0": "Sataṁ āsi ayosaṅkū,",
  "pe1:100.2_0": "pariḷāho mahattaro;",
  "pe1:100.3_0": "Saṅkappehi pareto so,",
  "pe1:100.4_0": "tattha tapaniyehi ca.",
  "pe1:101.1_0": "Kammārānaṁ yathā ukkā,",
  "pe1:101.2_0": "tayo aggī pakāsitā;",
  "pe1:101.3_0": "Ayato malamuppannaṁ,",
  "pe1:101.4_0": "abbhakkhānaṁ tathāgate.",
  "pe1:102.1_0": "Tividhaṁ devānusāsanti,",
  "pe1:102.2_0": "supinena saṅgamo yathā;",
  "pe1:102.3_0": "Tisso ceva māradhītā,",
  "pe1:102.4_0": "sallaviddhova ruppati.",
  "pe1:103.1_0": "Cakkhu sotañca ghānañca,",
  "pe1:103.2_0": "pañcakkhandhā pakāsitā;",
  "pe1:103.3_0": "Appaṁ vata jīvitaṁ idaṁ,",
  "pe1:103.4_0": "ayyikā me mahallikā.",
  "pe1:104.1_0": "Sabbe sattā marissanti,",
  "pe1:104.2_0": "upapatti cuticayaṁ;",
  "pe1:104.3_0": "Kāmesu sattā pasutā,",
  "pe1:104.4_0": "āsavehi catūhi ca.",
  "pe1:105.1_0": "Yamhi na māyā vasati,",
  "pe1:105.2_0": "dvemā cetovimuttiyo;",
  "pe1:105.3_0": "Eseva maggo natthañño,",
  "pe1:105.4_0": "bojjhaṅgā ca sudesitā.",
  "pe1:106.1_0": "Atthaṅgatassa na pamāṇamatthi,",
  "pe1:106.2_0": "Godhiko parinibbuto;",
  "pe1:106.3_0": "Ye dhammā hetuppabhavā,",
  "pe1:106.4_0": "Saṁyojanānupassino.",
  "pe1:107.1_0": "Imā dasa tesaṁ uddānagāthā.",
  "pe1:108.1_0": "Tatthimāni <b>sādhāraṇāni suttāni</b> yesu suttesu sādhāraṇāni saccāni desitāni anulomampi paṭilomampi vomissakampi.",
  "pe1:108.2_0": "Tattha ayaṁ ādi.",
  "pe1:109.1_0": "Avijjāya nivuto loko,",
  "pe1:109.2_0": "(ajitāti bhagavā)",
  "pe1:109.3_0": "Vivicchā pamādā nappakāsati;",
  "pe1:109.4_0": "Jappābhilepanaṁ brūmi,",
  "pe1:109.5_0": "Dukkhamassa mahabbhayaṁ.",
  "pe1:110.1_0": "Tattha yā avijjā ca vivicchā ca, ayaṁ samudayo.",
  "pe1:110.2_0": "Yaṁ mahabbhayaṁ, idaṁ dukkhaṁ.",
  "pe1:110.3_0": "Imāni dve saccāni—",
  "pe1:110.4_0": "dukkhañca samudayo ca.",
  "pe1:110.5_0": "“Saṁyojanaṁ saṁyojaniyā ca dhammā”ti saṁyuttake cittasaṁyuttakesu byākaraṇaṁ.",
  "pe1:110.6_0": "Tattha yaṁ saṁyojanaṁ, ayaṁ samudayo.",
  "pe1:110.7_0": "Ye saṁyojaniyā dhammā, idaṁ dukkhaṁ.",
  "pe1:110.8_0": "Imāni dve saccāni—",
  "pe1:110.9_0": "dukkhañca samudayo ca.",
  "pe1:111.1_0": "Tattha katamaṁ dukkhañca nirodho ca?",
  "pe1:112.1_0": "Ucchinnabhavataṇhassa,",
  "pe1:112.2_0": "netticchinnassa bhikkhuno;",
  "pe1:112.3_0": "Vikkhīṇo jātisaṁsāro,",
  "pe1:112.4_0": "natthi dāni punabbhavo.",
  "pe1:113.1_0": "Yaṁ cittaṁ, idaṁ dukkhaṁ.",
  "pe1:113.2_0": "Yo bhavataṇhāya upacchedo, ayaṁ dukkhanirodho.",
  "pe1:113.3_0": "Vikkhīṇo jātisaṁsāro, natthi dāni punabbhavoti niddeso.",
  "pe1:113.4_0": "Imāni dve saccāni—",
  "pe1:113.5_0": "dukkhañca nirodho ca.",
  "pe1:113.6_0": "Dvemā, bhikkhave, vimuttiyo;",
  "pe1:113.7_0": "rāgavirāgā ca cetovimutti, avijjāvirāgā ca paññāvimutti.",
  "pe1:113.8_0": "Yaṁ cittaṁ, idaṁ dukkhaṁ.",
  "pe1:113.9_0": "Yā vimutti, ayaṁ nirodho.",
  "pe1:113.10_0": "Imāni dve saccāni—",
  "pe1:113.11_0": "dukkhañca nirodho ca.",
  "pe1:114.1_0": "Tattha katamaṁ dukkhañca maggo ca?",
  "pe1:115.1_0": "Kumbhūpamaṁ kāyamimaṁ viditvā,",
  "pe1:115.2_0": "Nagarūpamaṁ cittamidaṁ ṭhapetvā;",
  "pe1:115.3_0": "Yodhetha māraṁ paññāvudhena,",
  "pe1:115.4_0": "Jitañca rakkhe anivesano siyā.",
  "pe1:116.1_0": "Tattha yañca kumbhūpamo kāyo yañca nagarūpamaṁ cittaṁ, idaṁ dukkhaṁ.",
  "pe1:116.2_0": "Yaṁ paññāvudhena māraṁ yodhethāti ayaṁ maggo.",
  "pe1:116.3_0": "Imāni dve saccāni.",
  "pe1:116.4_0": "Yaṁ, bhikkhave, na tumhākaṁ, taṁ pajahitabbaṁ.",
  "pe1:116.5_0": "Yā saṁyojanā, ayaṁ maggo.",
  "pe1:116.6_0": "Ye te dhammā anattaniyā pahātabbā, rūpaṁ yāva viññāṇaṁ, idaṁ dukkhañca maggo ca.",
  "pe1:117.1_0": "Tattha katamaṁ dukkhañca samudayo ca nirodho ca?",
  "pe1:118.1_0": "Ye keci sokā paridevitā vā,",
  "pe1:118.2_0": "Dukkhā ca lokasmimanekarūpā;",
  "pe1:118.3_0": "Piyaṁ paṭiccappabhavanti ete,",
  "pe1:118.4_0": "Piye asante na bhavanti ete.",
  "pe1:119.1_0": "Ye sokaparidevā, yaṁ ca anekarūpaṁ dukkhaṁ, yaṁ pemato bhavati, idaṁ dukkhaṁ.",
  "pe1:119.2_0": "Yaṁ pemaṁ, ayaṁ samudayo.",
  "pe1:119.3_0": "Yo tattha chandarāgavinayo piyassa akiriyā, ayaṁ nirodho.",
  "pe1:119.4_0": "Imāni tīṇi saccāni.",
  "pe1:119.5_0": "Timbaruko paribbājako pacceti “sayaṅkataṁ paraṅkatan”ti.",
  "pe1:119.6_0": "Yathesā vīmaṁsā, idaṁ dukkhaṁ.",
  "pe1:119.7_0": "Yā ete dve ante anupagamma majjhimā paṭipadā avijjāpaccayā saṅkhārā yāva jātipaccayā jarāmaraṇaṁ,",
  "pe1:119.7_1": "idampi dukkhañca samudayo ca.",
  "pe1:119.8_0": "Viññāṇaṁ nāmarūpaṁ saḷāyatanaṁ phasso vedanā bhavo jāti jarāmaraṇaṁ, idaṁ dukkhaṁ.",
  "pe1:119.9_0": "Avijjā saṅkhārā taṇhā upādānaṁ, ayaṁ samudayo.",
  "pe1:119.10_0": "Iti idaṁ sayaṅkataṁ vīmaṁseyyāti yañca paṭiccasamuppāde dukkhaṁ, idaṁ eso samudayo niddiṭṭho.",
  "pe1:119.11_0": "Avijjānirodhā saṅkhāranirodho ca yāva ca jarāmaraṇanirodhoti ayaṁ nirodho.",
  "pe1:119.12_0": "Imāni tīṇi saccāni dukkhañca samudayo ca nirodho ca.",
  "pe1:120.1_0": "Tattha katamaṁ dukkhañca samudayo ca maggo ca?",
  "pe1:121.1_0": "“Yo dukkhamaddakkhi yatonidānaṁ,",
  "pe1:121.2_0": "Kāmesu so jantu kathaṁ nameyya;",
  "pe1:121.3_0": "Kāmā hi loke saṅgāti ñatvā,",
  "pe1:121.4_0": "Tesaṁ satīmā vinayāya sikkhe”ti.",
  "pe1:122.1_0": "Yo dukkhamaddakkhi, idaṁ dukkhaṁ.",
  "pe1:122.2_0": "Yato bhavati, ayaṁ samudayo.",
  "pe1:122.3_0": "Sandiṭṭhaṁ yato bhavati yāva tassa vinayāya sikkhā, ayaṁ maggo.",
  "pe1:122.4_0": "Imāni tīṇi saccāni.",
  "pe1:123.1_0": "Ekādasaṅguttaresu gopālakopamasuttaṁ.",
  "pe1:124.1_0": "Tattha yāva rūpasaññuttā yañca saḷāyatanaṁ yathā vaṇaṁ paṭicchādeti yañca titthaṁ yathā ca labhati dhammūpasañhitaṁ",
  "pe1:124.1_1": "uḷāraṁ pītipāmojjaṁ catubbidhaṁ ca attabhāvato ca vatthu,",
  "pe1:124.1_2": "idaṁ dukkhaṁ.",
  "pe1:124.2_0": "Yāva āsāṭikaṁ hāretā hoti, ayaṁ samudayo.",
  "pe1:124.3_0": "Rūpasaññuttā āsāṭakaharaṇaṁ vaṇapaṭicchādanaṁ vīthiññutā gocarakusalañca, ayaṁ maggo.",
  "pe1:124.4_0": "Avasesā dhammā atthi hetū atthi paccayā atthi nissayā sāvasesadohitā anekapūjā ca kalyāṇamittatappaccayā dhammā vīthiññutā ca hetu,",
  "pe1:124.4_1": "imāni tīṇi saccāni.",
  "pe1:125.1_0": "Tattha katamaṁ dukkhañca maggo ca nirodho ca?",
  "pe1:126.1_0": "Sati kāyagatā upaṭṭhitā,",
  "pe1:126.2_0": "Chasu phassāyatanesu saṁvuto;",
  "pe1:126.3_0": "Satataṁ bhikkhu samāhito,",
  "pe1:126.4_0": "Jaññā nibbānamattano.",
  "pe1:127.1_0": "Tattha yā ca kāyagatā sati yañca saḷāyatanaṁ yattha sabbañcetaṁ dukkhaṁ.",
  "pe1:127.2_0": "Yā ca kāyagatā sati yo ca sīlasaṁvaro yo ca samādhi yattha yā sati, ayaṁ paññākkhandho.",
  "pe1:127.3_0": "Sabbampi sīlakkhandho samādhikkhandho, ayaṁ maggo.",
  "pe1:127.4_0": "Evaṁvihārinā ñātabbaṁ nibbānaṁ.",
  "pe1:127.5_0": "Ayaṁ nirodho, imāni tīṇi saccāni.",
  "pe1:127.6_0": "Sīle patiṭṭhāya dve dhammā bhāvetabbā samatho ca vipassanā ca.",
  "pe1:127.7_0": "Tattha yaṁ cittasahajātā dhammā, idaṁ dukkhaṁ.",
  "pe1:127.8_0": "Yo ca samatho yā ca vipassanā, ayaṁ maggo.",
  "pe1:127.9_0": "Rāgavirāgā ca cetovimutti, avijjāvirāgā ca paññāvimutti, ayaṁ nirodho.",
  "pe1:127.10_0": "Imāni tīṇi saccāni.",
  "pe1:128.1_0": "Tattha katamo samudayo ca nirodho ca?",
  "pe1:129.1_0": "Āsā ca pīhā abhinandanā ca,",
  "pe1:129.2_0": "Anekadhātūsu sarā patiṭṭhitā;",
  "pe1:129.3_0": "Aññāṇamūlappabhavā pajappitā,",
  "pe1:129.4_0": "Sabbā mayā byantikatā samūlikā.",
  "pe1:130.1_0": "Aññāṇamūlappabhavāti purimakehi samudayo.",
  "pe1:130.2_0": "Sabbā mayā byantikatā samūlikāti nirodho.",
  "pe1:130.3_0": "Imāni dve saccāni.",
  "pe1:130.4_0": "Catunnaṁ dhammānaṁ ananubodhā appaṭivedhā vitthārena kātabbaṁ.",
  "pe1:130.5_0": "Ariyassa sīlassa samādhino paññāya vimuttiyā.",
  "pe1:130.6_0": "Tattha yo imesaṁ catunnaṁ dhammānaṁ ananubodhā appaṭivedhā, ayaṁ samudayo.",
  "pe1:130.7_0": "Paṭivedho bhavanettiyā, ayaṁ nirodho.",
  "pe1:130.8_0": "Ayaṁ samudayo ca nirodho ca.",
  "pe1:131.1_0": "Tattha katamo samudayo ca maggo ca?",
  "pe1:132.1_0": "Yāni sotāni lokasmiṁ,",
  "pe1:132.2_0": "(ajitāti bhagavā)",
  "pe1:132.3_0": "Sati tesaṁ nivāraṇaṁ;",
  "pe1:132.4_0": "Sotānaṁ saṁvaraṁ brūmi,",
  "pe1:132.5_0": "Paññāyete pidhīyare.",
  "pe1:133.1_0": "Yāni sotānīti ayaṁ samudayo.",
  "pe1:133.2_0": "Yā ca paññā yā ca sati nivāraṇaṁ pidhānañca, ayaṁ maggo.",
  "pe1:133.3_0": "Imāni dve saccāni.",
  "pe1:133.4_0": "Sañcetaniyaṁ suttaṁ daḷhanemiyānākāro chahi māsehi niddiṭṭho.",
  "pe1:133.5_0": "Tattha yaṁ kāyaṁ kāyakammaṁ savaṅkaṁ sadosaṁ sakasāvaṁ yā savaṅkatā sadosatā sakasāvatā,",
  "pe1:133.5_1": "ayaṁ samudayo.",
  "pe1:133.6_0": "Evaṁ vacīkammaṁ manokammaṁ avaṅkaṁ adosaṁ akasāvaṁ, yā avaṅkatā adosatā akasāvatā, ayaṁ maggo.",
  "pe1:133.7_0": "Evaṁ vacīkammaṁ manokammaṁ.",
  "pe1:133.8_0": "Imāni dve saccāni samudayo ca maggo ca.",
  "pe1:134.1_0": "Tattha katamo samudayo ca nirodho ca maggo ca?",
  "pe1:135.1_0": "“Nissitassa calitaṁ,",
  "pe1:135.1_1": "anissitassa calitaṁ natthi,",
  "pe1:135.1_2": "calite asati passaddhi,",
  "pe1:135.1_3": "passaddhiyā sati nati na hoti,",
  "pe1:135.1_4": "natiyā asati āgatigati na hoti,",
  "pe1:135.1_5": "āgatigatiyā asati cutūpapāto na hoti,",
  "pe1:135.1_6": "cutūpapāte asati nevidha na huraṁ na ubhayamantarena.",
  "pe1:135.2_0": "Esevanto dukkhassā”ti.",
  "pe1:136.1_0": "Tattha dve nissayā, ayaṁ samudayo.",
  "pe1:136.2_0": "Yo ca anissayo, yā ca anati, ayaṁ maggo.",
  "pe1:136.3_0": "Yā āgatigati na hoti cutūpapāto ca yo esevanto dukkhassāti, ayaṁ nirodho.",
  "pe1:136.4_0": "Imāni tīṇi saccāni.",
  "pe1:136.5_0": "Anupaṭṭhitakāyagatā sati …pe…",
  "pe1:136.6_0": "yaṁ vimuttiñāṇadassanaṁ, ayaṁ samudayo.",
  "pe1:136.7_0": "Ekārasaupanissayā vimuttiyo yāva upanissayaupasampadā upaṭṭhitakāyagatāsatissa viharati.",
  "pe1:136.8_0": "Sīlasaṁvaro sosāniyo hoti, yañca vimuttiñāṇadassanaṁ, ayaṁ maggo.",
  "pe1:136.9_0": "Yā ca vimutti, ayaṁ nirodho.",
  "pe1:136.10_0": "Imāni tīṇi saccāni.",
  "pe1:136.11_0": "Samudayo ca nirodho ca maggo ca.",
  "pe1:137.1_0": "Tattha katamo nirodho ca maggo ca?",
  "pe1:138.1_0": "Sayaṁ katena saccena,",
  "pe1:138.2_0": "Tena attanā abhinibbānagato vitiṇṇakaṅkho;",
  "pe1:138.3_0": "Vibhavañca ñatvā lokasmiṁ,",
  "pe1:138.4_0": "Tāva khīṇapunabbhavo sa bhikkhu.",
  "pe1:139.1_0": "Yaṁ saccena, ayaṁ maggo.",
  "pe1:139.2_0": "Yaṁ khīṇapunabbhavo, ayaṁ nirodho.",
  "pe1:139.3_0": "Imāni dve saccāni.",
  "pe1:139.4_0": "Pañca vimuttāyatanāni satthā vā dhammaṁ desesi aññataro vā viññū sabrahmacārīti vitthārena kātabbā.",
  "pe1:139.5_0": "Tassa atthappaṭisaṁvedissa pāmojjaṁ jāyati,",
  "pe1:139.5_1": "pamuditassa pīti jāyati,",
  "pe1:139.5_2": "yāva nibbindanto virajjati,",
  "pe1:139.5_3": "ayaṁ maggo.",
  "pe1:139.6_0": "Yā vimutti, ayaṁ nirodho.",
  "pe1:139.7_0": "Evaṁ pañca vimuttāyatanāni vitthārena.",
  "pe1:139.8_0": "Imāni dve saccāni nirodho ca maggo ca.",
  "pe1:140.1_0": "Imāni sādhāraṇāni suttāni.",
  "pe1:140.2_0": "Imehi sādhāraṇehi suttehi yathānikkhittehi paṭivedhato ca lakkhaṇato ca otāretvā aññāni suttāni niddisitabbāni aparihāyantena.",
  "pe1:140.3_0": "Gāthāhi gāthā anuminitabbā, byākaraṇehi byākaraṇaṁ.",
  "pe1:140.4_0": "Ime ca sādhāraṇā dasa parivaḍḍhakā eko ca catukko niddeso sādhāraṇo.",
  "pe1:140.5_0": "Ayañca pakiṇṇakaniddeso.",
  "pe1:140.6_0": "Ekaṁ pañca cha ca savekadeso sabbaṁ.",
  "pe1:140.7_0": "Ime dve parivajjanā purimakā ca dasa.",
  "pe1:140.8_0": "Ime dvādasa parivaḍḍhakā saccāni.",
  "pe1:140.9_0": "Ettāvatā sabbaṁ suttaṁ natthi, taṁ byākaraṇaṁ vā gāthā viya.",
  "pe1:140.10_0": "Imehi dvādasahi parivaḍḍhakehi na otarituṁ appamattena pariyesitvā niddisitabbā.",
  "pe1:141.1_0": "Tatthāyaṁ saṅkhepo.",
  "pe1:141.2_0": "Sabbaṁ dukkhaṁ sattahi padehi samosaraṇaṁ gacchati.",
  "pe1:141.3_0": "Katarehi sattahi?",
  "pe1:141.4_0": "Appiyasampayogo ca piyavippayogo ca, imehi dvīhi padehi sabbaṁ dukkhaṁ niddisitabbaṁ.",
  "pe1:141.5_0": "Tassa dve nissayā—",
  "pe1:141.6_0": "kāyo ca cittañca.",
  "pe1:141.7_0": "Tena vuccati “kāyikaṁ dukkhaṁ cetasikañce”ti,",
  "pe1:141.7_1": "natthi taṁ dukkhaṁ na kāyikaṁ vā na cetasikaṁ,",
  "pe1:141.7_2": "sabbaṁ dukkhaṁ dvīhi dukkhehi niddisitabbaṁ kāyikena ca cetasikena ca.",
  "pe1:141.8_0": "Tīhi dukkhatāhi saṅgahitaṁ dukkhadukkhatāya saṅkhāradukkhatāya vipariṇāmadukkhatāya.",
  "pe1:141.9_0": "Iti taṁ sabbaṁ dukkhaṁ tīhi dukkhatāhi saṅgahitaṁ.",
  "pe1:141.10_0": "Iti idañca dukkhaṁ tividhaṁ.",
  "pe1:141.11_0": "Duvidhaṁ dukkhaṁ kāyikañca cetasikañca.",
  "pe1:141.12_0": "Duvidhaṁ appiyasampayogo ca piyavippayogo ca.",
  "pe1:141.13_0": "Idaṁ sattavidhaṁ dukkhaṁ.",
  "pe1:142.1_0": "Tattha tividho samudayo acatuttho apañcamo.",
  "pe1:142.2_0": "Katamo tividho?",
  "pe1:142.3_0": "Taṇhā ca diṭṭhi ca kammaṁ.",
  "pe1:142.4_0": "Tattha taṇhā ca bhavasamudayo kammaṁ.",
  "pe1:142.5_0": "Tathā nibbattassa hīnapaṇītatā, ayaṁ samudayo.",
  "pe1:142.6_0": "Iti yāpi bhavagatīsu hīnatā ca paṇītatā ca,",
  "pe1:142.6_1": "yāpi tīhi dukkhatāhi saṅgahitā,",
  "pe1:142.6_2": "yopi dvīhi mūlehi samudānīto avijjāya nivutassa bhavataṇhāsaṁyuttassa saviññāṇako kāyo,",
  "pe1:142.6_3": "sopi tīhi dukkhatāhi saṅgahito.",
  "pe1:143.1_0": "Tathā vipallāsato diṭṭhi āgantabbā.",
  "pe1:143.2_0": "Sā sattavidhā niddisitabbā.",
  "pe1:143.3_0": "Eko vipallāso tīṇi niddisīyati, cattāri vipallāsavatthūni.",
  "pe1:143.4_0": "Tattha katamo eko vipallāso?",
  "pe1:143.5_0": "Yo viparītaggāho paṭikkhepena, otaraṇaṁ yathā “anicce niccam”iti viparītaṁ gaṇhāti.",
  "pe1:143.6_0": "Evaṁ cattāro vipallāsā.",
  "pe1:143.7_0": "Ayameko vipallāsīyati saññā cittaṁ diṭṭhi.",
  "pe1:143.8_0": "Katamāni cattāri vipallāsavatthūni?",
  "pe1:143.9_0": "Kāyo vedanā cittaṁ dhammā.",
  "pe1:143.10_0": "Evaṁ vipallāsagatassa akusalañca pavaḍḍheti.",
  "pe1:143.11_0": "Tattha saññāvipallāso dosaṁ akusalamūlaṁ pavaḍḍheti.",
  "pe1:143.12_0": "Cittavipallāso lobhaṁ akusalamūlaṁ pavaḍḍheti.",
  "pe1:143.13_0": "Diṭṭhivipallāso mohaṁ akusalamūlaṁ pavaḍḍheti.",
  "pe1:143.14_0": "Tattha dosassa akusalamūlassa tīṇi micchattāni phalaṁ—",
  "pe1:143.15_0": "micchāvācā micchākammanto micchāājīvo;",
  "pe1:143.16_0": "lobhassa akusalamūlassa tīṇi micchattāni phalaṁ—",
  "pe1:143.17_0": "micchāsaṅkappo micchāvāyāmo micchāsamādhi;",
  "pe1:143.18_0": "mohassa akusalamūlassa dve micchattāni phalaṁ—",
  "pe1:143.19_0": "micchādiṭṭhi ca micchāsati ca.",
  "pe1:143.20_0": "Evaṁ akusalaṁ sahetu sappaccayaṁ vipallāsā ca paccayo,",
  "pe1:143.20_1": "akusalamūlāni sahetū eteyeva paṭipakkhena anūnā anadhikā dvīhi paccayehi niddisitabbā.",
  "pe1:143.21_0": "Nirodhe ca magge ca vipallāsamupādāya parato paṭipakkhena catasso.",
  "pe1:144.1_0": "Tatthimā uddānagāthā",
  "pe1:145.1_0": "Avijjāya nivuto loko,",
  "pe1:145.2_0": "cittaṁ saṁyojanampi;",
  "pe1:145.3_0": "Sā pacchinnabhavataṇhā,",
  "pe1:145.4_0": "dvemā ceva vimuttiyo.",
  "pe1:146.1_0": "Kumbhūpamaṁ kāyamimaṁ,",
  "pe1:146.2_0": "Yaṁ na tumhākaṁ taṁ pajaha;",
  "pe1:146.3_0": "Ye keci sokaparidevā,",
  "pe1:146.4_0": "Timbaruko ca sayaṅkataṁ.",
  "pe1:147.1_0": "Dukkhaṁ diṭṭhi ca uppannaṁ,",
  "pe1:147.2_0": "yañca gopālakopamaṁ;",
  "pe1:147.3_0": "Sati kāyagatā māhu,",
  "pe1:147.4_0": "samatho ca vipassanā.",
  "pe1:148.1_0": "Āsā pihā ca abhinandanā ca,",
  "pe1:148.2_0": "Catunnamananubodhanā;",
  "pe1:148.3_0": "Yāni sotāni lokasmiṁ,",
  "pe1:148.4_0": "Daḷhaṁ nemiyānākāro.",
  "pe1:149.1_0": "Yaṁ nissitassa calitaṁ,",
  "pe1:149.2_0": "Anupaṭṭhitakāyagatāsati;",
  "pe1:149.3_0": "Sayaṁ katena saccena,",
  "pe1:149.4_0": "Vimuttāyatanehi ca.",
  "pe1:150.1_0": "Peṭakopadese mahākaccāyanena bhāsite paṭhamabhūmi ariyasaccappakāsanā nāma taṁ jīvatā bhagavatā mādisena samuddanena tathāgatenāti."
}