{
  "sn41:1.0.1_0": "Saṁyutta Nikāya 41.1",
  "sn41:1.0.2_0": "1. Cittavagga",
  "sn41:1.0.3_0": "Saṁyojanasutta",
  "sn41:1.1.1_0": "Ekaṁ samayaṁ sambahulā therā bhikkhū macchikāsaṇḍe viharanti ambāṭakavane.",
  "sn41:1.1.2_0": "Tena kho pana samayena sambahulānaṁ therānaṁ bhikkhūnaṁ pacchābhattaṁ piṇḍapātapaṭikkantānaṁ maṇḍalamāḷe",
  "sn41:1.1.2_1": "sannisinnānaṁ sannipatitānaṁ ayamantarākathā udapādi:",
  "sn41:1.1.3_0": "“‘saṁyojanan’ti vā, āvuso,",
  "sn41:1.1.3_1": "‘saṁyojaniyā dhammā’ti vā ime dhammā nānatthā nānābyañjanā udāhu ekatthā byañjanameva nānan”ti?",
  "sn41:1.1.4_0": "Tatrekaccehi therehi bhikkhūhi evaṁ byākataṁ hoti:",
  "sn41:1.1.5_0": "“‘saṁyojanan’ti vā, āvuso, ‘saṁyojaniyā dhammā’ti vā ime dhammā nānatthā ceva nānābyañjanā cā”ti.",
  "sn41:1.1.6_0": "Ekaccehi therehi bhikkhūhi evaṁ byākataṁ hoti:",
  "sn41:1.1.7_0": "“‘saṁyojanan’ti vā, āvuso, ‘saṁyojaniyā dhammā’ti vā ime dhammā ekatthā byañjanameva nānan”ti.",
  "sn41:1.2.1_0": "Tena kho pana samayena citto gahapati migapathakaṁ anuppatto hoti kenacideva karaṇīyena.",
  "sn41:1.2.2_0": "Assosi kho citto gahapati sambahulānaṁ kira therānaṁ bhikkhūnaṁ pacchābhattaṁ piṇḍapātapaṭikkantānaṁ",
  "sn41:1.2.2_1": "maṇḍalamāḷe sannisinnānaṁ sannipatitānaṁ ayamantarākathā udapādi:",
  "sn41:1.2.3_0": "“‘saṁyojanan’ti vā, āvuso,",
  "sn41:1.2.3_1": "‘saṁyojaniyā dhammā’ti vā ime dhammā nānatthā nānābyañjanā udāhu ekatthā byañjanameva nānan”ti?",
  "sn41:1.2.4_0": "Tatrekaccehi therehi bhikkhūhi evaṁ byākataṁ:",
  "sn41:1.2.5_0": "“‘saṁyojanan’ti vā, āvuso, ‘saṁyojaniyā dhammā’ti vā ime dhammā nānatthā ceva nānābyañjanā cā”ti.",
  "sn41:1.2.6_0": "Ekaccehi therehi bhikkhūhi evaṁ byākataṁ:",
  "sn41:1.2.7_0": "“‘saṁyojanan’ti vā, āvuso, ‘saṁyojaniyā dhammā’ti vā ime dhammā ekatthā byañjanameva nānan”ti.",
  "sn41:1.3.1_0": "Atha kho citto gahapati yena therā bhikkhū tenupasaṅkami;",
  "sn41:1.3.1_1": "upasaṅkamitvā there bhikkhū abhivādetvā ekamantaṁ nisīdi.",
  "sn41:1.3.1_2": "Ekamantaṁ nisinno kho citto gahapati there bhikkhū etadavoca:",
  "sn41:1.3.2_0": "“sutaṁ metaṁ, bhante,",
  "sn41:1.3.2_1": "sambahulānaṁ kira therānaṁ bhikkhūnaṁ pacchābhattaṁ piṇḍapātapaṭikkantānaṁ maṇḍalamāḷe sannisinnānaṁ sannipatitānaṁ ayamantarākathā udapādi:",
  "sn41:1.3.3_0": "‘saṁyojanan’ti vā, āvuso,",
  "sn41:1.3.3_1": "‘saṁyojaniyā dhammā’ti vā ime dhammā nānatthā nānābyañjanā udāhu ekatthā byañjanameva nānan”ti?",
  "sn41:1.3.4_0": "Ekaccehi therehi bhikkhūhi evaṁ byākataṁ:",
  "sn41:1.3.5_0": "“‘saṁyojanan’ti vā, āvuso, ‘saṁyojaniyā dhammā’ti vā ime dhammā nānatthā ceva nānābyañjanā cā”ti.",
  "sn41:1.3.6_0": "Ekaccehi therehi bhikkhūhi evaṁ byākataṁ “‘saṁyojanan’ti vā, āvuso,",
  "sn41:1.3.6_1": "‘saṁyojaniyā dhammā’ti vā ime dhammā ekatthā byañjanameva nānan”ti.",
  "sn41:1.3.7_0": "“Evaṁ, gahapatī”ti.",
  "sn41:1.4.1_0": "“‘Saṁyojanan’ti vā, bhante, ‘saṁyojaniyā dhammā’ti vā ime dhammā nānatthā ceva nānābyañjanā ca.",
  "sn41:1.4.2_0": "Tena hi, bhante, upamaṁ vo karissāmi.",
  "sn41:1.4.3_0": "Upamāyapidhekacce viññū purisā bhāsitassa atthaṁ ājānanti.",
  "sn41:1.4.4_0": "Seyyathāpi, bhante, kāḷo ca balībaddo odāto ca balībaddo ekena dāmena vā yottena vā saṁyuttā assu.",
  "sn41:1.4.5_0": "Yo nu kho evaṁ vadeyya:",
  "sn41:1.4.6_0": "‘kāḷo balībaddo odātassa balībaddassa saṁyojanaṁ,",
  "sn41:1.4.6_1": "odāto balībaddo kāḷassa balībaddassa saṁyojanan’ti,",
  "sn41:1.4.6_2": "sammā nu kho so vadamāno vadeyyā”ti?",
  "sn41:1.4.7_0": "“No hetaṁ, gahapati.",
  "sn41:1.4.8_0": "Na kho, gahapati,",
  "sn41:1.4.8_1": "kāḷo balībaddo odātassa balībaddassa saṁyojanaṁ,",
  "sn41:1.4.8_2": "napi odāto balībaddo kāḷassa balībaddassa saṁyojanaṁ;",
  "sn41:1.4.9_0": "yena kho te ekena dāmena vā yottena vā saṁyuttā taṁ tattha saṁyojanan”ti.",
  "sn41:1.4.10_0": "“Evameva kho, bhante, na cakkhu rūpānaṁ saṁyojanaṁ, na rūpā cakkhussa saṁyojanaṁ;",
  "sn41:1.4.11_0": "yañca tattha tadubhayaṁ paṭicca uppajjati chandarāgo taṁ tattha saṁyojanaṁ.",
  "sn41:1.4.12_0": "Na sotaṁ saddānaṁ …",
  "sn41:1.4.13_0": "na ghānaṁ gandhānaṁ …",
  "sn41:1.4.14_0": "na jivhā rasānaṁ …",
  "sn41:1.4.15_0": "na kāyo phoṭṭhabbānaṁ saṁyojanaṁ, na phoṭṭhabbā kāyassa saṁyojanaṁ;",
  "sn41:1.4.16_0": "yañca tattha tadubhayaṁ paṭicca uppajjati chandarāgo taṁ tattha saṁyojanaṁ.",
  "sn41:1.4.17_0": "Na mano dhammānaṁ saṁyojanaṁ, na dhammā manassa saṁyojanaṁ;",
  "sn41:1.4.18_0": "yañca tattha tadubhayaṁ paṭicca uppajjati chandarāgo taṁ tattha saṁyojanan”ti.",
  "sn41:1.4.19_0": "“Lābhā te, gahapati, suladdhaṁ te, gahapati,",
  "sn41:1.4.20_0": "yassa te gambhīre buddhavacane paññācakkhu kamatī”ti.",
  "sn41:1.4.21_0": "Paṭhamaṁ.",
  "sn41:2.0.1_0": "Saṁyutta Nikāya 41.2",
  "sn41:2.0.2_0": "1. Cittavagga",
  "sn41:2.0.3_0": "Paṭhamaisidattasutta",
  "sn41:2.1.1_0": "Ekaṁ samayaṁ sambahulā therā bhikkhū macchikāsaṇḍe viharanti ambāṭakavane.",
  "sn41:2.1.2_0": "Atha kho citto gahapati yena therā bhikkhū tenupasaṅkami;",
  "sn41:2.1.2_1": "upasaṅkamitvā there bhikkhū abhivādetvā ekamantaṁ nisīdi.",
  "sn41:2.1.2_2": "Ekamantaṁ nisinno kho citto gahapati there bhikkhū etadavoca:",
  "sn41:2.1.3_0": "“adhivāsentu me, bhante, therā svātanāya bhattan”ti.",
  "sn41:2.1.4_0": "Adhivāsesuṁ kho therā bhikkhū tuṇhībhāvena.",
  "sn41:2.1.5_0": "Atha kho citto gahapati therānaṁ bhikkhūnaṁ adhivāsanaṁ viditvā uṭṭhāyāsanā there bhikkhū abhivādetvā padakkhiṇaṁ katvā pakkāmi.",
  "sn41:2.1.6_0": "Atha kho therā bhikkhū tassā rattiyā accayena pubbaṇhasamayaṁ nivāsetvā pattacīvaramādāya yena cittassa gahapatissa nivesanaṁ tenupasaṅkamiṁsu;",
  "sn41:2.1.6_1": "upasaṅkamitvā paññatte āsane nisīdiṁsu.",
  "sn41:2.2.1_0": "Atha kho citto gahapati yena therā bhikkhū tenupasaṅkami;",
  "sn41:2.2.1_1": "upasaṅkamitvā there bhikkhū abhivādetvā ekamantaṁ nisīdi.",
  "sn41:2.2.1_2": "Ekamantaṁ nisinno kho citto gahapati āyasmantaṁ theraṁ etadavoca:",
  "sn41:2.2.2_0": "“‘dhātunānattaṁ, dhātunānattan’ti, bhante thera, vuccati.",
  "sn41:2.2.3_0": "Kittāvatā nu kho, bhante, dhātunānattaṁ vuttaṁ bhagavatā”ti?",
  "sn41:2.2.4_0": "Evaṁ vutte, āyasmā thero tuṇhī ahosi.",
  "sn41:2.2.5_0": "Dutiyampi kho citto gahapati āyasmantaṁ theraṁ etadavoca:",
  "sn41:2.2.6_0": "“‘dhātunānattaṁ, dhātunānattan’ti, bhante thera, vuccati.",
  "sn41:2.2.7_0": "Kittāvatā nu kho, bhante, dhātunānattaṁ vuttaṁ bhagavatā”ti?",
  "sn41:2.2.8_0": "Dutiyampi kho āyasmā thero tuṇhī ahosi.",
  "sn41:2.2.9_0": "Tatiyampi kho citto gahapati āyasmantaṁ theraṁ etadavoca:",
  "sn41:2.2.10_0": "“‘dhātunānattaṁ, dhātunānattan’ti, bhante thera, vuccati.",
  "sn41:2.2.11_0": "Kittāvatā nu kho, bhante, dhātunānattaṁ vuttaṁ bhagavatā”ti?",
  "sn41:2.2.12_0": "Tatiyampi kho āyasmā thero tuṇhī ahosi.",
  "sn41:2.3.1_0": "Tena kho pana samayena āyasmā isidatto tasmiṁ bhikkhusaṅghe sabbanavako hoti.",
  "sn41:2.3.2_0": "Atha kho āyasmā isidatto āyasmantaṁ theraṁ etadavoca:",
  "sn41:2.3.3_0": "“byākaromahaṁ, bhante thera, cittassa gahapatino etaṁ pañhan”ti?",
  "sn41:2.3.4_0": "“Byākarohi tvaṁ, āvuso isidatta, cittassa gahapatino etaṁ pañhan”ti.",
  "sn41:2.3.5_0": "“Evañhi tvaṁ, gahapati, pucchasi:",
  "sn41:2.3.6_0": "‘dhātunānattaṁ, dhātunānattanti, bhante thera, vuccati.",
  "sn41:2.3.7_0": "Kittāvatā nu kho, bhante, dhātunānattaṁ, vuttaṁ bhagavatā’”ti?",
  "sn41:2.3.8_0": "“Evaṁ, bhante”.",
  "sn41:2.3.9_0": "“Idaṁ kho, gahapati, dhātunānattaṁ vuttaṁ bhagavatā—",
  "sn41:2.3.10_0": "cakkhudhātu, rūpadhātu, cakkhuviññāṇadhātu …pe…",
  "sn41:2.3.11_0": "manodhātu, dhammadhātu, manoviññāṇadhātu.",
  "sn41:2.3.12_0": "Ettāvatā kho, gahapati, dhātunānattaṁ vuttaṁ bhagavatā”ti.",
  "sn41:2.4.1_0": "Atha kho citto gahapati āyasmato isidattassa bhāsitaṁ abhinanditvā anumoditvā there bhikkhū paṇītena",
  "sn41:2.4.1_1": "khādanīyena bhojanīyena sahatthā santappesi sampavāresi.",
  "sn41:2.4.2_0": "Atha kho therā bhikkhū bhuttāvino onītapattapāṇino uṭṭhāyāsanā pakkamiṁsu.",
  "sn41:2.4.3_0": "Atha kho āyasmā thero āyasmantaṁ isidattaṁ etadavoca:",
  "sn41:2.4.4_0": "“sādhu kho taṁ, āvuso isidatta, eso pañho paṭibhāsi, neso pañho maṁ paṭibhāsi.",
  "sn41:2.4.5_0": "Tenahāvuso isidatta, yadā aññathāpi evarūpo pañho āgaccheyya, taññevettha paṭibhāseyyā”ti.",
  "sn41:2.4.6_0": "Dutiyaṁ.",
  "sn41:3.0.1_0": "Saṁyutta Nikāya 41.3",
  "sn41:3.0.2_0": "1. Cittavagga",
  "sn41:3.0.3_0": "Dutiyaisidattasutta",
  "sn41:3.1.1_0": "Ekaṁ samayaṁ sambahulā therā bhikkhū macchikāsaṇḍe viharanti ambāṭakavane.",
  "sn41:3.1.2_0": "Atha kho citto gahapati yena therā bhikkhū tenupasaṅkami;",
  "sn41:3.1.2_1": "upasaṅkamitvā there bhikkhū abhivādetvā ekamantaṁ nisīdi.",
  "sn41:3.1.2_2": "Ekamantaṁ nisinno kho citto gahapati there bhikkhū etadavoca:",
  "sn41:3.1.3_0": "“adhivāsentu me, bhante therā, svātanāya bhattan”ti.",
  "sn41:3.1.4_0": "Adhivāsesuṁ kho therā bhikkhū tuṇhībhāvena.",
  "sn41:3.1.5_0": "Atha kho citto gahapati therānaṁ bhikkhūnaṁ adhivāsanaṁ viditvā uṭṭhāyāsanā there bhikkhū abhivādetvā padakkhiṇaṁ katvā pakkāmi.",
  "sn41:3.1.6_0": "Atha kho therā bhikkhū tassā rattiyā accayena pubbaṇhasamayaṁ nivāsetvā pattacīvaramādāya yena cittassa gahapatissa nivesanaṁ tenupasaṅkamiṁsu;",
  "sn41:3.1.6_1": "upasaṅkamitvā paññatte āsane nisīdiṁsu.",
  "sn41:3.2.1_0": "Atha kho citto gahapati yena therā bhikkhū tenupasaṅkami;",
  "sn41:3.2.1_1": "upasaṅkamitvā there bhikkhū abhivādetvā ekamantaṁ nisīdi.",
  "sn41:3.2.1_2": "Ekamantaṁ nisinno kho citto gahapati āyasmantaṁ theraṁ etadavoca:",
  "sn41:3.2.2_0": "“yā imā, bhante thera, anekavihitā diṭṭhiyo loke uppajjanti:",
  "sn41:3.2.3_0": "‘sassato lokoti vā,",
  "sn41:3.2.3_1": "asassato lokoti vā,",
  "sn41:3.2.3_2": "antavā lokoti vā,",
  "sn41:3.2.3_3": "anantavā lokoti vā,",
  "sn41:3.2.3_4": "taṁ jīvaṁ taṁ sarīranti vā,",
  "sn41:3.2.3_5": "aññaṁ jīvaṁ aññaṁ sarīranti vā,",
  "sn41:3.2.3_6": "hoti tathāgato paraṁ maraṇāti vā,",
  "sn41:3.2.3_7": "na hoti tathāgato paraṁ maraṇāti vā,",
  "sn41:3.2.3_8": "hoti ca na ca hoti tathāgato paraṁ maraṇāti vā,",
  "sn41:3.2.3_9": "neva hoti na na hoti tathāgato paraṁ maraṇā’ti vā.",
  "sn41:3.2.4_0": "Yāni cimāni dvāsaṭṭhi diṭṭhigatāni brahmajāle bhaṇitāni;",
  "sn41:3.2.5_0": "imā nu kho, bhante, diṭṭhiyo kismiṁ sati honti, kismiṁ asati na hontī”ti?",
  "sn41:3.3.1_0": "Evaṁ vutte, āyasmā thero tuṇhī ahosi.",
  "sn41:3.3.2_0": "Dutiyampi kho citto gahapati …pe…",
  "sn41:3.3.3_0": "tatiyampi kho citto gahapati āyasmantaṁ theraṁ etadavoca:",
  "sn41:3.3.4_0": "“yā imā, bhante thera, anekavihitā diṭṭhiyo loke uppajjanti—",
  "sn41:3.3.5_0": "sassato lokoti vā,",
  "sn41:3.3.5_1": "asassato lokoti vā,",
  "sn41:3.3.5_2": "antavā lokoti vā,",
  "sn41:3.3.5_3": "anantavā lokoti vā,",
  "sn41:3.3.5_4": "taṁ jīvaṁ taṁ sarīranti vā,",
  "sn41:3.3.5_5": "aññaṁ jīvaṁ aññaṁ sarīranti vā,",
  "sn41:3.3.5_6": "hoti tathāgato paraṁ maraṇāti vā,",
  "sn41:3.3.5_7": "na hoti tathāgato paraṁ maraṇāti vā,",
  "sn41:3.3.5_8": "hoti ca na ca hoti tathāgato paraṁ maraṇāti vā,",
  "sn41:3.3.5_9": "neva hoti na na hoti tathāgato paraṁ maraṇāti vā.",
  "sn41:3.3.6_0": "Yāni cimāni dvāsaṭṭhi diṭṭhigatāni brahmajāle bhaṇitāni;",
  "sn41:3.3.7_0": "imā nu kho, bhante, diṭṭhiyo kismiṁ sati honti, kismiṁ asati na hontī”ti?",
  "sn41:3.3.8_0": "Tatiyampi kho āyasmā thero tuṇhī ahosi.",
  "sn41:3.4.1_0": "Tena kho pana samayena āyasmā isidatto tasmiṁ bhikkhusaṅghe sabbanavako hoti.",
  "sn41:3.4.2_0": "Atha kho āyasmā isidatto āyasmantaṁ theraṁ etadavoca:",
  "sn41:3.4.3_0": "“byākaromahaṁ, bhante thera, cittassa gahapatino etaṁ pañhan”ti?",
  "sn41:3.4.4_0": "“Byākarohi tvaṁ, āvuso isidatta, cittassa gahapatino etaṁ pañhan”ti.",
  "sn41:3.4.5_0": "“Evañhi tvaṁ, gahapati, pucchasi:",
  "sn41:3.4.6_0": "‘yā imā, bhante thera, anekavihitā diṭṭhiyo loke uppajjanti—",
  "sn41:3.4.7_0": "sassato lokoti vā …pe…;",
  "sn41:3.4.8_0": "imā nu kho, bhante, diṭṭhiyo kismiṁ sati honti, kismiṁ asati na hontī’”ti?",
  "sn41:3.4.9_0": "“Evaṁ, bhante”.",
  "sn41:3.4.10_0": "“Yā imā, gahapati, anekavihitā diṭṭhiyo loke uppajjanti:",
  "sn41:3.4.11_0": "‘sassato lokoti vā,",
  "sn41:3.4.11_1": "asassato lokoti vā,",
  "sn41:3.4.11_2": "antavā lokoti vā anantavā lokoti vā,",
  "sn41:3.4.11_3": "taṁ jīvaṁ taṁ sarīranti vā,",
  "sn41:3.4.11_4": "aññaṁ jīvaṁ aññaṁ sarīranti vā,",
  "sn41:3.4.11_5": "hoti tathāgato paraṁ maraṇāti vā,",
  "sn41:3.4.11_6": "na hoti tathāgato paraṁ maraṇāti vā,",
  "sn41:3.4.11_7": "hoti ca na ca hoti tathāgato paraṁ maraṇāti vā,",
  "sn41:3.4.11_8": "neva hoti na na hoti tathāgato paraṁ maraṇāti vā.",
  "sn41:3.4.12_0": "Yāni cimāni dvāsaṭṭhi diṭṭhigatāni brahmajāle bhaṇitāni;",
  "sn41:3.4.13_0": "imā kho, gahapati, diṭṭhiyo sakkāyadiṭṭhiyā sati honti, sakkāyadiṭṭhiyā asati na hontī’”ti.",
  "sn41:3.5.1_0": "“Kathaṁ pana, bhante, sakkāyadiṭṭhi hotī”ti?",
  "sn41:3.5.2_0": "“Idha, gahapati,",
  "sn41:3.5.2_1": "assutavā puthujjano ariyānaṁ adassāvī ariyadhammassa akovido ariyadhamme avinīto,",
  "sn41:3.5.2_2": "sappurisānaṁ adassāvī sappurisadhammassa akovido sappurisadhamme avinīto",
  "sn41:3.5.3_0": "rūpaṁ attato samanupassati, rūpavantaṁ vā attānaṁ, attani vā rūpaṁ, rūpasmiṁ vā attānaṁ;",
  "sn41:3.5.4_0": "vedanaṁ attato samanupassati …pe…",
  "sn41:3.5.5_0": "saññaṁ …",
  "sn41:3.5.6_0": "saṅkhāre …",
  "sn41:3.5.7_0": "viññāṇaṁ attato samanupassati, viññāṇavantaṁ vā attānaṁ, attani vā viññāṇaṁ, viññāṇasmiṁ vā attānaṁ.",
  "sn41:3.5.8_0": "Evaṁ kho, gahapati, sakkāyadiṭṭhi hotī”ti.",
  "sn41:3.6.1_0": "“Kathaṁ pana, bhante, sakkāyadiṭṭhi na hotī”ti?",
  "sn41:3.6.2_0": "“Idha, gahapati,",
  "sn41:3.6.2_1": "sutavā ariyasāvako ariyānaṁ dassāvī ariyadhammassa kovido ariyadhamme suvinīto sappurisānaṁ dassāvī sappurisadhammassa kovido sappurisadhamme suvinīto",
  "sn41:3.6.3_0": "na rūpaṁ attato samanupassati, na rūpavantaṁ vā attānaṁ, na attani vā rūpaṁ, na rūpasmiṁ vā attānaṁ;",
  "sn41:3.6.4_0": "na vedanaṁ …",
  "sn41:3.6.5_0": "na saññaṁ …",
  "sn41:3.6.6_0": "na saṅkhāre …",
  "sn41:3.6.7_0": "na viññāṇaṁ attato samanupassati,",
  "sn41:3.6.7_1": "na viññāṇavantaṁ vā attānaṁ,",
  "sn41:3.6.7_2": "na attani vā viññāṇaṁ,",
  "sn41:3.6.7_3": "na viññāṇasmiṁ vā attānaṁ.",
  "sn41:3.6.8_0": "Evaṁ kho, gahapati, sakkāyadiṭṭhi na hotī”ti.",
  "sn41:3.7.1_0": "“Kuto, bhante, ayyo isidatto āgacchatī”ti?",
  "sn41:3.7.2_0": "“Avantiyā kho, gahapati, āgacchāmī”ti.",
  "sn41:3.7.3_0": "“Atthi, bhante, avantiyā isidatto nāma kulaputto amhākaṁ adiṭṭhasahāyo pabbajito?",
  "sn41:3.7.4_0": "Diṭṭho so āyasmatā”ti?",
  "sn41:3.7.5_0": "“Evaṁ, gahapatī”ti.",
  "sn41:3.7.6_0": "“Kahaṁ nu kho so, bhante, āyasmā etarahi viharatī”ti?",
  "sn41:3.7.7_0": "Evaṁ vutte, āyasmā isidatto tuṇhī ahosi.",
  "sn41:3.7.8_0": "“Ayyo no, bhante, isidatto”ti?",
  "sn41:3.7.9_0": "“Evaṁ, gahapatī”ti.",
  "sn41:3.7.10_0": "“Abhiramatu, bhante, ayyo isidatto macchikāsaṇḍe.",
  "sn41:3.7.11_0": "Ramaṇīyaṁ ambāṭakavanaṁ.",
  "sn41:3.7.12_0": "Ahaṁ ayyassa isidattassa ussukkaṁ karissāmi cīvarapiṇḍapātasenāsanagilānappaccayabhesajjaparikkhārānan”ti.",
  "sn41:3.7.13_0": "“Kalyāṇaṁ vuccati, gahapatī”ti.",
  "sn41:3.8.1_0": "Atha kho citto gahapati āyasmato isidattassa bhāsitaṁ abhinanditvā anumoditvā there bhikkhū paṇītena",
  "sn41:3.8.1_1": "khādanīyena bhojanīyena sahatthā santappesi sampavāresi.",
  "sn41:3.8.2_0": "Atha kho therā bhikkhū bhuttāvino onītapattapāṇino uṭṭhāyāsanā pakkamiṁsu.",
  "sn41:3.8.3_0": "Atha kho āyasmā thero āyasmantaṁ isidattaṁ etadavoca:",
  "sn41:3.8.4_0": "“sādhu kho taṁ, āvuso isidatta, eso pañho paṭibhāsi.",
  "sn41:3.8.5_0": "Neso pañho maṁ paṭibhāsi.",
  "sn41:3.8.6_0": "Tenahāvuso isidatta, yadā aññathāpi evarūpo pañho āgaccheyya, taññevettha paṭibhāseyyā”ti.",
  "sn41:3.8.7_0": "Atha kho āyasmā isidatto senāsanaṁ saṁsāmetvā pattacīvaramādāya macchikāsaṇḍamhā pakkāmi.",
  "sn41:3.8.8_0": "Yaṁ macchikāsaṇḍamhā pakkāmi, tathā pakkantova ahosi, na puna paccāgacchīti.",
  "sn41:3.8.9_0": "Tatiyaṁ.",
  "sn41:4.0.1_0": "Saṁyutta Nikāya 41.4",
  "sn41:4.0.2_0": "1. Cittavagga",
  "sn41:4.0.3_0": "Mahakapāṭihāriyasutta",
  "sn41:4.1.1_0": "Ekaṁ samayaṁ sambahulā therā bhikkhū macchikāsaṇḍe viharanti ambāṭakavane.",
  "sn41:4.1.2_0": "Atha kho citto gahapati yena therā bhikkhū tenupasaṅkami;",
  "sn41:4.1.2_1": "upasaṅkamitvā there bhikkhū abhivādetvā ekamantaṁ nisīdi.",
  "sn41:4.1.2_2": "Ekamantaṁ nisinno kho citto gahapati there bhikkhū etadavoca:",
  "sn41:4.1.3_0": "“adhivāsentu me, bhante therā, svātanāya gokule bhattan”ti.",
  "sn41:4.1.4_0": "Adhivāsesuṁ kho therā bhikkhū tuṇhībhāvena.",
  "sn41:4.1.5_0": "Atha kho citto gahapati therānaṁ bhikkhūnaṁ adhivāsanaṁ viditvā uṭṭhāyāsanā there bhikkhū abhivādetvā padakkhiṇaṁ katvā pakkāmi.",
  "sn41:4.1.6_0": "Atha kho therā bhikkhū tassā rattiyā accayena pubbaṇhasamayaṁ nivāsetvā pattacīvaramādāya yena cittassa gahapatino gokulaṁ tenupasaṅkamiṁsu;",
  "sn41:4.1.6_1": "upasaṅkamitvā paññatte āsane nisīdiṁsu.",
  "sn41:4.2.1_0": "Atha kho citto gahapati there bhikkhū paṇītena sappipāyāsena sahatthā santappesi sampavāresi.",
  "sn41:4.2.2_0": "Atha kho therā bhikkhū bhuttāvino onītapattapāṇino uṭṭhāyāsanā pakkamiṁsu.",
  "sn41:4.2.3_0": "Cittopi kho gahapati “sesakaṁ vissajjethā”ti vatvā there bhikkhū piṭṭhito piṭṭhito anubandhi.",
  "sn41:4.2.4_0": "Tena kho pana samayena uṇhaṁ hoti kuthitaṁ;",
  "sn41:4.2.5_0": "te ca therā bhikkhū paveliyamānena maññe kāyena gacchanti, yathā taṁ bhojanaṁ bhuttāvino.",
  "sn41:4.3.1_0": "Tena kho pana samayena āyasmā mahako tasmiṁ bhikkhusaṅghe sabbanavako hoti.",
  "sn41:4.3.2_0": "Atha kho āyasmā mahako āyasmantaṁ theraṁ etadavoca:",
  "sn41:4.3.3_0": "“sādhu khvassa,",
  "sn41:4.3.3_1": "bhante thera,",
  "sn41:4.3.3_2": "sītako ca vāto vāyeyya,",
  "sn41:4.3.3_3": "abbhasampilāpo ca assa,",
  "sn41:4.3.3_4": "devo ca ekamekaṁ phusāyeyyā”ti.",
  "sn41:4.4.1_0": "“Sādhu khvassa,",
  "sn41:4.4.1_1": "āvuso mahaka,",
  "sn41:4.4.1_2": "yaṁ sītako ca vāto vāyeyya,",
  "sn41:4.4.1_3": "abbhasampilāpo ca assa,",
  "sn41:4.4.1_4": "devo ca ekamekaṁ phusāyeyyā”ti.",
  "sn41:4.4.2_0": "Atha kho āyasmā mahako tathārūpaṁ iddhābhisaṅkhāraṁ abhisaṅkhari yathā sītako ca vāto vāyi,",
  "sn41:4.4.2_1": "abbhasampilāpo ca assa,",
  "sn41:4.4.2_2": "devo ca ekamekaṁ phusi.",
  "sn41:4.4.3_0": "Atha kho cittassa gahapatino etadahosi:",
  "sn41:4.4.4_0": "“yo kho imasmiṁ bhikkhusaṅghe sabbanavako bhikkhu tassāyaṁ evarūpo iddhānubhāvo”ti.",
  "sn41:4.4.5_0": "Atha kho āyasmā mahako ārāmaṁ sampāpuṇitvā āyasmantaṁ theraṁ etadavoca:",
  "sn41:4.4.6_0": "“alamettāvatā, bhante therā”ti?",
  "sn41:4.4.7_0": "“Alamettāvatā, āvuso mahaka.",
  "sn41:4.4.8_0": "Katamettāvatā, āvuso mahaka.",
  "sn41:4.4.9_0": "Pūjitamettāvatā, āvuso mahakā”ti.",
  "sn41:4.4.10_0": "Atha kho therā bhikkhū yathāvihāraṁ agamaṁsu.",
  "sn41:4.4.11_0": "Āyasmāpi mahako sakaṁ vihāraṁ agamāsi.",
  "sn41:4.5.1_0": "Atha kho citto gahapati yenāyasmā mahako tenupasaṅkami;",
  "sn41:4.5.1_1": "upasaṅkamitvā āyasmantaṁ mahakaṁ abhivādetvā ekamantaṁ nisīdi.",
  "sn41:4.5.1_2": "Ekamantaṁ nisinno kho citto gahapati āyasmantaṁ mahakaṁ etadavoca:",
  "sn41:4.5.2_0": "“sādhu me, bhante, ayyo mahako uttari manussadhammaṁ iddhipāṭihāriyaṁ dassetū”ti.",
  "sn41:4.5.3_0": "“Tena hi tvaṁ, gahapati, ālinde uttarāsaṅgaṁ paññapetvā tiṇakalāpaṁ okāsehī”ti.",
  "sn41:4.5.4_0": "“Evaṁ,",
  "sn41:4.5.4_1": "bhante”ti kho citto gahapati āyasmato mahakassa paṭissutvā ālinde uttarāsaṅgaṁ paññapetvā tiṇakalāpaṁ okāsesi.",
  "sn41:4.5.5_0": "Atha kho āyasmā mahako vihāraṁ pavisitvā sūcighaṭikaṁ datvā tathārūpaṁ iddhābhisaṅkhāraṁ abhisaṅkhari",
  "sn41:4.5.5_1": "yathā tālacchiggaḷena ca aggaḷantarikāya ca acci nikkhamitvā tiṇāni jhāpesi,",
  "sn41:4.5.5_2": "uttarāsaṅgaṁ na jhāpesi.",
  "sn41:4.5.6_0": "Atha kho citto gahapati uttarāsaṅgaṁ papphoṭetvā saṁviggo lomahaṭṭhajāto ekamantaṁ aṭṭhāsi.",
  "sn41:4.5.7_0": "Atha kho āyasmā mahako vihārā nikkhamitvā cittaṁ gahapatiṁ etadavoca:",
  "sn41:4.5.8_0": "“alamettāvatā, gahapatī”ti?",
  "sn41:4.6.1_0": "“Alamettāvatā, bhante mahaka.",
  "sn41:4.6.2_0": "Katamettāvatā, bhante, mahaka.",
  "sn41:4.6.3_0": "Pūjitamettāvatā, bhante mahaka.",
  "sn41:4.6.4_0": "Abhiramatu, bhante, ayyo mahako macchikāsaṇḍe.",
  "sn41:4.6.5_0": "Ramaṇīyaṁ ambāṭakavanaṁ.",
  "sn41:4.6.6_0": "Ahaṁ ayyassa mahakassa ussukkaṁ karissāmi cīvarapiṇḍapātasenāsanagilānappaccayabhesajjaparikkhārānan”ti.",
  "sn41:4.6.7_0": "“Kalyāṇaṁ vuccati, gahapatī”ti.",
  "sn41:4.6.8_0": "Atha kho āyasmā mahako senāsanaṁ saṁsāmetvā pattacīvaramādāya macchikāsaṇḍamhā pakkāmi.",
  "sn41:4.6.9_0": "Yaṁ macchikāsaṇḍamhā pakkāmi, tathā pakkantova ahosi;",
  "sn41:4.6.10_0": "na puna paccāgacchīti.",
  "sn41:4.6.11_0": "Catutthaṁ.",
  "sn41:5.0.1_0": "Saṁyutta Nikāya 41.5",
  "sn41:5.0.2_0": "1. Cittavagga",
  "sn41:5.0.3_0": "Paṭhamakāmabhūsutta",
  "sn41:5.1.1_0": "Ekaṁ samayaṁ āyasmā kāmabhū macchikāsaṇḍe viharati ambāṭakavane.",
  "sn41:5.1.2_0": "Atha kho citto gahapati yenāyasmā kāmabhū tenupasaṅkami;",
  "sn41:5.1.2_1": "upasaṅkamitvā āyasmantaṁ kāmabhuṁ abhivādetvā ekamantaṁ nisīdi.",
  "sn41:5.1.2_2": "Ekamantaṁ nisinnaṁ kho cittaṁ gahapatiṁ āyasmā kāmabhū etadavoca:",
  "sn41:5.2.1_0": "“Vuttamidaṁ, gahapati:",
  "sn41:5.3.1_0": "‘Nelaṅgo setapacchādo,",
  "sn41:5.3.2_0": "ekāro vattatī ratho;",
  "sn41:5.3.3_0": "Anīghaṁ passa āyantaṁ,",
  "sn41:5.3.4_0": "chinnasotaṁ abandhanan’ti.",
  "sn41:5.4.1_0": "Imassa nu kho, gahapati, saṅkhittena bhāsitassa kathaṁ vitthārena attho daṭṭhabbo”ti?",
  "sn41:5.4.2_0": "“Kiṁ nu kho etaṁ, bhante, bhagavatā bhāsitan”ti?",
  "sn41:5.4.3_0": "“Evaṁ, gahapatī”ti.",
  "sn41:5.4.4_0": "“Tena hi, bhante, muhuttaṁ āgamehi yāvassa atthaṁ pekkhāmī”ti.",
  "sn41:5.4.5_0": "Atha kho citto gahapati muhuttaṁ tuṇhī hutvā āyasmantaṁ kāmabhuṁ etadavoca:",
  "sn41:5.5.1_0": "“‘Nelaṅgan’ti kho, bhante, sīlānametaṁ adhivacanaṁ.",
  "sn41:5.5.2_0": "‘Setapacchādo’ti kho, bhante, vimuttiyā etaṁ adhivacanaṁ.",
  "sn41:5.5.3_0": "‘Ekāro’ti kho, bhante, satiyā etaṁ adhivacanaṁ.",
  "sn41:5.5.4_0": "‘Vattatī’ti kho, bhante, abhikkamapaṭikkamassetaṁ adhivacanaṁ.",
  "sn41:5.5.5_0": "‘Ratho’ti kho, bhante,",
  "sn41:5.5.5_1": "imassetaṁ cātumahābhūtikassa kāyassa adhivacanaṁ mātāpettikasambhavassa odanakummāsūpacayassa aniccucchādanaparimaddanabhedanaviddhaṁsanadhammassa.",
  "sn41:5.5.6_0": "Rāgo kho, bhante, nīgho, doso nīgho, moho nīgho.",
  "sn41:5.5.7_0": "Te khīṇāsavassa bhikkhuno pahīnā ucchinnamūlā tālāvatthukatā anabhāvaṅkatā āyatiṁ anuppādadhammā.",
  "sn41:5.5.8_0": "Tasmā khīṇāsavo bhikkhu ‘anīgho’ti vuccati.",
  "sn41:5.5.9_0": "‘Āyantan’ti kho, bhante, arahato etaṁ adhivacanaṁ.",
  "sn41:5.5.10_0": "‘Soto’ti kho, bhante, taṇhāyetaṁ adhivacanaṁ.",
  "sn41:5.5.11_0": "Sā khīṇāsavassa bhikkhuno pahīnā ucchinnamūlā tālāvatthukatā anabhāvaṅkatā āyatiṁ anuppādadhammā.",
  "sn41:5.5.12_0": "Tasmā khīṇāsavo bhikkhu ‘chinnasoto’ti vuccati.",
  "sn41:5.5.13_0": "Rāgo kho, bhante, bandhanaṁ, doso bandhanaṁ, moho bandhanaṁ.",
  "sn41:5.5.14_0": "Te khīṇāsavassa bhikkhuno pahīnā ucchinnamūlā tālāvatthukatā anabhāvaṅkatā āyatiṁ anuppādadhammā.",
  "sn41:5.5.15_0": "Tasmā khīṇāsavo bhikkhu ‘abandhano’ti vuccati.",
  "sn41:5.5.16_0": "Iti kho, bhante, yaṁ taṁ bhagavatā vuttaṁ:",
  "sn41:5.6.1_0": "‘Nelaṅgo setapacchādo,",
  "sn41:5.6.2_0": "ekāro vattatī ratho;",
  "sn41:5.6.3_0": "Anīghaṁ passa āyantaṁ,",
  "sn41:5.6.4_0": "chinnasotaṁ abandhanan’ti.",
  "sn41:5.7.1_0": "Imassa kho, bhante, bhagavatā saṅkhittena bhāsitassa evaṁ vitthārena atthaṁ ājānāmī”ti.",
  "sn41:5.7.2_0": "“Lābhā te, gahapati, suladdhaṁ te, gahapati.",
  "sn41:5.7.3_0": "Yassa te gambhīre buddhavacane paññācakkhu kamatī”ti.",
  "sn41:5.7.4_0": "Pañcamaṁ.",
  "sn41:6.0.1_0": "Saṁyutta Nikāya 41.6",
  "sn41:6.0.2_0": "1. Cittavagga",
  "sn41:6.0.3_0": "Dutiyakāmabhūsutta",
  "sn41:6.1.1_0": "Ekaṁ samayaṁ āyasmā kāmabhū macchikāsaṇḍe viharati ambāṭakavane.",
  "sn41:6.1.2_0": "Atha kho citto gahapati yenāyasmā kāmabhū tenupasaṅkami;",
  "sn41:6.1.2_1": "upasaṅkamitvā ekamantaṁ nisīdi.",
  "sn41:6.1.2_2": "Ekamantaṁ nisinno kho citto gahapati āyasmantaṁ kāmabhuṁ etadavoca:",
  "sn41:6.1.3_0": "“kati nu kho, bhante, saṅkhārā”ti?",
  "sn41:6.1.4_0": "“Tayo kho, gahapati, saṅkhārā—",
  "sn41:6.1.5_0": "kāyasaṅkhāro, vacīsaṅkhāro, cittasaṅkhāro”ti.",
  "sn41:6.1.6_0": "“Sādhu,",
  "sn41:6.1.6_1": "bhante”ti kho citto gahapati āyasmato kāmabhussa bhāsitaṁ abhinanditvā anumoditvā āyasmantaṁ kāmabhuṁ uttariṁ pañhaṁ apucchi:",
  "sn41:6.1.7_0": "“katamo pana, bhante, kāyasaṅkhāro, katamo vacīsaṅkhāro, katamo cittasaṅkhāro”ti?",
  "sn41:6.1.8_0": "“Assāsapassāsā kho, gahapati,",
  "sn41:6.1.8_1": "kāyasaṅkhāro,",
  "sn41:6.1.8_2": "vitakkavicārā vacīsaṅkhāro,",
  "sn41:6.1.8_3": "saññā ca vedanā ca cittasaṅkhāro”ti.",
  "sn41:6.2.1_0": "“Sādhu, bhante”ti kho citto gahapati …pe… uttariṁ pañhaṁ apucchi:",
  "sn41:6.2.2_0": "“kasmā pana, bhante,",
  "sn41:6.2.2_1": "assāsapassāsā kāyasaṅkhāro,",
  "sn41:6.2.2_2": "kasmā vitakkavicārā vacīsaṅkhāro,",
  "sn41:6.2.2_3": "kasmā saññā ca vedanā ca cittasaṅkhāro”ti?",
  "sn41:6.2.3_0": "“Assāsapassāsā kho, gahapati, kāyikā. Ete dhammā kāyappaṭibaddhā, tasmā assāsapassāsā kāyasaṅkhāro.",
  "sn41:6.2.4_0": "Pubbe kho, gahapati, vitakketvā vicāretvā pacchā vācaṁ bhindati, tasmā vitakkavicārā vacīsaṅkhāro.",
  "sn41:6.2.5_0": "Saññā ca vedanā ca cetasikā. Ete dhammā cittappaṭibaddhā, tasmā saññā ca vedanā ca cittasaṅkhāro”ti.",
  "sn41:6.3.1_0": "“Sādhu …pe… uttariṁ pañhaṁ apucchi:",
  "sn41:6.3.2_0": "“kathaṁ pana, bhante, saññāvedayitanirodhasamāpatti hotī”ti?",
  "sn41:6.3.3_0": "“Na kho, gahapati, saññāvedayitanirodhaṁ samāpajjantassa bhikkhuno evaṁ hoti:",
  "sn41:6.3.4_0": "‘ahaṁ saññāvedayitanirodhaṁ samāpajjissan’ti vā ‘ahaṁ saññāvedayitanirodhaṁ samāpajjāmī’ti vā ‘ahaṁ saññāvedayitanirodhaṁ samāpanno’ti vā.",
  "sn41:6.3.5_0": "Atha khvassa pubbeva tathā cittaṁ bhāvitaṁ hoti yaṁ taṁ tathattāya upanetī”ti.",
  "sn41:6.4.1_0": "“Sādhu …pe… uttariṁ pañhaṁ apucchi:",
  "sn41:6.4.2_0": "“saññāvedayitanirodhaṁ samāpajjantassa pana, bhante,",
  "sn41:6.4.2_1": "bhikkhuno katame dhammā paṭhamaṁ nirujjhanti,",
  "sn41:6.4.2_2": "yadi vā kāyasaṅkhāro,",
  "sn41:6.4.2_3": "yadi vā vacīsaṅkhāro,",
  "sn41:6.4.2_4": "yadi vā cittasaṅkhāro”ti?",
  "sn41:6.4.3_0": "“Saññāvedayitanirodhaṁ samāpajjantassa kho, gahapati,",
  "sn41:6.4.3_1": "bhikkhuno vacīsaṅkhāro paṭhamaṁ nirujjhati,",
  "sn41:6.4.3_2": "tato kāyasaṅkhāro,",
  "sn41:6.4.3_3": "tato cittasaṅkhāro”ti.",
  "sn41:6.5.1_0": "“Sādhu …pe… uttariṁ pañhaṁ apucchi:",
  "sn41:6.5.2_0": "“yvāyaṁ, bhante,",
  "sn41:6.5.2_1": "mato kālaṅkato,",
  "sn41:6.5.2_2": "yo cāyaṁ bhikkhu saññāvedayitanirodhaṁ samāpanno,",
  "sn41:6.5.2_3": "imesaṁ kiṁ nānākaraṇan”ti?",
  "sn41:6.5.3_0": "“Yvāyaṁ, gahapati,",
  "sn41:6.5.3_1": "mato kālaṅkato tassa kāyasaṅkhāro niruddho paṭippassaddho,",
  "sn41:6.5.3_2": "vacīsaṅkhāro niruddho paṭippassaddho,",
  "sn41:6.5.3_3": "cittasaṅkhāro niruddho paṭippassaddho,",
  "sn41:6.5.3_4": "āyu parikkhīṇo,",
  "sn41:6.5.3_5": "usmā vūpasantā,",
  "sn41:6.5.3_6": "indriyāni viparibhinnāni.",
  "sn41:6.5.4_0": "Yo ca khvāyaṁ, gahapati,",
  "sn41:6.5.4_1": "bhikkhu saññāvedayitanirodhaṁ samāpanno,",
  "sn41:6.5.4_2": "tassapi kāyasaṅkhāro niruddho paṭippassaddho,",
  "sn41:6.5.4_3": "vacīsaṅkhāro niruddho paṭippassaddho,",
  "sn41:6.5.4_4": "cittasaṅkhāro niruddho paṭippassaddho,",
  "sn41:6.5.4_5": "āyu aparikkhīṇo,",
  "sn41:6.5.4_6": "usmā avūpasantā,",
  "sn41:6.5.4_7": "indriyāni vippasannāni.",
  "sn41:6.5.5_0": "Yvāyaṁ, gahapati,",
  "sn41:6.5.5_1": "mato kālaṅkato,",
  "sn41:6.5.5_2": "yo cāyaṁ bhikkhu saññāvedayitanirodhaṁ samāpanno,",
  "sn41:6.5.5_3": "idaṁ nesaṁ nānākaraṇan”ti.",
  "sn41:6.6.1_0": "“Sādhu …pe… uttariṁ pañhaṁ apucchi:",
  "sn41:6.6.2_0": "“kathaṁ pana, bhante, saññāvedayitanirodhasamāpattiyā vuṭṭhānaṁ hotī”ti?",
  "sn41:6.6.3_0": "“Na kho, gahapati, saññāvedayitanirodhasamāpattiyā vuṭṭhahantassa bhikkhuno evaṁ hoti:",
  "sn41:6.6.4_0": "‘ahaṁ saññāvedayitanirodhasamāpattiyā vuṭṭhahissan’ti vā ‘ahaṁ saññāvedayitanirodhasamāpattiyā vuṭṭhahāmī’ti",
  "sn41:6.6.4_1": "vā ‘ahaṁ saññāvedayitanirodhasamāpattiyā vuṭṭhito’ti vā.",
  "sn41:6.6.5_0": "Atha khvassa pubbeva tathā cittaṁ bhāvitaṁ hoti, yaṁ taṁ tathattāya upanetī”ti.",
  "sn41:6.7.1_0": "“Sādhu, bhante …pe… uttariṁ pañhaṁ apucchi:",
  "sn41:6.7.2_0": "“saññāvedayitanirodhasamāpattiyā vuṭṭhahantassa pana, bhante,",
  "sn41:6.7.2_1": "bhikkhuno katame dhammā paṭhamaṁ uppajjanti,",
  "sn41:6.7.2_2": "yadi vā kāyasaṅkhāro,",
  "sn41:6.7.2_3": "yadi vā vacīsaṅkhāro,",
  "sn41:6.7.2_4": "yadi vā cittasaṅkhāro”ti?",
  "sn41:6.7.3_0": "“Saññāvedayitanirodhasamāpattiyā vuṭṭhahantassa, gahapati,",
  "sn41:6.7.3_1": "bhikkhuno cittasaṅkhāro paṭhamaṁ uppajjati,",
  "sn41:6.7.3_2": "tato kāyasaṅkhāro,",
  "sn41:6.7.3_3": "tato vacīsaṅkhāro”ti.",
  "sn41:6.8.1_0": "“Sādhu …pe… uttariṁ pañhaṁ apucchi:",
  "sn41:6.8.2_0": "“saññāvedayitanirodhasamāpattiyā vuṭṭhitaṁ pana, bhante, bhikkhuṁ kati phassā phusanti”?",
  "sn41:6.8.3_0": "“Saññāvedayitanirodhasamāpattiyā vuṭṭhitaṁ kho, gahapati, bhikkhuṁ tayo phassā phusanti—",
  "sn41:6.8.4_0": "suññato phasso, animitto phasso, appaṇihito phasso”ti.",
  "sn41:6.9.1_0": "“Sādhu …pe… uttariṁ pañhaṁ apucchi:",
  "sn41:6.9.2_0": "“saññāvedayitanirodhasamāpattiyā vuṭṭhitassa pana, bhante,",
  "sn41:6.9.2_1": "bhikkhuno kiṁninnaṁ cittaṁ hoti, kiṁpoṇaṁ,",
  "sn41:6.9.2_2": "kiṁpabbhāran”ti?",
  "sn41:6.9.3_0": "“Saññāvedayitanirodhasamāpattiyā vuṭṭhitassa kho, gahapati,",
  "sn41:6.9.3_1": "bhikkhuno vivekaninnaṁ cittaṁ hoti vivekapoṇaṁ vivekapabbhāran”ti.",
  "sn41:6.10.1_0": "“Sādhu,",
  "sn41:6.10.1_1": "bhante”ti kho citto gahapati āyasmato kāmabhussa bhāsitaṁ abhinanditvā anumoditvā āyasmantaṁ kāmabhuṁ uttariṁ pañhaṁ apucchi:",
  "sn41:6.10.2_0": "“saññāvedayitanirodhasamāpattiyā pana, bhante, kati dhammā bahūpakārā”ti?",
  "sn41:6.10.3_0": "“Addhā kho tvaṁ, gahapati, yaṁ paṭhamaṁ pucchitabbaṁ taṁ pucchasi.",
  "sn41:6.10.4_0": "Api ca tyāhaṁ byākarissāmi.",
  "sn41:6.10.5_0": "Saññāvedayitanirodhasamāpattiyā kho, gahapati, dve dhammā bahūpakārā—",
  "sn41:6.10.6_0": "samatho ca vipassanā cā”ti.",
  "sn41:6.10.7_0": "Chaṭṭhaṁ.",
  "sn41:7.0.1_0": "Saṁyutta Nikāya 41.7",
  "sn41:7.0.2_0": "1. Cittavagga",
  "sn41:7.0.3_0": "Godattasutta",
  "sn41:7.1.1_0": "Ekaṁ samayaṁ āyasmā godatto macchikāsaṇḍe viharati ambāṭakavane.",
  "sn41:7.1.2_0": "Atha kho citto gahapati yenāyasmā godatto tenupasaṅkami;",
  "sn41:7.1.2_1": "upasaṅkamitvā āyasmantaṁ godattaṁ abhivādetvā ekamantaṁ nisīdi.",
  "sn41:7.1.2_2": "Ekamantaṁ nisinnaṁ kho cittaṁ gahapatiṁ āyasmā godatto etadavoca:",
  "sn41:7.1.3_0": "“yā cāyaṁ, gahapati,",
  "sn41:7.1.3_1": "appamāṇā cetovimutti,",
  "sn41:7.1.3_2": "yā ca ākiñcaññā cetovimutti,",
  "sn41:7.1.3_3": "yā ca suññatā cetovimutti,",
  "sn41:7.1.3_4": "yā ca animittā cetovimutti,",
  "sn41:7.1.3_5": "ime dhammā nānatthā nānābyañjanā udāhu ekatthā byañjanameva nānan”ti?",
  "sn41:7.1.4_0": "“Atthi, bhante, pariyāyo yaṁ pariyāyaṁ āgamma ime dhammā nānatthā ceva nānābyañjanā ca.",
  "sn41:7.1.5_0": "Atthi pana, bhante, pariyāyo yaṁ pariyāyaṁ āgamma ime dhammā ekatthā byañjanameva nānan”ti.",
  "sn41:7.2.1_0": "“Katamo ca, bhante, pariyāyo yaṁ pariyāyaṁ āgamma ime dhammā nānatthā ceva nānābyañjanā ca?",
  "sn41:7.2.2_0": "Idha, bhante,",
  "sn41:7.2.2_1": "bhikkhu mettāsahagatena cetasā ekaṁ disaṁ pharitvā viharati,",
  "sn41:7.2.2_2": "tathā dutiyaṁ,",
  "sn41:7.2.2_3": "tathā tatiyaṁ,",
  "sn41:7.2.2_4": "tathā catutthaṁ.",
  "sn41:7.2.2_5": "Iti uddhamadho tiriyaṁ sabbadhi sabbattatāya sabbāvantaṁ lokaṁ mettāsahagatena cetasā vipulena mahaggatena",
  "sn41:7.2.2_6": "appamāṇena averena abyāpajjena pharitvā viharati.",
  "sn41:7.2.3_0": "Karuṇāsahagatena cetasā …pe…",
  "sn41:7.2.4_0": "muditāsahagatena cetasā …pe…",
  "sn41:7.2.5_0": "upekkhāsahagatena cetasā ekaṁ disaṁ pharitvā viharati,",
  "sn41:7.2.5_1": "tathā dutiyaṁ,",
  "sn41:7.2.5_2": "tathā tatiyaṁ,",
  "sn41:7.2.5_3": "tathā catutthaṁ.",
  "sn41:7.2.5_4": "Iti uddhamadho tiriyaṁ sabbadhi sabbattatāya sabbāvantaṁ lokaṁ upekkhāsahagatena cetasā vipulena mahaggatena",
  "sn41:7.2.5_5": "appamāṇena averena abyāpajjena pharitvā viharati.",
  "sn41:7.2.6_0": "Ayaṁ vuccati, bhante, appamāṇā cetovimutti.",
  "sn41:7.3.1_0": "Katamā ca, bhante, ākiñcaññā cetovimutti?",
  "sn41:7.3.2_0": "Idha, bhante,",
  "sn41:7.3.2_1": "bhikkhu sabbaso viññāṇañcāyatanaṁ samatikkamma,",
  "sn41:7.3.2_2": "‘natthi kiñcī’ti ākiñcaññāyatanaṁ upasampajja viharati.",
  "sn41:7.3.3_0": "Ayaṁ vuccati, bhante, ākiñcaññā cetovimutti.",
  "sn41:7.4.1_0": "Katamā ca, bhante, suññatā cetovimutti?",
  "sn41:7.4.2_0": "Idha, bhante, bhikkhu araññagato vā rukkhamūlagato vā suññāgāragato vā iti paṭisañcikkhati:",
  "sn41:7.4.3_0": "‘suññamidaṁ attena vā attaniyena vā’ti.",
  "sn41:7.4.4_0": "Ayaṁ vuccati, bhante, suññatā cetovimutti.",
  "sn41:7.5.1_0": "Katamā ca, bhante, animittā cetovimutti?",
  "sn41:7.5.2_0": "Idha, bhante, bhikkhu sabbanimittānaṁ amanasikārā animittaṁ cetosamādhiṁ upasampajja viharati.",
  "sn41:7.5.3_0": "Ayaṁ vuccati, bhante, animittā cetovimutti.",
  "sn41:7.5.4_0": "Ayaṁ kho, bhante, pariyāyo yaṁ pariyāyaṁ āgamma ime dhammā nānatthā ceva nānābyañjanā ca.",
  "sn41:7.6.1_0": "Katamo ca, bhante, pariyāyo yaṁ pariyāyaṁ āgamma ime dhammā ekatthā byañjanameva nānaṁ?",
  "sn41:7.6.2_0": "Rāgo, bhante, pamāṇakaraṇo, doso pamāṇakaraṇo, moho pamāṇakaraṇo.",
  "sn41:7.6.3_0": "Te khīṇāsavassa bhikkhuno pahīnā ucchinnamūlā tālāvatthukatā anabhāvaṅkatā āyatiṁ anuppādadhammā.",
  "sn41:7.6.4_0": "Yāvatā kho, bhante, appamāṇā cetovimuttiyo, akuppā tāsaṁ cetovimutti aggamakkhāyati.",
  "sn41:7.6.5_0": "Sā kho pana akuppā cetovimutti suññā rāgena, suññā dosena, suññā mohena.",
  "sn41:7.6.6_0": "Rāgo kho, bhante, kiñcanaṁ, doso kiñcanaṁ, moho kiñcanaṁ.",
  "sn41:7.6.7_0": "Te khīṇāsavassa bhikkhuno pahīnā ucchinnamūlā tālāvatthukatā anabhāvaṅkatā āyatiṁ anuppādadhammā.",
  "sn41:7.6.8_0": "Yāvatā kho, bhante, ākiñcaññā cetovimuttiyo, akuppā tāsaṁ cetovimutti aggamakkhāyati.",
  "sn41:7.6.9_0": "Sā kho pana akuppā cetovimutti suññā rāgena, suññā dosena, suññā mohena.",
  "sn41:7.6.10_0": "Rāgo kho, bhante, nimittakaraṇo, doso nimittakaraṇo, moho nimittakaraṇo.",
  "sn41:7.6.11_0": "Te khīṇāsavassa bhikkhuno pahīnā ucchinnamūlā tālāvatthukatā anabhāvaṅkatā āyatiṁ anuppādadhammā.",
  "sn41:7.6.12_0": "Yāvatā kho, bhante, animittā cetovimuttiyo, akuppā tāsaṁ cetovimutti aggamakkhāyati.",
  "sn41:7.6.13_0": "Sā kho pana akuppā cetovimutti suññā rāgena, suññā dosena, suññā mohena.",
  "sn41:7.6.14_0": "Ayaṁ kho, bhante, pariyāyo yaṁ pariyāyaṁ āgamma ime dhammā ekatthā byañjanameva nānan”ti.",
  "sn41:7.6.15_0": "“Lābhā te, gahapati, suladdhaṁ te, gahapati.",
  "sn41:7.6.16_0": "Yassa te gambhīre buddhavacane paññācakkhu kamatī”ti.",
  "sn41:7.6.17_0": "Sattamaṁ.",
  "sn41:8.0.1_0": "Saṁyutta Nikāya 41.8",
  "sn41:8.0.2_0": "1. Cittavagga",
  "sn41:8.0.3_0": "Nigaṇṭhanāṭaputtasutta",
  "sn41:8.1.1_0": "Tena kho pana samayena nigaṇṭho nāṭaputto macchikāsaṇḍaṁ anuppatto hoti mahatiyā nigaṇṭhaparisāya saddhiṁ.",
  "sn41:8.1.2_0": "Assosi kho citto gahapati:",
  "sn41:8.1.2_1": "“nigaṇṭho kira nāṭaputto macchikāsaṇḍaṁ anuppatto mahatiyā nigaṇṭhaparisāya saddhin”ti.",
  "sn41:8.1.3_0": "Atha kho citto gahapati sambahulehi upāsakehi saddhiṁ yena nigaṇṭho nāṭaputto tenupasaṅkami;",
  "sn41:8.1.3_1": "upasaṅkamitvā nigaṇṭhena nāṭaputtena saddhiṁ sammodi.",
  "sn41:8.1.4_0": "Sammodanīyaṁ kathaṁ sāraṇīyaṁ vītisāretvā ekamantaṁ nisīdi.",
  "sn41:8.1.4_1": "Ekamantaṁ nisinnaṁ kho cittaṁ gahapatiṁ nigaṇṭho nāṭaputto etadavoca:",
  "sn41:8.1.5_0": "“saddahasi tvaṁ, gahapati, samaṇassa gotamassa—",
  "sn41:8.1.6_0": "atthi avitakko avicāro samādhi, atthi vitakkavicārānaṁ nirodho”ti?",
  "sn41:8.2.1_0": "“Na khvāhaṁ ettha, bhante, bhagavato saddhāya gacchāmi.",
  "sn41:8.2.2_0": "Atthi avitakko avicāro samādhi, atthi vitakkavicārānaṁ nirodho”ti.",
  "sn41:8.2.3_0": "Evaṁ vutte, nigaṇṭho nāṭaputto ulloketvā etadavoca:",
  "sn41:8.2.4_0": "“idaṁ bhavanto passantu,",
  "sn41:8.2.4_1": "yāva ujuko cāyaṁ citto gahapati,",
  "sn41:8.2.4_2": "yāva asaṭho cāyaṁ citto gahapati,",
  "sn41:8.2.4_3": "yāva amāyāvī cāyaṁ citto gahapati,",
  "sn41:8.2.4_4": "vātaṁ vā so jālena bādhetabbaṁ maññeyya,",
  "sn41:8.2.4_5": "yo vitakkavicāre nirodhetabbaṁ maññeyya,",
  "sn41:8.2.4_6": "sakamuṭṭhinā vā so gaṅgāya sotaṁ āvāretabbaṁ maññeyya,",
  "sn41:8.2.4_7": "yo vitakkavicāre nirodhetabbaṁ maññeyyā”ti.",
  "sn41:8.3.1_0": "“Taṁ kiṁ maññasi, bhante,",
  "sn41:8.3.2_0": "katamaṁ nu kho paṇītataraṁ—ñāṇaṁ vā saddhā vā”ti?",
  "sn41:8.3.3_0": "“Saddhāya kho, gahapati, ñāṇaṁyeva paṇītataran”ti.",
  "sn41:8.3.4_0": "“Ahaṁ kho, bhante,",
  "sn41:8.3.4_1": "yāvadeva ākaṅkhāmi,",
  "sn41:8.3.4_2": "vivicceva kāmehi vivicca akusalehi dhammehi savitakkaṁ savicāraṁ vivekajaṁ pītisukhaṁ paṭhamaṁ jhānaṁ upasampajja viharāmi.",
  "sn41:8.3.5_0": "Ahaṁ kho, bhante,",
  "sn41:8.3.5_1": "yāvadeva ākaṅkhāmi,",
  "sn41:8.3.5_2": "vitakkavicārānaṁ vūpasamā …pe…",
  "sn41:8.3.5_3": "dutiyaṁ jhānaṁ upasampajja viharāmi.",
  "sn41:8.3.6_0": "Ahaṁ kho, bhante, yāvadeva ākaṅkhāmi, pītiyā ca virāgā …pe… tatiyaṁ jhānaṁ upasampajja viharāmi.",
  "sn41:8.3.7_0": "Ahaṁ kho, bhante, yāvadeva ākaṅkhāmi, sukhassa ca pahānā …pe… catutthaṁ jhānaṁ upasampajja viharāmi.",
  "sn41:8.3.8_0": "Na so khvāhaṁ, bhante,",
  "sn41:8.3.8_1": "evaṁ jānanto evaṁ passanto kassa aññassa samaṇassa vā brāhmaṇassa vā saddhāya gamissāmi?",
  "sn41:8.3.9_0": "Atthi avitakko avicāro samādhi, atthi vitakkavicārānaṁ nirodho”ti.",
  "sn41:8.4.1_0": "Evaṁ vutte, nigaṇṭho nāṭaputto sakaṁ parisaṁ apaloketvā etadavoca:",
  "sn41:8.4.2_0": "“idaṁ bhavanto passantu,",
  "sn41:8.4.2_1": "yāva anujuko cāyaṁ citto gahapati,",
  "sn41:8.4.2_2": "yāva saṭho cāyaṁ citto gahapati,",
  "sn41:8.4.2_3": "yāva māyāvī cāyaṁ citto gahapatī”ti.",
  "sn41:8.5.1_0": "“Idāneva kho te mayaṁ, bhante, bhāsitaṁ:",
  "sn41:8.5.2_0": "‘evaṁ ājānāma idaṁ bhavanto passantu,",
  "sn41:8.5.2_1": "yāva ujuko cāyaṁ citto gahapati,",
  "sn41:8.5.2_2": "yāva asaṭho cāyaṁ citto gahapati,",
  "sn41:8.5.2_3": "yāva amāyāvī cāyaṁ citto gahapatī’ti.",
  "sn41:8.5.3_0": "Idāneva ca pana mayaṁ, bhante, bhāsitaṁ:",
  "sn41:8.5.4_0": "‘evaṁ ājānāma idaṁ bhavanto passantu,",
  "sn41:8.5.4_1": "yāva anujuko cāyaṁ citto gahapati,",
  "sn41:8.5.4_2": "yāva saṭho cāyaṁ citto gahapati,",
  "sn41:8.5.4_3": "yāva māyāvī cāyaṁ citto gahapatī’ti.",
  "sn41:8.5.5_0": "Sace te, bhante, purimaṁ saccaṁ, pacchimaṁ te micchā.",
  "sn41:8.5.6_0": "Sace pana te, bhante, purimaṁ micchā, pacchimaṁ te saccaṁ.",
  "sn41:8.5.7_0": "Ime kho pana, bhante, dasa sahadhammikā pañhā āgacchanti.",
  "sn41:8.5.8_0": "Yadā nesaṁ atthaṁ ājāneyyāsi, atha maṁ paṭihareyyāsi saddhiṁ nigaṇṭhaparisāya.",
  "sn41:8.5.9_0": "Eko pañho, eko uddeso, ekaṁ veyyākaraṇaṁ.",
  "sn41:8.5.10_0": "Dve pañhā, dve uddesā, dve veyyākaraṇāni.",
  "sn41:8.5.11_0": "Tayo pañhā, tayo uddesā, tīṇi veyyākaraṇāni.",
  "sn41:8.5.12_0": "Cattāro pañhā, cattāro uddesā, cattāri veyyākaraṇāni.",
  "sn41:8.5.13_0": "Pañca pañhā, pañca uddesā, pañca veyyākaraṇāni.",
  "sn41:8.5.14_0": "Cha pañhā, cha uddesā, cha veyyākaraṇāni.",
  "sn41:8.5.15_0": "Satta pañhā, satta uddesā, satta veyyākaraṇāni.",
  "sn41:8.5.16_0": "Aṭṭha pañhā, aṭṭha uddesā, aṭṭha veyyākaraṇāni.",
  "sn41:8.5.17_0": "Nava pañhā, nava uddesā, nava veyyākaraṇāni.",
  "sn41:8.5.18_0": "Dasa pañhā, dasa uddesā, dasa veyyākaraṇānī”ti.",
  "sn41:8.5.19_0": "Atha kho citto gahapati nigaṇṭhaṁ nāṭaputtaṁ ime dasa sahadhammike pañhe āpucchitvā uṭṭhāyāsanā pakkāmīti.",
  "sn41:8.5.20_0": "Aṭṭhamaṁ.",
  "sn41:9.0.1_0": "Saṁyutta Nikāya 41.9",
  "sn41:9.0.2_0": "1. Cittavagga",
  "sn41:9.0.3_0": "Acelakassapasutta",
  "sn41:9.1.1_0": "Tena kho pana samayena acelo kassapo macchikāsaṇḍaṁ anuppatto hoti cittassa gahapatino purāṇagihisahāyo.",
  "sn41:9.1.2_0": "Assosi kho citto gahapati: “acelo kira kassapo macchikāsaṇḍaṁ anuppatto amhākaṁ purāṇagihisahāyo”ti.",
  "sn41:9.1.3_0": "Atha kho citto gahapati yena acelo kassapo tenupasaṅkami;",
  "sn41:9.1.3_1": "upasaṅkamitvā acelena kassapena saddhiṁ sammodi.",
  "sn41:9.1.4_0": "Sammodanīyaṁ kathaṁ sāraṇīyaṁ vītisāretvā ekamantaṁ nisīdi.",
  "sn41:9.1.4_1": "Ekamantaṁ nisinno kho citto gahapati acelaṁ kassapaṁ etadavoca:",
  "sn41:9.1.5_0": "“kīvaciraṁ pabbajitassa, bhante kassapā”ti?",
  "sn41:9.1.6_0": "“Tiṁsamattāni kho me, gahapati, vassāni pabbajitassā”ti.",
  "sn41:9.1.7_0": "“Imehi pana te, bhante,",
  "sn41:9.1.7_1": "tiṁsamattehi vassehi atthi koci uttari manussadhammā alamariyañāṇadassanaviseso adhigato phāsuvihāro”ti?",
  "sn41:9.1.8_0": "“Imehi kho me, gahapati,",
  "sn41:9.1.8_1": "tiṁsamattehi vassehi pabbajitassa natthi koci uttari manussadhammā alamariyañāṇadassanaviseso adhigato phāsuvihāro,",
  "sn41:9.1.8_2": "aññatra naggeyyā ca muṇḍeyyā ca pāvaḷanipphoṭanāya cā”ti.",
  "sn41:9.1.9_0": "Evaṁ vutte, citto gahapati acelaṁ kassapaṁ etadavoca:",
  "sn41:9.1.10_0": "“acchariyaṁ vata, bho, abbhutaṁ vata, bho.",
  "sn41:9.1.11_0": "Dhammassa svākkhātatā yatra hi nāma tiṁsamattehi vassehi na koci uttari manussadhammā alamariyañāṇadassanaviseso adhigato abhavissa phāsuvihāro,",
  "sn41:9.1.11_1": "aññatra naggeyyā ca muṇḍeyyā ca pāvaḷanipphoṭanāya cā”ti.",
  "sn41:9.2.1_0": "“Tuyhaṁ pana, gahapati, kīvaciraṁ upāsakattaṁ upagatassā”ti?",
  "sn41:9.2.2_0": "“Mayhampi kho pana, bhante, tiṁsamattāni vassāni upāsakattaṁ upagatassā”ti.",
  "sn41:9.2.3_0": "“Imehi pana te, gahapati,",
  "sn41:9.2.3_1": "tiṁsamattehi vassehi atthi koci uttari manussadhammā alamariyañāṇadassanaviseso adhigato phāsuvihāro”ti?",
  "sn41:9.2.4_0": "“Gihinopi siyā, bhante.",
  "sn41:9.2.5_0": "Ahañhi, bhante,",
  "sn41:9.2.5_1": "yāvadeva ākaṅkhāmi,",
  "sn41:9.2.5_2": "vivicceva kāmehi vivicca akusalehi dhammehi savitakkaṁ savicāraṁ vivekajaṁ pītisukhaṁ paṭhamaṁ jhānaṁ upasampajja viharāmi.",
  "sn41:9.2.6_0": "Ahañhi, bhante, yāvadeva ākaṅkhāmi, vitakkavicārānaṁ vūpasamā … dutiyaṁ jhānaṁ upasampajja viharāmi.",
  "sn41:9.2.7_0": "Ahañhi, bhante, yāvadeva ākaṅkhāmi, pītiyā ca virāgā …pe… tatiyaṁ jhānaṁ upasampajja viharāmi.",
  "sn41:9.2.8_0": "Ahañhi, bhante, yāvadeva ākaṅkhāmi, sukhassa ca pahānā …pe… catutthaṁ jhānaṁ upasampajja viharāmi.",
  "sn41:9.2.9_0": "Sace kho panāhaṁ, bhante,",
  "sn41:9.2.9_1": "bhagavato paṭhamataraṁ kālaṁ kareyyaṁ,",
  "sn41:9.2.9_2": "anacchariyaṁ kho panetaṁ yaṁ maṁ bhagavā evaṁ byākareyya:",
  "sn41:9.2.10_0": "‘natthi taṁ saṁyojanaṁ yena saṁyojanena saṁyutto citto gahapati puna imaṁ lokaṁ āgaccheyyā’”ti.",
  "sn41:9.2.11_0": "Evaṁ vutte, acelo kassapo cittaṁ gahapatiṁ etadavoca:",
  "sn41:9.2.12_0": "“acchariyaṁ vata bho, abbhutaṁ vata bho.",
  "sn41:9.2.13_0": "Dhammassa svākkhātatā,",
  "sn41:9.2.13_1": "yatra hi nāma gihī odātavasano evarūpaṁ uttari manussadhammā alamariyañāṇadassanavisesaṁ adhigamissati phāsuvihāraṁ.",
  "sn41:9.2.14_0": "Labheyyāhaṁ, gahapati, imasmiṁ dhammavinaye pabbajjaṁ, labheyyaṁ upasampadan”ti.",
  "sn41:9.3.1_0": "Atha kho citto gahapati acelaṁ kassapaṁ ādāya yena therā bhikkhū tenupasaṅkami;",
  "sn41:9.3.1_1": "upasaṅkamitvā there bhikkhū etadavoca:",
  "sn41:9.3.2_0": "“ayaṁ, bhante, acelo kassapo amhākaṁ purāṇagihisahāyo.",
  "sn41:9.3.3_0": "Imaṁ therā pabbājentu upasampādentu.",
  "sn41:9.3.4_0": "Ahamassa ussukkaṁ karissāmi cīvarapiṇḍapātasenāsanagilānappaccayabhesajjaparikkhārānan”ti.",
  "sn41:9.3.5_0": "Alattha kho acelo kassapo imasmiṁ dhammavinaye pabbajjaṁ, alattha upasampadaṁ.",
  "sn41:9.3.6_0": "Acirūpasampanno ca panāyasmā kassapo eko vūpakaṭṭho appamatto ātāpī pahitatto viharanto nacirasseva—yassatthāya",
  "sn41:9.3.6_1": "kulaputtā sammadeva agārasmā anagāriyaṁ pabbajanti,",
  "sn41:9.3.6_2": "tadanuttaraṁ—brahmacariyapariyosānaṁ diṭṭheva dhamme sayaṁ abhiññā sacchikatvā upasampajja vihāsi.",
  "sn41:9.3.7_0": "“Khīṇā jāti, vusitaṁ brahmacariyaṁ, kataṁ karaṇīyaṁ, nāparaṁ itthattāyā”ti abbhaññāsi.",
  "sn41:9.3.8_0": "Aññataro ca panāyasmā kassapo arahataṁ ahosīti.",
  "sn41:9.3.9_0": "Navamaṁ.",
  "sn41:10.0.1_0": "Saṁyutta Nikāya 41.10",
  "sn41:10.0.2_0": "1. Cittavagga",
  "sn41:10.0.3_0": "Gilānadassanasutta",
  "sn41:10.1.1_0": "Tena kho pana samayena citto gahapati ābādhiko hoti dukkhito bāḷhagilāno.",
  "sn41:10.1.2_0": "Atha kho sambahulā ārāmadevatā vanadevatā rukkhadevatā osadhitiṇavanappatīsu adhivatthā devatā saṅgamma samāgamma cittaṁ gahapatiṁ etadavocuṁ:",
  "sn41:10.1.3_0": "“paṇidhehi, gahapati, anāgatamaddhānaṁ rājā assaṁ cakkavattī”ti.",
  "sn41:10.2.1_0": "Evaṁ vutte,",
  "sn41:10.2.1_1": "citto gahapati tā ārāmadevatā vanadevatā rukkhadevatā osadhitiṇavanappatīsu adhivatthā devatā etadavoca:",
  "sn41:10.2.2_0": "“tampi aniccaṁ, tampi addhuvaṁ, tampi pahāya gamanīyan”ti.",
  "sn41:10.2.3_0": "Evaṁ vutte, cittassa gahapatino mittāmaccā ñātisālohitā cittaṁ gahapatiṁ etadavocuṁ:",
  "sn41:10.2.4_0": "“satiṁ, ayyaputta, upaṭṭhapehi, mā vippalapī”ti.",
  "sn41:10.2.5_0": "“Kiṁ tāhaṁ vadāmi yaṁ maṁ tumhe evaṁ vadetha:",
  "sn41:10.2.6_0": "‘satiṁ, ayyaputta, upaṭṭhapehi, mā vippalapī’”ti?",
  "sn41:10.2.7_0": "“Evaṁ kho tvaṁ, ayyaputta, vadesi:",
  "sn41:10.2.8_0": "‘tampi aniccaṁ, tampi addhuvaṁ, tampi pahāya gamanīyan’”ti.",
  "sn41:10.2.9_0": "“Tathā hi pana maṁ ārāmadevatā vanadevatā rukkhadevatā osadhitiṇavanappatīsu adhivatthā devatā evamāhaṁsu:",
  "sn41:10.2.10_0": "‘paṇidhehi, gahapati, anāgatamaddhānaṁ rājā assaṁ cakkavattī’ti.",
  "sn41:10.2.11_0": "Tāhaṁ evaṁ vadāmi:",
  "sn41:10.2.12_0": "‘tampi aniccaṁ …pe… tampi pahāya gamanīyan’”ti.",
  "sn41:10.2.13_0": "“Kiṁ pana tā,",
  "sn41:10.2.13_1": "ayyaputta,",
  "sn41:10.2.13_2": "ārāmadevatā vanadevatā rukkhadevatā osadhitiṇavanappatīsu adhivatthā devatā atthavasaṁ sampassamānā evamāhaṁsu:",
  "sn41:10.2.14_0": "‘paṇidhehi, gahapati, anāgatamaddhānaṁ rājā assaṁ cakkavattī’”ti?",
  "sn41:10.2.15_0": "“Tāsaṁ kho ārāmadevatānaṁ vanadevatānaṁ rukkhadevatānaṁ osadhitiṇavanappatīsu adhivatthānaṁ devatānaṁ evaṁ hoti:",
  "sn41:10.2.16_0": "‘ayaṁ kho citto gahapati, sīlavā kalyāṇadhammo.",
  "sn41:10.2.17_0": "Sace paṇidahissati—",
  "sn41:10.2.18_0": "anāgatamaddhānaṁ rājā assaṁ cakkavattī’ti,",
  "sn41:10.2.18_1": "‘tassa kho ayaṁ ijjhissati,",
  "sn41:10.2.18_2": "sīlavato cetopaṇidhi visuddhattā dhammiko dhammikaṁ phalaṁ anupassatī’ti.",
  "sn41:10.2.19_0": "Imaṁ kho tā ārāmadevatā vanadevatā rukkhadevatā osadhitiṇavanappatīsu adhivatthā devatā atthavasaṁ sampassamānā evamāhaṁsu:",
  "sn41:10.2.20_0": "‘paṇidhehi, gahapati, anāgatamaddhānaṁ rājā assaṁ cakkavattī’ti.",
  "sn41:10.2.21_0": "Tāhaṁ evaṁ vadāmi:",
  "sn41:10.2.22_0": "‘tampi aniccaṁ, tampi addhuvaṁ, tampi pahāya gamanīyan’”ti.",
  "sn41:10.3.1_0": "“Tena hi, ayyaputta, amhepi ovadāhī”ti.",
  "sn41:10.3.2_0": "“Tasmā hi vo evaṁ sikkhitabbaṁ—",
  "sn41:10.3.3_0": "buddhe aveccappasādena samannāgatā bhavissāma:",
  "sn41:10.3.4_0": "‘itipi so bhagavā arahaṁ sammāsambuddho vijjācaraṇasampanno sugato lokavidū anuttaro purisadammasārathi satthā devamanussānaṁ buddho bhagavā’ti.",
  "sn41:10.3.5_0": "Dhamme aveccappasādena samannāgatā bhavissāma:",
  "sn41:10.3.6_0": "‘svākkhāto bhagavatā dhammo sandiṭṭhiko akāliko ehipassiko opaneyyiko paccattaṁ veditabbo viññūhī’ti.",
  "sn41:10.3.7_0": "Saṅghe aveccappasādena samannāgatā bhavissāma:",
  "sn41:10.3.8_0": "‘suppaṭipanno bhagavato sāvakasaṅgho,",
  "sn41:10.3.8_1": "ujuppaṭipanno bhagavato sāvakasaṅgho,",
  "sn41:10.3.8_2": "ñāyappaṭipanno bhagavato sāvakasaṅgho,",
  "sn41:10.3.8_3": "sāmīcippaṭipanno bhagavato sāvakasaṅgho,",
  "sn41:10.3.8_4": "yadidaṁ cattāri purisayugāni aṭṭha purisapuggalā esa bhagavato sāvakasaṅgho āhuneyyo pāhuneyyo dakkhiṇeyyo",
  "sn41:10.3.8_5": "añjalikaraṇīyo anuttaraṁ puññakkhettaṁ lokassā’ti.",
  "sn41:10.3.9_0": "Yaṁ kho pana kiñci kule deyyadhammaṁ sabbaṁ taṁ appaṭivibhattaṁ bhavissati sīlavantehi kalyāṇadhammehīti evañhi vo sikkhitabban”ti.",
  "sn41:10.3.10_0": "Atha kho citto gahapati mittāmacce ñātisālohite buddhe ca dhamme ca saṅghe ca cāge ca samādapetvā kālamakāsīti.",
  "sn41:10.3.11_0": "Dasamaṁ.",
  "sn41:10.3.12_0": "Cittavaggo paṭhamo.",
  "sn41:10.4.0_0": "Tassuddānaṁ",
  "sn41:10.4.1_0": "Saṁyojanaṁ dve isidattā,",
  "sn41:10.4.2_0": "Mahako kāmabhūpi ca;",
  "sn41:10.4.3_0": "Godatto ca nigaṇṭho ca,",
  "sn41:10.4.4_0": "Acelena gilānadassananti.",
  "sn41:10.4.5_0": "Cittasaṁyuttaṁ samattaṁ."
}