{
  "atk-vin02a36:0_0": "7. Saṅghabhedakakkhandhakaṁ",
  "atk-vin02a36:1_0": "Chasakyapabbajjākathā",
  "atk-vin02a36:2_0": "330.",
  "atk-vin02a36:2_1": "Saṅghabhedakakkhandhake abhiññātā abhiññātāti pākaṭā pākaṭā.",
  "atk-vin02a36:2_2": "Sakyakumārā nāma kāḷudāyippabhutayo dasa dūtā saddhiṁ parivārehi aññe ca bahū janā.",
  "atk-vin02a36:2_3": "Amhākanti amhesu;",
  "atk-vin02a36:2_4": "amhākaṁ kulatoti vā vuttaṁ hoti.",
  "atk-vin02a36:2_5": "Gharāvāsatthaṁ anusāsissāmīti gharāvāse yaṁ kattabbaṁ,",
  "atk-vin02a36:2_6": "taṁ jānāpessāmi.",
  "atk-vin02a36:2_7": "Udakaṁ ninnetabbanti yathā udakaṁ sabbaṭṭhāne samaṁ hoti,",
  "atk-vin02a36:2_8": "evaṁ kātabbaṁ.",
  "atk-vin02a36:2_9": "Niddhāpetabbanti tiṇāni uddharitabbāni.",
  "atk-vin02a36:2_10": "Bhusikā uddharāpetabbāti sukhumapalālamissadhaññā palālikā palāpetabbā.",
  "atk-vin02a36:2_11": "Opunāpetabbanti sukhumapalālaṁ apanetabbaṁ.",
  "atk-vin02a36:2_12": "Tvaññeva gharāvāsatthena upajānāhīti tvaññeva gharāvāsatthaṁ jānāhi.",
  "atk-vin02a36:2_13": "Ahaṁ tayā yathāsukhaṁ pabbajāhīti ettha ahaṁ tayā saddhiṁ pabbajissāmīti sahāyasinehena sahasā vattukāmo",
  "atk-vin02a36:2_14": "hutvā puna rajjasirilobhena parikaḍḍhiyamānahadayo “ahaṁ tayā”ti ettakameva vatvā sesaṁ vattuṁ nāsakkhīti",
  "atk-vin02a36:2_15": "evamattho veditabbo.",
  "atk-vin02a36:3_0": "331.Nippātitāti nikkhamitā. Mānassinoti mānassayino; mānanissitāti vuttaṁ hoti.",
  "atk-vin02a36:4_0": "332.Yassantarato na santi kopāti tatiyamaggena samūhatattā yassa citte kopā na santi.",
  "atk-vin02a36:4_1": "Yasmā pana bhavoti sampatti,",
  "atk-vin02a36:4_2": "vibhavoti vipatti;",
  "atk-vin02a36:4_3": "tathā bhavoti vuḍḍhi,",
  "atk-vin02a36:4_4": "vibhavoti hāni;",
  "atk-vin02a36:4_5": "bhavoti sassataṁ,",
  "atk-vin02a36:4_6": "vibhavoti ucchedo;",
  "atk-vin02a36:4_7": "bhavoti puññaṁ,",
  "atk-vin02a36:4_8": "vibhavoti pāpaṁ;",
  "atk-vin02a36:4_9": "vibhavoti ca abhavoti ca atthato ekameva,",
  "atk-vin02a36:4_10": "tasmā itibhavābhavatañca vītivattoti ettha yā esā sampattivipattivuḍḍhihānisassatucchedapuññapāpavasena iti anekappakārā bhavābhavatā vuccati;",
  "atk-vin02a36:4_11": "catūhipi maggehi yathāsambhavaṁ tena tena nayena taṁ itibhavābhavatañca vītivattoti evamattho daṭṭhabbo.",
  "atk-vin02a36:4_12": "Nānubhavantīti na sampāpuṇanti;",
  "atk-vin02a36:4_13": "tassa dassanaṁ devānampi dullabhanti adhippāyo.",
  "atk-vin02a36:5_0": "333.Ahimekhalikāti ahiṁ kaṭiyaṁ bandhitvā. Ucchaṅgeti aṅke.",
  "atk-vin02a36:6_0": "334.Sammannatīti sammāneti. Yaṁ tumo karissatīti yaṁ so karissati.",
  "atk-vin02a36:7_0": "Chasakyapabbajjākathā niṭṭhitā.",
  "atk-vin02a36:8_0": "Pakāsanīyakammādikathā",
  "atk-vin02a36:9_0": "336.Kheḷāsakassāti ettha micchājīvena uppannapaccayā ariyehi vantabbā kheḷasadisā,",
  "atk-vin02a36:9_1": "tathārūpe paccaye ayaṁ ajjhoharatīti katvā kheḷāsakoti bhagavatā vutto.",
  "atk-vin02a36:10_0": "340.Patthaddhena kāyenāti potthakarūpasadisena niccalena kāyena.",
  "atk-vin02a36:11_0": "342.Mayaṁ kho bhaṇe rājañātakā nāmāti rājā amhe jānātīti rājañātakassa bhāvena attānaṁ ukkaṁsanto āha.",
  "atk-vin02a36:11_1": "Pahaṭṭhakaṇṇavāloti bandhane niccale katvā.",
  "atk-vin02a36:12_0": "Dukkhañhi kuñjara nāgamāsadoti bho kuñjara buddhanāgaṁ āsādanaṁ vadhakacittena upagamanaṁ nāma dukkhaṁ.",
  "atk-vin02a36:12_1": "Nāgahatassāti buddhanāgaṁ ghātakassa.",
  "atk-vin02a36:13_0": "Paṭikuṭiyova osakkīti tathāgatābhimukhoyeva piṭṭhimehi pādehi avasakki.",
  "atk-vin02a36:13_1": "Alakkhikoti ettha na lakkhetīti alakkhiko;",
  "atk-vin02a36:13_2": "na jānātīti attho,",
  "atk-vin02a36:13_3": "ahaṁ pāpakammaṁ karomīti na jānāti.",
  "atk-vin02a36:13_4": "Na lakkhitabboti vā alakkhiko;",
  "atk-vin02a36:13_5": "na passitabboti attho.",
  "atk-vin02a36:14_0": "343.Tikabhojananti ettha tīhi janehi bhuñjitabbabhojanaṁ.",
  "atk-vin02a36:14_1": "Taṁ paññāpessāmīti taṁ anujānissāmi.",
  "atk-vin02a36:14_2": "Gaṇabhojane pana yathādhammo kāretabboti.",
  "atk-vin02a36:14_3": "Pañcavatthuyācanakathā saṅghādisesavaṇṇanāyaṁ vuttā.",
  "atk-vin02a36:14_4": "Kappanti āyukappaṁ.",
  "atk-vin02a36:14_5": "Brahmaṁ puññanti seṭṭhaṁ puññaṁ.",
  "atk-vin02a36:14_6": "Kappaṁ saggamhīti āyukappameva.",
  "atk-vin02a36:15_0": "Pakāsanīyakammādikathā niṭṭhitā.",
  "atk-vin02a36:16_0": "Saṅghabhedakakathā",
  "atk-vin02a36:17_0": "344.Atha kho devadatto saṅghaṁ bhinditvāti so kira evaṁ salākaṁ gāhetvā tattheva āveṇikaṁ uposathaṁ katvā gato,",
  "atk-vin02a36:17_1": "tenetaṁ vuttaṁ.",
  "atk-vin02a36:18_0": "345.Piṭṭhime āgilāyatīti ciranisajjāya vedanābhibhūtā bādhati.",
  "atk-vin02a36:18_1": "Tamahaṁ āyamissāmīti taṁ ahaṁ pasāressāmi.",
  "atk-vin02a36:18_2": "Ādesanāpāṭihāriyānusāsanī nāma “evampi te mano,",
  "atk-vin02a36:18_3": "tathāpi te mano”ti evaṁ parassa cittaṁ jānitvā tadanurūpā dhammadesanā.",
  "atk-vin02a36:19_0": "346.Mamānukubbanti mamānukiriyaṁ kurumāno.",
  "atk-vin02a36:19_1": "Kapaṇoti dukkhito.",
  "atk-vin02a36:19_2": "Mahāvarāhassāti mahānāgassa.",
  "atk-vin02a36:19_3": "Mahiṁ vikubbatoti pathaviṁ padālentassa.",
  "atk-vin02a36:19_4": "Bhisaṁ ghasamānassāti bhisaṁ khādantassa.",
  "atk-vin02a36:19_5": "Nadīsu jaggatoti ettha so kira hatthināgo sāyanhasamayaṁ taṁ nadināmakaṁ pokkharaṇiṁ ogāhetvā kilanto sabbarattiṁ vītināmesi,",
  "atk-vin02a36:19_6": "jālikaṁ karoti,",
  "atk-vin02a36:19_7": "tena vuttaṁ “nadīsu jaggato”ti.",
  "atk-vin02a36:20_0": "347.Sutāti sotā. Asandiddho ca akkhātīti nissandeho hutvā akkhāti anusandhivasena yojetvā yojetvā.",
  "atk-vin02a36:21_0": "350.",
  "atk-vin02a36:21_1": "Apāye nibbattissatīti āpāyiko.",
  "atk-vin02a36:21_2": "Evaṁ nerayiko.",
  "atk-vin02a36:21_3": "Kappaṁ ṭhassatīti kappaṭṭho.",
  "atk-vin02a36:21_4": "Idāni buddhasahassenāpi tikicchituṁ na sakkāti atekiccho.",
  "atk-vin02a36:22_0": "Mā jātu koci lokasminti mā kadācipi koci satto lokasmiṁ.",
  "atk-vin02a36:22_1": "Udapajjathāti upapajjatha.",
  "atk-vin02a36:22_2": "Jalaṁva yasasā aṭṭhāti yasasā jalanto viya ṭhito.",
  "atk-vin02a36:22_3": "Devadattoti me sutanti “īdiso devadatto”ti bhagavatā sutampi atthi,",
  "atk-vin02a36:22_4": "tadeva gahetvā idaṁ vuttaṁ.",
  "atk-vin02a36:22_5": "So pamādamanuciṇṇoti ettha pamādaṁ anucinātīti anuciṇṇo,",
  "atk-vin02a36:22_6": "pamādo appahīnoti attho.",
  "atk-vin02a36:22_7": "Āsajja nanti pāpakena cittena patvā,",
  "atk-vin02a36:22_8": "visosetvāti vā attho.",
  "atk-vin02a36:22_9": "Avīcinirayaṁ pattoti idaṁ pana āsīsāyaṁ atītavacanaṁ.",
  "atk-vin02a36:22_10": "Bhesmāti bhayānako.",
  "atk-vin02a36:23_0": "Saṅghabhedakakathā niṭṭhitā.",
  "atk-vin02a36:24_0": "Upālipañhākathā",
  "atk-vin02a36:25_0": "351.Ekato upāli ekoti dhammavādipakkhe eko.",
  "atk-vin02a36:25_1": "Ekato dveti adhammavādipakkhe dve.",
  "atk-vin02a36:25_2": "Catuttho anussāvetīti saṅghaṁ bhindissāmīti adhammavādicatuttho hutvā anussāveti;",
  "atk-vin02a36:25_3": "anunayanto sāveti “na tumhākaṁyeva narakabhayaṁ atthi,",
  "atk-vin02a36:25_4": "amhākampi atthi,",
  "atk-vin02a36:25_5": "na amhākaṁ avīcimaggo pihito,",
  "atk-vin02a36:25_6": "na mayaṁ akusalā na bhāyāma.",
  "atk-vin02a36:25_7": "Yadi hi ayaṁ adhammo avinayo asatthusāsanaṁ vā bhaveyya,",
  "atk-vin02a36:25_8": "na mayaṁ gaṇheyyāmā”tiādinā nayena “adhammaṁ dhammo”ti evaṁ aṭṭhārasa bhedakaravatthūni bodhetīti attho.",
  "atk-vin02a36:25_9": "Salākaṁ gāhetīti evaṁ anussāvetvā pana “idaṁ gaṇhatha,",
  "atk-vin02a36:25_10": "idaṁ rocethā”ti vadanto salākaṁ gāheti.",
  "atk-vin02a36:26_0": "Ekato upāli dve hontītiādīsupi eseva nayo.",
  "atk-vin02a36:26_1": "Evaṁ kho upāli saṅgharāji ceva hoti saṅghabhedo cāti evaṁ hoti;",
  "atk-vin02a36:26_2": "na pana ettāvatā saṅgho bhinno hoti.",
  "atk-vin02a36:27_0": "Bhikkhu kho upāli pakatatto samānasaṁvāsako samānasīmāyaṁ ṭhito saṅghaṁ bhindatīti ettha siyā evaṁ “devadatto kathaṁ pakatatto”ti.",
  "atk-vin02a36:27_1": "Kathaṁ tāva na pakatatto,",
  "atk-vin02a36:27_2": "rañño ghātāpitattā ruhiruppādassa ca katattāti?",
  "atk-vin02a36:27_3": "Tattha vadāma –",
  "atk-vin02a36:27_4": "āṇattiyā tāva viraddhattā rañño ghātāpanaṁ natthi.",
  "atk-vin02a36:27_5": "“Tena hi tvaṁ, kumāra,",
  "atk-vin02a36:27_6": "pitaraṁ hantvā rājā hohi,",
  "atk-vin02a36:27_7": "ahaṁ bhagavantaṁ hantvā buddho bhavissāmī”ti evañhi tassa āṇatti.",
  "atk-vin02a36:27_8": "Kumāro pana rājā hutvā pacchā pitaraṁ māresi;",
  "atk-vin02a36:27_9": "evaṁ tāva āṇattiyā viraddhattā rañño ghātāpanaṁ natthi.",
  "atk-vin02a36:27_10": "Ruhiruppāde pana katamatteyeva ruhiruppādapaccayā bhagavatā abhabbatā na vuttā,",
  "atk-vin02a36:27_11": "na ca sakkā bhagavato vacanaṁ vināyeva tassa abhabbatā āropetuṁ.",
  "atk-vin02a36:28_0": "“Ruhiruppādako, bhikkhave, anupasampanno na upasampādetabbo, upasampanno nāsetabbo”ti –",
  "atk-vin02a36:29_0": "Idaṁ pana bhagavatā saṅghabhedato pacchā vuttaṁ, tasmā pakatatteneva tena saṅgho bhinnoti.",
  "atk-vin02a36:30_0": "Adhammaṁ dhammoti dīpentītiādīsu aṭṭhārasasu bhedakaravatthūsu suttantapariyāyena tāva dasa kusalakammapathā dhammo,",
  "atk-vin02a36:30_1": "dasa akusalakammapathā adhammo.",
  "atk-vin02a36:30_2": "Tathā cattāro satipaṭṭhānā,",
  "atk-vin02a36:30_3": "cattāro sammappadhānā,",
  "atk-vin02a36:30_4": "cattāro iddhipādā,",
  "atk-vin02a36:30_5": "pañcindriyāni,",
  "atk-vin02a36:30_6": "pañca balāni,",
  "atk-vin02a36:30_7": "satta bojjhaṅgā,",
  "atk-vin02a36:30_8": "ariyo aṭṭhaṅgiko maggoti sattatiṁsa bodhipakkhiyadhammā dhammo nāma;",
  "atk-vin02a36:30_9": "tayo satipaṭṭhānā,",
  "atk-vin02a36:30_10": "tayo sammappadhānā,",
  "atk-vin02a36:30_11": "tayo iddhipādā,",
  "atk-vin02a36:30_12": "cha indriyāni,",
  "atk-vin02a36:30_13": "cha balāni,",
  "atk-vin02a36:30_14": "aṭṭha bojjhaṅgā,",
  "atk-vin02a36:30_15": "navaṅgiko maggoti ca cattāro upādānā,",
  "atk-vin02a36:30_16": "pañca nīvaraṇā,",
  "atk-vin02a36:30_17": "satta anusayā,",
  "atk-vin02a36:30_18": "aṭṭha micchattāti ca ayaṁ adhammo.",
  "atk-vin02a36:31_0": "Tattha yaṁkiñci ekaṁ adhammakoṭṭhāsaṁ gahetvā “imaṁ adhammaṁ dhammoti karissāma;",
  "atk-vin02a36:31_1": "evaṁ amhākaṁ ācariyakulaṁ nissāya niyyānikaṁ bhavissati,",
  "atk-vin02a36:31_2": "mayañca loke pākaṭā bhavissāmā”ti taṁ adhammaṁ “dhammo aya”nti kathayantā adhammaṁ dhammoti dīpenti nāma.",
  "atk-vin02a36:31_3": "Tatheva dhammakoṭṭhāsesu ca ekaṁ gahetvā ayaṁ adhammoti kathentā dhammaṁ adhammoti dīpenti nāma.",
  "atk-vin02a36:31_4": "Vinayapariyāyena pana bhūtena vatthunā codetvā sāretvā yathāpaṭiññāya kātabbaṁ kammaṁ dhammo nāma,",
  "atk-vin02a36:31_5": "abhūtena vatthunā acodetvā asāretvā apaṭiññāya kātabbaṁ kammaṁ adhammo nāma.",
  "atk-vin02a36:32_0": "Suttantapariyāyena rāgavinayo dosavinayo mohavinayo saṁvaro pahānaṁ paṭisaṅkhāti ayaṁ vinayo nāma,",
  "atk-vin02a36:32_1": "rāgādīnaṁ avinayo asaṁvaro appahānaṁ appaṭisaṅkhāti ayaṁ avinayo nāma.",
  "atk-vin02a36:32_2": "Vinayapariyāyena vatthusampatti ñattisampatti anussāvanasampatti sīmāsampatti parisāsampattīti ayaṁ vinayo nāma,",
  "atk-vin02a36:32_3": "vatthuvipatti…pe…",
  "atk-vin02a36:32_4": "parisāvipattīti ayaṁ avinayo nāma.",
  "atk-vin02a36:33_0": "Suttantapariyāyena cattāro satipaṭṭhānā…",
  "atk-vin02a36:33_1": "aṭṭhaṅgiko maggoti idaṁ bhāsitaṁ lapitaṁ tathāgatena ;",
  "atk-vin02a36:33_2": "tayo satipaṭṭhānā,",
  "atk-vin02a36:33_3": "tayo sammappadhānā,",
  "atk-vin02a36:33_4": "tayo iddhipādā,",
  "atk-vin02a36:33_5": "cha indriyāni,",
  "atk-vin02a36:33_6": "cha balāni,",
  "atk-vin02a36:33_7": "aṭṭha bojjhaṅgā,",
  "atk-vin02a36:33_8": "navaṅgiko maggoti idaṁ abhāsitaṁ alapitaṁ tathāgatena.",
  "atk-vin02a36:33_9": "Vinayapariyāyena cattāro pārājikā,",
  "atk-vin02a36:33_10": "terasa saṅghādisesā,",
  "atk-vin02a36:33_11": "dve aniyatā,",
  "atk-vin02a36:33_12": "tiṁsa nissaggiyā pācittiyāti idaṁ bhāsitaṁ lapitaṁ tathāgatena;",
  "atk-vin02a36:33_13": "tayo pārājikā,",
  "atk-vin02a36:33_14": "cuddasa saṅghādisesā,",
  "atk-vin02a36:33_15": "tayo aniyatā,",
  "atk-vin02a36:33_16": "ekattiṁsa nissaggiyā pācittiyāti idaṁ abhāsitaṁ alapitaṁ tathāgatena.",
  "atk-vin02a36:34_0": "Suttantapariyāyena devasikaṁ phalasamāpattisamāpajjanaṁ,",
  "atk-vin02a36:34_1": "mahākaruṇāsamāpattisamāpajjanaṁ,",
  "atk-vin02a36:34_2": "buddhacakkhunā lokavolokanaṁ,",
  "atk-vin02a36:34_3": "aṭṭhuppattivasena suttantadesanā,",
  "atk-vin02a36:34_4": "jātakakathāti idaṁ āciṇṇaṁ;",
  "atk-vin02a36:34_5": "na devasikaṁ phalasamāpattisamāpajjanaṁ…pe…",
  "atk-vin02a36:34_6": "na jātakakathāti idaṁ anāciṇṇaṁ.",
  "atk-vin02a36:34_7": "Vinayapariyāyena nimantitassa vassāvāsaṁ vasitvā apaloketvā cāriyapakkamanaṁ,",
  "atk-vin02a36:34_8": "pavāretvā cāriyapakkamanaṁ,",
  "atk-vin02a36:34_9": "āgantukehi saddhiṁ paṭhamaṁ paṭisanthārakaraṇanti idaṁ āciṇṇaṁ;",
  "atk-vin02a36:34_10": "tasseva āciṇṇassa akaraṇaṁ anāciṇṇaṁ nāma.",
  "atk-vin02a36:35_0": "Suttantapariyāyena cattāro satipaṭṭhānā…pe…",
  "atk-vin02a36:35_1": "aṭṭhaṅgiko maggoti idaṁ paññattaṁ nāma;",
  "atk-vin02a36:35_2": "tayo satipaṭṭhānā…pe…",
  "atk-vin02a36:35_3": "navaṅgiko maggoti idaṁ apaññattaṁ nāma.",
  "atk-vin02a36:35_4": "Vinayapariyāyena cattāro pārājikā…pe…",
  "atk-vin02a36:35_5": "tiṁsa nissaggiyā pācittiyāti idaṁ paññattaṁ nāma;",
  "atk-vin02a36:35_6": "tayo pārājikā…pe…",
  "atk-vin02a36:35_7": "ekattiṁsa nissaggiyā pācittiyāti idaṁ apaññattaṁ nāma.",
  "atk-vin02a36:36_0": "“Anāpatti ajānantassa,",
  "atk-vin02a36:36_1": "atheyyacittassa,",
  "atk-vin02a36:36_2": "na maraṇādhippāyassa,",
  "atk-vin02a36:36_3": "anullapanādhippāyassa,",
  "atk-vin02a36:36_4": "na mocanādhippāyassā”ti tattha tattha vuttā anāpatti anāpatti nāma.",
  "atk-vin02a36:36_5": "“Jānantassa,",
  "atk-vin02a36:36_6": "theyyacittassā”tiādinā nayena vuttā āpatti āpatti nāma.",
  "atk-vin02a36:36_7": "Pañcāpattikkhandhā lahukāpatti nāma,",
  "atk-vin02a36:36_8": "dve āpattikkhandhā garukāpatti nāma.",
  "atk-vin02a36:36_9": "Cha āpattikkhandhā sāvasesāpatti nāma,",
  "atk-vin02a36:36_10": "eko pārājikāpattikkhandho anavasesāpatti nāma.",
  "atk-vin02a36:36_11": "Dve āpattikkhandhā duṭṭhullāpatti nāma,",
  "atk-vin02a36:36_12": "pañcāpattikkhandhā aduṭṭhullāpatti nāma.",
  "atk-vin02a36:37_0": "Purimanayeneva panettha vuttappakāraṁ dhammaṁ “adhammo aya”nti kathayantā “dhammaṁ adhammo”ti dīpenti nāma.",
  "atk-vin02a36:37_1": "Avinayaṁ “vinayo aya”nti…pe…",
  "atk-vin02a36:37_2": "aduṭṭhullāpattiṁ “duṭṭhullāpatti aya”nti kathayantā “aduṭṭhullāpattiṁ duṭṭhullāpattī”ti dīpenti nāma.",
  "atk-vin02a36:37_3": "Evaṁ “adhammaṁ dhammo”ti vā…pe…",
  "atk-vin02a36:37_4": "“aduṭṭhullāpattiṁ duṭṭhullāpattī”ti vā dīpetvā pakkhaṁ labhitvā catunnaṁ saṅghakammānaṁ aññataraṁ saṅghakammaṁ",
  "atk-vin02a36:37_5": "ekasīmāyaṁ visuṁ karontehi saṅgho bhinno nāma hoti.",
  "atk-vin02a36:37_6": "Tena vuttaṁ –",
  "atk-vin02a36:37_7": "“te imehi aṭṭhārasahi vatthūhi apakassantī”tiādi.",
  "atk-vin02a36:38_0": "Tattha apakassantīti parisaṁ ākaḍḍhanti,",
  "atk-vin02a36:38_1": "vijaṭenti,",
  "atk-vin02a36:38_2": "ekamantaṁ ussārenti ca.",
  "atk-vin02a36:38_3": "Avapakāsantīti ati viya pakāsenti yathā visaṁsaṭṭhāva honti,",
  "atk-vin02a36:38_4": "evaṁ karonti.",
  "atk-vin02a36:38_5": "Āveninti visuṁ.",
  "atk-vin02a36:38_6": "Ettāvatā kho upāli saṅgho bhinno hotīti evaṁ aṭṭhārasasu bhedakaravatthūsu yaṁkiñci ekampi vatthuṁ dīpetvā tena tena kāraṇena “imaṁ gaṇhatha,",
  "atk-vin02a36:38_7": "imaṁ rocethā”ti saññāpetvā salākaṁ gāhāpetvā visuṁ saṅghakamme kate saṅgho bhinno hoti.",
  "atk-vin02a36:38_8": "Parivāre pana “pañcahi upāli ākārehi saṅgho bhijjatī”tiādi vuttaṁ,",
  "atk-vin02a36:38_9": "tassa iminā idha vuttena saṅghabhedalakkhaṇena atthato nānākaraṇaṁ natthi.",
  "atk-vin02a36:38_10": "Taṁ panassa nānākaraṇābhāvaṁ tattheva pakāsayissāma.",
  "atk-vin02a36:38_11": "Sesaṁ sabbattha uttānamevāti.",
  "atk-vin02a36:39_0": "Upālipañhākathā niṭṭhitā.",
  "atk-vin02a36:40_0": "Saṅghabhedakakkhandhakavaṇṇanā niṭṭhitā."
}