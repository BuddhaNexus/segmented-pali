{
  "atk-s0519a2:0_0": "2. Uddesavāravaṇṇanā",
  "atk-s0519a2:1_0": "1.",
  "atk-s0519a2:1_1": "Evaṁ saṅgahavārena saṅkhepato dassite hārādayo idāni vibhāgena dassetuṁ “tattha katame soḷasa hārā”tiādidesanā āraddhā.",
  "atk-s0519a2:1_2": "Tattha tatthāti yaṁ vuttaṁ –",
  "atk-s0519a2:1_3": "“soḷasahārā nettī”ti,",
  "atk-s0519a2:1_4": "tasmiṁ vacane,",
  "atk-s0519a2:1_5": "tissaṁ vā gāthāyaṁ,",
  "atk-s0519a2:1_6": "yāni hāranayamūlapadāni uddhaṭāni,",
  "atk-s0519a2:1_7": "tesūti attho.",
  "atk-s0519a2:1_8": "Katameti pucchāvacanaṁ.",
  "atk-s0519a2:1_9": "Pucchā ca nāmesā pañcavidhā adiṭṭhajotanāpucchā diṭṭhasaṁsandanāpucchā vimaticchedanāpucchā anumatipucchā kathetukamyatāpucchāti.",
  "atk-s0519a2:1_10": "Tāsu ayaṁ kathetukamyatāpucchā.",
  "atk-s0519a2:1_11": "Soḷasāti gaṇanavasena paricchedo.",
  "atk-s0519a2:1_12": "Tena nesaṁ na tato uddhaṁ adho cāti etaparamataṁ dasseti.",
  "atk-s0519a2:1_13": "Sā cetaparamatā parato āvi bhavissati.",
  "atk-s0519a2:1_14": "Hārāti gaṇanavasena paricchinnānaṁ sāmaññato dassanaṁ.",
  "atk-s0519a2:1_15": "Desanā vicayotiādi sarūpadassanaṁ.",
  "atk-s0519a2:2_0": "Tattha kenaṭṭhena hārā?",
  "atk-s0519a2:2_1": "Harīyanti etehi,",
  "atk-s0519a2:2_2": "ettha vā suttageyyādivisayā aññāṇasaṁsayavipallāsāti hārā,",
  "atk-s0519a2:2_3": "haranti vā sayaṁ tāni,",
  "atk-s0519a2:2_4": "haraṇamattameva vāti hārā phalūpacārena.",
  "atk-s0519a2:2_5": "Atha vā harīyanti voharīyanti dhammasaṁvaṇṇakadhammapaṭiggāhakehi dhammassa dānaggahaṇavasenāti hārā.",
  "atk-s0519a2:2_6": "Atha vā hārā viyāti hārā.",
  "atk-s0519a2:2_7": "Yathā hi anekaratanāvalisamūho hārasaṅkhāto attano avayavabhūtaratanasamphassehi samuppajjanīyamānahilādasukho",
  "atk-s0519a2:2_8": "hutvā tadupabhogījanasarīrasantāpaṁ nidāghapariḷāhupajanitaṁ vūpasameti,",
  "atk-s0519a2:2_9": "evametepi nānāvidhaparamattharatanappabandhā saṁvaṇṇanāvisesā attano avayavabhūtaparamattharatanādhigamena",
  "atk-s0519a2:2_10": "samuppādiyamānanibbutisukhā dhammapaṭiggāhakajanahadayaparitāpaṁ kāmarāgādikilesahetukaṁ vūpasamentīti.",
  "atk-s0519a2:2_11": "Atha vā hārayanti aññāṇādīnaṁ hāraṁ apagamaṁ karonti ācikkhantīti vā hārā.",
  "atk-s0519a2:2_12": "Atha vā sotujanacittassa haraṇato ramaṇato ca hārā niruttinayena, yathā –",
  "atk-s0519a2:2_13": "“bhavesu vantagamano bhagavā”ti.",
  "atk-s0519a2:2_14": "Ayaṁ tāva hārānaṁ sādhāraṇato attho.",
  "atk-s0519a2:3_0": "Asādhāraṇato pana desīyati saṁvaṇṇīyati etāya suttatthoti desanā,",
  "atk-s0519a2:3_1": "desanāsahacaraṇato vā desanā.",
  "atk-s0519a2:3_2": "Nanu ca aññepi hārā desanāsaṅkhātassa suttassa atthasaṁvaṇṇanato desanāsahacārinovāti?",
  "atk-s0519a2:3_3": "Saccametaṁ,",
  "atk-s0519a2:3_4": "ayaṁ pana hāro yebhuyyena yathārutavaseneva viññāyamāno desanāya saha caratīti vattabbataṁ arahati,",
  "atk-s0519a2:3_5": "na tathā pare.",
  "atk-s0519a2:3_6": "Na hi assādādīnavanissaraṇādisandassanarahitā suttadesanā atthi.",
  "atk-s0519a2:3_7": "Assādādisandassanavibhāvanalakkhaṇo cāyaṁ hāroti.",
  "atk-s0519a2:4_0": "Viciyanti etena,",
  "atk-s0519a2:4_1": "ettha vā padapañhādayo,",
  "atk-s0519a2:4_2": "viciti eva vā tesanti vicayo.",
  "atk-s0519a2:4_3": "Pāḷiyaṁ pana vicinatīti vicayoti ayamattho dassito.",
  "atk-s0519a2:5_0": "Yuttīti upapattisādhanayutti,",
  "atk-s0519a2:5_1": "idha pana yuttivicāraṇā yutti uttarapadalopena “rūpabhavo rūpa”nti yathā,",
  "atk-s0519a2:5_2": "yuttisahacaraṇato vā.",
  "atk-s0519a2:5_3": "Idhāpi desanāhāre vuttanayena attho vitthāretabbo.",
  "atk-s0519a2:6_0": "Padaṭṭhānanti āsannakāraṇaṁ, idhāpi padaṭṭhānavicāraṇātiādi vuttanayeneva veditabbaṁ.",
  "atk-s0519a2:7_0": "Lakkhīyanti etena, ettha vā ekalakkhaṇā dhammā avuttāpi ekavacanenāti lakkhaṇaṁ.",
  "atk-s0519a2:8_0": "Viyūhīyanti vibhāgena piṇḍīyanti etena,",
  "atk-s0519a2:8_1": "ettha vāti byūho.",
  "atk-s0519a2:8_2": "Nibbacanādīnaṁ sutte dassiyamānānaṁ catunnaṁ byūhoti catubyūho,",
  "atk-s0519a2:8_3": "catunnaṁ vā byūho etthāti catubyūho.",
  "atk-s0519a2:9_0": "Āvaṭṭīyanti etena, ettha vā sabhāgā visabhāgā ca dhammā, tesaṁ vā āvaṭṭananti āvaṭṭo.",
  "atk-s0519a2:10_0": "Vibhajīyanti etena,",
  "atk-s0519a2:10_1": "ettha vā sādhāraṇāsādhāraṇānaṁ saṁkilesavodānadhammānaṁ bhūmiyoti vibhatti,",
  "atk-s0519a2:10_2": "vibhajanaṁ vā etesaṁ bhūmiyāti vibhatti.",
  "atk-s0519a2:11_0": "Paṭipakkhavasena parivattīyanti iminā,",
  "atk-s0519a2:11_1": "ettha vā sutte vuttadhammā,",
  "atk-s0519a2:11_2": "parivattanaṁ vā tesanti parivattano.",
  "atk-s0519a2:12_0": "Vividhaṁ vacanaṁ ekassevatthassa vācakametthāti vivacanaṁ,",
  "atk-s0519a2:12_1": "vivacanameva vevacanaṁ,",
  "atk-s0519a2:12_2": "vividhaṁ vuccati etena atthoti vā vivacanaṁ.",
  "atk-s0519a2:12_3": "Sesaṁ vuttanayameva.",
  "atk-s0519a2:13_0": "Pakārehi pabhedato vā ñāpīyanti iminā, ettha vā atthāti paññatti.",
  "atk-s0519a2:14_0": "Otārīyanti anuppavesīyanti etena, ettha vā suttāgatā dhammā paṭiccasamuppādādīsūti otaraṇo.",
  "atk-s0519a2:15_0": "Sodhīyanti samādhīyanti etena, ettha vā sutte padapadatthapañhārambhāti sodhano.",
  "atk-s0519a2:16_0": "Adhiṭṭhīyanti anupavattīyanti etena, ettha vā sāmaññavisesabhūtā dhammā vinā vikappenāti adhiṭṭhāno.",
  "atk-s0519a2:17_0": "Parikaroti abhisaṅkharoti phalanti parikkhāro,",
  "atk-s0519a2:17_1": "hetu paccayo ca,",
  "atk-s0519a2:17_2": "parikkhāraṁ ācikkhatīti parikkhāro, hāro,",
  "atk-s0519a2:17_3": "parikkhāravisayattā parikkhārasahacaraṇato vā parikkhāro.",
  "atk-s0519a2:18_0": "Samāropīyanti etena,",
  "atk-s0519a2:18_1": "ettha vā padaṭṭhānādimukhena dhammāti samāropano.",
  "atk-s0519a2:18_2": "Sabbattha ca bhāvasādhanavasenāpi attho sambhavatīti tassāpi vasena yojetabbaṁ.",
  "atk-s0519a2:19_0": "Tassāti yathāvuttassa hāruddesassa.",
  "atk-s0519a2:19_1": "Anugītīti vuttassevatthassa sukhaggahaṇatthaṁ anupacchā gāyanagāthā,",
  "atk-s0519a2:19_2": "tāsu osānagāthāya atthato asaṁkiṇṇāti padatthena saṅkararahitā,",
  "atk-s0519a2:19_3": "tena yadipi keci hārā aññamaññaṁ avisiṭṭhā viya dissanti,",
  "atk-s0519a2:19_4": "tathāpi tesaṁ atthato saṅkaro natthīti dasseti.",
  "atk-s0519a2:19_5": "So ca nesaṁ asaṅkaro lakkhaṇaniddese supākaṭo hoti.",
  "atk-s0519a2:19_6": "Etesañcevāti etesaṁ soḷasannaṁ hārānaṁ.",
  "atk-s0519a2:19_7": "Yathā asaṅkaro,",
  "atk-s0519a2:19_8": "tathā ceva bhavati.",
  "atk-s0519a2:19_9": "Kiṁ bhavati?",
  "atk-s0519a2:19_10": "Vitthāratayā vitthārena.",
  "atk-s0519a2:19_11": "Nayavibhatti nayena upāyena ñāyena vibhāgo.",
  "atk-s0519a2:19_12": "Etena taṁ eva asaṅkiṇṇataṁ vibhāveti.",
  "atk-s0519a2:19_13": "Keci “vitthāranayā”ti paṭhanti,",
  "atk-s0519a2:19_14": "taṁ na sundaraṁ,",
  "atk-s0519a2:19_15": "ayañca gāthā kesuci potthakesu natthi.",
  "atk-s0519a2:20_0": "2.",
  "atk-s0519a2:20_1": "Evaṁ hāre uddisitvā idāni naye uddisituṁ “tattha katame”tiādi vuttaṁ.",
  "atk-s0519a2:20_2": "Tattha nayanti saṁkilese vodānāni ca vibhāgato ñāpentīti nayā,",
  "atk-s0519a2:20_3": "nīyanti vā tāni etehi,",
  "atk-s0519a2:20_4": "ettha vāti nayā,",
  "atk-s0519a2:20_5": "nayanamattameva vāti nayā,",
  "atk-s0519a2:20_6": "nīyanti vā sayaṁ dhammakathikehi upanīyanti suttassa atthapavicayatthanti nayā.",
  "atk-s0519a2:20_7": "Atha vā nayā viyāti nayā.",
  "atk-s0519a2:20_8": "Yathā hi ekattādayo nayā sammā paṭivijjhiyamānā paccayapaccayuppannadhammānaṁ yathākkamaṁ sambandhavibhāgabyāpāravirahānurūpaphalabhāvadassanena",
  "atk-s0519a2:20_9": "asaṅkarato sammutisaccaparamatthasaccānaṁ sabhāvaṁ pavedayantā paramatthasaccappaṭivedhāya saṁvattanti,",
  "atk-s0519a2:20_10": "evametepi kaṇhasukkasappaṭibhāgadhammavibhāgadassanena aviparītasuttatthāvabodhāya abhisambhuṇantā veneyyānaṁ catusaccappaṭivedhāya saṁvattanti.",
  "atk-s0519a2:20_11": "Atha vā pariyattiatthassa nayanato saṁkilesato yamanato ca nayā niruttinayena.",
  "atk-s0519a2:21_0": "Nandiyāvaṭṭotiādīsu nandiyāvaṭṭassa viya āvaṭṭo etassāti nandiyāvaṭṭo,",
  "atk-s0519a2:21_1": "yathā hi nandiyāvaṭṭo antoṭhitena padhānāvayavena bahiddhā āvaṭṭati,",
  "atk-s0519a2:21_2": "evamayampi nayoti attho.",
  "atk-s0519a2:21_3": "Atha vā nandiyā taṇhāya pamodassa vā āvaṭṭo etthāti nandiyāvaṭṭo.",
  "atk-s0519a2:21_4": "Tīhi avayavehi lobhādīhi saṁkilesapakkhe alobhādīhi ca vodānapakkhe pukkhalo sobhanoti tipukkhalo.",
  "atk-s0519a2:21_5": "Asantāsanajavaparakkamādivisesayogena sīho bhagavā,",
  "atk-s0519a2:21_6": "tassa vikkīḷitaṁ desanāvacīkammabhūto vihāroti katvā vipallāsatappaṭipakkhaparidīpanato sīhassa vikkīḷitaṁ etthāti sīhavikkīḷito, nayo.",
  "atk-s0519a2:21_7": "Balavisesayogadīpanato vā sīhavikkīḷitasadisattā nayo sīhavikkīḷito.",
  "atk-s0519a2:21_8": "Balaviseso cettha saddhādibalaṁ,",
  "atk-s0519a2:21_9": "dasabalāni eva vā.",
  "atk-s0519a2:21_10": "Atthanayattayadisābhāvena kusalādidhammānaṁ ālocanaṁ disālocanaṁ.",
  "atk-s0519a2:21_11": "Tathā ālocitānaṁ tesaṁ dhammānaṁ atthanayattayayojane samānayanato aṅkuso viya aṅkuso.",
  "atk-s0519a2:21_12": "Gāthāsu lañjeti pakāseti suttatthanti lañjako,",
  "atk-s0519a2:21_13": "nayo ca so lañjako cāti nayalañjako.",
  "atk-s0519a2:21_14": "Gatāti ñātā,",
  "atk-s0519a2:21_15": "matāti attho.",
  "atk-s0519a2:21_16": "So eva vā pāṭho.",
  "atk-s0519a2:21_17": "Sesaṁ vuttanayena veditabbaṁ.",
  "atk-s0519a2:22_0": "3.",
  "atk-s0519a2:22_1": "Evaṁ nayepi uddisitvā idāni mūlapadāni uddisituṁ “tattha katamānī”tiādi āraddhaṁ.",
  "atk-s0519a2:22_2": "Tattha mūlāni ca tāni nayānaṁ paṭṭhānabhāgānañca patiṭṭhābhāvato padāni ca adhigamūpāyabhāvato koṭṭhāsabhāvato cāti mūlapadāni.",
  "atk-s0519a2:22_3": "Kosallasambhūtaṭṭhena,",
  "atk-s0519a2:22_4": "kucchitānaṁ vā pāpadhammānaṁ salanato viddhaṁsanato,",
  "atk-s0519a2:22_5": "kusānaṁ vā rāgādīnaṁ lavanato,",
  "atk-s0519a2:22_6": "kusā viya vā lavanato,",
  "atk-s0519a2:22_7": "kusena vā ñāṇena lātabbato pavattetabbato kusalāni,",
  "atk-s0519a2:22_8": "tappaṭipakkhato akusalānīti padattho veditabbo.",
  "atk-s0519a2:23_0": "Evaṁ gaṇanaparicchedato jātibhedato ca mūlapadāni dassetvā idāni sarūpato dassento saṁkilesapakkhaṁyeva paṭhamaṁ uddisati “taṇhā”tiādinā.",
  "atk-s0519a2:23_1": "Tattha tasati paritasatīti taṇhā.",
  "atk-s0519a2:23_2": "Avindiyaṁ vindati,",
  "atk-s0519a2:23_3": "vindiyaṁ na vindatīti avijjā,",
  "atk-s0519a2:23_4": "vijjāpaṭipakkhāti vā avijjā.",
  "atk-s0519a2:23_5": "Lubbhanti tena,",
  "atk-s0519a2:23_6": "sayaṁ vā lubbhati,",
  "atk-s0519a2:23_7": "lubbhanamattameva vā soti lobho.",
  "atk-s0519a2:23_8": "Dosamohesupi eseva nayo.",
  "atk-s0519a2:23_9": "Asubhe “subha”nti pavattā saññā subhasaññā.",
  "atk-s0519a2:23_10": "Sukhasaññādīsupi imināva nayena attho veditabbo.",
  "atk-s0519a2:23_11": "Saṅgahanti gaṇanaṁ.",
  "atk-s0519a2:23_12": "Samosaraṇanti samoropanaṁ.",
  "atk-s0519a2:24_0": "Paccanīkadhamme sametīti samatho.",
  "atk-s0519a2:24_1": "Aniccādīhi vividhehi ākārehi passatīti vipassanā.",
  "atk-s0519a2:24_2": "Alobhādayo lobhādipaṭipakkhato veditabbā.",
  "atk-s0519a2:24_3": "Asubhe “asubha”nti pavattā saññā asubhasaññā,",
  "atk-s0519a2:24_4": "kāyānupassanāsatipaṭṭhānaṁ.",
  "atk-s0519a2:24_5": "Saññāsīsena hi desanā.",
  "atk-s0519a2:24_6": "Dukkhasaññādīsupi eseva nayo.",
  "atk-s0519a2:25_0": "Idaṁ uddānanti idaṁ vuttasseva atthassa vippakiṇṇabhāvena nassituṁ adatvā uddhaṁ dānaṁ rakkhaṇaṁ uddānaṁ,",
  "atk-s0519a2:25_1": "saṅgahavacananti attho.",
  "atk-s0519a2:25_2": "“Cattāro vipallāsā”tipi pāṭho.",
  "atk-s0519a2:25_3": "Kilesabhūmīti saṁkilesabhūmi sabbesaṁ akusaladhammānaṁ samosaraṇaṭṭhānattā.",
  "atk-s0519a2:25_4": "Kusalānaṁ yāni tīṇi mūlāni.",
  "atk-s0519a2:25_5": "“Kusalānī”tipi paṭhanti.",
  "atk-s0519a2:25_6": "Satipaṭṭhānāti asubhasaññādayo sandhāyāha.",
  "atk-s0519a2:25_7": "Indriyabhūmīti saddhādīnaṁ vimuttiparipācanindriyānaṁ samosaraṇaṭṭhānattā vuttaṁ.",
  "atk-s0519a2:25_8": "Yujjantīti yojīyanti.",
  "atk-s0519a2:25_9": "Khoti padapūraṇe,",
  "atk-s0519a2:25_10": "avadhāraṇatthe vā nipāto.",
  "atk-s0519a2:25_11": "Tena ete evāti dasseti.",
  "atk-s0519a2:25_12": "Aṭṭhārasevāti vā.",
  "atk-s0519a2:25_13": "Mūlapadāti mūlapadāni,",
  "atk-s0519a2:25_14": "liṅgavipallāso vā.",
  "atk-s0519a2:26_0": "Uddesavāravaṇṇanā niṭṭhitā."
}