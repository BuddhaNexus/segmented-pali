{
  "mil3.3.2:0.1_0": "Milindapañha",
  "mil3.3.2:0.2_0": "Vicāravagga",
  "mil3.3.2:0.3_0": "2. Purimakoṭipañha",
  "mil3.3.2:1.1_0": "Rājā āha—",
  "mil3.3.2:1.2_0": "“bhante nāgasena, yaṁ panetaṁ brūsi ‘purimā koṭi na paññāyatī’ti, tassa opammaṁ karohī”ti.",
  "mil3.3.2:1.3_0": "“Yathā, mahārāja,",
  "mil3.3.2:1.3_1": "puriso parittaṁ bījaṁ pathaviyaṁ nikkhipeyya,",
  "mil3.3.2:1.3_2": "tato aṅkuro uṭṭhahitvā anupubbena vuḍḍhiṁ virūḷhiṁ vepullaṁ āpajjitvā phalaṁ dadeyya.",
  "mil3.3.2:1.4_0": "Tato bījaṁ gahetvā puna ropeyya,",
  "mil3.3.2:1.4_1": "tatopi aṅkuro uṭṭhahitvā anupubbena vuḍḍhiṁ virūḷhiṁ vepullaṁ āpajjitvā phalaṁ dadeyya.",
  "mil3.3.2:1.5_0": "Evametissā santatiyā atthi anto”ti?",
  "mil3.3.2:1.6_0": "“Natthi, bhante”ti.",
  "mil3.3.2:1.7_0": "“Evameva kho, mahārāja, addhānassāpi purimā koṭi na paññāyatī”ti.",
  "mil3.3.2:2.1_0": "“Bhiyyo opammaṁ karohī”ti.",
  "mil3.3.2:2.2_0": "“Yathā, mahārāja, kukkuṭiyā aṇḍaṁ bhaveyya, aṇḍato kukkuṭī kukkuṭiyā aṇḍanti.",
  "mil3.3.2:2.3_0": "Evametissā santatiyā atthi anto”ti?",
  "mil3.3.2:2.4_0": "“Natthi, bhante”ti.",
  "mil3.3.2:2.5_0": "“Evameva kho, mahārāja, addhānassāpi purimā koṭi na paññāyatī”ti.",
  "mil3.3.2:3.1_0": "“Bhiyyo opammaṁ karohī”ti.",
  "mil3.3.2:3.2_0": "Thero pathaviyā cakkaṁ likhitvā milindaṁ rājānaṁ etadavoca—",
  "mil3.3.2:3.3_0": "“atthi, mahārāja, imassa cakkassa anto”ti?",
  "mil3.3.2:3.4_0": "“Natthi, bhante”ti.",
  "mil3.3.2:3.5_0": "“Evameva kho, mahārāja,",
  "mil3.3.2:3.5_1": "imāni cakkāni vuttāni bhagavatā ‘cakkhuñca paṭicca rūpe ca uppajjati cakkhuviññāṇaṁ,",
  "mil3.3.2:3.5_2": "tiṇṇaṁ saṅgati phasso,",
  "mil3.3.2:3.5_3": "phassapaccayā vedanā,",
  "mil3.3.2:3.5_4": "vedanāpaccayā taṇhā,",
  "mil3.3.2:3.5_5": "taṇhāpaccayā upādānaṁ,",
  "mil3.3.2:3.5_6": "upādānapaccayā kammaṁ,",
  "mil3.3.2:3.5_7": "kammato puna cakkhuṁ jāyatī’ti.",
  "mil3.3.2:3.6_0": "Evametissā santatiyā atthi anto”ti?",
  "mil3.3.2:3.7_0": "“Natthi, bhante”ti.",
  "mil3.3.2:4.1_0": "“‘Sotañca paṭicca sadde ca …pe…",
  "mil3.3.2:4.2_0": "manañca paṭicca dhamme ca uppajjati manoviññāṇaṁ,",
  "mil3.3.2:4.2_1": "tiṇṇaṁ saṅgati phasso,",
  "mil3.3.2:4.2_2": "phassapaccayā vedanā,",
  "mil3.3.2:4.2_3": "vedanāpaccayā taṇhā,",
  "mil3.3.2:4.2_4": "taṇhāpaccayā upādānaṁ,",
  "mil3.3.2:4.2_5": "upādānapaccayā kammaṁ,",
  "mil3.3.2:4.2_6": "kammato puna mano jāyatī’ti.",
  "mil3.3.2:4.3_0": "Evametissā santatiyā atthi anto”ti?",
  "mil3.3.2:4.4_0": "“Natthi, bhante”ti.",
  "mil3.3.2:4.5_0": "“Evameva kho, mahārāja, addhānassāpi purimā koṭi na paññāyatī”ti.",
  "mil3.3.2:5.1_0": "“Kallosi, bhante nāgasenā”ti.",
  "mil3.3.2:6.1_0": "Purimakoṭipañho dutiyo."
}