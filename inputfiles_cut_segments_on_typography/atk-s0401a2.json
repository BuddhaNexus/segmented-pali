{
  "atk-s0401a2:0_0": "2. Nīvaraṇappahānavaggavaṇṇanā",
  "atk-s0401a2:1_0": "11.",
  "atk-s0401a2:1_1": "Dutiyassa paṭhame ekadhammampīti ettha “tasmiṁ kho pana samaye dhammā hontī”tiādīsu viya nissattaṭṭhena dhammo veditabbo.",
  "atk-s0401a2:1_2": "Tasmā ekadhammampīti nissattaṁ ekasabhāvampīti ayamettha attho.",
  "atk-s0401a2:1_3": "Anuppannovāti ettha pana “bhūtānaṁ vā sattānaṁ ṭhitiyā sambhavesīnaṁ vā anuggahāya yāvatā,",
  "atk-s0401a2:1_4": "bhikkhave,",
  "atk-s0401a2:1_5": "sattā apadā vā dvipadā vā”ti evamādīsu viya samuccayattho vāsaddo daṭṭhabbo,",
  "atk-s0401a2:1_6": "na vikappattho.",
  "atk-s0401a2:1_7": "Ayañhettha attho –",
  "atk-s0401a2:1_8": "yena dhammena anuppanno ca kāmacchando uppajjati,",
  "atk-s0401a2:1_9": "uppanno ca kāmacchando bhiyyobhāvāya vepullāya saṁvattati,",
  "atk-s0401a2:1_10": "tamahaṁ yathā subhanimittaṁ,",
  "atk-s0401a2:1_11": "evaṁ aññaṁ na passāmīti.",
  "atk-s0401a2:1_12": "Tattha anuppannoti ajāto asañjāto apātubhūto asamudāgato.",
  "atk-s0401a2:1_13": "Kāmacchandoti “yo kāmesu kāmacchando kāmarāgo kāmanandī kāmataṇhā”tiādinā nayena vitthāritaṁ kāmacchandanīvaraṇaṁ.",
  "atk-s0401a2:1_14": "Uppajjatīti nibbattati pātubhavati.",
  "atk-s0401a2:1_15": "So panesa asamudācāravasena vā ananubhūtārammaṇavasena vā anuppanno uppajjatīti veditabbo.",
  "atk-s0401a2:1_16": "Aññathā hi anamatagge saṁsāre anuppanno nāma natthi.",
  "atk-s0401a2:2_0": "Tattha ekaccassa vattavasena kileso na samudācarati,",
  "atk-s0401a2:2_1": "ekaccassa ganthadhutaṅgasamādhi-",
  "atk-s0401a2:2_2": "vipassanānavakammādīnaṁ aññataravasena. Kathaṁ?",
  "atk-s0401a2:2_3": "Ekacco hi vattasampanno hoti,",
  "atk-s0401a2:2_4": "tassa dveasīti khuddakavattāni cuddasa mahāvattāni cetiyaṅgaṇabodhiyaṅgaṇapānīyamāḷakauposathāgāraāgantukagamikavattāni",
  "atk-s0401a2:2_5": "ca karontasseva kileso okāsaṁ na labhati.",
  "atk-s0401a2:2_6": "Aparabhāge panassa vattaṁ vissajjetvā bhinnavattassa carato ayonisomanasikārañceva sativossaggañca āgamma uppajjati.",
  "atk-s0401a2:2_7": "Evampi asamudācāravasena anuppanno uppajjati nāma.",
  "atk-s0401a2:3_0": "Ekacco ganthayutto hoti,",
  "atk-s0401a2:3_1": "ekampi nikāyaṁ gaṇhāti dvepi tayopi cattāropi pañcapi.",
  "atk-s0401a2:3_2": "Tassa tepiṭakaṁ buddhavacanaṁ atthavasena pāḷivasena anusandhivasena pubbāparavasena gaṇhantassa sajjhāyantassa",
  "atk-s0401a2:3_3": "vācentassa desentassa pakāsentassa kileso okāsaṁ na labhati.",
  "atk-s0401a2:3_4": "Aparabhāge panassa ganthakammaṁ pahāya kusītassa carato ayonisomanasikārasativossagge āgamma uppajjati.",
  "atk-s0401a2:3_5": "Evampi asamudācāravasena anuppanno uppajjati nāma.",
  "atk-s0401a2:4_0": "Ekacco pana dhutaṅgadharo hoti,",
  "atk-s0401a2:4_1": "terasa dhutaṅgaguṇe samādāya vattati.",
  "atk-s0401a2:4_2": "Tassa pana dhutaṅgaguṇe pariharantassa kileso okāsaṁ na labhati.",
  "atk-s0401a2:4_3": "Aparabhāge panassa dhutaṅgāni vissajjetvā bāhullāya āvattassa carato ayonisomanasikārasativossagge āgamma uppajjati.",
  "atk-s0401a2:4_4": "Evampi asamudācāravasena anuppanno uppajjati nāma.",
  "atk-s0401a2:5_0": "Ekacco aṭṭhasu samāpattīsu ciṇṇavasī hoti,",
  "atk-s0401a2:5_1": "tassa paṭhamajjhānādīsu āvajjanavasiādīnaṁ vasena viharantassa kileso okāsaṁ na labhati.",
  "atk-s0401a2:5_2": "Aparabhāge panassa parihīnajjhānassa vā vissaṭṭhajjhānassa vā bhassādīsu anuyuttassa viharato ayonisomanasikārasativossagge āgamma uppajjati.",
  "atk-s0401a2:5_3": "Evampi asamudācāravasena anuppanno uppajjati nāma.",
  "atk-s0401a2:6_0": "Ekacco pana vipassako hoti,",
  "atk-s0401a2:6_1": "sattasu vā anupassanāsu aṭṭhārasasu vā mahāvipassanāsu kammaṁ karonto viharati.",
  "atk-s0401a2:6_2": "Tassevaṁ viharato kileso okāsaṁ na labhati.",
  "atk-s0401a2:6_3": "Aparabhāge panassa vipassanākammaṁ pahāya kāyadaḷhībahulassa viharato ayonisomanasikārasativossagge āgamma uppajjati.",
  "atk-s0401a2:6_4": "Evampi asamudācāravasena anuppanno uppajjati nāma.",
  "atk-s0401a2:7_0": "Ekacco navakammiko hoti,",
  "atk-s0401a2:7_1": "uposathāgārabhojanasālādīni kāreti.",
  "atk-s0401a2:7_2": "Tassa tesaṁ upakaraṇāni cintentassa kileso okāsaṁ na labhati.",
  "atk-s0401a2:7_3": "Aparabhāge panassa navakamme niṭṭhite vā vissaṭṭhe vā ayonisomanasikārasativossagge āgamma uppajjati.",
  "atk-s0401a2:7_4": "Evampi asamudācāravasena anuppanno uppajjati nāma.",
  "atk-s0401a2:8_0": "Ekacco pana brahmalokā āgato suddhasatto hoti,",
  "atk-s0401a2:8_1": "tassa anāsevanatāya kileso okāsaṁ na labhati.",
  "atk-s0401a2:8_2": "Aparabhāge panassa laddhāsevanassa ayonisomanasikārasativossagge āgamma uppajjati.",
  "atk-s0401a2:8_3": "Evampi asamudācāravasena anuppanno uppajjati nāma.",
  "atk-s0401a2:8_4": "Evaṁ tāva asamudācāravasena anuppannassa uppannatā veditabbā.",
  "atk-s0401a2:9_0": "Kathaṁ ananubhūtārammaṇavasena?",
  "atk-s0401a2:9_1": "Idhekacco ananubhūtapubbaṁ manāpiyaṁ rūpādiārammaṇaṁ labhati,",
  "atk-s0401a2:9_2": "tassa tattha ayonisomanasikārasativossagge āgamma rāgo uppajjati.",
  "atk-s0401a2:9_3": "Evaṁ ananubhūtārammaṇavasena anuppanno uppajjati nāma.",
  "atk-s0401a2:10_0": "Uppannoti jāto sañjāto nibbatto abhinibbatto pātubhūto.",
  "atk-s0401a2:10_1": "Bhiyyobhāvāyāti punappunabhāvāya.",
  "atk-s0401a2:10_2": "Vepullāyāti vipulabhāvāya rāsibhāvāya.",
  "atk-s0401a2:10_3": "Tattha sakiṁ uppanno kāmacchando na nirujjhissati,",
  "atk-s0401a2:10_4": "sakiṁ niruddho vā sveva puna uppajjissatīti aṭṭhānametaṁ.",
  "atk-s0401a2:10_5": "Ekasmiṁ pana niruddhe tasmiṁ vā ārammaṇe aññasmiṁ vā ārammaṇe aparāparaṁ uppajjamāno bhiyyobhāvāya vepullāya saṁvattati nāma.",
  "atk-s0401a2:11_0": "Subhanimittanti rāgaṭṭhāniyaṁ ārammaṇaṁ.",
  "atk-s0401a2:11_1": "“Sanimittā,",
  "atk-s0401a2:11_2": "bhikkhave,",
  "atk-s0401a2:11_3": "uppajjanti pāpakā akusalā dhammā,",
  "atk-s0401a2:11_4": "no animittā”ti ettha nimittanti paccayassa nāmaṁ.",
  "atk-s0401a2:11_5": "“Adhicittamanuyuttena,",
  "atk-s0401a2:11_6": "bhikkhave,",
  "atk-s0401a2:11_7": "bhikkhunā pañca nimittāni kālena kālaṁ manasikātabbānī”ti ettha kāraṇassa.",
  "atk-s0401a2:11_8": "“So taṁ nimittaṁ āsevati bhāvetī”ti ettha samādhissa.",
  "atk-s0401a2:11_9": "“Yaṁ nimittaṁ āgamma yaṁ nimittaṁ manasikaroto anantarā āsavānaṁ khayo hotī”ti ettha vipassanāya.",
  "atk-s0401a2:11_10": "Idha pana rāgaṭṭhāniyo iṭṭhārammaṇadhammo “subhanimitta”nti adhippeto.",
  "atk-s0401a2:11_11": "Ayonisomanasikarototi.",
  "atk-s0401a2:11_12": "“Tattha katamo ayonisomanasikāro?",
  "atk-s0401a2:11_13": "Anicce niccanti,",
  "atk-s0401a2:11_14": "dukkhe sukhanti,",
  "atk-s0401a2:11_15": "anattani attāti,",
  "atk-s0401a2:11_16": "asubhe subhanti,",
  "atk-s0401a2:11_17": "ayonisomanasikāro uppathamanasikāro,",
  "atk-s0401a2:11_18": "saccavippaṭikūlena vā cittassa āvajjanā anvāvajjanā ābhogo samannāhāro manasikāro.",
  "atk-s0401a2:11_19": "Ayaṁ vuccati ayonisomanasikāro”ti imassa manasikārassa vasena anupāyena manasikarontassāti.",
  "atk-s0401a2:12_0": "12.",
  "atk-s0401a2:12_1": "Dutiye byāpādoti bhattabyāpatti viya cittassa byāpajjanaṁ pakativijahanabhāvo.",
  "atk-s0401a2:12_2": "“Tattha katamaṁ byāpādanīvaraṇaṁ?",
  "atk-s0401a2:12_3": "Anatthaṁ me acarīti āghāto jāyatī”ti evaṁ vitthāritassa byāpādanīvaraṇassetaṁ adhivacanaṁ.",
  "atk-s0401a2:12_4": "Paṭighanimittanti aniṭṭhaṁ nimittaṁ.",
  "atk-s0401a2:12_5": "Paṭighassapi paṭighārammaṇassapi etaṁ adhivacanaṁ.",
  "atk-s0401a2:12_6": "Vuttampi cetaṁ aṭṭhakathāyaṁ –",
  "atk-s0401a2:12_7": "“paṭighampi paṭighanimittaṁ,",
  "atk-s0401a2:12_8": "paṭighārammaṇopi dhammo paṭighanimitta”nti.",
  "atk-s0401a2:12_9": "Sesamettha kāmacchande vuttanayeneva veditabbaṁ.",
  "atk-s0401a2:12_10": "Yathā cettha,",
  "atk-s0401a2:12_11": "evaṁ ito paresupi.",
  "atk-s0401a2:12_12": "Tattha tattha hi visesamattameva vakkhāmāti.",
  "atk-s0401a2:13_0": "13.",
  "atk-s0401a2:13_1": "Tatiye thinamiddhanti thinañceva middhañca.",
  "atk-s0401a2:13_2": "Tesu cittassa akammaññatā thinaṁ,",
  "atk-s0401a2:13_3": "ālasiyabhāvassetaṁ adhivacanaṁ.",
  "atk-s0401a2:13_4": "Tiṇṇaṁ khandhānaṁ akammaññatā middhaṁ,",
  "atk-s0401a2:13_5": "kapimiddhassa pacalāyikabhāvassetaṁ adhivacanaṁ.",
  "atk-s0401a2:13_6": "Ubhinnampi “tattha katamaṁ thinaṁ?",
  "atk-s0401a2:13_7": "Yā cittassa akalyatā akammaññatā olīyanā sallīyanā.",
  "atk-s0401a2:13_8": "Tattha katamaṁ middhaṁ?",
  "atk-s0401a2:13_9": "Yā kāyassa akalyatā akammaññatā onāho pariyonāho”tiādinā nayena vitthāro veditabbo.",
  "atk-s0401a2:13_10": "Aratītiādīni vibhaṅge vibhattanayeneva veditabbāni.",
  "atk-s0401a2:13_11": "Vuttañhetaṁ –",
  "atk-s0401a2:14_0": "“Tattha katamā arati?",
  "atk-s0401a2:14_1": "Pantesu vā senāsanesu aññataraññataresu vā adhikusalesu dhammesu arati aratitā anabhirati anabhiramanā ukkaṇṭhitā paritassitā,",
  "atk-s0401a2:14_2": "ayaṁ vuccati arati.",
  "atk-s0401a2:14_3": "Tattha katamā tandī?",
  "atk-s0401a2:14_4": "Yā tandī tandiyanā tandimanatā ālassaṁ ālassāyanā ālassāyitattaṁ,",
  "atk-s0401a2:14_5": "ayaṁ vuccati tandī.",
  "atk-s0401a2:14_6": "Tattha katamā vijambhitā?",
  "atk-s0401a2:14_7": "Yā kāyassa jambhanā vijambhanā ānamanā vinamanā sannamanā paṇamanā byādhiyakaṁ,",
  "atk-s0401a2:14_8": "ayaṁ vuccati vijambhitā.",
  "atk-s0401a2:14_9": "Tattha katamo bhattasammado?",
  "atk-s0401a2:14_10": "Yā bhuttāvissa bhattamucchā bhattakilamatho bhattapariḷāho kāyaduṭṭhullaṁ,",
  "atk-s0401a2:14_11": "ayaṁ vuccati bhattasammado.",
  "atk-s0401a2:14_12": "Tattha katamaṁ cetaso ca līnattaṁ?",
  "atk-s0401a2:14_13": "Yā cittassa akalyatā akammaññatā olīyanā sallīyanā līnaṁ līyanā līyitattaṁ thinaṁ thiyanā thiyitattaṁ cittassa,",
  "atk-s0401a2:14_14": "idaṁ vuccati cetaso ca līnatta”nti.",
  "atk-s0401a2:15_0": "Ettha ca purimā cattāro dhammā thinamiddhanīvaraṇassa sahajātavasenāpi upanissayavasenāpi paccayā honti,",
  "atk-s0401a2:15_1": "cetaso ca līnattaṁ attanova attanā sahajātaṁ na hoti,",
  "atk-s0401a2:15_2": "upanissayakoṭiyā pana hotīti.",
  "atk-s0401a2:16_0": "14.",
  "atk-s0401a2:16_1": "Catutthe uddhaccakukkuccanti uddhaccañceva kukkuccañca.",
  "atk-s0401a2:16_2": "Tattha uddhaccaṁ nāma cittassa uddhatākāro.",
  "atk-s0401a2:16_3": "Kukkuccaṁ nāma akatakalyāṇassa katapāpassa tappaccayā vippaṭisāro.",
  "atk-s0401a2:16_4": "Cetaso avūpasamoti uddhaccakukkuccassevetaṁ nāmaṁ.",
  "atk-s0401a2:16_5": "Avūpasantacittassāti jhānena vā vipassanāya vā avūpasamitacittassa.",
  "atk-s0401a2:16_6": "Ayaṁ pana avūpasamo uddhaccakukkuccassa upanissayakoṭiyā paccayo hotīti.",
  "atk-s0401a2:17_0": "15.",
  "atk-s0401a2:17_1": "Pañcame vicikicchāti “satthari kaṅkhatī”tiādinā nayena vitthāritaṁ vicikicchānīvaraṇaṁ.",
  "atk-s0401a2:17_2": "Ayonisomanasikāro vuttalakkhaṇoyevāti.",
  "atk-s0401a2:18_0": "16.",
  "atk-s0401a2:18_1": "Chaṭṭhe anuppanno vā kāmacchando nuppajjatīti asamudācāravasena vā ananubhūtārammaṇavasena vāti dvīheva kāraṇehi anuppanno na uppajjati,",
  "atk-s0401a2:18_2": "tathā vikkhambhitova hoti,",
  "atk-s0401a2:18_3": "puna hetuṁ vā paccayaṁ vā na labhati.",
  "atk-s0401a2:18_4": "Idhāpi vattādīnaṁyeva vasena asamudācāro veditabbo.",
  "atk-s0401a2:18_5": "Ekaccassa hi vuttanayeneva vatte yuttassa vattaṁ karontasseva kileso okāsaṁ na labhati,",
  "atk-s0401a2:18_6": "vattavasena vikkhambhito hoti.",
  "atk-s0401a2:18_7": "So taṁ tathāvikkhambhitameva katvā vivaṭṭetvā arahattaṁ gaṇhāti milakkhatissatthero viya.",
  "atk-s0401a2:19_0": "So kirāyasmā rohaṇajanapade gāmeṇḍavālamahāvihārassa bhikkhācāre nesādakule nibbatto.",
  "atk-s0401a2:19_1": "Vayaṁ āgamma katagharāvāso “puttadāraṁ posessāmī”ti adūhalasataṁ saṇṭhapetvā pāsasataṁ yojetvā sūlasataṁ",
  "atk-s0401a2:19_2": "ropetvā bahuṁ pāpaṁ āyūhanto ekadivasaṁ gehato aggiñca loṇañca gahetvā araññaṁ gato.",
  "atk-s0401a2:19_3": "Pāse baddhamigaṁ vadhitvā aṅgārapakkamaṁsaṁ khāditvā pipāsito hutvā gāmeṇḍavālamahāvihāraṁ paviṭṭho pānīyamāḷake",
  "atk-s0401a2:19_4": "dasamattesu pānīyaghaṭesu pipāsāvinodanamattampi pānīyaṁ alabhanto,",
  "atk-s0401a2:19_5": "“kiṁ nāmetaṁ ettakānaṁ bhikkhūnaṁ vasanaṭṭhāne pipāsāya āgatānaṁ pipāsāvinodanamattaṁ pānīyaṁ natthī”ti ujjhāyituṁ āraddho.",
  "atk-s0401a2:19_6": "Cūḷapiṇḍapātikatissatthero tassa kathaṁ sutvā tassa santikaṁ gacchanto pānīyamāḷake dasamatte pānīyaghaṭe",
  "atk-s0401a2:19_7": "pūre disvā “jīvamānapetakasatto ayaṁ bhavissatī”ti cintetvā, “upāsaka,",
  "atk-s0401a2:19_8": "sace pipāsitosi,",
  "atk-s0401a2:19_9": "piva pānīya”nti vatvā kuṭaṁ ukkhipitvā tassa hatthesu āsiñci.",
  "atk-s0401a2:19_10": "Tassa kammaṁ paṭicca pītapītaṁ pānīyaṁ tattakapāle pakkhittamiva nassati,",
  "atk-s0401a2:19_11": "sakalepi ghaṭe pivato pipāsā na pacchijji.",
  "atk-s0401a2:19_12": "Atha naṁ thero āha –",
  "atk-s0401a2:19_13": "“yāva dāruṇañca te, upāsaka,",
  "atk-s0401a2:19_14": "kammaṁ kataṁ,",
  "atk-s0401a2:19_15": "idāneva peto jāto,",
  "atk-s0401a2:19_16": "vipāko kīdiso bhavissatī”ti?",
  "atk-s0401a2:20_0": "So tassa kathaṁ sutvā laddhasaṁvego theraṁ vanditvā tāni adūhalādīni visaṅkharitvā vegena gharaṁ gantvā",
  "atk-s0401a2:20_1": "puttadāraṁ oloketvā satthāni bhinditvā dīpakamigapakkhino araññe vissajjetvā theraṁ paccupasaṅkamitvā",
  "atk-s0401a2:20_2": "pabbajjaṁ yāci. Dukkarā, āvuso, pabbajjā,",
  "atk-s0401a2:20_3": "kathaṁ tvaṁ pabbajissasīti? Bhante,",
  "atk-s0401a2:20_4": "evarūpaṁ paccakkhakāraṇaṁ disvā kathaṁ na pabbajissāmīti?",
  "atk-s0401a2:20_5": "Thero tacapañcakakammaṭṭhānaṁ datvā pabbājesi.",
  "atk-s0401a2:20_6": "So vattārabhito hutvā buddhavacanaṁ uggaṇhanto ekadivasaṁ devadūtasutte “tamenaṁ,",
  "atk-s0401a2:20_7": "bhikkhave,",
  "atk-s0401a2:20_8": "nirayapālā puna mahāniraye pakkhipantī”ti imaṁ ṭhānaṁ sutvā “ettakaṁ dukkharāsiṁ anubhavitasattaṁ puna mahāniraye pakkhipanti,",
  "atk-s0401a2:20_9": "aho bhāriyo, bhante,",
  "atk-s0401a2:20_10": "mahānirayo”ti āha. Āmāvuso,",
  "atk-s0401a2:20_11": "bhāriyoti. Sakkā, bhante,",
  "atk-s0401a2:20_12": "passitunti?",
  "atk-s0401a2:20_13": "“Na sakkā passituṁ,",
  "atk-s0401a2:20_14": "diṭṭhasadisaṁ kātuṁ ekaṁ kāraṇaṁ dassessāmī”ti sāmaṇere samādapetvā pāsāṇapiṭṭhe alladārurāsiṁ kārehīti.",
  "atk-s0401a2:20_15": "So tathā kāresi.",
  "atk-s0401a2:20_16": "Thero yathānisinnova iddhiyā abhisaṅkharitvā mahānirayato khajjopanakamattaṁ aggipapaṭikaṁ nīharitvā",
  "atk-s0401a2:20_17": "passantasseva tassa therassa dārurāsimhi pakkhipi.",
  "atk-s0401a2:20_18": "Tassa tattha nipāto ca dārurāsino jhāyitvā chārikabhāvūpagamanañca apacchā apurimaṁ ahosi.",
  "atk-s0401a2:21_0": "So taṁ disvā, “bhante,",
  "atk-s0401a2:21_1": "imasmiṁ sāsane kati dhurāni nāmā”ti pucchi. Āvuso,",
  "atk-s0401a2:21_2": "vipassanādhuraṁ,",
  "atk-s0401a2:21_3": "ganthadhuranti. “Bhante,",
  "atk-s0401a2:21_4": "gantho nāma paṭibalassa bhāro,",
  "atk-s0401a2:21_5": "mayhaṁ pana dukkhūpanisā saddhā,",
  "atk-s0401a2:21_6": "vipassanādhuraṁ pūressāmi kammaṭṭhānaṁ me dethā”ti vanditvā nisīdi.",
  "atk-s0401a2:21_7": "Thero “vattasampanno bhikkhū”ti vattasīse ṭhatvā tassa kammaṭṭhānaṁ kathesi.",
  "atk-s0401a2:21_8": "So kammaṭṭhānaṁ gahetvā vipassanāya ca kammaṁ karoti,",
  "atk-s0401a2:21_9": "vattañca pūreti.",
  "atk-s0401a2:21_10": "Ekadivasaṁ cittalapabbatamahāvihāre vattaṁ karoti,",
  "atk-s0401a2:21_11": "ekadivasaṁ gāmeṇḍavālamahāvihāre,",
  "atk-s0401a2:21_12": "ekadivasaṁ gocaragāmamahāvihāre.",
  "atk-s0401a2:21_13": "Thinamiddhe okkantamatte vattaparihānibhayena palālavaraṇakaṁ temetvā sīse ṭhapetvā pāde udake otāretvā nisīdati.",
  "atk-s0401a2:21_14": "So ekadivasaṁ cittalapabbatamahāvihāre dve yāme vattaṁ katvā balavapaccūsakāle niddāya okkamituṁ āraddhāya",
  "atk-s0401a2:21_15": "allapalālaṁ sīse ṭhapetvā nisinno pācīnapabbatapasse sāmaṇerassa aruṇavatiyasuttantaṁ sajjhāyantassa –",
  "atk-s0401a2:22_0": "“Ārambhatha nikkamatha, yuñjatha buddhasāsane;",
  "atk-s0401a2:23_0": "Dhunātha maccuno senaṁ, naḷāgāraṁva kuñjaro.",
  "atk-s0401a2:24_0": "“Yo imasmiṁ dhammavinaye, appamatto vihassati;",
  "atk-s0401a2:25_0": "Pahāya jātisaṁsāraṁ, dukkhassantaṁ karissatī”ti. –",
  "atk-s0401a2:26_0": "Idaṁ ṭhānaṁ sutvā “mādisassa āraddhavīriyassa bhikkhuno sammāsambuddhena idaṁ kathitaṁ bhavissatī”ti",
  "atk-s0401a2:26_1": "pītiṁ uppādetvā jhānaṁ nibbattetvā tadeva pādakaṁ katvā anāgāmiphale patiṭṭhāya aparāparaṁ vāyamanto",
  "atk-s0401a2:26_2": "saha paṭisambhidāhi arahattaṁ pāpuṇi.",
  "atk-s0401a2:26_3": "Parinibbānakāle ca tadeva kāraṇaṁ dassento evamāha –",
  "atk-s0401a2:27_0": "“Allaṁ palālapuñjāhaṁ, sīsenādāya caṅkamiṁ;",
  "atk-s0401a2:28_0": "Pattosmi tatiyaṁ ṭhānaṁ, ettha me natthi saṁsayo”ti.",
  "atk-s0401a2:29_0": "Evarūpassa vattavasena vikkhambhitakileso tathā vikkhambhitova hoti.",
  "atk-s0401a2:30_0": "Ekaccassa vuttanayeneva ganthe yuttassa ganthaṁ uggaṇhantassa sajjhāyantassa vācentassa desentassa pakāsentassa ca kileso okāsaṁ na labhati,",
  "atk-s0401a2:30_1": "ganthavasena vikkhambhitova hoti.",
  "atk-s0401a2:30_2": "So taṁ tathā vikkhambhitameva katvā vivaṭṭetvā arahattaṁ gaṇhāti maliyadevatthero viya.",
  "atk-s0401a2:30_3": "So kirāyasmā tivassabhikkhukāle kallagāmake maṇḍalārāmamahāvihāre uddesañca gaṇhāti,",
  "atk-s0401a2:30_4": "vipassanāya ca kammaṁ karoti.",
  "atk-s0401a2:30_5": "Tassekadivasaṁ kallagāme bhikkhāya carato ekā upāsikā yāguuḷuṅkaṁ datvā puttasinehaṁ uppādetvā theraṁ",
  "atk-s0401a2:30_6": "antonivesane nisīdāpetvā paṇītabhojanaṁ bhojetvā “kataragāmavāsikosi tātā”ti pucchi.",
  "atk-s0401a2:30_7": "Maṇḍalārāmamahāvihāre ganthakammaṁ karomi,",
  "atk-s0401a2:30_8": "upāsiketi.",
  "atk-s0401a2:30_9": "Tena hi tāta yāva ganthakammaṁ karosi,",
  "atk-s0401a2:30_10": "idheva nibaddhaṁ bhikkhaṁ gaṇhāsīti.",
  "atk-s0401a2:30_11": "So taṁ adhivāsetvā tattha nibaddhaṁ bhikkhaṁ gaṇhāti,",
  "atk-s0401a2:30_12": "bhattakiccāvasāne anumodanaṁ karonto “sukhaṁ hotu,",
  "atk-s0401a2:30_13": "dukkhā muccatū”ti padadvayameva kathetvā gacchati.",
  "atk-s0401a2:30_14": "Antovasse temāsaṁ tassāyeva saṅgahaṁ karonto piṇḍāpacitiṁ katvā mahāpavāraṇāya saha paṭisambhidāhi arahattaṁ pāpuṇi.",
  "atk-s0401a2:30_15": "Nevāsikamahāthero āha –",
  "atk-s0401a2:30_16": "“āvuso mahādeva,",
  "atk-s0401a2:30_17": "ajja vihāre mahājano sannipatissati,",
  "atk-s0401a2:30_18": "tassa dhammadānaṁ dadeyyāsī”ti.",
  "atk-s0401a2:30_19": "Thero adhivāsesi.",
  "atk-s0401a2:31_0": "Daharasāmaṇerā upāsikāya saññaṁ adaṁsu –",
  "atk-s0401a2:31_1": "“ajja te putto dhammaṁ kathessati,",
  "atk-s0401a2:31_2": "vihāraṁ gantvā suṇeyyāsī”ti. Tātā,",
  "atk-s0401a2:31_3": "na sabbeva dhammakathaṁ jānanti,",
  "atk-s0401a2:31_4": "mama putto ettakaṁ kālaṁ mayhaṁ kathento “sukhaṁ hotu,",
  "atk-s0401a2:31_5": "dukkhā muccatū”ti padadvayameva kathesi,",
  "atk-s0401a2:31_6": "mā keḷiṁ karothāti. Mā,",
  "atk-s0401a2:31_7": "tvaṁ upāsike,",
  "atk-s0401a2:31_8": "jānanaṁ vā ajānanaṁ vā upaṭṭhahassu,",
  "atk-s0401a2:31_9": "vihāraṁ gantvā dhammameva suṇāhīti.",
  "atk-s0401a2:31_10": "Upāsikā gandhamālādīni gahetvā gantvā pūjetvā parisante dhammaṁ suṇamānā nisīdi.",
  "atk-s0401a2:31_11": "Divādhammakathiko ca sarabhāṇako ca attano pamāṇaṁ ñatvā uṭṭhahiṁsu.",
  "atk-s0401a2:31_12": "Tato maliyadevatthero dhammāsane nisīditvā cittabījaniṁ gahetvā anupubbiṁ kathaṁ vatvā –",
  "atk-s0401a2:31_13": "“mayā mahāupāsikāya tayo māse dvīheva padehi anumodanā katā,",
  "atk-s0401a2:31_14": "ajja sabbarattiṁ tīhi piṭakehi sammasitvā tasseva padadvayassa atthaṁ kathessāmī”ti dhammadesanaṁ ārabhitvā sabbarattiṁ kathesi.",
  "atk-s0401a2:31_15": "Aruṇuggamane desanāpariyosāne mahāupāsikā sotāpattiphale patiṭṭhāsi.",
  "atk-s0401a2:32_0": "Aparopi tasmiṁyeva mahāvihāre tissabhūtitthero nāma vinayaṁ gaṇhanto bhikkhācāravelāyaṁ antogāmaṁ paviṭṭho visabhāgārammaṇaṁ olokesi.",
  "atk-s0401a2:32_1": "Tassa lobho uppajji,",
  "atk-s0401a2:32_2": "so patiṭṭhitapādaṁ acāletvā attano patte yāguṁ upaṭṭhākadaharassa patte ākiritvā “ayaṁ vitakko vaḍḍhamāno",
  "atk-s0401a2:32_3": "maṁ catūsu apāyesu saṁsīdāpessatī”ti tatova nivattitvā ācariyassa santikaṁ gantvā vanditvā ekamantaṁ",
  "atk-s0401a2:32_4": "ṭhito āha –",
  "atk-s0401a2:32_5": "“eko me byādhi uppanno,",
  "atk-s0401a2:32_6": "ahaṁ etaṁ tikicchituṁ sakkonto āgamissāmi,",
  "atk-s0401a2:32_7": "itarathā nāgamissāmi.",
  "atk-s0401a2:32_8": "Tumhe divā uddesañca sāyaṁ uddesañca maṁ oloketvā ṭhapetha,",
  "atk-s0401a2:32_9": "paccūsakāle uddesaṁ pana mā ṭhapayitthā”ti evaṁ vatvā malayavāsimahāsaṅgharakkhitattherassa santikaṁ agamāsi.",
  "atk-s0401a2:32_10": "Thero attano paṇṇasālāya paribhaṇḍaṁ karonto taṁ anoloketvāva “paṭisāmehi, āvuso,",
  "atk-s0401a2:32_11": "tava pattacīvara”nti āha. Bhante,",
  "atk-s0401a2:32_12": "eko me byādhi atthi,",
  "atk-s0401a2:32_13": "sace tumhe taṁ tikicchituṁ sakkotha,",
  "atk-s0401a2:32_14": "paṭisāmessāmīti. Āvuso,",
  "atk-s0401a2:32_15": "uppannaṁ rogaṁ tikicchituṁ samatthassa santikaṁ āgatosi,",
  "atk-s0401a2:32_16": "paṭisāmehīti.",
  "atk-s0401a2:32_17": "Subbaco bhikkhu “amhākaṁ ācariyo ajānitvā evaṁ na vakkhatī”ti pattacīvaraṁ ṭhapetvā therassa vattaṁ dassetvā vanditvā ekamantaṁ nisīdi.",
  "atk-s0401a2:33_0": "Thero “rāgacarito aya”nti ñatvā asubhakammaṭṭhānaṁ kathesi.",
  "atk-s0401a2:33_1": "So uṭṭhāya pattacīvaraṁ aṁse laggetvā theraṁ punappunaṁ vandi. Kiṁ, āvuso,",
  "atk-s0401a2:33_2": "mahābhūti atirekanipaccakāraṁ dassesīti? Bhante,",
  "atk-s0401a2:33_3": "sace attano kiccaṁ kātuṁ sakkhissāmi,",
  "atk-s0401a2:33_4": "iccetaṁ kusalaṁ. No ce,",
  "atk-s0401a2:33_5": "idaṁ me pacchimadassananti! Gacchāvuso,",
  "atk-s0401a2:33_6": "mahābhūti tādisassa yuttayogassa kulaputtassa na jhānaṁ vā vipassanā vā maggo vā phalaṁ vā dullabhanti.",
  "atk-s0401a2:33_7": "So therassa kathaṁ sutvā nipaccakāraṁ dassetvā āgamanakāle vavatthāpitaṁ channaṁ sepaṇṇigacchamūlaṁ gantvā",
  "atk-s0401a2:33_8": "pallaṅkena nisinno asubhakammaṭṭhānaṁ pādakaṁ katvā vipassanaṁ paṭṭhapetvā arahatte patiṭṭhāya paccūsakāle",
  "atk-s0401a2:33_9": "uddesaṁ sampāpuṇi.",
  "atk-s0401a2:33_10": "Evarūpānaṁ ganthavasena vikkhambhitā kilesā tathā vikkhambhitāva honti.",
  "atk-s0401a2:34_0": "Ekaccassa pana vuttanayeneva dhutaṅgāni pariharato kileso okāsaṁ na labhati,",
  "atk-s0401a2:34_1": "dhutaṅgavasena vikkhambhitova hoti.",
  "atk-s0401a2:34_2": "So taṁ tathā vikkhambhitameva katvā vivaṭṭetvā arahattaṁ gaṇhāti gāmantapabbhāravāsī mahāsīvatthero viya.",
  "atk-s0401a2:34_3": "Thero kira mahāgāme tissamahāvihāre vasanto tepiṭakaṁ atthavasena ca pāḷivasena ca aṭṭhārasa mahāgaṇe vāceti.",
  "atk-s0401a2:34_4": "Therassa ovāde ṭhatvā saṭṭhisahassa bhikkhū arahattaṁ pāpuṇiṁsu.",
  "atk-s0401a2:34_5": "Tesu eko bhikkhu attanā paṭividdhadhammaṁ ārabbha uppannasomanasso cintesi –",
  "atk-s0401a2:34_6": "“atthi nu kho idaṁ sukhaṁ amhākaṁ ācariyassā”ti.",
  "atk-s0401a2:34_7": "So āvajjento therassa puthujjanabhāvaṁ ñatvā “ekenupāyena therassa saṁvegaṁ uppādessāmī”ti attano vasanaṭṭhānato",
  "atk-s0401a2:34_8": "therassa santikaṁ gantvā vanditvā vattaṁ dassetvā nisīdi.",
  "atk-s0401a2:34_9": "Atha naṁ thero “kiṁ āgatosi, āvuso,",
  "atk-s0401a2:34_10": "piṇḍapātikā”ti āha.",
  "atk-s0401a2:34_11": "“Sace me okāsaṁ karissatha,",
  "atk-s0401a2:34_12": "ekaṁ dhammapadaṁ gaṇhissāmī”ti āgatosmi, bhanteti. Bahū, āvuso, gaṇhanti,",
  "atk-s0401a2:34_13": "tuyhaṁ okāso na bhavissatīti.",
  "atk-s0401a2:34_14": "So sabbesu rattidivasabhāgesu okāsaṁ alabhanto, “bhante,",
  "atk-s0401a2:34_15": "evaṁ okāse asati maraṇassa kathaṁ okāsaṁ labhissathā”ti āha.",
  "atk-s0401a2:34_16": "Tadā thero cintesi –",
  "atk-s0401a2:34_17": "“nāyaṁ uddesatthāya āgato,",
  "atk-s0401a2:34_18": "mayhaṁ panesa saṁvegajananatthāya āgato”ti.",
  "atk-s0401a2:34_19": "Sopi thero “bhikkhunā nāma, bhante,",
  "atk-s0401a2:34_20": "mādisena bhavitabba”nti vatvā theraṁ vanditvā maṇivaṇṇe ākāse uppatitvā agamāsi.",
  "atk-s0401a2:35_0": "Thero tassa gatakālato paṭṭhāya jātasaṁvego divā uddesañca sāyaṁ uddesañca vācetvā pattacīvaraṁ hatthapāse",
  "atk-s0401a2:35_1": "ṭhapetvā paccūsakāle uddesaṁ gahetvā otarantena bhikkhunā saddhiṁ pattacīvaramādāya otiṇṇo terasa dhutaguṇe",
  "atk-s0401a2:35_2": "paripuṇṇe adhiṭṭhāya gāmantapabbhārasenāsanaṁ gantvā pabbhāraṁ paṭijaggitvā mañcapīṭhaṁ ussāpetvā “arahattaṁ",
  "atk-s0401a2:35_3": "apatvā mañce piṭṭhiṁ na pasāressāmī”ti mānasaṁ bandhitvā caṅkamaṁ otari.",
  "atk-s0401a2:35_4": "Tassa “ajja arahattaṁ gaṇhissāmi ajja arahattaṁ gaṇhissāmī”ti ghaṭentasseva pavāraṇā sampattā.",
  "atk-s0401a2:35_5": "So pavāraṇāya upakaṭṭhāya “puthujjanabhāvaṁ pahāya visuddhipavāraṇaṁ pavāressāmī”ti cintento ativiya kilamati.",
  "atk-s0401a2:35_6": "So tāya pavāraṇāya maggaṁ vā phalaṁ vā uppādetuṁ asakkonto “mādisopi nāma āraddhavipassako na labhati,",
  "atk-s0401a2:35_7": "yāva dullabhañca vatidaṁ arahatta”nti vatvā teneva niyāmena ṭhānacaṅkamabahulo hutvā tiṁsa vassāni samaṇadhammaṁ",
  "atk-s0401a2:35_8": "katvā mahāpavāraṇāya majjhe ṭhitaṁ puṇṇacandaṁ disvā “kiṁ nu kho candamaṇḍalaṁ visuddhaṁ,",
  "atk-s0401a2:35_9": "udāhu mayhaṁ sīla”nti cintento “candamaṇḍale sasalakkhaṇaṁ paññāyati,",
  "atk-s0401a2:35_10": "mayhaṁ pana upasampadato paṭṭhāya yāvajjadivasā sīlasmiṁ kāḷakaṁ vā tilako vā natthī”ti āvajjetvā sañjātapītisomanasso",
  "atk-s0401a2:35_11": "paripakkañāṇattā pītiṁ vikkhambhetvā saha paṭisambhidāhi arahattaṁ pāpuṇi.",
  "atk-s0401a2:35_12": "Evarūpassa dhutaṅgavasena vikkhambhito kileso tathā vikkhambhitova hoti.",
  "atk-s0401a2:36_0": "Ekaccassa vuttanayeneva paṭhamajjhānādisamāpajjanabahulatāya kileso okāsaṁ na labhati,",
  "atk-s0401a2:36_1": "samāpattivasena vikkhambhitova hoti.",
  "atk-s0401a2:36_2": "So taṁ tathā vikkhambhitameva katvā vivaṭṭetvā arahattaṁ gaṇhāti mahātissatthero viya.",
  "atk-s0401a2:36_3": "Thero kira avassikakālato paṭṭhāya aṭṭhasamāpattilābhī.",
  "atk-s0401a2:36_4": "So samāpattivikkhambhitānaṁ kilesānaṁ asamudācārena uggahaparipucchāvaseneva ariyamaggasāmantaṁ katheti,",
  "atk-s0401a2:36_5": "saṭṭhivassakālepi attano puthujjanabhāvaṁ na jānāti.",
  "atk-s0401a2:36_6": "Athekadivasaṁ mahāgāme tissamahāvihārato bhikkhusaṅgho talaṅgaravāsidhammadinnattherassa sāsanaṁ pesesi",
  "atk-s0401a2:36_7": "“thero āgantvā amhākaṁ dhammakathaṁ kathetū”ti.",
  "atk-s0401a2:36_8": "Thero adhivāsetvā “mama santike mahallakataro bhikkhu natthi,",
  "atk-s0401a2:36_9": "mahātissatthero kho pana me kammaṭṭhānācariyo,",
  "atk-s0401a2:36_10": "taṁ saṅghattheraṁ katvā gamissāmī”ti cintento bhikkhusaṅghaparivuto therassa vihāraṁ gantvā divāṭṭhāne therassa vattaṁ dassetvā ekamantaṁ nisīdi.",
  "atk-s0401a2:37_0": "Thero āha – “kiṁ,",
  "atk-s0401a2:37_1": "dhammadinna,",
  "atk-s0401a2:37_2": "cirassaṁ āgatosī”ti? “Āma, bhante,",
  "atk-s0401a2:37_3": "tissamahāvihārato me bhikkhusaṅgho sāsanaṁ pesesi,",
  "atk-s0401a2:37_4": "ahaṁ ekako na gamissāmi,",
  "atk-s0401a2:37_5": "tumhehi pana saddhiṁ gantukāmo hutvā āgatomhī”ti sāraṇīyakathaṁ kathentova papañcetvā “kadā, bhante,",
  "atk-s0401a2:37_6": "tumhehi ayaṁ dhammo adhigato”ti pucchi.",
  "atk-s0401a2:37_7": "Saṭṭhimattāni,",
  "atk-s0401a2:37_8": "āvuso dhammadinna,",
  "atk-s0401a2:37_9": "vassāni hontīti.",
  "atk-s0401a2:37_10": "Samāpattiṁ pana, bhante,",
  "atk-s0401a2:37_11": "vaḷañjethāti. Āma, āvusoti.",
  "atk-s0401a2:37_12": "Ekaṁ pokkharaṇiṁ māpetuṁ sakkuṇeyyātha, bhanteti? “Na, āvuso,",
  "atk-s0401a2:37_13": "etaṁ bhāriya”nti vatvā sammukhaṭṭhāne pokkharaṇiṁ māpesi. “Ettha, bhante,",
  "atk-s0401a2:37_14": "ekaṁ padumagacchaṁ māpethā”ti ca vutto tampi māpesi.",
  "atk-s0401a2:37_15": "Idānettha mahantaṁ pupphaṁ dassethāti.",
  "atk-s0401a2:37_16": "Thero tampi dassesi.",
  "atk-s0401a2:37_17": "Ettha soḷasavassuddesikaṁ itthirūpaṁ dassethāti.",
  "atk-s0401a2:37_18": "Thero soḷasavassuddesikaṁ itthirūpaṁ dassesi.",
  "atk-s0401a2:37_19": "Tato naṁ āha – “idaṁ, bhante,",
  "atk-s0401a2:37_20": "punappunaṁ subhato manasi karothā”ti.",
  "atk-s0401a2:37_21": "Thero attanāva māpitaṁ itthirūpaṁ olokento lobhaṁ uppādesi.",
  "atk-s0401a2:37_22": "Tadā attano puthujjanabhāvaṁ ñatvā “avassayo me sappurisa hohī”ti antevāsikassa santike ukkuṭikaṁ nisīdi.",
  "atk-s0401a2:37_23": "“Etadatthamevāhaṁ, bhante,",
  "atk-s0401a2:37_24": "āgato”ti therassa asubhavasena sallahukaṁ katvā kammaṭṭhānaṁ kathetvā therassa okāsaṁ kātuṁ bahi nikkhanto.",
  "atk-s0401a2:37_25": "Suparimadditasaṅkhāro thero tasmiṁ divāṭṭhānato nikkhantamatteyeva saha paṭisambhidāhi arahattaṁ pāpuṇi.",
  "atk-s0401a2:37_26": "Atha naṁ saṅghattheraṁ katvā dhammadinnatthero tissamahāvihāraṁ gantvā saṅghassa dhammakathaṁ kathesi.",
  "atk-s0401a2:37_27": "Evarūpassa samāpattivasena vikkhambhito kileso tathā vikkhambhitova hoti.",
  "atk-s0401a2:38_0": "Ekaccassa pana vuttanayeneva vipassanāya kammaṁ karontassa kileso okāsaṁ na labhati,",
  "atk-s0401a2:38_1": "vipassanāvasena vikkhambhitova hoti.",
  "atk-s0401a2:38_2": "So taṁ tathā vikkhambhitameva katvā vivaṭṭetvā arahattaṁ gaṇhāti,",
  "atk-s0401a2:38_3": "buddhakāle saṭṭhimattā āraddhavipassakā bhikkhū viya.",
  "atk-s0401a2:38_4": "Te kira satthu santike kammaṭṭhānaṁ gahetvā vivittaṁ araññaṁ pavisitvā vipassanāya kammaṁ karontā kilesānaṁ",
  "atk-s0401a2:38_5": "asamudācāravasena “paṭividdhamaggaphalā maya”nti saññāya maggaphalatthāya vāyāmaṁ akatvā “amhehi paṭividdhadhammaṁ",
  "atk-s0401a2:38_6": "dasabalassa ārocessāmā”ti satthu santikaṁ āgacchanti.",
  "atk-s0401a2:39_0": "Satthā tesaṁ pure āgamanatova ānandattheraṁ āha – “ānanda,",
  "atk-s0401a2:39_1": "padhānakammikā bhikkhū ajja maṁ passituṁ āgamissanti,",
  "atk-s0401a2:39_2": "tesaṁ mama dassanāya okāsaṁ akatvā ‘āmakasusānaṁ gantvā allaasubhabhāvanaṁ karothā’ti pahiṇeyyāsī”ti.",
  "atk-s0401a2:39_3": "Thero tesaṁ āgatānaṁ satthārā kathitasāsanaṁ ārocesi.",
  "atk-s0401a2:39_4": "Te “tathāgato ajānitvā na kathessati,",
  "atk-s0401a2:39_5": "addhā ettha kāraṇaṁ bhavissatī”ti āmakasusānaṁ gantvā allaasubhaṁ olokentā lobhaṁ uppādetvā “idaṁ nūna",
  "atk-s0401a2:39_6": "sammāsambuddhena diṭṭhaṁ bhavissatī”ti jātasaṁvegā laddhamaggaṁ kammaṭṭhānaṁ ādito paṭṭhāya ārabhiṁsu.",
  "atk-s0401a2:39_7": "Satthā tesaṁ vipassanāya āraddhabhāvaṁ ñatvā gandhakuṭiyaṁ nisinnova imaṁ obhāsagāthamāha –",
  "atk-s0401a2:40_0": "“Yānimāni apattāni, alābūneva sārade;",
  "atk-s0401a2:41_0": "Kāpotakāni aṭṭhīni, tāni disvāna kā ratī”ti. ;",
  "atk-s0401a2:42_0": "Gāthāpariyosāne arahattaphale patiṭṭhahiṁsu.",
  "atk-s0401a2:42_1": "Evarūpānaṁ vipassanāvasena vikkhambhitā kilesā tathā vikkhambhitāva honti.",
  "atk-s0401a2:43_0": "Ekaccassa vuttanayeneva navakammaṁ karontassa kileso okāsaṁ na labhati,",
  "atk-s0401a2:43_1": "navakammavasena vikkhambhitova hoti.",
  "atk-s0401a2:43_2": "So taṁ tathā vikkhambhitameva katvā vivaṭṭetvā arahattaṁ gaṇhāti cittalapabbate tissatthero viya.",
  "atk-s0401a2:43_3": "Tassa kira aṭṭhavassikakāle anabhirati uppajji,",
  "atk-s0401a2:43_4": "so taṁ vinodetuṁ asakkonto attano cīvaraṁ dhovitvā rajitvā pattaṁ pacitvā kese ohāretvā upajjhāyaṁ vanditvā aṭṭhāsi.",
  "atk-s0401a2:43_5": "Atha naṁ thero āha – “kiṁ,",
  "atk-s0401a2:43_6": "āvuso mahātissa,",
  "atk-s0401a2:43_7": "atuṭṭhassa viya te ākāro”ti? Āma, bhante,",
  "atk-s0401a2:43_8": "anabhirati me uppannā,",
  "atk-s0401a2:43_9": "taṁ vinodetuṁ na sakkomīti.",
  "atk-s0401a2:43_10": "Thero tassāsayaṁ olokento arahattassa upanissayaṁ disvā anukampāvasena āha –",
  "atk-s0401a2:43_11": "“āvuso tissa,",
  "atk-s0401a2:43_12": "mayaṁ mahallakā,",
  "atk-s0401a2:43_13": "ekaṁ no vasanaṭṭhānaṁ karohī”ti.",
  "atk-s0401a2:43_14": "Dutiyakathaṁ akathitapubbo bhikkhu “sādhu,",
  "atk-s0401a2:43_15": "bhante”ti sampaṭicchi.",
  "atk-s0401a2:44_0": "Atha naṁ thero āha – “āvuso,",
  "atk-s0401a2:44_1": "navakammaṁ karonto uddesamaggañca mā vissajji,",
  "atk-s0401a2:44_2": "kammaṭṭhānañca manasi karohi,",
  "atk-s0401a2:44_3": "kālena ca kālaṁ kasiṇaparikammaṁ karohī”ti.",
  "atk-s0401a2:44_4": "“Evaṁ karissāmi,",
  "atk-s0401a2:44_5": "bhante”ti theraṁ vanditvā tathārūpaṁ sappāyaṭṭhānaṁ oloketvā “ettha kātuṁ sakkā”ti dārūhi pūretvā jhāpetvā",
  "atk-s0401a2:44_6": "sodhetvā iṭṭhakāhi parikkhipitvā dvāravātapānādīni yojetvā saddhiṁ caṅkamanabhūmibhittiparikammādīhi",
  "atk-s0401a2:44_7": "leṇaṁ niṭṭhāpetvā mañcapīṭhaṁ santharitvā therassa santikaṁ gantvā vanditvā, “bhante,",
  "atk-s0401a2:44_8": "niṭṭhitaṁ leṇe parikammaṁ,",
  "atk-s0401a2:44_9": "vasathā”ti āha. Āvuso,",
  "atk-s0401a2:44_10": "dukkhena tayā etaṁ kammaṁ kataṁ,",
  "atk-s0401a2:44_11": "ajja ekadivasaṁ tvaññevettha vasāhīti.",
  "atk-s0401a2:44_12": "So “sādhu,",
  "atk-s0401a2:44_13": "bhante”ti vanditvā pāde dhovitvā leṇaṁ pavisitvā pallaṅkaṁ ābhujitvā nisinno attanā katakammaṁ āvajji.",
  "atk-s0401a2:44_14": "Tassa “manāpaṁ mayā upajjhāyassa kāyaveyyāvaccaṁ kata”nti cintentassa abbhantare pīti uppannā.",
  "atk-s0401a2:44_15": "So taṁ vikkhambhetvā vipassanaṁ paṭṭhapetvā aggaphalaṁ arahattaṁ pāpuṇi.",
  "atk-s0401a2:44_16": "Evarūpassa navakammavasena vikkhambhito kileso tathā vikkhambhitova hoti.",
  "atk-s0401a2:45_0": "Ekacco pana brahmalokato āgato suddhasatto hoti.",
  "atk-s0401a2:45_1": "Tassa anāsevanatāya kileso na samudācarati,",
  "atk-s0401a2:45_2": "bhavavasena vikkhambhito hoti.",
  "atk-s0401a2:45_3": "So taṁ tathā vikkhambhitameva katvā vivaṭṭetvā arahattaṁ gaṇhāti āyasmā mahākassapo viya.",
  "atk-s0401a2:45_4": "So hi āyasmā agāramajjhepi kāme aparibhuñjitvā mahāsampattiṁ pahāya pabbajitvā nikkhanto antarāmagge",
  "atk-s0401a2:45_5": "paccuggamanatthāya āgataṁ satthāraṁ disvā vanditvā tīhi ovādehi upasampadaṁ labhitvā aṭṭhame aruṇe saha",
  "atk-s0401a2:45_6": "paṭisambhidāhi arahattaṁ pāpuṇi.",
  "atk-s0401a2:45_7": "Evarūpassa bhavavasena vikkhambhito kileso tathā vikkhambhitova hoti.",
  "atk-s0401a2:46_0": "Yo pana ananubhūtapubbaṁ rūpādiārammaṇaṁ labhitvā tattheva vipassanaṁ paṭṭhapetvā vivaṭṭetvā arahattaṁ gaṇhāti,",
  "atk-s0401a2:46_1": "evarūpassa ananubhūtārammaṇavasena kāmacchando anuppannova nuppajjati nāma.",
  "atk-s0401a2:47_0": "Uppanno vā kāmacchando pahīyatīti ettha uppannoti jāto bhūto samudāgato.",
  "atk-s0401a2:47_1": "Pahīyatīti tadaṅgappahānaṁ,",
  "atk-s0401a2:47_2": "vikkhambhanappahānaṁ,",
  "atk-s0401a2:47_3": "samucchedappahānaṁ,",
  "atk-s0401a2:47_4": "paṭipassaddhippahānaṁ,",
  "atk-s0401a2:47_5": "nissaraṇappahānanti imehi pañcahi pahānehi pahīyati,",
  "atk-s0401a2:47_6": "na puna uppajjatīti attho.",
  "atk-s0401a2:47_7": "Tattha vipassanāya kilesā tadaṅgavasena pahīyantīti vipassanā tadaṅgappahānanti veditabbā.",
  "atk-s0401a2:47_8": "Samāpatti pana kilese vikkhambhetīti sā vikkhambhanappahānanti veditabbā.",
  "atk-s0401a2:47_9": "Maggo samucchindanto uppajjati,",
  "atk-s0401a2:47_10": "phalaṁ paṭippassambhayamānaṁ,",
  "atk-s0401a2:47_11": "nibbānaṁ sabbakilesehi nissaṭanti imāni tīṇi samucchedapaṭipassaddhinissaraṇappahānānīti vuccanti.",
  "atk-s0401a2:47_12": "Imehi lokiyalokuttarehi pañcahi pahānehi pahīyatīti attho.",
  "atk-s0401a2:48_0": "Asubhanimittanti dasasu asubhesu uppannaṁ sārammaṇaṁ paṭhamajjhānaṁ.",
  "atk-s0401a2:48_1": "Tenāhu porāṇā –",
  "atk-s0401a2:48_2": "“asubhampi asubhanimittaṁ,",
  "atk-s0401a2:48_3": "asubhārammaṇā dhammāpi asubhanimitta”nti.",
  "atk-s0401a2:48_4": "Yonisomanasikarototi.",
  "atk-s0401a2:48_5": "“Tattha katamo yonisomanasikāro?",
  "atk-s0401a2:48_6": "Anicce anicca”ntiādinā nayena vuttassa upāyamanasikārassa vasena manasikaroto.",
  "atk-s0401a2:48_7": "Anuppanno ceva kāmacchando nuppajjatīti asamudāgato na samudāgacchati.",
  "atk-s0401a2:48_8": "Uppanno ca kāmacchando pahīyatīti samudāgato ca kāmacchando pañcavidhena pahānena pahīyati.",
  "atk-s0401a2:49_0": "Apica cha dhammā kāmacchandassa pahānāya saṁvattanti –",
  "atk-s0401a2:49_1": "asubhanimittassa uggaho,",
  "atk-s0401a2:49_2": "asubhabhāvanānuyogo,",
  "atk-s0401a2:49_3": "indriyesu guttadvāratā,",
  "atk-s0401a2:49_4": "bhojane mattaññutā,",
  "atk-s0401a2:49_5": "kalyāṇamittatā sappāyakathāti.",
  "atk-s0401a2:49_6": "Dasavidhañhi asubhanimittaṁ uggaṇhantassāpi kāmacchando pahīyati,",
  "atk-s0401a2:49_7": "bhāventassāpi,",
  "atk-s0401a2:49_8": "indriyesu pihitadvārassāpi,",
  "atk-s0401a2:49_9": "catunnaṁ pañcannaṁ ālopānaṁ okāse sati udakaṁ pivitvā yāpanasīlatāya bhojane mattaññunopi.",
  "atk-s0401a2:49_10": "Tenetaṁ vuttaṁ –",
  "atk-s0401a2:50_0": "“Cattāro pañca ālope, abhutvā udakaṁ pive;",
  "atk-s0401a2:51_0": "Alaṁ phāsuvihārāya, pahitattassa bhikkhuno”ti. ;",
  "atk-s0401a2:52_0": "Asubhakammikatissattherasadise asubhabhāvanārate kalyāṇamitte sevantassāpi kāmacchando pahīyati,",
  "atk-s0401a2:52_1": "ṭhānanisajjādīsu dasaasubhanissitasappāyakathāyapi pahīyati.",
  "atk-s0401a2:52_2": "Tena vuttaṁ –",
  "atk-s0401a2:52_3": "“cha dhammā kāmacchandassa pahānāya saṁvattantī”ti.",
  "atk-s0401a2:53_0": "17.",
  "atk-s0401a2:53_1": "Sattame mettā cetovimuttīti sabbasattesu hitapharaṇakā mettā.",
  "atk-s0401a2:53_2": "Yasmā pana taṁsampayuttacittaṁ nīvaraṇādīhi paccanīkadhammehi vimuccati,",
  "atk-s0401a2:53_3": "tasmā sā “cetovimuttī”ti vuccati.",
  "atk-s0401a2:53_4": "Visesato vā sabbabyāpādapariyuṭṭhānena vimuttattā sā cetovimuttīti veditabbā.",
  "atk-s0401a2:53_5": "Tattha “mettā”ti ettāvatā pubbabhāgopi vaṭṭati,",
  "atk-s0401a2:53_6": "“cetovimuttī”ti vuttattā pana idha tikacatukkajjhānavasena appanāva adhippetā.",
  "atk-s0401a2:53_7": "Yonisomanasikarototi taṁ mettaṁ cetovimuttiṁ vuttalakkhaṇena upāyamanasikārena manasikarontassa.",
  "atk-s0401a2:54_0": "Apica cha dhammā byāpādassa pahānāya saṁvattanti –",
  "atk-s0401a2:54_1": "mettānimittassa uggaho,",
  "atk-s0401a2:54_2": "mettābhāvanānuyogo,",
  "atk-s0401a2:54_3": "kammassakatāpaccavekkhaṇā,",
  "atk-s0401a2:54_4": "paṭisaṅkhānabahulatā,",
  "atk-s0401a2:54_5": "kalyāṇamittatā,",
  "atk-s0401a2:54_6": "sappāyakathāti.",
  "atk-s0401a2:54_7": "Odissakaanodissakadisāpharaṇānañhi aññataravasena mettaṁ uggaṇhantassāpi byāpādo pahīyati,",
  "atk-s0401a2:54_8": "odhiso anodhiso disāpharaṇavasena mettaṁ bhāventassāpi.",
  "atk-s0401a2:54_9": "“Tvaṁ etassa kuddho kiṁ karissasi,",
  "atk-s0401a2:54_10": "kimassa sīlādīni nāsetuṁ sakkhissasi,",
  "atk-s0401a2:54_11": "nanu tvaṁ attano kammena āgantvā attano kammeneva gamissasi?",
  "atk-s0401a2:54_12": "Parassa kujjhanaṁ nāma vītaccitaṅgāratattaayasalākagūthādīni gahetvā paraṁ paharitukāmatāsadisaṁ hoti.",
  "atk-s0401a2:54_13": "Esopi tava kuddho kiṁ karissati,",
  "atk-s0401a2:54_14": "kiṁ te sīlādīni nāsetuṁ sakkhissati?",
  "atk-s0401a2:54_15": "Esa attano kammena āgantvā attano kammeneva gamissati,",
  "atk-s0401a2:54_16": "appaṭicchitapaheṇakaṁ viya paṭivātaṁ khittarajomuṭṭhi viya ca etassevesa kodho matthake patissatī”ti",
  "atk-s0401a2:54_17": "evaṁ attano ca parassa ca kammassakataṁ paccavekkhatopi,",
  "atk-s0401a2:54_18": "ubhayakammassakataṁ paccavekkhitvā paṭisaṅkhāne ṭhitassāpi,",
  "atk-s0401a2:54_19": "assaguttattherasadise mettābhāvanārate kalyāṇamitte sevantassāpi byāpādo pahīyati,",
  "atk-s0401a2:54_20": "ṭhānanisajjādīsu mettānissitasappāyakathāyapi pahīyati.",
  "atk-s0401a2:54_21": "Tena vuttaṁ –",
  "atk-s0401a2:54_22": "“cha dhammā byāpādassa pahānāya saṁvattantī”ti.",
  "atk-s0401a2:54_23": "Sesamidha ito paresu ca vuttanayeneva veditabbaṁ,",
  "atk-s0401a2:54_24": "visesamattameva pana vakkhāmāti.",
  "atk-s0401a2:55_0": "18.",
  "atk-s0401a2:55_1": "Aṭṭhame ārambhadhātūādīsu ārambhadhātu nāma paṭhamārambhavīriyaṁ.",
  "atk-s0401a2:55_2": "Nikkamadhātu nāma kosajjato nikkhantattā tato balavataraṁ.",
  "atk-s0401a2:55_3": "Parakkamadhātu nāma paraṁ paraṁ ṭhānaṁ akkamanato tatopi balavataraṁ.",
  "atk-s0401a2:55_4": "Aṭṭhakathāyaṁ pana “ārambho cetaso kāmānaṁ panūdanāya,",
  "atk-s0401a2:55_5": "nikkamo cetaso palighugghāṭanāya,",
  "atk-s0401a2:55_6": "parakkamo cetaso bandhanacchedanāyā”ti vatvā “tīhi petehi adhimattavīriyameva kathita”nti vuttaṁ.",
  "atk-s0401a2:56_0": "Āraddhavīriyassāti paripuṇṇavīriyassa ceva paggahitavīriyassa ca.",
  "atk-s0401a2:56_1": "Tattha catudosāpagataṁ vīriyaṁ āraddhanti veditabbaṁ.",
  "atk-s0401a2:56_2": "Na ca atilīnaṁ hoti,",
  "atk-s0401a2:56_3": "na ca atipaggahitaṁ,",
  "atk-s0401a2:56_4": "na ca ajjhattaṁ saṁkhittaṁ,",
  "atk-s0401a2:56_5": "na ca bahiddhā vikkhittaṁ.",
  "atk-s0401a2:56_6": "Tadetaṁ duvidhaṁ hoti – kāyikaṁ,",
  "atk-s0401a2:56_7": "cetasikañca.",
  "atk-s0401a2:56_8": "Tattha “idha bhikkhu divasaṁ caṅkamena nisajjāya āvaraṇīyehi dhammehi cittaṁ parisodhetī”ti evaṁ rattidivasassa",
  "atk-s0401a2:56_9": "pañca koṭṭhāse kāyena ghaṭentassa vāyamantassa kāyikavīriyaṁ veditabbaṁ.",
  "atk-s0401a2:56_10": "“Na tāvāhaṁ ito leṇā nikkhamissāmi,",
  "atk-s0401a2:56_11": "yāva me na anupādāya āsavehi cittaṁ vimuccatī”ti evaṁ okāsaparicchedena vā,",
  "atk-s0401a2:56_12": "“na tāvāhaṁ imaṁ pallaṅkaṁ bhindissāmī”ti evaṁ nisajjādiparicchedena vā mānasaṁ bandhitvā ghaṭentassa vāyamantassa cetasikavīriyaṁ veditabbaṁ.",
  "atk-s0401a2:56_13": "Tadubhayampi idha vaṭṭati.",
  "atk-s0401a2:56_14": "Duvidhenāpi hi iminā vīriyena āraddhavīriyassa anuppannañceva thinamiddhaṁ nuppajjati,",
  "atk-s0401a2:56_15": "uppannañca thinamiddhaṁ pahīyati milakkhatissattherassa viya,",
  "atk-s0401a2:56_16": "gāmantapabbhāravāsimahāsīvattherassa viya,",
  "atk-s0401a2:56_17": "pītimallakattherassa viya,",
  "atk-s0401a2:56_18": "kuṭumbiyaputtatissattherassa viya ca.",
  "atk-s0401a2:56_19": "Etesu hi purimā tayo aññe ca evarūpā kāyikavīriyena āraddhavīriyā,",
  "atk-s0401a2:56_20": "kuṭumbiyaputtatissatthero aññe ca evarūpā cetasikavīriyena āraddhavīriyā,",
  "atk-s0401a2:56_21": "uccāvālukavāsī mahānāgatthero pana dvīhipi vīriyehi āraddhavīriyova.",
  "atk-s0401a2:56_22": "Thero kira ekaṁ sattāhaṁ caṅkamati,",
  "atk-s0401a2:56_23": "ekaṁ tiṭṭhati,",
  "atk-s0401a2:56_24": "ekaṁ nisīdati,",
  "atk-s0401a2:56_25": "ekaṁ nipajjati.",
  "atk-s0401a2:56_26": "Mahātherassa ekairiyāpathopi asappāyo nāma natthi,",
  "atk-s0401a2:56_27": "catutthe sattāhe vipassanaṁ vaḍḍhetvā arahatte patiṭṭhāsi.",
  "atk-s0401a2:57_0": "Apica cha dhammā thinamiddhassa pahānāya saṁvattanti –",
  "atk-s0401a2:57_1": "atibhojane nimittaggāho,",
  "atk-s0401a2:57_2": "iriyāpathasamparivattanatā,",
  "atk-s0401a2:57_3": "ālokasaññāmanasikāro,",
  "atk-s0401a2:57_4": "abbhokāsavāso,",
  "atk-s0401a2:57_5": "kalyāṇamittatā,",
  "atk-s0401a2:57_6": "sappāyakathāti.",
  "atk-s0401a2:57_7": "Āharahatthaka-",
  "atk-s0401a2:57_8": "bhuttavamitaka-",
  "atk-s0401a2:57_9": "tatravaṭṭaka-",
  "atk-s0401a2:57_10": "alaṁsāṭaka-",
  "atk-s0401a2:57_11": "kākamāsaka-",
  "atk-s0401a2:57_12": "brāhmaṇādayo viya bhojanaṁ bhuñjitvā rattiṭṭhānadivāṭṭhāne nisinnassa hi samaṇadhammaṁ karoto thinamiddhaṁ mahāhatthī viya ottharantaṁ āgacchati,",
  "atk-s0401a2:57_13": "catupañcaālopaokāsaṁ pana ṭhapetvā pānīyaṁ pivitvā yāpanasīlassa bhikkhuno taṁ na hotīti evaṁ atibhojane nimittaṁ gaṇhantassāpi thinamiddhaṁ pahīyati.",
  "atk-s0401a2:57_14": "Yasmiṁ iriyāpathe thinamiddhaṁ okkamati,",
  "atk-s0401a2:57_15": "tato aññaṁ parivattentassāpi,",
  "atk-s0401a2:57_16": "rattiṁ candālokadīpālokaukkāloke divā sūriyālokaṁ manasikarontassāpi,",
  "atk-s0401a2:57_17": "abbhokāse vasantassāpi,",
  "atk-s0401a2:57_18": "mahākassapattherasadise pahīnathinamiddhe kalyāṇamitte sevantassāpi thinamiddhaṁ pahīyati,",
  "atk-s0401a2:57_19": "ṭhānanisajjādīsu dhutaṅganissitasappāyakathāyapi pahīyati.",
  "atk-s0401a2:57_20": "Tena vuttaṁ –",
  "atk-s0401a2:57_21": "“cha dhammā thinamiddhassa pahānāya saṁvattantī”ti.",
  "atk-s0401a2:58_0": "19. Navame vūpasantacittassāti jhānena vā vipassanāya vā vūpasamitacittassa.",
  "atk-s0401a2:59_0": "Apica cha dhammā uddhaccakukkuccassa pahānāya saṁvattanti –",
  "atk-s0401a2:59_1": "bahussutatā,",
  "atk-s0401a2:59_2": "paripucchakatā,",
  "atk-s0401a2:59_3": "vinaye pakataññutā,",
  "atk-s0401a2:59_4": "vuddhasevitā,",
  "atk-s0401a2:59_5": "kalyāṇamittatā,",
  "atk-s0401a2:59_6": "sappāyakathāti.",
  "atk-s0401a2:59_7": "Bāhusaccenāpi hi ekaṁ vā dve vā tayo vā cattāro vā pañca vā nikāye pāḷivasena ca atthavasena ca uggaṇhantassāpi uddhaccakukkuccaṁ pahīyati,",
  "atk-s0401a2:59_8": "kappiyākappiyaparipucchābahulassāpi,",
  "atk-s0401a2:59_9": "vinayapaññattiyaṁ ciṇṇavasībhāvatāya pakataññunopi,",
  "atk-s0401a2:59_10": "vuḍḍhe mahallakatthere upasaṅkamantassāpi,",
  "atk-s0401a2:59_11": "upālittherasadise vinayadhare kalyāṇamitte sevantassāpi uddhaccakukkuccaṁ pahīyati,",
  "atk-s0401a2:59_12": "ṭhānanisajjādīsu kappiyākappiyanissitasappāyakathāyapi pahīyati.",
  "atk-s0401a2:59_13": "Tena vuttaṁ –",
  "atk-s0401a2:59_14": "“cha dhammā uddhaccakukkuccassa pahānāya saṁvattantī”ti.",
  "atk-s0401a2:60_0": "20. Dasame yoniso, bhikkhave, manasikarototi vuttanayeneva upāyato manasikarontassa.",
  "atk-s0401a2:61_0": "Apica cha dhammā vicikicchāya pahānāya saṁvattanti –",
  "atk-s0401a2:61_1": "bahussutatā,",
  "atk-s0401a2:61_2": "paripucchakatā,",
  "atk-s0401a2:61_3": "vinaye pakataññutā,",
  "atk-s0401a2:61_4": "adhimokkhabahulatā,",
  "atk-s0401a2:61_5": "kalyāṇamittatā,",
  "atk-s0401a2:61_6": "sappāyakathāti.",
  "atk-s0401a2:61_7": "Bahusaccenāpi hi ekaṁ vā…pe…",
  "atk-s0401a2:61_8": "pañca vā nikāye pāḷivasena ca atthavasena ca uggaṇhantassāpi vicikicchā pahīyati,",
  "atk-s0401a2:61_9": "tīṇi ratanāni ārabbha paripucchābahulassāpi,",
  "atk-s0401a2:61_10": "vinaye ciṇṇavasībhāvassāpi,",
  "atk-s0401a2:61_11": "tīsu ratanesu okappaniyasaddhāsaṅkhātaadhimokkhabahulassāpi,",
  "atk-s0401a2:61_12": "saddhādhimutte vakkalittherasadise kalyāṇamitte sevantassāpi vicikicchā pahīyati,",
  "atk-s0401a2:61_13": "ṭhānanisajjādīsu tiṇṇaṁ ratanānaṁ guṇanissitasappāyakathāyapi pahīyati.",
  "atk-s0401a2:61_14": "Tena vuttaṁ –",
  "atk-s0401a2:61_15": "“cha dhammā vicikicchāya pahānāya saṁvattantī”ti.",
  "atk-s0401a2:61_16": "Imasmiṁ nīvaraṇappahānavagge vaṭṭavivaṭṭaṁ kathitanti.",
  "atk-s0401a2:62_0": "Nīvaraṇappahānavaggavaṇṇanā."
}