{
  "tika-abh08t29:0_0": "5. Pañcamo paricchedo",
  "tika-abh08t29:1_0": "Bhūmipuggalacittuppattiniddesavaṇṇanā",
  "tika-abh08t29:2_0": "182- 8.",
  "tika-abh08t29:2_1": "Buddhiyā vuddhiṁ viruḷhiṁ karotīti buddhivuddhikaraṁ.",
  "tika-abh08t29:2_2": "Yassa yassa nayassa kathanaṁ paṭiññātaṁ,",
  "tika-abh08t29:2_3": "taṁ taṁ dassento āha “cittānaṁ bhūmīsuppatti”nti.",
  "tika-abh08t29:2_4": "Taṁ vatvā bhūmīnaṁ ādhāravasena pasaṅgāgataṁ gatibhedaṁ,",
  "tika-abh08t29:2_5": "bhavabhedañca dassetuṁ “devā cevā”tiādi vuttaṁ.",
  "tika-abh08t29:2_6": "“Catassopāyabhūmiyo”ti vatvā asuragatiyā petagatiyaṁyeva saṅgahitattā “gatiyo pañcā”ti vuttanti vadanti.",
  "tika-abh08t29:2_7": "Mayaṁ pana “tissovāpāyabhūmiyo”ti pāṭhena bhavitabbanti maññāma.",
  "tika-abh08t29:2_8": "Na hi esa anākulavacano ācariyo īdisaṁ pubbāparaviruddhaṁ viya sammohajanakaṁ vacanaṁ bhāsati.",
  "tika-abh08t29:2_9": "Pāḷiyampi hi –",
  "tika-abh08t29:3_0": "“Pañca kho imā, sāriputta, gatiyo. Katamā pañca? Nirayo tiracchānayoni pettivisayo manussā devā”ti –",
  "tika-abh08t29:4_0": "Evaṁ tiṇṇameva apāyānaṁ vasena vuttaṁ.",
  "tika-abh08t29:4_1": "Kāmarūpārūpavasena tayo bhavā.",
  "tika-abh08t29:4_2": "Tatthāti tesu tīsu bhavesu.",
  "tika-abh08t29:4_3": "Tiṁsevāti catasso apāyabhūmiyo,",
  "tika-abh08t29:4_4": "sattavidhā kāmasugatibhūmi,",
  "tika-abh08t29:4_5": "soḷasa rūpībrahmalokā,",
  "tika-abh08t29:4_6": "catasso arūpabhūmiyoti ekatiṁsabhūmīnamantare cittappavattiadhikārattā asaññabhūmiṁ apanetvā avasesā tiṁseva bhūmiyoti attho.",
  "tika-abh08t29:4_7": "Tāsu tiṁseva puggalāti tāsu bhūmīsu uppannā puggalā bhūmigaṇanavasena tiṁseva honti.",
  "tika-abh08t29:4_8": "Bhūmivasena tiṁsavidhāpi pana paṭisandhicittagaṇanāya ekūnavīsati hontīti dassento āha “bhūmīsvetāsū”tiādi.",
  "tika-abh08t29:5_0": "Paṭisandhikacittānanti dasa kāmāvacarapaṭisandhicittāni,",
  "tika-abh08t29:5_1": "pañca rūpāvacarapaṭisandhicittāni,",
  "tika-abh08t29:5_2": "cattāri arūpāvacarapaṭisandhicittānīti imesaṁ ekūnavīsatipaṭisandhicittānaṁ vasena.",
  "tika-abh08t29:5_3": "Asaññīnamacittakāti asaññasattānaṁ acittakā paṭisandhi.",
  "tika-abh08t29:5_4": "Vuttañhetaṁ –",
  "tika-abh08t29:6_0": "“Asaññasattā devā ahetukā anāhārakā aphassakā avedanakā asaññakā acetanakā acittakā pātubhavantī”ti.",
  "tika-abh08t29:7_0": "Yadi paṭisandhivasena vīsati puggalā,",
  "tika-abh08t29:7_1": "kathaṁ bhūmivasena tiṁsāti vuttā.",
  "tika-abh08t29:7_2": "Ekatiṁsāti hi vattabbanti āha “idhā”tiādi.",
  "tika-abh08t29:8_0": "Na vijjati hetu imesanti ahetū, duve,",
  "tika-abh08t29:8_1": "tīṇi ca hetū imesanti dvitihetū,",
  "tika-abh08t29:8_2": "paṭisandhivasena ahetukā, duhetukā,",
  "tika-abh08t29:8_3": "tihetukā cāti attho.",
  "tika-abh08t29:8_4": "Tattha ahetukā āpāyikā ca,",
  "tika-abh08t29:8_5": "ekacce bhūmadevā,",
  "tika-abh08t29:8_6": "manussesu jaccandhajaccabadhirajaccummattakanapuṁsakaubhatobyañjanakādayo ca.",
  "tika-abh08t29:8_7": "Vuttāvasesā kāmasugativāsinova duhetukā.",
  "tika-abh08t29:8_8": "Tihetukā pana kāmasugativāsinova.",
  "tika-abh08t29:8_9": "Ariyā pana aṭṭhāti catunnaṁ ariyamaggasamaṅgīnaṁ,",
  "tika-abh08t29:8_10": "catunnañca ariyaphalasamaṅgīnaṁ vasena aṭṭha ariyapuggalā.",
  "tika-abh08t29:8_11": "Nanu ca ariyāpi tihetukāyevāti? Saccaṁ,",
  "tika-abh08t29:8_12": "cittuppādaṁ pana patvā tesaṁ visesasabbhāvato visuṁyeva uddhaṭāti daṭṭhabbaṁ.",
  "tika-abh08t29:9_0": "189-",
  "tika-abh08t29:9_1": "92.“Bhūmīsuppattiṁ bhaṇato me nibodhathā”ti sutvā codako “tiṁsabhūmīsū”tiādinā sabbesaṁ bhūmīnaṁ sādhāraṇacittāni pucchati,",
  "tika-abh08t29:9_2": "itaro “cuddasevā”ti vissajjeti.",
  "tika-abh08t29:9_3": "Tattha aṭṭha parittakusalāni,",
  "tika-abh08t29:9_4": "cattāri diṭṭhivippayuttāni,",
  "tika-abh08t29:9_5": "uddhaccasahagataṁ,",
  "tika-abh08t29:9_6": "manodvārāvajjanañcāti cuddaseva,",
  "tika-abh08t29:9_7": "na ūnāni nādhikāni,",
  "tika-abh08t29:9_8": "sabbāsu tiṁsabhūmīsu honti,",
  "tika-abh08t29:9_9": "sabbabhūmīnaṁ sādhāraṇānīti attho.",
  "tika-abh08t29:10_0": "Sadā…pe…",
  "tika-abh08t29:10_1": "siyunti dve dosamūlāni,",
  "tika-abh08t29:10_2": "kusalavipākacakkhusotaviññāṇasampaṭicchanasantīraṇadvayavajjitāni aṭṭhārasa kāmāvacaravipākacittānīti vīsati cittāni sadā kāmeyeva bhave siyuṁ,",
  "tika-abh08t29:10_3": "na kadāci aññattha uppajjantīti attho.",
  "tika-abh08t29:10_4": "Nanu ca brahmūnampi akusalavipākāni uppajjantīti?",
  "tika-abh08t29:10_5": "Saccaṁ uppajjanti,",
  "tika-abh08t29:10_6": "tāni kāmabhave aniṭṭharūpādayo ārabbha uppajjanti brahmaloke tesaṁ abhāvatoti kāmabhaveyeva niyamitāni.",
  "tika-abh08t29:10_7": "Rūpāvacaravipākacittāni pañca rūpāvacarabhaveyeva siyuṁ,",
  "tika-abh08t29:10_8": "cattāro ca arūpāvacaravipākā arūpīsūti āha “pañca rūpabhave”tiādi.",
  "tika-abh08t29:11_0": "Kāma…pe…",
  "tika-abh08t29:11_1": "bhavantīti rūpāvacarakusalakiriyacittāni ceva kusalavipākāni ca cakkhusotaviññāṇasampaṭicchanasantīraṇāni",
  "tika-abh08t29:11_2": "voṭṭhabbanavajjāni ca dve ahetukakiriyacittāni paṭhamamaggaviññāṇanti aṭṭhārasa cittāni kāmarūpabhaveyeva bhavanti,",
  "tika-abh08t29:11_3": "na arūpabhave.",
  "tika-abh08t29:11_4": "Tattha hi sabbaso rūpasaññānaṁ samatikkantattā rūpāvacarakusalakiriyā nuppajjanti.",
  "tika-abh08t29:11_5": "Cakkhuviññāṇādīni vatthudvāravirahato,",
  "tika-abh08t29:11_6": "hasituppādo ekantavatthunissayattā,",
  "tika-abh08t29:11_7": "sotāpattimaggo paratoghosapaccayāyeva nibbattanato na uppajjati.",
  "tika-abh08t29:11_8": "Dvecattālīsāti aṭṭha parittakusalāni,",
  "tika-abh08t29:11_9": "cattāri arūpakusalāni,",
  "tika-abh08t29:11_10": "paṭhamamaggavajjāni satta lokuttaracittāni,",
  "tika-abh08t29:11_11": "paṭighadvayavajjitāni ca dasa akusalacittāni,",
  "tika-abh08t29:11_12": "pubbe vuttaahetukakiriyādvayavajjitāni nava kāmāvacarakiriyacittāni,",
  "tika-abh08t29:11_13": "cattāri arūpāvacarakiriyacittānīti evaṁ dvecattālīsa cittāni tīsu bhavesu honti.",
  "tika-abh08t29:12_0": "193- 204.",
  "tika-abh08t29:12_1": "Evaṁ bhavavasena cittuppattiṁ dassetvā idāni kālavasena dassento āha “ṭhapetvā panā”tiādi.",
  "tika-abh08t29:12_2": "Sabbāsanti niddhāraṇatthe sāmivacanaṁ.",
  "tika-abh08t29:12_3": "Aṭṭha mahākiriyā,",
  "tika-abh08t29:12_4": "arahattamaggaphalacittāni,",
  "tika-abh08t29:12_5": "anāgāmiphalaṁ,",
  "tika-abh08t29:12_6": "nevasaññānāsaññāyatanakusalakiriyāti teraseva cittāni apāyarahitāsu chabbīsabhūmīsu honti apāyesu vipākāvaraṇasabbhāve etesaṁ anuppajjanato.",
  "tika-abh08t29:12_7": "Aparāni cha cittānīti sambandho.",
  "tika-abh08t29:12_8": "Tāni pana rūpabhavasādhāraṇānaṁ pañcaparittavipākānaṁ,",
  "tika-abh08t29:12_9": "kiriyamanodhātuyā ca vasena veditabbāni.",
  "tika-abh08t29:13_0": "Pañca cittānīti diṭṭhisampayuttavicikicchāvasena pañca cittāni.",
  "tika-abh08t29:13_1": "Tāni hi pañcasu suddhāvāsabhūmīsu na labbhanti.",
  "tika-abh08t29:13_2": "Tattha anāgāmikhīṇāsavānameva adhivutthattā,",
  "tika-abh08t29:13_3": "tesañca paṭhamamaggeneva imesaṁ pañcannaṁ viññāṇānaṁ anuppādadhammataṁ āpāditattā.",
  "tika-abh08t29:14_0": "Aparāni duveti tatiyāruppakusalakiriyacittāni.",
  "tika-abh08t29:14_1": "Tāni hi nevasaññānāsaññāyatanesu atikkantārammaṇattā,",
  "tika-abh08t29:14_2": "apāyesu ca ahetukapaṭisandhikattā nuppajjanti.",
  "tika-abh08t29:14_3": "Catuvīsatībhūmisu dve cāti viññāṇañcāyatanakusalakiriyāvasena dve cittāni.",
  "tika-abh08t29:14_4": "Tevīsabhūmisu dveyevāti ākāsānañcāyatanakusalakiriyacittāni.",
  "tika-abh08t29:15_0": "Ekādasavidhanti rūpāvacarakusalakiriyā hasituppādoti ekādasa.",
  "tika-abh08t29:15_1": "Sotāpattiphalaṁ yāva anāgāmimaggo cattāri ca cittāni suddhāvāsaapāyavajjāsu ekavīsatibhūmīsu bhavanti.",
  "tika-abh08t29:15_2": "Ekaṁ sotāpattimaggacittaṁ suddhāvāsaapāyaarūpabhūmivajjesu sattarasasu bhūmīsu jāyati.",
  "tika-abh08t29:15_3": "Dve dosamūlāni,",
  "tika-abh08t29:15_4": "kusalavipākaghānajivhākāyaviññāṇāni,",
  "tika-abh08t29:15_5": "satta akusalavipākāti dvādasa cittāni mahaggatabhūmivajjāsu ekādasasu kāmabhūmīsu jāyanti.",
  "tika-abh08t29:15_6": "Aṭṭha mahāvipākacittāni kāmāvacaradevamanussavasena sattabhūmīsu jāyanti.",
  "tika-abh08t29:15_7": "Chasu bhūmisūti vehapphalasuddhāvāsasaṅkhātāsu chasu pañcamajjhānabhūmīsu.",
  "tika-abh08t29:16_0": "Cattāri…pe…",
  "tika-abh08t29:16_1": "bhūmisūti catutthajjhānavipāko parittasubhaappamāṇasubhasubhakiṇhavasena tīsu bhūmīsu jāyati,",
  "tika-abh08t29:16_2": "dutiyajjhānavipāko,",
  "tika-abh08t29:16_3": "tatiyajjhānavipāko ca parittābhāappamāṇābhāābhassaravasena tīsu bhūmīsu,",
  "tika-abh08t29:16_4": "paṭhamajjhānavipāko brahmapārisajjabrahmapurohitamahābrahmāvasena tīsu bhūmīsu hotīti evaṁ cattāri cittāni ekekavasena tīsu tīsu bhūmīsu jāyanti.",
  "tika-abh08t29:17_0": "206- 9.",
  "tika-abh08t29:17_1": "Evaṁ ettakāneva cittāni ettakāsu bhūmīsu uppajjantīti cittaniyamavasena uppattiṁ dassetvā idāni ettakāsu",
  "tika-abh08t29:17_2": "eva bhūmīsu ettakāneva cittāni uppajjantīti bhūminiyamavasena dassetuṁ “kusalākusalā kāme”tiādi āraddhaṁ.",
  "tika-abh08t29:17_3": "Tattha kāme kusalākusalā vīsati,",
  "tika-abh08t29:17_4": "tesaṁ pannarasa ahetukā pākā,",
  "tika-abh08t29:17_5": "āvajjanadvayañcāti sattatiṁseva mānasā narakādīsu catūsupi apāyesu jāyare.",
  "tika-abh08t29:17_6": "Avasesāni pana sattarasa kāmāvacaravipākakiriyacittāni,",
  "tika-abh08t29:17_7": "pañcatiṁsa mahaggatalokuttarānīti dvepaññāsa mānasā kadācipi tesu nuppajjanti abhūmibhāvatoti attho.",
  "tika-abh08t29:18_0": "Asīti hadayāti vuttāvasesāni asīti cittāni.",
  "tika-abh08t29:18_1": "Ghānādiviññāṇattayanti kusalavipākaghānādiviññāṇattayaṁ.",
  "tika-abh08t29:18_2": "“Apuññajā pākā”ti akusalavipākānaṁ sabbesameva gahitattā ghānādiviññāṇattayaṁ aggahitavisesampi pārisesañāyena kusalavipākameva viññāyati.",
  "tika-abh08t29:19_0": "213.Domanassanti domanassasahagataṁ. Kriyā ca dveti voṭṭhabbanavajjitā dve ahetukakiriyā.",
  "tika-abh08t29:20_0": "214.Bhūmivasenevāti puggale anāmasitvā kevalaṁ bhūmivasena.",
  "tika-abh08t29:20_1": "Puggalānaṁ vasena ca bhūmivasena ca cittuppattiṁ vibhāvayeti sambandho.",
  "tika-abh08t29:21_0": "216-",
  "tika-abh08t29:21_1": "8.Pañcabhūmisūti caturāpāyamanussavasena pañcabhūmīsu.",
  "tika-abh08t29:21_2": "Ahetukānaṁ paṭisandhisadisatadārammaṇavasena “sattatiṁsevā”ti vuttaṁ,",
  "tika-abh08t29:21_3": "aññakammena pana dvihetukatadārammaṇassāpi sambhavato ekacattālīsa honti.",
  "tika-abh08t29:21_4": "Ācariyajotipālattherassa adhippāyena tihetukavipākehipi saddhiṁ pañcacattālīsevāti daṭṭhabbaṁ.",
  "tika-abh08t29:21_5": "Ahetukassa vuttehīti ahetukasattassa vuttehi sattatiṁsamānasehi saha.",
  "tika-abh08t29:21_6": "Nava kriyāti aṭṭha mahākiriyā,",
  "tika-abh08t29:21_7": "hasituppādo cāti imāni asādhāraṇakiriyacittāni nava.",
  "tika-abh08t29:22_0": "220- 1.",
  "tika-abh08t29:22_1": "“Catupaññāsa mānasā”ti vatvā tesaṁ sarūpato dassanatthaṁ āha “dvihetukassā”tiādi.",
  "tika-abh08t29:22_2": "Puna “catupaññāsā”tiādi pana nigamanaṁ.",
  "tika-abh08t29:23_0": "223-",
  "tika-abh08t29:23_1": "4.Paññāsevassa cittānīti tihetukassa puthujjanassa vuttacatupaññāsacittesu diṭṭhivicikicchāsahagatavajjāni ekūnapaññāsa,",
  "tika-abh08t29:23_2": "sotāpattiphalanti imāni paññāseva cittāni assa kāmāvacarassa sotāpannadehino jāyante.",
  "tika-abh08t29:23_3": "Navatiṁsevāti ekūnacattālīsacittāni.",
  "tika-abh08t29:23_4": "Paṭhamaṁ phalanti sotāpattiphalaṁ.",
  "tika-abh08t29:24_0": "225-",
  "tika-abh08t29:24_1": "8.Dutiyañca phalaṁ hitvāti sakadāgāmiphalaṁ hitvā. Ca-",
  "tika-abh08t29:24_2": "saddena sotāpattiphalañca hitvāti attho.",
  "tika-abh08t29:24_3": "Attano phalena saha yāni aṭṭhacattālīsa cittāni,",
  "tika-abh08t29:24_4": "tāni anāgāmissa sattassa jāyanti.",
  "tika-abh08t29:24_5": "Cattālīsañca cattārīti tevīsati kāmāvacaravipākacittāni,",
  "tika-abh08t29:24_6": "vīsati kiriyacittāni,",
  "tika-abh08t29:24_7": "arahattaphalañcāti catucattālīsa cittāni.",
  "tika-abh08t29:24_8": "Sakaṁ sakanti “sotāpannassa sotāpattimaggacittaṁ,",
  "tika-abh08t29:24_9": "sakadāgāmino sakadāgāmimaggacitta”ntiādinā attano attano maggacittaṁ.",
  "tika-abh08t29:24_10": "Kasmā pana tesaṁ ekekameva cittaṁ hotīti āha “ekacittakkhaṇāhi te”ti.",
  "tika-abh08t29:24_11": "Pañcatiṁsevāti sattarasa kāmarūpārūpakusalacittāni,",
  "tika-abh08t29:24_12": "paṭighadvayavajjāni dasa akusalāni,",
  "tika-abh08t29:24_13": "rūpabhave labbhamānakāni pañca ahetukavipākāni,",
  "tika-abh08t29:24_14": "āvajjanadvayaṁ,",
  "tika-abh08t29:24_15": "paṭhamajjhānavipāko cāti pañcatiṁsa cittāni tīsu paṭhamajjhānabhūmīsu puthujjanassa jāyanti.",
  "tika-abh08t29:25_0": "232-",
  "tika-abh08t29:25_1": "5.Hitvā cāti ettha ca-",
  "tika-abh08t29:25_2": "saddena paṭhamaphalassa gahaṇaṁ dasseti.",
  "tika-abh08t29:25_3": "Tena apuññapañcakaṁ hitvā paṭhamaṁ phalaṁ gahetvā cāti attho.",
  "tika-abh08t29:25_4": "Apuññapañcakanti diṭṭhisampayuttavicikicchāsahagatavasena pañca akusalacittāni.",
  "tika-abh08t29:25_5": "Tatthāti tesu sotāpannassa vuttesu.",
  "tika-abh08t29:25_6": "Tatthevāti sakadāgāmissa vuttesu.",
  "tika-abh08t29:25_7": "Puññajaṁ sampaṭicchanaṁ santīraṇadvayañcevāti sambandho.",
  "tika-abh08t29:26_0": "237.",
  "tika-abh08t29:26_1": "Evaṁ paṭhamajjhānabhūmiyaṁ puthujjanasotāpannādivasena cittasambhavaṁ dassetvā idāni tesameva vasena",
  "tika-abh08t29:26_2": "dutiyajjhānabhūmiyaṁ dassetuṁ “puthujjanassā”tiādi āraddhaṁ.",
  "tika-abh08t29:26_3": "Dutiyajjhānatatiyajjhānavipākānaṁ ekasattasseva asambhavepi dutiyajjhānatale nibbatte puthujjanādayo",
  "tika-abh08t29:26_4": "puthujjanādibhāvasāmaññena ekato gahetvā “dutiyajjhānatatiyajjhānapākato”ti vuttaṁ.",
  "tika-abh08t29:27_0": "242.",
  "tika-abh08t29:27_1": "Parittasubhādito paṭṭhāya yāva akaniṭṭhā tatiyacatutthajjhānabhūmīsu paṭhamajjhānabhūmiyaṁ vuttagaṇanāya cittappavatti veditabbā.",
  "tika-abh08t29:27_2": "Tenāha “parittakasubhādīna”ntiādi.",
  "tika-abh08t29:28_0": "247.Catuvīsaticittānīti aṭṭhaparittakusalāni,",
  "tika-abh08t29:28_1": "cattāri arūpakusalāni,",
  "tika-abh08t29:28_2": "paṭighadvayavajjitāni dasa akusalacittāni,",
  "tika-abh08t29:28_3": "paṭhamāruppavipāko,",
  "tika-abh08t29:28_4": "manodvārāvajjanañcāti catuvīsati cittāni paṭhamāruppabhūmiyaṁ puthujjanassa jāyanti.",
  "tika-abh08t29:29_0": "250-",
  "tika-abh08t29:29_1": "3.Dasa pañcāti aṭṭha mahākiriyā,",
  "tika-abh08t29:29_2": "catasso arūpakiriyā,",
  "tika-abh08t29:29_3": "manodvārāvajjanaṁ,",
  "tika-abh08t29:29_4": "paṭhamāruppavipāko,",
  "tika-abh08t29:29_5": "arahattaphalañcāti pannarasa cittāni paṭhamāruppabhūmiyaṁ arahato honti.",
  "tika-abh08t29:30_0": "Tevīsāti paṭhamāruppabhūmiyaṁ puthujjanassa vuttesu catuvīsaticittesu ākāsānañcāyatanakusalavipākavajjā",
  "tika-abh08t29:30_1": "bāvīsati ca dutiyāruppavipāko cāti tevīsati dutiyāruppabhūmiyaṁ puthujjanassa honti.",
  "tika-abh08t29:30_2": "Tattheva tiṇṇaṁ phalaṭṭhasekhānaṁ puthujjanassa vuttesu akusalapañcakavajjāni aṭṭhārasa,",
  "tika-abh08t29:30_3": "taṁtaṁphalañcāti ekūnavīsati cittāni honti.",
  "tika-abh08t29:31_0": "Kriyā dvādasāti aṭṭha mahākiriyā,",
  "tika-abh08t29:31_1": "ākāsānañcāyatanavajjitā tisso arūpakiriyā,",
  "tika-abh08t29:31_2": "manodvārāvajjananti dvādasa kiriyacittāni.",
  "tika-abh08t29:31_3": "Pākekoti eko arūpavipāko.",
  "tika-abh08t29:32_0": "Dutiyāruppabhūmiyaṁ puthujjanassa vuttesu viññāṇañcāyatanakusalavipākavajjāni ekavīsati,",
  "tika-abh08t29:32_1": "ākiñcaññāyatanavipāko cāti bāvīsati cittāni tatiyāruppabhūmiyaṁ puthujjanassa uppajjanti.",
  "tika-abh08t29:33_0": "254- 60.",
  "tika-abh08t29:33_1": "Puthujjanassa vuttesu apuññapañcakavajjāni sattarasa,",
  "tika-abh08t29:33_2": "paṭhamaphalañcāti aṭṭhārasa tatiyāruppabhūmiyaṁ sotāpannassa uppajjanti.",
  "tika-abh08t29:33_3": "Tānīti tāneva aṭṭhārasa cittāni.",
  "tika-abh08t29:33_4": "“Ṭhapetvā paṭhamaṁ phala”nti hi vacanato dutiyaphalaṁ pakkhipitvāti ayamattho avuttasiddho.",
  "tika-abh08t29:33_5": "Na hi sakadāgāmino sakadāgāmiphalañca nuppajjati.",
  "tika-abh08t29:33_6": "Evañca katvā vuttaṁ “ṭhapetvā dutiyaṁ phala”nti.",
  "tika-abh08t29:33_7": "Etthāpi anāgāmiphalaṁ pakaraṇasiddhamevāti daṭṭhabbaṁ.",
  "tika-abh08t29:33_8": "Aṭṭha mahākiriyā,",
  "tika-abh08t29:33_9": "dve tatiyacatutthāruppakiriyā,",
  "tika-abh08t29:33_10": "manodvārāvajjanaṁ,",
  "tika-abh08t29:33_11": "ākiñcaññāyatanavipāko,",
  "tika-abh08t29:33_12": "arahattaphalanti terasa cittāni tatiyāruppabhūmiyaṁ khīṇāsavassa jāyanti.",
  "tika-abh08t29:33_13": "Tatiyāruppabhūmiyaṁ puthujjanassa vuttesu dvāvīsaticittesu ākiñcaññāyatanakusalavipākavajjāti vīsati,",
  "tika-abh08t29:33_14": "nevasaññānāsaññāyatanavipākoti ekavīsati cittāni catutthāruppabhūmiyaṁ puthujjanassa jāyanti.",
  "tika-abh08t29:33_15": "Puthujjanassa vuttesu apuññapañcakavajjāni soḷasa,",
  "tika-abh08t29:33_16": "sotāpattiphalañcāti sattarasa tattheva sotāpannassa honti.",
  "tika-abh08t29:33_17": "Aṭṭha mahākiriyā,",
  "tika-abh08t29:33_18": "dve ca nevasaññānāsaññāyatanavipākakiriyā,",
  "tika-abh08t29:33_19": "manodvārāvajjanaṁ,",
  "tika-abh08t29:33_20": "arahattaphalañcāti dvādasa cittāni tattheva arahato uppajjanti.",
  "tika-abh08t29:34_0": "261- 3.",
  "tika-abh08t29:34_1": "Arūpakusalā ceva kiriyāpi ca uppajjanti,",
  "tika-abh08t29:34_2": "na pana vipākāti adhippāyo.",
  "tika-abh08t29:34_3": "Uddhamuddhamarūpīnanti viññāṇañcāyatanādīsu arūpīnaṁ.",
  "tika-abh08t29:34_4": "Heṭṭhimāti viññāṇañcāyatanikānaṁ ākāsānañcāyatanakusalavipākā nuppajjanti,",
  "tika-abh08t29:34_5": "ākiñcaññāyatanikānaṁ ākāsānañcāyatanaviññāṇañcāyatanakusalavipākāti evamādinā heṭṭhimā heṭṭhimā arūpā nuppajjanti.",
  "tika-abh08t29:34_6": "Kasmāti āha “diṭṭhādīnavato kirā”ti.",
  "tika-abh08t29:34_7": "Kirāti anussutiyaṁ.",
  "tika-abh08t29:34_8": "Diṭṭhādīnavatoti ārammaṇe,",
  "tika-abh08t29:34_9": "jhāne ca diṭṭhadosattā.",
  "tika-abh08t29:34_10": "Kusalānuttarāti lokuttarakusalā.",
  "tika-abh08t29:35_0": "266.Sabbo rūpo mahaggatoti sabbo rūpāvacaramahaggatacittuppādo.",
  "tika-abh08t29:35_1": "Manodhātūti kiriyāmanodhātuvipākamanodhātūnaṁ kāmavipāka-",
  "tika-abh08t29:35_2": "ggahaṇena gahitattā.",
  "tika-abh08t29:36_0": "269-",
  "tika-abh08t29:36_1": "73.Evaṁ…pe…",
  "tika-abh08t29:36_2": "heṭṭhimanti dutiyāruppabhūmiyaṁ vuttesu dutiyāruppattayaṁ ṭhapetvā attano pākena saha tatiyāruppabhūmiyaṁ",
  "tika-abh08t29:36_3": "ekūnacattālīsa cittāni tatthavuttesu tatiyāruppattayaṁ ṭhapetvā attano pākena saha sattatiṁsāti evaṁ",
  "tika-abh08t29:36_4": "sesadvayepi heṭṭhimaheṭṭhimaṁ hitvā cittagaṇanā ñeyyā.",
  "tika-abh08t29:36_5": "Attano attanoti paṭhamāruppabhūmiyaṁ paṭhamāruppavipāko,",
  "tika-abh08t29:36_6": "dutiyāruppabhūmiyaṁ dutiyāruppavipākoti evaṁ attano attano vipākā cattāro ca anāsavā lokuttaravipākāti",
  "tika-abh08t29:36_7": "evaṁ catūsu arūpabhūmīsu ekekāya bhūmiyā pañca pañca vipākā jāyanti.",
  "tika-abh08t29:36_8": "Yā kiriyā teraseva siyuṁ,",
  "tika-abh08t29:36_9": "tā sabbapaṭhamāruppabhūmiyaṁ khīṇāsavassa jāyanteti sambandho.",
  "tika-abh08t29:36_10": "Dutiyāruppabhūmiyaṁ khīṇāsavassa paṭhamāruppakiriyacittaṁ vajjetvā dvādaseva kriyā honti.",
  "tika-abh08t29:36_11": "Tatiyāruppabhūmiyaṁ dutiyāruppakiriyacittaṁ vajjetvā ekādasa.",
  "tika-abh08t29:36_12": "Catutthāruppabhūmiyaṁ tatiyāruppakiriyacittaṁ vajjetvā daseva viññeyyā.",
  "tika-abh08t29:37_0": "274- 5.",
  "tika-abh08t29:37_1": "Idāni kevalaṁ puggalavasena tesameva puggalānaṁ āveṇikacittaṁ dassetuṁ “arahato panā”tiādinā arahatoyeva",
  "tika-abh08t29:37_2": "uppajjanakacittaṁ dassetvā anāgāmiādīnaṁ pāṭipuggalikaṁ sakasakaphalacittaṁ pākaṭamevāti saṁkhittaṁ.",
  "tika-abh08t29:37_3": "Arahatoti khīṇāsavassa.",
  "tika-abh08t29:37_4": "Arahato bhāvo arahattaṁ,",
  "tika-abh08t29:37_5": "arahattaphalanti attho.",
  "tika-abh08t29:37_6": "Tañhi “arīnaṁ hatattā arahā”tiādinā arahanta-",
  "tika-abh08t29:37_7": "saddassa pavattinimittabhāvena “arahatta”nti vuccati.",
  "tika-abh08t29:37_8": "Idāni tesaṁ tesaṁ puggalānaṁ sādhāraṇacittāni dassetuṁ “catunnañca phalaṭṭhāna”ntiādi vuttaṁ.",
  "tika-abh08t29:38_0": "290.Susāranti atthabyañjanavasena pariccajitabbassa pheggussa abhāvato suṭṭhu sāraṁ,",
  "tika-abh08t29:38_1": "sabbaso sāranti attho.",
  "tika-abh08t29:38_2": "Paranti susārattā eva paraṁ.",
  "tika-abh08t29:38_3": "Sattānaṁ idhalokaparalokahitapaṭicchādakassa avijjandhakārassa vidhamanato mohandhakārappadīpaṁ.",
  "tika-abh08t29:38_4": "Cintetīti atthavasena cinteti.",
  "tika-abh08t29:38_5": "Vācetīti byañjanavasena sajjhāyati.",
  "tika-abh08t29:38_6": "Rāgadosānaṁ mohena saha avinābhāvato tassa anupagamanaṁ atthasiddhamevāti “mohandhakārappadīpa”nti vatvāpi “naraṁ…pe…",
  "tika-abh08t29:38_7": "nopayantī”ti rāgadosānupagamanameva vuttaṁ.",
  "tika-abh08t29:38_8": "“Mohandhakārappadīpa”nti vā vacaneneva mohassa anupagamo vutto hotīti rāgadosānameva anupagamanaṁ vuttaṁ.",
  "tika-abh08t29:38_9": "Mūlabhūtānaṁ pana tiṇṇaṁ anupagamanavacanena sesakilesānampi anupagamanaṁ vuttamevāti daṭṭhabbaṁ.",
  "tika-abh08t29:39_0": "Iti abhidhammatthavikāsiniyā nāma",
  "tika-abh08t29:40_0": "Abhidhammāvatārasaṁvaṇṇanāya",
  "tika-abh08t29:41_0": "Bhūmipuggalacittuppattiniddesavaṇṇanā niṭṭhitā.",
  "tika-abh08t29:42_0": "Paṭhamo bhāgo niṭṭhito.",
  "tika-abh08t29:43_0": "Namo tassa bhagavato arahato sammāsambuddhassa",
  "tika-abh08t29:44_0": "Abhidhammāvatāra-abhinavaṭīkā",
  "tika-abh08t29:45_0": "(Dutiyo bhāgo)"
}