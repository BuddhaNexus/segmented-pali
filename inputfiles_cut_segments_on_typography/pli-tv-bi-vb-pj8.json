{
  "pli-tv-bi-vb-pj8:0.1_0": "Theravāda Vinaya",
  "pli-tv-bi-vb-pj8:0.2_0": "Bhikkhunivibhaṅga",
  "pli-tv-bi-vb-pj8:0.3_0": "Pārājikakaṇḍa",
  "pli-tv-bi-vb-pj8:0.4_0": "8. Aṭṭhavatthukāsikkhāpada",
  "pli-tv-bi-vb-pj8:1.1_0": "Tena samayena buddho bhagavā sāvatthiyaṁ viharati jetavane anāthapiṇḍikassa ārāme.",
  "pli-tv-bi-vb-pj8:1.2_0": "Tena kho pana samayena chabbaggiyā bhikkhuniyo avassutā avassutassa purisapuggalassa hatthaggahaṇampi sādiyanti,",
  "pli-tv-bi-vb-pj8:1.2_1": "saṅghāṭikaṇṇaggahaṇampi sādiyanti,",
  "pli-tv-bi-vb-pj8:1.2_2": "santiṭṭhantipi,",
  "pli-tv-bi-vb-pj8:1.2_3": "sallapantipi,",
  "pli-tv-bi-vb-pj8:1.2_4": "saṅketampi gacchanti,",
  "pli-tv-bi-vb-pj8:1.2_5": "purisassapi abbhāgamanaṁ sādiyanti,",
  "pli-tv-bi-vb-pj8:1.2_6": "channampi anupavisanti,",
  "pli-tv-bi-vb-pj8:1.2_7": "kāyampi tadatthāya upasaṁharanti etassa asaddhammassa paṭisevanatthāya.",
  "pli-tv-bi-vb-pj8:1.3_0": "Yā tā bhikkhuniyo appicchā …pe… tā ujjhāyanti khiyyanti vipācenti—",
  "pli-tv-bi-vb-pj8:1.4_0": "“kathañhi nāma chabbaggiyā bhikkhuniyo avassutā avassutassa purisapuggalassa hatthaggahaṇampi sādiyissanti,",
  "pli-tv-bi-vb-pj8:1.4_1": "saṅghāṭikaṇṇaggahaṇampi sādiyissanti,",
  "pli-tv-bi-vb-pj8:1.4_2": "santiṭṭhissantipi,",
  "pli-tv-bi-vb-pj8:1.4_3": "sallapissantipi,",
  "pli-tv-bi-vb-pj8:1.4_4": "saṅketampi gacchissanti,",
  "pli-tv-bi-vb-pj8:1.4_5": "purisassapi abbhāgamanaṁ sādiyissanti,",
  "pli-tv-bi-vb-pj8:1.4_6": "channampi anupavisissanti,",
  "pli-tv-bi-vb-pj8:1.4_7": "kāyampi tadatthāya upasaṁharissanti etassa asaddhammassa paṭisevanatthāyā”ti …pe…",
  "pli-tv-bi-vb-pj8:1.5_0": "“saccaṁ kira,",
  "pli-tv-bi-vb-pj8:1.5_1": "bhikkhave,",
  "pli-tv-bi-vb-pj8:1.5_2": "chabbaggiyā bhikkhuniyo avassutā avassutassa purisapuggalassa hatthaggahaṇampi sādiyanti,",
  "pli-tv-bi-vb-pj8:1.5_3": "saṅghāṭikaṇṇaggahaṇampi sādiyanti,",
  "pli-tv-bi-vb-pj8:1.5_4": "santiṭṭhantipi,",
  "pli-tv-bi-vb-pj8:1.5_5": "sallapantipi,",
  "pli-tv-bi-vb-pj8:1.5_6": "saṅketampi gacchanti,",
  "pli-tv-bi-vb-pj8:1.5_7": "purisassapi abbhāgamanaṁ sādiyanti,",
  "pli-tv-bi-vb-pj8:1.5_8": "channampi anupavisanti,",
  "pli-tv-bi-vb-pj8:1.5_9": "kāyampi tadatthāya upasaṁharanti etassa asaddhammassa paṭisevanatthāyā”ti?",
  "pli-tv-bi-vb-pj8:1.6_0": "“Saccaṁ, bhagavā”ti.",
  "pli-tv-bi-vb-pj8:1.7_0": "Vigarahi buddho bhagavā …pe…",
  "pli-tv-bi-vb-pj8:1.8_0": "kathañhi nāma,",
  "pli-tv-bi-vb-pj8:1.8_1": "bhikkhave,",
  "pli-tv-bi-vb-pj8:1.8_2": "chabbaggiyā bhikkhuniyo avassutā avassutassa purisapuggalassa hatthaggahaṇampi sādiyissanti,",
  "pli-tv-bi-vb-pj8:1.8_3": "saṅghāṭikaṇṇaggahaṇampi sādiyissanti,",
  "pli-tv-bi-vb-pj8:1.8_4": "santiṭṭhissantipi,",
  "pli-tv-bi-vb-pj8:1.8_5": "sallapissantipi,",
  "pli-tv-bi-vb-pj8:1.8_6": "saṅketampi gacchissanti,",
  "pli-tv-bi-vb-pj8:1.8_7": "purisassapi abbhāgamanaṁ sādiyissanti,",
  "pli-tv-bi-vb-pj8:1.8_8": "channampi anupavisissanti,",
  "pli-tv-bi-vb-pj8:1.8_9": "kāyampi tadatthāya upasaṁharissanti etassa asaddhammassa paṭisevanatthāya.",
  "pli-tv-bi-vb-pj8:1.9_0": "Netaṁ, bhikkhave, appasannānaṁ vā pasādāya …pe…",
  "pli-tv-bi-vb-pj8:1.10_0": "evañca pana, bhikkhave, bhikkhuniyo imaṁ sikkhāpadaṁ uddisantu—",
  "pli-tv-bi-vb-pj8:1.11.1_0": "“Yā pana bhikkhunī avassutā avassutassa purisapuggalassa hatthaggahaṇaṁ vā sādiyeyya,",
  "pli-tv-bi-vb-pj8:1.11.1_1": "saṅghāṭikaṇṇaggahaṇaṁ vā sādiyeyya,",
  "pli-tv-bi-vb-pj8:1.11.1_2": "santiṭṭheyya vā,",
  "pli-tv-bi-vb-pj8:1.11.1_3": "sallapeyya vā,",
  "pli-tv-bi-vb-pj8:1.11.1_4": "saṅketaṁ vā gaccheyya,",
  "pli-tv-bi-vb-pj8:1.11.1_5": "purisassa vā abbhāgamanaṁ sādiyeyya,",
  "pli-tv-bi-vb-pj8:1.11.1_6": "channaṁ vā anupaviseyya,",
  "pli-tv-bi-vb-pj8:1.11.1_7": "kāyaṁ vā tadatthāya upasaṁhareyya etassa asaddhammassa paṭisevanatthāya,",
  "pli-tv-bi-vb-pj8:1.11.1_8": "ayampi pārājikā hoti asaṁvāsā aṭṭhavatthukā”ti.",
  "pli-tv-bi-vb-pj8:2.1.1_0": "Yā panāti",
  "pli-tv-bi-vb-pj8:2.1.2_0": "yā yādisā …pe…",
  "pli-tv-bi-vb-pj8:2.1.3_0": "bhikkhunīti",
  "pli-tv-bi-vb-pj8:2.1.4_0": "…pe… ayaṁ imasmiṁ atthe adhippetā bhikkhunīti.",
  "pli-tv-bi-vb-pj8:2.1.5_0": "Avassutā nāma",
  "pli-tv-bi-vb-pj8:2.1.6_0": "sārattā apekkhavatī paṭibaddhacittā.",
  "pli-tv-bi-vb-pj8:2.1.7_0": "Avassuto nāma",
  "pli-tv-bi-vb-pj8:2.1.8_0": "sāratto apekkhavā paṭibaddhacitto.",
  "pli-tv-bi-vb-pj8:2.1.9_0": "Purisapuggalo nāma",
  "pli-tv-bi-vb-pj8:2.1.10_0": "manussapuriso, na yakkho na peto na tiracchānagato viññū paṭibalo kāyasaṁsaggaṁ samāpajjituṁ.",
  "pli-tv-bi-vb-pj8:2.1.11_0": "Hatthaggahaṇaṁ vā sādiyeyyāti",
  "pli-tv-bi-vb-pj8:2.1.12_0": "hattho nāma kapparaṁ upādāya yāva agganakhā.",
  "pli-tv-bi-vb-pj8:2.1.13_0": "Etassa asaddhammassa paṭisevanatthāya ubbhakkhakaṁ adhojāṇumaṇḍalaṁ gahaṇaṁ sādiyati,",
  "pli-tv-bi-vb-pj8:2.1.13_1": "āpatti thullaccayassa.",
  "pli-tv-bi-vb-pj8:2.1.14_0": "Saṅghāṭikaṇṇaggahaṇaṁ vā sādiyeyyāti",
  "pli-tv-bi-vb-pj8:2.1.15_0": "etassa asaddhammassa paṭisevanatthāya nivatthaṁ vā pārutaṁ vā gahaṇaṁ sādiyati,",
  "pli-tv-bi-vb-pj8:2.1.15_1": "āpatti thullaccayassa.",
  "pli-tv-bi-vb-pj8:2.1.16_0": "Santiṭṭheyya vāti",
  "pli-tv-bi-vb-pj8:2.1.17_0": "etassa asaddhammassa paṭisevanatthāya purisassa hatthapāse tiṭṭhati, āpatti thullaccayassa.",
  "pli-tv-bi-vb-pj8:2.1.18_0": "Sallapeyya vāti",
  "pli-tv-bi-vb-pj8:2.1.19_0": "etassa asaddhammassa paṭisevanatthāya purisassa hatthapāse ṭhitā sallapati, āpatti thullaccayassa.",
  "pli-tv-bi-vb-pj8:2.1.20_0": "Saṅketaṁ vā gaccheyyāti",
  "pli-tv-bi-vb-pj8:2.1.21_0": "etassa asaddhammassa paṭisevanatthāya purisena— “itthannāmaṁ okāsaṁ āgacchā”ti—vuttā gacchati.",
  "pli-tv-bi-vb-pj8:2.1.21_1": "Pade pade āpatti dukkaṭassa.",
  "pli-tv-bi-vb-pj8:2.1.22_0": "Purisassa hatthapāsaṁ okkantamatte āpatti thullaccayassa.",
  "pli-tv-bi-vb-pj8:2.1.23_0": "Purisassa vā abbhāgamanaṁ sādiyeyyāti",
  "pli-tv-bi-vb-pj8:2.1.24_0": "etassa asaddhammassa paṭisevanatthāya purisassa abbhāgamanaṁ sādiyati, āpatti dukkaṭassa.",
  "pli-tv-bi-vb-pj8:2.1.25_0": "Hatthapāsaṁ okkantamatte āpatti thullaccayassa.",
  "pli-tv-bi-vb-pj8:2.1.26_0": "Channaṁ vā anupaviseyyāti",
  "pli-tv-bi-vb-pj8:2.1.27_0": "etassa asaddhammassa paṭisevanatthāya yena kenaci paṭicchannaṁ okāsaṁ paviṭṭhamatte āpatti thullaccayassa.",
  "pli-tv-bi-vb-pj8:2.1.28_0": "Kāyaṁ vā tadatthāya upasaṁhareyyāti",
  "pli-tv-bi-vb-pj8:2.1.29_0": "etassa asaddhammassa paṭisevanatthāya purisassa hatthapāse ṭhitā kāyaṁ upasaṁharati,",
  "pli-tv-bi-vb-pj8:2.1.29_1": "āpatti thullaccayassa.",
  "pli-tv-bi-vb-pj8:2.1.30_0": "Ayampīti",
  "pli-tv-bi-vb-pj8:2.1.31_0": "purimāyo upādāya vuccati.",
  "pli-tv-bi-vb-pj8:2.1.32_0": "Pārājikā hotīti",
  "pli-tv-bi-vb-pj8:2.1.33_0": "seyyathāpi nāma tālo matthakacchinno abhabbo puna viruḷhiyā evameva bhikkhunī aṭṭhamaṁ vatthuṁ paripūrentī assamaṇī hoti asakyadhītā.",
  "pli-tv-bi-vb-pj8:2.1.33_1": "Tena vuccati pārājikā hotīti.",
  "pli-tv-bi-vb-pj8:2.1.34_0": "Asaṁvāsāti",
  "pli-tv-bi-vb-pj8:2.1.35_0": "saṁvāso nāma ekakammaṁ ekuddeso samasikkhatā. Eso saṁvāso nāma.",
  "pli-tv-bi-vb-pj8:2.1.36_0": "So tāya saddhiṁ natthi. Tena vuccati asaṁvāsāti.",
  "pli-tv-bi-vb-pj8:2.2.1_0": "Anāpatti—",
  "pli-tv-bi-vb-pj8:2.2.2_0": "asañcicca,",
  "pli-tv-bi-vb-pj8:2.2.3_0": "assatiyā,",
  "pli-tv-bi-vb-pj8:2.2.4_0": "ajānantiyā,",
  "pli-tv-bi-vb-pj8:2.2.5_0": "asādiyantiyā,",
  "pli-tv-bi-vb-pj8:2.2.6_0": "ummattikāya,",
  "pli-tv-bi-vb-pj8:2.2.7_0": "khittacittāya,",
  "pli-tv-bi-vb-pj8:2.2.8_0": "vedanāṭṭāya,",
  "pli-tv-bi-vb-pj8:2.2.9_0": "ādikammikāyāti.",
  "pli-tv-bi-vb-pj8:2.2.10_0": "Catutthapārājikaṁ samattaṁ.",
  "pli-tv-bi-vb-pj8:2.2.11_0": "Uddiṭṭhā kho, ayyāyo, aṭṭha pārājikā dhammā.",
  "pli-tv-bi-vb-pj8:2.2.12_0": "Yesaṁ bhikkhunī aññataraṁ vā aññataraṁ vā āpajjitvā na labhati bhikkhunīhi saddhiṁ saṁvāsaṁ,",
  "pli-tv-bi-vb-pj8:2.2.12_1": "yathā pure tathā pacchā,",
  "pli-tv-bi-vb-pj8:2.2.12_2": "pārājikā hoti asaṁvāsā.",
  "pli-tv-bi-vb-pj8:2.2.13_0": "Tatthāyyāyo pucchāmi—",
  "pli-tv-bi-vb-pj8:2.2.14_0": "“kaccittha parisuddhā”?",
  "pli-tv-bi-vb-pj8:2.2.15_0": "Dutiyampi pucchāmi—",
  "pli-tv-bi-vb-pj8:2.2.16_0": "“kaccittha parisuddhā”?",
  "pli-tv-bi-vb-pj8:2.2.17_0": "Tatiyampi pucchāmi—",
  "pli-tv-bi-vb-pj8:2.2.18_0": "“kaccittha parisuddhā”?",
  "pli-tv-bi-vb-pj8:2.2.19_0": "Parisuddhetthāyyāyo, tasmā tuṇhī, evametaṁ dhārayāmīti.",
  "pli-tv-bi-vb-pj8:2.2.20_0": "Bhikkhunivibhaṅge pārājikakaṇḍaṁ niṭṭhitaṁ."
}