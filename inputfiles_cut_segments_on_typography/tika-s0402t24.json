{
  "tika-s0402t24:0_0": "(7) 2. Mahāvaggo",
  "tika-s0402t24:1_0": "1. Titthāyatanasuttavaṇṇanā",
  "tika-s0402t24:2_0": "62.",
  "tika-s0402t24:2_1": "Dutiyassa paṭhame titthaṁ nāma dvāsaṭṭhi diṭṭhiyo tabbinimuttassa kassaci diṭṭhivipphanditassa abhāvato.",
  "tika-s0402t24:2_2": "Ettha hi sattā taranti uppilavanti ummujjanimujjaṁ karonti,",
  "tika-s0402t24:2_3": "tasmā “tittha”nti vuccati.",
  "tika-s0402t24:2_4": "Pāragamanasaṅkhātañhi taraṇaṁ diṭṭhigatikānaṁ natthi,",
  "tika-s0402t24:2_5": "tattheva aparāparaṁ nimujjanummujjanavasena pilavanameva tesaṁ taraṇaṁ nāma.",
  "tika-s0402t24:2_6": "Uppādakāti pūraṇakassapādayo.",
  "tika-s0402t24:2_7": "Titthe jātā titthiyā,",
  "tika-s0402t24:2_8": "yathāvuttaṁ vā diṭṭhigatasaṅkhātaṁ titthaṁ etesaṁ atthīti titthikā,",
  "tika-s0402t24:2_9": "titthikā eva titthiyā.",
  "tika-s0402t24:2_10": "Manorameti sāduphalabharitatāya abhayadisatāya ca manorame.",
  "tika-s0402t24:2_11": "Imesuyeva tīsu ṭhānesūti yathāvuttesu titthāyatanesu.",
  "tika-s0402t24:3_0": "Yo yathā jānāti,",
  "tika-s0402t24:3_1": "tassa tathā vuccatīti iminā puggalajjhāsayavasena tathā vuttanti dasseti. Puggala-",
  "tika-s0402t24:3_2": "saddo ca tissannampi pakatīnaṁ sādhāraṇo,",
  "tika-s0402t24:3_3": "tasmā purisaggahaṇena tato visesanaṁ yathā “aṭṭha purisapuggalā”ti.",
  "tika-s0402t24:3_4": "Paṭisaṁviditaṁ karotīti kevalaṁ jānanavasena viditaṁ karoti.",
  "tika-s0402t24:3_5": "Anubhavati vāti vipākalakkhaṇappattaṁ anubhavati.",
  "tika-s0402t24:3_6": "Pubbekatahetūti antogadhāvadhāraṇaṁ padanti āha “pubbekatakammapaccayenevā”ti.",
  "tika-s0402t24:3_7": "Imināti “sabbaṁ taṁ pubbekatahetū”ti iminā vacanena.",
  "tika-s0402t24:3_8": "Kammavedananti kusalākusalakammasahajaṁ vedanaṁ.",
  "tika-s0402t24:3_9": "Kiriyavedananti “neva kusalākusalā na ca kammavipākā”ti evaṁ vuttaṁ kiriyacittasahajaṁ vedanaṁ.",
  "tika-s0402t24:3_10": "Na kevalañca te kammakiriyavedanā eva paṭikkhipanti,",
  "tika-s0402t24:3_11": "atha kho sāsane loke ca pākaṭe vātābādhādiroge ca paṭikkhipanti evāti dassetuṁ “ye vā ime”tiādimāha.",
  "tika-s0402t24:3_12": "Tattha pittasamuṭṭhānāti pittavikārādhikasambhūtā.",
  "tika-s0402t24:3_13": "Anantaradvayepi eseva nayo.",
  "tika-s0402t24:3_14": "Sannipātikāti pittādīnaṁ tiṇṇampi vikārānaṁ sannipātato jātā.",
  "tika-s0402t24:3_15": "Utupariṇāmajāti sītādiutuno vipariṇāmato visamaparivuttito jātā.",
  "tika-s0402t24:3_16": "Visamaparihārajāti asappāyāhārayogapaṭisevanavasena kāyassa visamaṁ pariharaṇato jātā.",
  "tika-s0402t24:3_17": "Opakkamikāti upakkamato nibbattā.",
  "tika-s0402t24:3_18": "Kammavipākajāti kammassa vipākabhūtakkhandhato jātā.",
  "tika-s0402t24:3_19": "Virodhipaccayasamuṭṭhānā dhātūnaṁ vikārāvatthā,",
  "tika-s0402t24:3_20": "tappaccayā vā dukkhā vedanā ābādhanaṭṭhena ābādho,",
  "tika-s0402t24:3_21": "so eva rujjanaṭṭhena rogo.",
  "tika-s0402t24:3_22": "Tattha “yo yāpyalakkhaṇo, so rogo,",
  "tika-s0402t24:3_23": "itaro ābādho”ti vadanti.",
  "tika-s0402t24:3_24": "Sabbesañca nesaṁ taṁtaṁdhātūnaṁ visamaṁ āsannakāraṇaṁ,",
  "tika-s0402t24:3_25": "na tathā itarāni.",
  "tika-s0402t24:3_26": "Tatthāpi ca pakopāvatthā dhātuyo āsannakāraṇaṁ,",
  "tika-s0402t24:3_27": "na tathā parapaccayāvatthāti daṭṭhabbaṁ.",
  "tika-s0402t24:3_28": "Aṭṭhamaṁyeva kammavipākajaṁ ābādhaṁ sampaṭicchanti “sabbaṁ taṁ pubbekatahetū”ti vipallāsaggāhena.",
  "tika-s0402t24:3_29": "“Pubbe”ti purātanasseva kammassa gahitattā upapajjavedanīyampi te paṭikkhipantīti vuttaṁ “dve paṭibāhitvā”ti.",
  "tika-s0402t24:3_30": "Sampaṭicchantīti anujānanti.",
  "tika-s0402t24:4_0": "Attanā katamūlakenāti sāhatthikakammahetu.",
  "tika-s0402t24:4_1": "Āṇattimūlakenāti parassa āṇāpanavasena katakammahetu.",
  "tika-s0402t24:4_2": "Imāti tisso vedanā.",
  "tika-s0402t24:4_3": "Sabbe paṭibāhantīti sabbe roge paṭisedhenti sabbesampi tesaṁ ekena issareneva nimmitattā tabbhāvībhāvāsambhavato.",
  "tika-s0402t24:4_4": "Esa nayo sesesupi.",
  "tika-s0402t24:4_5": "Sabbaṁ paṭibāhantīti hetupaccayapaṭisedhanato sabbaṁ nisedhenti.",
  "tika-s0402t24:5_0": "Mātikaṁ nikkhipitvāti tiṇṇampi vedānaṁ asārabhāvadassanatthaṁ uddesaṁ katvā.",
  "tika-s0402t24:5_1": "Tanti taṁ mātikaṁ.",
  "tika-s0402t24:5_2": "Vibhajitvā dassetunti dosadassanavaseneva vibhāgato dassetuṁ.",
  "tika-s0402t24:5_3": "Laddhipatiṭṭhāpanatthanti attano laddhiyā paṭijānāpanatthaṁ.",
  "tika-s0402t24:5_4": "Laddhito laddhiṁ saṅkamantīti mūlaladdhito aññaladdhiṁ upagacchanti paṭijānanti.",
  "tika-s0402t24:5_5": "Pubbekatahetuyeva paṭisaṁvedetīti kammavedanampi vipākavedanaṁ katvā vadanti.",
  "tika-s0402t24:5_6": "Diṭṭhigatikā hi byāmūḷhacittā kammantaravipākantarādīni āloḷenti,",
  "tika-s0402t24:5_7": "asaṅkarato saññāpetuṁ na sakkonti.",
  "tika-s0402t24:5_8": "Yathā ca akusalakamme,",
  "tika-s0402t24:5_9": "evaṁ kusalakammepīti dassetuṁ “evaṁ pāṇātipātā”tiādi vuttaṁ.",
  "tika-s0402t24:5_10": "Tattha evanti yathā pubbekatahetu eva pāṇātipātino nāma honti,",
  "tika-s0402t24:5_11": "na idāni sayaṁkatakāraṇā,",
  "tika-s0402t24:5_12": "evaṁ pāṇātipātā viramaṇampi pubbekatahetu evāti vicāriyamāno pubbekatavādo akiriyavādo eva sampajjati.",
  "tika-s0402t24:6_0": "Kattukamyatāchando na taṇhāchando.",
  "tika-s0402t24:6_1": "Kattukamyatāti kātumicchā.",
  "tika-s0402t24:6_2": "Paccattapurisakāroti tena tena purisena kattabbakiccaṁ na hoti pubbekatahetu eva sijjhanato.",
  "tika-s0402t24:6_3": "Ubhayampi taṁ esa na labbhatīti kattabbakaraṇaṁ sucaritapūraṇaṁ,",
  "tika-s0402t24:6_4": "akattabbaakaraṇaṁ duccaritaviratīti idaṁ ubhayampi esa na labhati.",
  "tika-s0402t24:6_5": "Samaṇāpi hi pubbekatakāraṇāyeva hontīti pubbekatakāraṇāyeva samaṇāpi honti,",
  "tika-s0402t24:6_6": "na idāni saṁvarasamādānādinā.",
  "tika-s0402t24:6_7": "Assamaṇāpi pubbekatakāraṇāyevāti pubbekatakāraṇāyeva assamaṇāpi honti,",
  "tika-s0402t24:6_8": "na saṁvarabhedena.",
  "tika-s0402t24:7_0": "Yathā pubbekatavāde chandavāyāmānaṁ asambhavato paccattapurisakārānaṁ abhāvo,",
  "tika-s0402t24:7_1": "evaṁ issaranimmānavādepi issareneva sabbassa nimmitabhāvānujānanatoti vuttaṁ “pubbekatavāde vuttanayeneva veditabbo”ti.",
  "tika-s0402t24:7_2": "Esa nayo ahetukavādepīti āha “tathā ahetukavādepī”ti.",
  "tika-s0402t24:8_0": "Imesantiādinā imesaṁ titthāyatanānaṁ tucchāsāratāya thusakoṭṭanena kuṇḍakamattassapi alābho viya paramatthalesassapi abhāvo,",
  "tika-s0402t24:8_1": "tathā khajjopanakobhāsato tejaso phuliṅgamattassapi abhāvo viya andhaveṇikassapi maggassa appaṭilābho",
  "tika-s0402t24:8_2": "viya saddamattaṁ nissāya micchābhāgena vipallatthatāya daddarajātake sasakasadisatā ca vibhāvitā hoti.",
  "tika-s0402t24:8_3": "Sārabhāvanti sīlasārādisampattiyā sārasabbhāvaṁ.",
  "tika-s0402t24:8_4": "Niyyānikabhāvanti ekanteneva vaṭṭato niyyānāvahabhāvaṁ.",
  "tika-s0402t24:8_5": "Aniggahitoti na niggahetabbo.",
  "tika-s0402t24:8_6": "Tenāha “niggahetuṁ asakkuṇeyyo”ti.",
  "tika-s0402t24:8_7": "Asaṁkiliṭṭhoti saṁkilesavirahito.",
  "tika-s0402t24:8_8": "Tenāha “nikkileso”tiādi.",
  "tika-s0402t24:8_9": "Anupavajjoti dhammato na upavaditabbo.",
  "tika-s0402t24:8_10": "Appaṭikuṭṭho nāma appaṭisedhanaṁ vā siyā anakkosanaṁ vāti tadubhayaṁ dassento “appaṭibāhito anupakkuṭṭho”ti āha.",
  "tika-s0402t24:9_0": "Tassa dhammassāti “ayaṁ kho pana,",
  "tika-s0402t24:9_1": "bhikkhave”tiādinā uddhaṭassa dhammassa.",
  "tika-s0402t24:9_2": "Pañhaṁ pucchitvāti kathetukamyatāvasena pañhaṁ pucchitvā.",
  "tika-s0402t24:9_3": "Yathāpaṭipāṭiyāti mātikāya yathānikkhittappaṭipāṭiyā.",
  "tika-s0402t24:9_4": "Dhātuyoti sabhāvadhāraṇaṭṭhena dhātuyo.",
  "tika-s0402t24:9_5": "Tā pana yasmā taṇhādiṭṭhikappanāparikappitaattasubhasukhasassatādipakatiādidhuvādijīvādikāyādikā viya",
  "tika-s0402t24:9_6": "na icchāsabhāvā diṭṭhiādirahitehi vimuccamānaudumbarapupphādilokavohāravatthūni viya ca vācāvatthumattā,",
  "tika-s0402t24:9_7": "atha kho saccaparamatthabhūtāti āha “sabhāvā”ti,",
  "tika-s0402t24:9_8": "saccasabhāvāti attho.",
  "tika-s0402t24:9_9": "Attano sabhāvaṁ dhārentīti hi dhātuyo.",
  "tika-s0402t24:9_10": "Nijjīvanissattabhāvappakāsakoti bāhiraparikappitajīvābhāvappakāsako lokiyamahājanasaṁkappitasattābhāvappakāsako ca.",
  "tika-s0402t24:9_11": "Ākaraṭṭhenāti uppajjanaṭṭhānabhāvena.",
  "tika-s0402t24:9_12": "Uppattiṭṭhānampi hi ākaro āyatananti vuccati yathā “kambojo assānaṁ āyatana”nti.",
  "tika-s0402t24:9_13": "Manopavicārāti taṁ taṁ ārammaṇaṁ upecca manaso vividhacaraṇākāro.",
  "tika-s0402t24:9_14": "Kehi katthāti āha “vitakkavicārapādehī”tiādi.",
  "tika-s0402t24:9_15": "Aṭṭhārasasu ṭhānesūti cha somanassaṭṭhāniyāni,",
  "tika-s0402t24:9_16": "cha domanassaṭṭhāniyāni,",
  "tika-s0402t24:9_17": "cha upekkhāṭṭhāniyānīti evaṁ aṭṭhārasasu ṭhānesu.",
  "tika-s0402t24:10_0": "Patiṭṭhādhātūti sesabhūtattayassa ceva sabbūpādārūpānañca patiṭṭhāsabhāvā dhātu.",
  "tika-s0402t24:10_1": "Iminā nayena ābandhanadhātūtiādīsupi attho veditabbo.",
  "tika-s0402t24:10_2": "Apica kakkhaḷabhāvasiddho sahajātadhammānaṁ ādhārabhāvo patiṭṭhābhāvo.",
  "tika-s0402t24:10_3": "Dravabhāvasiddhaṁ sampiṇḍanaṁ ābandhanaṁ.",
  "tika-s0402t24:10_4": "Uṇhabhāvasiddhaṁ mudutāpakkatāvahaṁ paripācanaṁ.",
  "tika-s0402t24:10_5": "Thaddhabhāvāvahaṁ uddhumātanaṁ vitthambhanaṁ.",
  "tika-s0402t24:10_6": "Rūpavivitto rūpapariyanto ākāsoti yesaṁ so paricchedo,",
  "tika-s0402t24:10_7": "tehi so asamphuṭṭhovāti vuttaṁ “ākāsadhātūti asamphuṭṭhadhātū”ti.",
  "tika-s0402t24:10_8": "Sañjānanavidhurā ārammaṇūpaladdhi vijānanadhātu.",
  "tika-s0402t24:10_9": "Vitthāratopi kathetuṁ vaṭṭati saṅkhepantogadhattā vitthārassa.",
  "tika-s0402t24:10_10": "Saṅkhepato kathetuṁ na vaṭṭati kathetabbassa atthassa anavasesapariyādānābhāvato.",
  "tika-s0402t24:10_11": "Tenāha “vitthāratova vaṭṭatī”ti.",
  "tika-s0402t24:10_12": "Ubhayathāti saṅkhepato vitthārato ca.",
  "tika-s0402t24:11_0": "Anipphannāpi ākāsadhātu bhūtāni upādāya gahetabbatāmattena “upādārūpa”nteva vuccati.",
  "tika-s0402t24:11_1": "Diṭṭhānevāti sallakkhetabbāni upādārūpabhāvasāmaññato.",
  "tika-s0402t24:11_2": "Tena sahajātā vedanā vedanākkhandho samudāye pavattavohārassa avayavepi dissanato yathā “vatthekadese daḍḍhe vatthaṁ daḍḍha”nti.",
  "tika-s0402t24:11_3": "“Phasso ca cetanā ca saṅkhārakkhandho”ti vuttaṁ mahābhūmakattā tesaṁ tappadhānattā ca saṅkhārakkhandhassa.",
  "tika-s0402t24:11_4": "Arūpakkhandhā nāmaṁ ārammaṇābhimukhaṁ namanato nāmādhīnaggahaṇato ca.",
  "tika-s0402t24:11_5": "Rūpakkhandho rūpaṁ paribyattaṁ ruppanaṭṭhena.",
  "tika-s0402t24:11_6": "Paccayanti nissayabhūtaṁ paccayaṁ.",
  "tika-s0402t24:11_7": "Vibhāgena dvācattālīsa.",
  "tika-s0402t24:11_8": "Ekāsīticittāni “sammasanacāroya”nti katvā.",
  "tika-s0402t24:11_9": "Anukkamena paṭipajjamānoti evaṁ kaṅkhāvitaraṇavisuddhiyaṁ ṭhito uparimena tissannaṁ visuddhīnaṁ sampādanavasena visuddhibhāvanaṁ ussukkāpento.",
  "tika-s0402t24:12_0": "Phassāyatananti phassassa uppattiṭṭhānaṁ.",
  "tika-s0402t24:12_1": "Suvaṇṇādīnanti suvaṇṇamaṇivajirādīnaṁ.",
  "tika-s0402t24:12_2": "Ākiṇṇaṁ viya hutvā uppajjanti etthāti ākaro.",
  "tika-s0402t24:12_3": "Yathā cakkhu vipākaphassassa visesapaccayo,",
  "tika-s0402t24:12_4": "na tathā itaresanti katvā vuttaṁ “dve cakkhuviññāṇānī”tiādi.",
  "tika-s0402t24:12_5": "Esa nayo sesavāresupi.",
  "tika-s0402t24:12_6": "Dvattiṁsāya vipākaphassesu dvipañcaviññāṇasahagataphasse ṭhapetvā sesā dvāvīsati vipākaphassā veditabbā.",
  "tika-s0402t24:12_7": "Diṭṭhameva hoti tena samānayogakkhamattā.",
  "tika-s0402t24:12_8": "“Saṅkhepato tāvā”ti saṅkhepakathaṁ ārabhitvāpi vitthārakathāpettha vuttanayattā suviññeyyāvāti vuttaṁ “heṭṭhā…pe…",
  "tika-s0402t24:12_9": "veditabba”nti.",
  "tika-s0402t24:13_0": "Somanassassa uppattiṭṭhānabhūtaṁ somanassaṭṭhāniyaṁ.",
  "tika-s0402t24:13_1": "Tenāha “somanassassa kāraṇabhūta”nti.",
  "tika-s0402t24:13_2": "Upavicaratīti upecca pavattati.",
  "tika-s0402t24:13_3": "Sabhāvato saṅkappato ca somanassādiuppattihetukā somanassaṭṭhāniyāditāti āha “iṭṭhaṁ vā hotū”tiādi.",
  "tika-s0402t24:13_4": "Catutthaṁ diṭṭhameva hoti tadavinābhāvato.",
  "tika-s0402t24:14_0": "Ariyasaccānīti purimapade uttarapadalopenāyaṁ niddesoti āha “ariyabhāvakarānī”tiādi.",
  "tika-s0402t24:14_1": "Visuddhimagge pakāsitaṁ,",
  "tika-s0402t24:14_2": "tasmā na idha pakāsetabbanti adhippāyo.",
  "tika-s0402t24:14_3": "Sukhāvabodhanatthanti desiyamānāya vaṭṭakathāya sukhena avabodhanatthaṁ.",
  "tika-s0402t24:14_4": "Tenāha “yassa hī”tiādi.",
  "tika-s0402t24:14_5": "Dvādasapadanti avijjādīhi padehi dvādasapadaṁ.",
  "tika-s0402t24:14_6": "Paccayavaṭṭanti paccayappabandhaṁ.",
  "tika-s0402t24:14_7": "Kathetukāmo hoti paccayākāramukhena saccāni dassetukāmatāya.",
  "tika-s0402t24:14_8": "Gabbhāvakkantivaṭṭanti gabbhokkantimukhena vipākavaṭṭaṁ dasseti “gabbhassāvakkanti hotī”tiādinā.",
  "tika-s0402t24:14_9": "Tasmā panettha gabbhāvakkantivaseneva vaṭṭaṁ dassitanti āha “gabbhāvakkantivaṭṭasmiṁ hī”tiādi.",
  "tika-s0402t24:14_10": "Gabbhāvakkantivaṭṭasminti mātukucchimhi nibbattanavasena pavattadhammappabandhe.",
  "tika-s0402t24:14_11": "Dassiteti desanāvasena dassite.",
  "tika-s0402t24:14_12": "Purimā dve yoniyo itarāhi oḷārikatāya paribyattatarāti vuttaṁ “gabbhāvakkanti…pe…",
  "tika-s0402t24:14_13": "avabodhetumpī”ti.",
  "tika-s0402t24:15_0": "Paccayamattanti channaṁ dhātūnaṁ sādhāraṇaṁ paccayabhāvamattaṁ,",
  "tika-s0402t24:15_1": "na tehi bhāgaso nipphādiyamānaṁ paccayavisesaṁ “kuto panetaṁ channaṁ dhātūna”nti avibhāgena vuttattā.",
  "tika-s0402t24:15_2": "Tenāha “idaṁ vuttaṁ hotī”tiādi.",
  "tika-s0402t24:15_3": "Na mātu na pitu tāsaṁ dhātūnaṁ imassa sattassa bāhirabhāvato.",
  "tika-s0402t24:15_4": "Gabbhassāti ettha gabbhati attabhāvabhāvena vattatīti gabbho,",
  "tika-s0402t24:15_5": "kalalādiavattho dhammappabandho.",
  "tika-s0402t24:15_6": "Tannissitattā pana sattasantāno gabbhoti vutto yathā mañcanissitā “mañcā ukkuṭṭhiṁ karontī”ti.",
  "tika-s0402t24:15_7": "Tannissayabhāvato mātukucchi gabbhoti vuccati “gabbhe vasati māṇavo”tiādīsu.",
  "tika-s0402t24:15_8": "Gabbho viyāti vā gabbho.",
  "tika-s0402t24:15_9": "Yathā hi nivāsaṭṭhānatāya sattānaṁ ovarako “gabbho”ti vuccati,",
  "tika-s0402t24:15_10": "evaṁ gabbhaseyyakānaṁ sattānaṁ yāva abhijāti nivāsaṭṭhānatāya mātukucchi “gabbho”ti vuccati.",
  "tika-s0402t24:15_11": "Idha pana paṭhamaṁ vuttaattheneva gabbhoti veditabbo.",
  "tika-s0402t24:15_12": "Tenāha “gabbho ca nāmā”tiādi.",
  "tika-s0402t24:16_0": "Niratiatthena nirayo ca so yathāvuttena atthena gabbho cāti nirayagabbho.",
  "tika-s0402t24:16_1": "Esa nayo sesapadesupi.",
  "tika-s0402t24:16_2": "Ayaṁ pana viseso –",
  "tika-s0402t24:16_3": "devamanujādayo viya uddhaṁ dīghā ahutvā tiriyaṁ añcitā dīghāti tiracchānā.",
  "tika-s0402t24:16_4": "Te eva khandhakoṭṭhāsabhāvena yoni ca so vuttanayena gabbho cāti tiracchānayonigabbho.",
  "tika-s0402t24:16_5": "Pakaṭṭhato sukhato apetaṁ apagamo petabhāvo,",
  "tika-s0402t24:16_6": "taṁ pattānaṁ visayoti pettivisayo, petayoni.",
  "tika-s0402t24:16_7": "Manassa ussannatāya sūrabhāvādiguṇehi upacitamānasatāya ukkaṭṭhaguṇacittatāya manussā.",
  "tika-s0402t24:16_8": "Dibbanti kāmaguṇādīhi kīḷanti laḷanti jotantīti devā.",
  "tika-s0402t24:16_9": "Gabbhasaddo vuttanayo eva.",
  "tika-s0402t24:16_10": "Nānappakāroti yathāvuttena tadanantarabhedena ca nānappakārako.",
  "tika-s0402t24:16_11": "Manussagabbho adhippeto supākaṭatāya paccakkhabhāvato.",
  "tika-s0402t24:16_12": "Okkanti mātukucchiṁ okkamitvā viya uppatitvāti katvā.",
  "tika-s0402t24:16_13": "Nibbattanaṁ nibbatti.",
  "tika-s0402t24:16_14": "Pātubhāvo uppattippakāsako ca.",
  "tika-s0402t24:17_0": "Sannipāto nāma avekallajātihīnavekalleti dassetuṁ “idha mātāpitaro”tiādi vuttaṁ.",
  "tika-s0402t24:17_1": "Idhāti imasmiṁ sattaloke.",
  "tika-s0402t24:17_2": "Sannipatitāti samodhānabhāvato sannipatitā samāgatā saṁsiliṭṭhā.",
  "tika-s0402t24:17_3": "Utunīti utumatī sañjātapupphā.",
  "tika-s0402t24:17_4": "Idañca utusamayaṁ sandhāya vuttaṁ,",
  "tika-s0402t24:17_5": "na lokasamaññākarajassa lagganadivasamattaṁ.",
  "tika-s0402t24:17_6": "Mātugāmassa hi yasmiṁ gabbhāsahasaññite okāse dārako nibbattati,",
  "tika-s0402t24:17_7": "tattha mahatī lohitapīḷakā saṇṭhahitvā aggahitapubbā eva bhijjitvā paggharati,",
  "tika-s0402t24:17_8": "vatthu suddhaṁ hoti paggharitalohitattā anāmayattā ca.",
  "tika-s0402t24:17_9": "Visuddhe vatthumhi mātāpitūsu ekavāraṁ sannipatitesu yāva satta divasāni khettameva hoti.",
  "tika-s0402t24:17_10": "Suddhaṁ vatthu nahānato parampi katipayāni divasāni gabbhasaṇṭhahanatāya khettameva hoti parittassa lohitalesassa vijjamānattā.",
  "tika-s0402t24:17_11": "Tasmiṁ samaye hatthaggāhaveṇiggāhādinā aṅgaparāmasanenapi dārako nibbattatiyeva.",
  "tika-s0402t24:17_12": "Itthisantānepi hi sattapi dhātū labbhanteva.",
  "tika-s0402t24:17_13": "Tathā hi pārikāya nābhiparāmasanena sāmassa bodhisattassa,",
  "tika-s0402t24:17_14": "diṭṭhamaṅgalikāya nābhiparāmasanena maṇḍabyassa nibbatti ahosi.",
  "tika-s0402t24:17_15": "Gandhanato uppannagatiyā nimittūpaṭṭhānena sūcanato dīpanato gandhoti laddhanāmena bhavagāmikammunā abbati pavattatīti gandhabbo,",
  "tika-s0402t24:17_16": "tattha uppajjamānakasatto.",
  "tika-s0402t24:17_17": "Paccupaṭṭhito hotīti na mātāpitūnaṁ sannipātaṁ olokayamāno samīpe ṭhito paccupaṭṭhito nāma hoti,",
  "tika-s0402t24:17_18": "kammayantayantito pana eko satto tasmiṁ okāse nibbattanako hotīti ayamettha adhippāyo.",
  "tika-s0402t24:17_19": "Tadā hi tatrūpagasatto tatrūpapattiāvahantakammasaṅkhātena pellakayantena tathatthāya pellito upanīto viya hoti.",
  "tika-s0402t24:18_0": "Viññāṇapaccayā nāmarūpanti ettha viññāṇassa paccayabhāvena gahitattā “tayo arūpino khandhā”ti vuttaṁ.",
  "tika-s0402t24:18_1": "Idha pana viññāṇaṁ paccayabhāvena aggahetvā gabbhokkantiyā eva paccayabhāvena gahitattā “viññāṇakkhandhampi pakkhipitvā”ti vuttaṁ.",
  "tika-s0402t24:18_2": "Idha pana manussagabbhassa okkantiyā adhippetattā “gabbhaseyyakānaṁ paṭisandhikkhaṇe”ti vuttaṁ.",
  "tika-s0402t24:19_0": "Taṇhāya samudayasaccabhāvena gahitattā “ṭhapetvā taṇha”nti vuttaṁ.",
  "tika-s0402t24:19_1": "Tasseva pabhāvikāti tasseva yathāvuttassa dukkhasaccassa uppādikā.",
  "tika-s0402t24:19_2": "Dukkhanirodhoti ettha dukkhaggahaṇena taṇhāpi gahitāti āha “tesaṁ dvinnampi…pe…",
  "tika-s0402t24:19_3": "dukkhanirodho”ti.",
  "tika-s0402t24:19_4": "Avisesena hi tebhūmakavaṭṭaṁ idha dukkhanti adhippetaṁ.",
  "tika-s0402t24:19_5": "Atha vā dukkhassa anuppattinirodho tabbhāvikāya taṇhāya anuppattinirodhena vinā na hotīti vuttaṁ “tesaṁ dvinnampi…pe…",
  "tika-s0402t24:19_6": "dukkhanirodho”ti.",
  "tika-s0402t24:19_7": "Anuppattinirodhoti ca anuppattinirodhanimittaṁ nibbānaṁ dasseti.",
  "tika-s0402t24:20_0": "“Tattha vuttanayeneva veditabba”nti vatvā ubhayattha pāḷiyā pavattiākārabhedaṁ dassetuṁ “ayaṁ pana viseso”ti āha.",
  "tika-s0402t24:20_1": "Tatthāti visaddhimagge.",
  "tika-s0402t24:20_2": "Idhāti imasmiṁ sutte.",
  "tika-s0402t24:20_3": "Avijjāya tvevāti avijjāya tu eva.",
  "tika-s0402t24:20_4": "Asesavirāganirodhāti ettha accantameva saṅkhāre virajjati etenāti virāgo, maggo,",
  "tika-s0402t24:20_5": "tasmā virāgasaṅkhātena maggena asesanirodhā asesetvā nirodhā samucchindanāti evamettha attho daṭṭhabbo.",
  "tika-s0402t24:21_0": "Sakalassāti anavasesassa.",
  "tika-s0402t24:21_1": "Kevalassāti vā suddhassa,",
  "tika-s0402t24:21_2": "paraparikappitasattajīvādivirahitassāti attho.",
  "tika-s0402t24:21_3": "Khīṇākāropi vuccati “nirujjhanaṁ nirodho”ti iminā atthena.",
  "tika-s0402t24:21_4": "Arahattampi nirodhoti vuccati nirodhante uppannattā.",
  "tika-s0402t24:21_5": "Nibbānampi nirodhoti vuccati avijjādīnaṁ nirodhassa nimittabhāvato avijjādayo nirujjhanti etthāti nirodhoti katvā.",
  "tika-s0402t24:21_6": "Khīṇākāradassanavasenāti avijjādīnaṁ anuppattinirodhena nirujjhanākāradassanavasena.",
  "tika-s0402t24:21_7": "Nibbānameva sandhāya,",
  "tika-s0402t24:21_8": "na pana arahattanti adhippāyo.",
  "tika-s0402t24:21_9": "Sabhāvadhammānaṁ niggaho nāma yathāvuttadhammaparicchedato ūnādhikabhāvappakāsanena attasabhāvavibhāvaneneva hotīti āha “niggaṇhanto hī”tiādi.",
  "tika-s0402t24:22_0": "Titthāyatanasuttavaṇṇanā niṭṭhitā.",
  "tika-s0402t24:23_0": "2. Bhayasuttavaṇṇanā",
  "tika-s0402t24:24_0": "63.",
  "tika-s0402t24:24_1": "Dutiye parittātuṁ samatthabhāvenāti uppannabhayato rakkhituṁ samatthabhāvena.",
  "tika-s0402t24:24_2": "Natthi ettha mātāputtaṁ aññamaññaṁ tāyituṁ samatthanti amātāputtāni,",
  "tika-s0402t24:24_3": "tāniyeva amātāputtikāni.",
  "tika-s0402t24:24_4": "Tenāha “natthi etthā”tiādi.",
  "tika-s0402t24:24_5": "Yanti bhummatthe upayogavacananti āha “yasmiṁ samaye”ti.",
  "tika-s0402t24:24_6": "Mātāpi puttaṁ passituṁ na labhati,",
  "tika-s0402t24:24_7": "parittātuṁ na samatthanti adhippāyo.",
  "tika-s0402t24:24_8": "Puttopi mātaranti etthāpi eseva nayo.",
  "tika-s0402t24:24_9": "Cittutrāsoyeva bhayaṁ cittutrāsabhayaṁ.",
  "tika-s0402t24:24_10": "Iminā ottappabhayādiṁ nivatteti.",
  "tika-s0402t24:24_11": "Aṭaviggahaṇena aṭavivāsino vuttā “sabbo gāmo āgato”tiādīsu viyāti āha “aṭavīti cettha aṭavivāsino corā veditabbā”ti.",
  "tika-s0402t24:24_12": "Eteti aṭavivāsino corā.",
  "tika-s0402t24:24_13": "Etaṁ vuttanti “aṭavisaṅkopo”ti idaṁ vuttaṁ.",
  "tika-s0402t24:24_14": "Ṭhānagamanādiiriyāpathacakkasamaṅgino iriyāpathacakkasamāruḷhā nāma hontīti āha “iriyāpathacakkampi vaṭṭatī”ti.",
  "tika-s0402t24:24_15": "Iriyāpathoyeva pavattanaṭṭhena cakkanti iriyāpathacakkaṁ.",
  "tika-s0402t24:25_0": "Pariyāyantīti parito tena tena disābhāgena gacchanti.",
  "tika-s0402t24:25_1": "Tenāha “ito cito ca gacchantī”ti.",
  "tika-s0402t24:25_2": "Mātupemena gantuṁ avisahitvā attano santikaṁ āgacchantaṁ.",
  "tika-s0402t24:25_3": "Attasinehassa balavabhāvato mātarampi anapekkhitvā “attānaṁyeva rakkhissāmī”ti gacchantaṁ.",
  "tika-s0402t24:25_4": "Ekasmiṁ ṭhāne nilīnanti vuttanayeneva gantvā ekasmiṁ kheme padese nisinnaṁ.",
  "tika-s0402t24:25_5": "Kulle vātiādīsu kūlaṁ paratīraṁ vahati pāpetīhi kullo,",
  "tika-s0402t24:25_6": "taraṇatthāya veḷunaḷādīhi kalāpaṁ katvā baddho.",
  "tika-s0402t24:25_7": "Pattharitvā baddho pana uḷumpo,",
  "tika-s0402t24:25_8": "cāṭiādi mattikābhājanaṁ.",
  "tika-s0402t24:25_9": "Vuyhamānanti udakoghena adhosotaṁ nīyamānaṁ.",
  "tika-s0402t24:26_0": "Yathāvuttāni tīṇi bhayāni samātāputtikāniyeva assutavato puthujjanassa vasena amātāputtikāni dassitānīti",
  "tika-s0402t24:26_1": "āha “evaṁ pariyāyato amātāputtikāni bhayāni dassetvā”ti.",
  "tika-s0402t24:27_0": "Bhayasuttavaṇṇanā niṭṭhitā.",
  "tika-s0402t24:28_0": "3. Venāgapurasuttavaṇṇanā",
  "tika-s0402t24:29_0": "64.",
  "tika-s0402t24:29_1": "Tatiye evaṁnāmake janapadeti yattha nāmaggahaṇena kosalasaddassa ruḷhīsaddataṁ dasseti.",
  "tika-s0402t24:29_2": "Tathā hi kosalā nāma jānapadino rājakumārā,",
  "tika-s0402t24:29_3": "tesaṁ nivāso ekopi janapado ruḷhīsaddena “kosalā”ti vuccati.",
  "tika-s0402t24:29_4": "Akkharacintakā hi īdisesu ṭhānesu yutte viya saliṅgavacanāni (pāṇini 1.2.51) icchanti.",
  "tika-s0402t24:29_5": "Ayamettha ruḷhī yathā aññatthāpi “kurūsu viharati,",
  "tika-s0402t24:29_6": "aṅgesu viharatī”ti ca.",
  "tika-s0402t24:29_7": "Tabbisesane pana janapadasadde jātisadde ekavacanameva yathā “kosalesu janapade”ti.",
  "tika-s0402t24:29_8": "Cārikanti caraṇaṁ.",
  "tika-s0402t24:29_9": "Caraṇaṁ vā cāro,",
  "tika-s0402t24:29_10": "so eva cārikā.",
  "tika-s0402t24:29_11": "Tayidaṁ maggagamanaṁ idhādhippetaṁ,",
  "tika-s0402t24:29_12": "na cuṇṇikagamanamattanti āha “addhānagamanaṁ gacchanto”ti.",
  "tika-s0402t24:29_13": "Taṁ vibhāgena dassetuṁ “cārikā ca nāmesā”tiādi vuttaṁ.",
  "tika-s0402t24:29_14": "Tattha dūrepīti dūrepi nātidūrepi.",
  "tika-s0402t24:29_15": "Sahasā gamananti sīghagamanaṁ.",
  "tika-s0402t24:29_16": "Mahākassapapaccuggamanādīsūti ādi-",
  "tika-s0402t24:29_17": "saddena āḷavakādīnaṁ atthāya gamanaṁ saṅgaṇhāti.",
  "tika-s0402t24:29_18": "Bhagavā hi mahākassapattheraṁ paccuggacchanto muhuttena tigāvutamaggamagamāsi.",
  "tika-s0402t24:29_19": "Āḷavakassatthāya tiṁsayojanaṁ,",
  "tika-s0402t24:29_20": "tathā aṅgulimālassa,",
  "tika-s0402t24:29_21": "pukkusātissa pana pañcacattālīsayojanaṁ,",
  "tika-s0402t24:29_22": "mahākappinassa vīsayojanasataṁ,",
  "tika-s0402t24:29_23": "dhaniyassatthāya satta yojanasatāni,",
  "tika-s0402t24:29_24": "dhammasenāpatino saddhivihārikassa vanavāsissa tissasāmaṇerassa tigāvutādhikaṁ vīsayojanasataṁ agamāsi.",
  "tika-s0402t24:29_25": "Imaṁ sandhāyāti imaṁ aturitacārikaṁ sandhāya.",
  "tika-s0402t24:30_0": "Upalabhiṁsūti ettha savanavasena upalabhiṁsūti imamatthaṁ dassento “sotadvāra…pe…",
  "tika-s0402t24:30_1": "jāniṁsū”ti āha.",
  "tika-s0402t24:30_2": "Sabbampi vākyaṁ avadhāraṇaphalattā antogadhāvadhāraṇanti āha “padapūraṇamatte vā nipāto”ti.",
  "tika-s0402t24:30_3": "Avadhāraṇatthenāti pana iminā iṭṭhatthatovadhāraṇatthaṁ kho-",
  "tika-s0402t24:30_4": "saddaggahaṇanti dasseti.",
  "tika-s0402t24:30_5": "Assosīti padaṁ kho-",
  "tika-s0402t24:30_6": "sadde gahite tena phullitamaṇḍitavibhūsitaṁ viya hontaṁ pūritaṁ nāma hoti,",
  "tika-s0402t24:30_7": "tena ca purimapacchimapadāni saṁsiliṭṭhāni nāma honti,",
  "tika-s0402t24:30_8": "na tasmiṁ aggahiteti āha “padapūraṇena byañjanasiliṭṭhatāmattamevā”ti.",
  "tika-s0402t24:30_9": "Mattasaddo visesanivattiattho.",
  "tika-s0402t24:30_10": "Tenassa anatthantaradīpanatā dassitā hoti,",
  "tika-s0402t24:30_11": "evasaddena pana byañjanasiliṭṭhatāya ekantikatā.",
  "tika-s0402t24:31_0": "Samitapāpattāti accantaṁ anavasesato savāsanaṁ samitapāpattā.",
  "tika-s0402t24:31_1": "Evañhi bāhirakavītarāgasekkhāsekkhapāpasamanato bhagavato pāpasamanaṁ visesitaṁ hoti.",
  "tika-s0402t24:31_2": "Tenassa yathābhūtaguṇādhigatametaṁ nāmaṁ yadidaṁ samaṇoti dīpeti.",
  "tika-s0402t24:31_3": "Anekatthattā nipātānaṁ idha anussavattho adhippetoti āha “khalūti anussavatthe nipāto”ti.",
  "tika-s0402t24:31_4": "Ālapanamattanti piyālāpavacanamattaṁ.",
  "tika-s0402t24:31_5": "Piyasamudāhārā hete “bho”ti vā “āvuso”ti vā “devānaṁ piyā”ti vā.",
  "tika-s0402t24:31_6": "Gottavasenāti ettha gaṁ tāyatīti gottaṁ.",
  "tika-s0402t24:31_7": "Gotamoti hi pavattamānaṁ vacanaṁ buddhiñca tāyati ekaṁsikavisayatāya rakkhatīti gottaṁ.",
  "tika-s0402t24:31_8": "Yathā hi buddhi ārammaṇabhūtena atthena vinā na vattati,",
  "tika-s0402t24:31_9": "tathā abhidhānaṁ abhidheyyabhūtena,",
  "tika-s0402t24:31_10": "tasmā so gottasaṅkhāto attho tāni tāyati rakkhatīti vuccati.",
  "tika-s0402t24:31_11": "Ko pana soti?",
  "tika-s0402t24:31_12": "Aññakulaparamparāsādhāraṇaṁ tassa kulassa ādipurisasamudāgataṁ taṁkulapariyāpannasādhāraṇaṁ sāmaññarūpanti daṭṭhabbaṁ.",
  "tika-s0402t24:31_13": "Ettha ca samaṇoti iminā parikkhakajanehi bhagavato bahumatabhāvo dassito samitapāpatākittanato.",
  "tika-s0402t24:31_14": "Gotamoti iminā lokiyajanehi uccākulasambhūtatā dīpitā tena uditoditavipulakhattiyakulavibhāvanato.",
  "tika-s0402t24:31_15": "Sabbakhattiyānañhi ādibhūtamahāsammatamahārājato paṭṭhāya asambhinnaṁ uḷāratamaṁ sakyarājakulaṁ.",
  "tika-s0402t24:32_0": "Kenaci pārijuññenāti ñātipārijuññabhogapārijuññādinā kenacipi pārijuññena parihāniyā anabhibhūto anajjhotthaṭo.",
  "tika-s0402t24:32_1": "Tathā hi tassa kulassa na kiñci pārijuññaṁ lokanāthassa abhijātiyaṁ,",
  "tika-s0402t24:32_2": "atha kho vaḍḍhiyeva.",
  "tika-s0402t24:32_3": "Abhinikkhamane ca tatopi samiddhatamabhāvo loke pākaṭo paññātoti.",
  "tika-s0402t24:32_4": "Sakyakulā pabbajitoti idaṁ vacanaṁ bhagavato saddhāpabbajitabhāvadīpanaṁ vuttaṁ mahantaṁ ñātiparivaṭṭaṁ",
  "tika-s0402t24:32_5": "mahantañca bhogakkhandhaṁ pahāya pabbajitabhāvasiddhito.",
  "tika-s0402t24:33_0": "Itthambhūtākhyānattheti itthaṁ evaṁpakāro bhūto jātoti evaṁ kathanatthe.",
  "tika-s0402t24:33_1": "Upayogavacananti “abbhuggato”ti ettha abhi-",
  "tika-s0402t24:33_2": "saddo itthambhūtākhyānatthajotako,",
  "tika-s0402t24:33_3": "tena yogato “taṁ kho pana bhavanta”nti idaṁ sāmiatthe upayogavacanaṁ.",
  "tika-s0402t24:33_4": "Tenāha “tassa kho pana bhoto gotamassāti attho”ti.",
  "tika-s0402t24:33_5": "Kalyāṇaguṇasamannāgatoti kalyāṇehi guṇehi yutto,",
  "tika-s0402t24:33_6": "tannissito tabbisayatāyāti adhippāyo.",
  "tika-s0402t24:33_7": "Seṭṭhoti etthāpi eseva nayo.",
  "tika-s0402t24:33_8": "Kittetabbato kitti,",
  "tika-s0402t24:33_9": "sā eva saddanīyato saddoti āha “kittisaddoti kittiyevā”ti.",
  "tika-s0402t24:33_10": "Abhitthavanavasena pavatto saddo thutighoso.",
  "tika-s0402t24:33_11": "Sadevakaṁ lokaṁ ajjhottharitvā uggatoti anaññasādhāraṇe guṇe ārabbha pavattattā sadevakaṁ lokaṁ ajjhottharitvā abhibhavitvā uggato.",
  "tika-s0402t24:34_0": "So bhagavāti yo so samatiṁsa pāramiyo pūretvā sabbakilese bhañjitvā anuttaraṁ sammāsambodhiṁ abhisambuddho",
  "tika-s0402t24:34_1": "devānaṁ atidevo sakkānaṁ atisakko brahmānaṁ atibrahmā lokanātho bhāgyavantatādīhi kāraṇehi sadevake loke",
  "tika-s0402t24:34_2": "“bhagavā”ti patthaṭakittisaddo,",
  "tika-s0402t24:34_3": "so bhagavā.",
  "tika-s0402t24:34_4": "“Bhagavā”ti ca idaṁ satthu nāmakittanaṁ.",
  "tika-s0402t24:34_5": "Tenāha āyasmā dhammasenāpati “bhagavāti netaṁ nāmaṁ mātarā kata”ntiādi.",
  "tika-s0402t24:34_6": "Parato pana bhagavāti guṇakittanaṁ.",
  "tika-s0402t24:34_7": "Yathā kammaṭṭhānikena “araha”ntiādīsu navasu ṭhānesu paccekaṁ iti-",
  "tika-s0402t24:34_8": "saddaṁ yojetvā buddhaguṇā anussariyanti,",
  "tika-s0402t24:34_9": "evaṁ buddhaguṇasaṁkittanenapīti dassento “itipi arahaṁ itipi sammāsambuddho…pe…",
  "tika-s0402t24:34_10": "itipi bhagavā”ti āha.",
  "tika-s0402t24:34_11": "“Itipetaṁ bhūtaṁ itipetaṁ taccha”ntiādīsu viya idha itisaddo āsannapaccakkhakaraṇattho, pi-",
  "tika-s0402t24:34_12": "saddo sampiṇḍanattho,",
  "tika-s0402t24:34_13": "tena ca tesaṁ guṇānaṁ bahubhāvo dīpito,",
  "tika-s0402t24:34_14": "tāni ca saṁkittentena viññunā cittassa sammukhībhūtāneva katvā saṁkittetabbānīti dassento “iminā ca iminā ca kāraṇenāti vuttaṁ hotī”ti āha.",
  "tika-s0402t24:34_15": "Evaṁ nirūpetvā kittento yo kitteti,",
  "tika-s0402t24:34_16": "tassa bhagavati ativiya abhippasādo hoti.",
  "tika-s0402t24:35_0": "Ārakattāti suvidūrattā.",
  "tika-s0402t24:35_1": "Arīnanti kilesārīnaṁ.",
  "tika-s0402t24:35_2": "Arānanti saṁsāracakkassa arānaṁ.",
  "tika-s0402t24:35_3": "Hatattāti viddhaṁsitattā.",
  "tika-s0402t24:35_4": "Paccayādīnanti cīvarādipaccayānañceva pūjāvisesānañca.",
  "tika-s0402t24:35_5": "Tatoti visuddhimaggato.",
  "tika-s0402t24:35_6": "Yathā ca visuddhimaggato,",
  "tika-s0402t24:35_7": "evaṁ taṁsaṁvaṇṇanātopi nesaṁ vitthāro gahetabbo.",
  "tika-s0402t24:36_0": "Imaṁlokanti nayidaṁ mahājanassa sammukhamattaṁ sandhāya vuttaṁ,",
  "tika-s0402t24:36_1": "atha kho anavasesaṁ pariyādāyāti dassetuṁ “sadevaka”ntiādi vuttaṁ.",
  "tika-s0402t24:36_2": "Tenāha “idāni vattabbaṁ nidassetī”ti.",
  "tika-s0402t24:36_3": "Pajātattāti yathāsakaṁ kammakilesehi nibbattattā.",
  "tika-s0402t24:36_4": "Pañcakāmāvacaradevaggahaṇaṁ pārisesanayena itaresaṁ padantarena gahitattā.",
  "tika-s0402t24:36_5": "Sadevakanti ca avayavena viggaho samudāyo samāsattho.",
  "tika-s0402t24:36_6": "Chaṭṭhakāmāvacaradevaggahaṇaṁ paccāsattinayena.",
  "tika-s0402t24:36_7": "Tattha hi so jāto tannivāsī ca.",
  "tika-s0402t24:36_8": "Sabrahmakavacanena brahmakāyikādibrahmaggahaṇanti etthāpi eseva nayo.",
  "tika-s0402t24:36_9": "Paccatthikasamaṇabrāhmaṇaggahaṇanti nidassanamattametaṁ apaccatthikānaṁ samitabāhitapāpānañca samaṇabrāhmaṇānaṁ samaṇabrāhmaṇavacanena gahitattā.",
  "tika-s0402t24:36_10": "Kāmaṁ “sadevaka”ntiādivisesanānaṁ vasena sattavisayo lokasaddoti viññāyati tulyayogavisayattā tesaṁ,",
  "tika-s0402t24:36_11": "“salomako sapakkhako”tiādīsu pana atulyayogepi ayaṁ samāso labbhatīti byabhicāradassanato pajāgahaṇanti āha “pajāvacanena sattalokaggahaṇa”nti.",
  "tika-s0402t24:37_0": "Arūpino sattā attano āneñjavihārena viharantā dibbantīti devāti imaṁ nibbacanaṁ labhantīti āha “sadevakaggahaṇena arūpāvacaraloko gahito”ti.",
  "tika-s0402t24:37_1": "Tenāha “ākāsānañcāyatanūpagānaṁ devānaṁ sahabyata”nti.",
  "tika-s0402t24:37_2": "Samārakaggahaṇena chakāmāvacaradevaloko gahito tassa savisesaṁ mārassa vase vattanato.",
  "tika-s0402t24:37_3": "Sabrahmakaggahaṇena rūpībrahmaloko gahito arūpībrahmalokassa gahitattā.",
  "tika-s0402t24:37_4": "Catuparisavasenāti khattiyādicatuparisavasena.",
  "tika-s0402t24:37_5": "Itarā pana catasso parisā samārakādiggahaṇena gahitā evāti.",
  "tika-s0402t24:37_6": "Avasesasattaloko nāgagaruḷādibhedo.",
  "tika-s0402t24:37_7": "Tīhākārehīti devamārabrahmasahitatāsaṅkhātehi tīhi pakārehi.",
  "tika-s0402t24:37_8": "Tīsu padesūti “sadevaka”ntiādīsu tīsu padesu.",
  "tika-s0402t24:37_9": "Tena tenākārenāti sadevakattādinā tena tena pakārena.",
  "tika-s0402t24:37_10": "Tedhātukameva pariyādinnanti porāṇā āhūti yojanā.",
  "tika-s0402t24:38_0": "Abhiññāti yakāralopenāyaṁ niddeso,",
  "tika-s0402t24:38_1": "abhijānitvāti ayamettha atthoti āha “abhiññāya adhikena ñāṇena ñatvā”ti.",
  "tika-s0402t24:38_2": "Anumānādipaṭikkhepoti anumānaatthāpattiādippaṭikkhepo ekappamāṇattā.",
  "tika-s0402t24:38_3": "Sabbattha appaṭihatañāṇacāratāya hi sabbapaccakkhā buddhā bhagavanto.",
  "tika-s0402t24:39_0": "Anuttaraṁ vivekasukhanti phalasamāpattisukhaṁ.",
  "tika-s0402t24:39_1": "Tena vimissāpi kadāci bhagavato dhammadesanā hotīti “hitvāpī”ti pi-",
  "tika-s0402t24:39_2": "saddaggahaṇaṁ.",
  "tika-s0402t24:39_3": "Bhagavā hi dhammaṁ desento yasmiṁ khaṇe parisā sādhukāraṁ vā deti,",
  "tika-s0402t24:39_4": "yathāsutaṁ vā dhammaṁ paccavekkhati,",
  "tika-s0402t24:39_5": "taṁ khaṇaṁ pubbabhāgena paricchinditvā phalasamāpattiṁ samāpajjati,",
  "tika-s0402t24:39_6": "yathāparicchedañca samāpattito vuṭṭhāya ṭhitaṭṭhānato paṭṭhāya dhammaṁ deseti.",
  "tika-s0402t24:39_7": "Appaṁ vā bahuṁ vā desentoti ugghaṭitaññussa vasena appaṁ vā,",
  "tika-s0402t24:39_8": "vipañcitaññussa neyyassa vā vasena bahuṁ vā desento.",
  "tika-s0402t24:39_9": "Dhammassa kalyāṇatā ca niyyānikatā ca sabbaso anavajjabhāvenevāti āha “anavajjameva katvā”ti.",
  "tika-s0402t24:40_0": "Desakāyattena āṇādividhinā atisajjanaṁ pabodhanaṁ desanāti sā pariyattidhammavasena veditabbāti āha “desanāya tāva cātuppadikagāthāyapī”tiādi.",
  "tika-s0402t24:40_1": "Nidānanigamānipi satthu desanāya anuvidhānato tadantogadhāni evāti āha “nidānaṁ ādi,",
  "tika-s0402t24:40_2": "idamavocāti pariyosāna”nti.",
  "tika-s0402t24:41_0": "Sāsitabbapuggalagatena yathāparādhādisāsitabbabhāvena anusāsanaṁ tadaṅgavinayādivasena vinayanaṁ sāsananti",
  "tika-s0402t24:41_1": "taṁ paṭipattidhammavasena veditabbanti āha “sīlasamādhivipassanā”tiādi.",
  "tika-s0402t24:41_2": "Kusalānanti anavajjadhammānaṁ sīlasamathavipassanānaṁ sīladiṭṭhīnañca ādibhāvo taṁmūlikattā uttarimanussadhammānaṁ.",
  "tika-s0402t24:41_3": "Ariyamaggassa antadvayavigamena majjhimāpaṭipadābhāvo viya sammāpaṭipattiyā ārabbha nibbattīnaṁ vemajjhatāpi majjhabhāvoti vuttaṁ “atthi,",
  "tika-s0402t24:41_4": "bhikkhave…pe…",
  "tika-s0402t24:41_5": "majjhimaṁ nāmā”ti.",
  "tika-s0402t24:41_6": "Phalaṁ pariyosānaṁ nāma saupādisesatāvasena.",
  "tika-s0402t24:41_7": "Nibbānaṁ pariyosānaṁ nāma anupādisesatāvasena.",
  "tika-s0402t24:41_8": "Idāni tesaṁ dvinnampi sāsanassa pariyosānataṁ āgamena dassetuṁ “tasmātiha tva”ntiādi vuttaṁ.",
  "tika-s0402t24:41_9": "“Sātthaṁ sabyañjana”ntiādivacanato dhammadesanāya ādimajjhapariyosānaṁ adhippetanti āha “idha…pe…",
  "tika-s0402t24:41_10": "adhippeta”nti.",
  "tika-s0402t24:41_11": "Tasmiṁ tasmiṁ atthe kathāvadhisaddappabandho gāthāvasena suttavasena ca vavatthito pariyattidhammo,",
  "tika-s0402t24:41_12": "so idha desanāti vutto,",
  "tika-s0402t24:41_13": "tassa pana attho visesato sīlādi evāti āha “bhagavā hi dhammaṁ desento…pe…",
  "tika-s0402t24:41_14": "dassetī”ti.",
  "tika-s0402t24:41_15": "Tattha sīlaṁ dassetvāti sīlaggahaṇena sasambhāraṁ sīlaṁ gahitaṁ,",
  "tika-s0402t24:41_16": "tathā maggaggahaṇena sasambhāro maggoti tadubhayavasena anavasesato pariyattiatthaṁ pariyādāya tiṭṭhati.",
  "tika-s0402t24:41_17": "Tenāti sīlādidassanena.",
  "tika-s0402t24:41_18": "Atthavasena hi idha desanāya ādikalyāṇādibhāvo adhippeto.",
  "tika-s0402t24:41_19": "Kathikasaṇṭhitīti kathikassa saṇṭhānaṁ kathanavasena samavaṭṭhānaṁ.",
  "tika-s0402t24:42_0": "Na so sātthaṁ deseti niyyānatthavirahato tassā desanāya.",
  "tika-s0402t24:42_1": "Ekabyañjanādiyuttā vāti sithilādibhedesu byañjanesu ekappakāreneva dvippakāreneva vā byañjanena yuttā damiḷabhāsā viya.",
  "tika-s0402t24:42_2": "Vivaṭakaraṇatāya oṭṭhe aphusāpetvā uccāretabbato sabbaniroṭṭhabyañjanā vā kirātabhāsā viya.",
  "tika-s0402t24:42_3": "Sabbasseva vissajjanīyayuttatāya sabbavissaṭṭhabyañjanāvā yavanabhāsā viya.",
  "tika-s0402t24:42_4": "Sabbasseva sānusāratāya sabbaniggahitabyañjanā vā pārasikādimilakkhabhāsā viya.",
  "tika-s0402t24:42_5": "Sabbāpesā byañjanekadesavaseneva pavattiyā aparipuṇṇabyañjanāti katvā “abyañjanā”ti vuttā.",
  "tika-s0402t24:43_0": "Ṭhānakaraṇāni sithilāni katvā uccāretabbaṁ akkharaṁ pañcasu vaggesu paṭhamatatiyanti evamādi sithilaṁ.",
  "tika-s0402t24:43_1": "Tāni asithilāni katvā uccāretabbaṁ akkharaṁ vaggesu dutiyacatutthanti evamādi dhanitaṁ.",
  "tika-s0402t24:43_2": "Dvimattakālaṁ dīghaṁ.",
  "tika-s0402t24:43_3": "Ekamattakālaṁ rassaṁ.",
  "tika-s0402t24:43_4": "Tadeva lahukaṁ lahukameva.",
  "tika-s0402t24:43_5": "Saṁyogaparaṁ dīghañca garukaṁ.",
  "tika-s0402t24:43_6": "Ṭhānakaraṇāni niggahetvā uccāretabbaṁ niggahitaṁ.",
  "tika-s0402t24:43_7": "Parena sambandhaṁ katvā uccāretabbaṁ sambandhaṁ.",
  "tika-s0402t24:43_8": "Tathā na sambandhaṁ vavatthitaṁ.",
  "tika-s0402t24:43_9": "Ṭhānakaraṇāni vissaṭṭhāni katvā uccāretabbaṁ vimuttaṁ.",
  "tika-s0402t24:43_10": "Dasadhā byañjanabuddhiyā pabhedoti evaṁ sithilādivasena byañjanabuddhiyā akkharuppādakacittassa dasappakārena pabhedo.",
  "tika-s0402t24:43_11": "Sabbāni hi akkharāni cittasamuṭṭhānāni yathādhippetatthabyañjanato byañjanāni ca.",
  "tika-s0402t24:44_0": "Amakkhetvāti amilecchetvā,",
  "tika-s0402t24:44_1": "avināsetvā,",
  "tika-s0402t24:44_2": "ahāpetvāti attho.",
  "tika-s0402t24:44_3": "Bhagavā yamatthaṁ ñāpetuṁ ekagāthaṁ ekavākyampi deseti,",
  "tika-s0402t24:44_4": "tamatthaṁ tāya desanāya parimaṇḍalapadabyañjanāya eva desetīti āha “paripuṇṇabyañjanameva katvā dhammaṁ desetī”ti.",
  "tika-s0402t24:44_5": "Idha kevalasaddo anavasesavācako,",
  "tika-s0402t24:44_6": "na avomissatādivācakoti āha “sakalādhivacana”nti.",
  "tika-s0402t24:44_7": "Paripuṇṇanti sabbaso puṇṇaṁ.",
  "tika-s0402t24:44_8": "Taṁ pana kiñci ūnaṁ vā adhikaṁ vā na hotīti “anūnādhikavacana”nti vuttaṁ.",
  "tika-s0402t24:44_9": "Tattha yadatthaṁ desitaṁ,",
  "tika-s0402t24:44_10": "tassa sādhakattā anūnatā veditabbā,",
  "tika-s0402t24:44_11": "tabbidhurassa pana asādhakattā anadhikatā.",
  "tika-s0402t24:44_12": "Sakalanti sabbabhāgavantaṁ.",
  "tika-s0402t24:44_13": "Paripuṇṇamevāti sabbaso paripuṇṇameva.",
  "tika-s0402t24:44_14": "Tenāha “ekadesanāpi aparipuṇṇā natthī”ti.",
  "tika-s0402t24:44_15": "Aparisuddhā desanā nāma hoti taṇhāsaṁkilesattā.",
  "tika-s0402t24:44_16": "Lokāmisaṁ cīvarādayo paccayā,",
  "tika-s0402t24:44_17": "tattha agadhitacittatāya lokāmisanirapekkho.",
  "tika-s0402t24:44_18": "Hitapharaṇenāti hitūpasaṁharaṇena.",
  "tika-s0402t24:44_19": "Mettābhāvanāya muduhadayoti mettābhāvanāya karuṇāya vā muduhadayo.",
  "tika-s0402t24:44_20": "Ullumpanasabhāvasaṇṭhitenāti sakalasaṁkilesato vaṭṭadukkhato ca uddharaṇākārāvaṭṭhitena cittena,",
  "tika-s0402t24:44_21": "karuṇādhippāyenāti attho.",
  "tika-s0402t24:44_22": "Tasmāti yasmā sikkhattayasaṅgahaṁ sakalaṁ sāsanaṁ idha brahmacariyanti adhippetaṁ, tasmā.",
  "tika-s0402t24:44_23": "Brahmacariyanti iminā samānādhikaraṇāni sabbapadāni yojetvā atthaṁ dassento “so dhammaṁ deseti…pe…",
  "tika-s0402t24:44_24": "pakāsetīti evamettha attho daṭṭhabbo”ti āha.",
  "tika-s0402t24:45_0": "Sundaranti bhaddakaṁ.",
  "tika-s0402t24:45_1": "Bhaddakatā ca passantassa hitasukhāvahabhāvena veditabbāti āha “atthāvahaṁ sukhāvaha”nti.",
  "tika-s0402t24:45_2": "Tattha atthāvahanti diṭṭhadhammikasamparāyikaparamatthasaṁhitahitāvahaṁ.",
  "tika-s0402t24:45_3": "Sukhāvahanti yathāvuttatividhasukhāvahaṁ.",
  "tika-s0402t24:45_4": "Tathānurūpānanti tādisānaṁ.",
  "tika-s0402t24:45_5": "Yādisehi pana guṇehi bhagavā samannāgato,",
  "tika-s0402t24:45_6": "tehi catuppamāṇikassa lokassa sabbathāpi accantappasādanīyo tesaṁ yathābhūtasabhāvattāti dassento “yathārūpo”tiādimāha.",
  "tika-s0402t24:45_7": "Tattha yathābhūta…pe…",
  "tika-s0402t24:45_8": "arahatanti iminā dhammappamāṇalūkhappamāṇānaṁ sattānaṁ bhagavato pasādāvahatā dassitā,",
  "tika-s0402t24:45_9": "itarena itaresaṁ.",
  "tika-s0402t24:45_10": "Dassanamattampi sādhu hotīti ettha kosiyavatthu kathetabbaṁ.",
  "tika-s0402t24:45_11": "Ubhatopakkhikāti micchādiṭṭhisammādiṭṭhivasena ubhayapakkhikā.",
  "tika-s0402t24:45_12": "Kerāṭikāti saṭhā.",
  "tika-s0402t24:46_0": "Anekatthattā nipātānaṁ yāvañcidanti nipātasamudāyo adhimattappamāṇaparicchedaṁ dīpetīti āha “adhimattappamāṇaparicchedavacanameta”nti.",
  "tika-s0402t24:46_1": "Adhimattavippasannānīti adhikappamāṇena vippasannāni.",
  "tika-s0402t24:46_2": "Vippasannānīti ca pakatiākāraṁ atikkamitvā vippasannānīti attho.",
  "tika-s0402t24:46_3": "Nanu ca cakkhādīnaṁ indriyānaṁ manoviññeyyattā kathaṁ tena tesaṁ vippasannatā viññāyatīti āha “tassa hī”tiādi.",
  "tika-s0402t24:46_4": "Tassāti brāhmaṇassa.",
  "tika-s0402t24:46_5": "Tesanti cakkhādīnaṁ pañcannaṁ indriyānaṁ.",
  "tika-s0402t24:46_6": "Evampi manindriyena patiṭṭhitokāsassa adiṭṭhattā kathaṁ manindriyassa vippasannatā tena viññāyatīti āha “yasmā panā”tiādi.",
  "tika-s0402t24:46_7": "Nayaggāhapaññā hesā tassa brāhmaṇassa.",
  "tika-s0402t24:46_8": "Mane vippasanneyeva hoti pasannacittasamuṭṭhitarūpasampadāhi eva cakkhādīnaṁ patiṭṭhitokāsassa pasannatāsambhavato.",
  "tika-s0402t24:47_0": "Jambonadasuvaṇṇaṁ rattavaṇṇameva hotīti āha “surattavaṇṇassā”ti.",
  "tika-s0402t24:47_1": "Jambonadasuvaṇṇassa ghaṭikāti jambonadasuvaṇṇapiṇḍaṁ.",
  "tika-s0402t24:47_2": "Iminā nekkhanti nekkhappamāṇajambonadasuvaṇṇena kataṁ akatabhaṇḍaṁ vuttanti dasseti.",
  "tika-s0402t24:47_3": "Nekkhanti vā atirekapañcasuvaṇṇena katapilandhanaṁ katabhaṇḍaṁ vuttaṁ.",
  "tika-s0402t24:47_4": "Tañhi ghaṭṭanamajjanakkhamaṁ hotīti.",
  "tika-s0402t24:47_5": "Suvaṇṇanti ca pañcadharaṇassa samaññā,",
  "tika-s0402t24:47_6": "tasmā pañcavīsatidharaṇahiraññavicitaṁ ābharaṇaṁ idha nekkhanti adhippetaṁ.",
  "tika-s0402t24:47_7": "Jambonadanti mahājambusākhāya pavattanadiyaṁ nibbattaṁ.",
  "tika-s0402t24:47_8": "Taṁ kira ratanaṁ rattaṁ.",
  "tika-s0402t24:47_9": "Suvaṇṇākāre mahājambuphalarase vā pathaviyaṁ paviṭṭhe suvaṇṇaṅkurā uṭṭhahanti,",
  "tika-s0402t24:47_10": "tena suvaṇṇena katapilandhanantipi attho.",
  "tika-s0402t24:47_11": "Suparikammakatanti suṭṭhu kataparikammaṁ.",
  "tika-s0402t24:47_12": "Sampahaṭṭhanti sammā pahaṭṭhaṁ ghaṭṭanādivasena sukataparikammaṁ.",
  "tika-s0402t24:47_13": "Tenāha “suvaṇṇakāra…pe…",
  "tika-s0402t24:47_14": "suparimajjitanti attho”ti.",
  "tika-s0402t24:48_0": "Vāḷarūpānīti āharimāni vāḷarūpāni.",
  "tika-s0402t24:48_1": "“Akappiyarūpākulo akappiyamañco pallaṅkoti sārasamāse.",
  "tika-s0402t24:48_2": "Ratanacitranti bhitticchedādivasena ratanacitraṁ.",
  "tika-s0402t24:48_3": "Rukkhatūlalatātūlapoṭakitūlānaṁ vasena tiṇṇaṁ tūlānaṁ.",
  "tika-s0402t24:48_4": "Uddalomiyaṁ kecīti sārasamāsācariyā uttaravihārino ca.",
  "tika-s0402t24:48_5": "Tathā ekantalomiyaṁ.",
  "tika-s0402t24:48_6": "Koseyyakaṭṭissamayanti koseyyakasaṭamayaṁ.",
  "tika-s0402t24:48_7": "Ajinacammehīti ajinamigacammehi.",
  "tika-s0402t24:48_8": "Tāni kira cammāni sukhumatarāni.",
  "tika-s0402t24:48_9": "Tasmā dupaṭṭatipaṭṭāni katvā sibbanti.",
  "tika-s0402t24:48_10": "Tena vuttaṁ “ajinappaveṇī”tiādi.",
  "tika-s0402t24:49_0": "Nikāmalābhīti yathicchitalābhī.",
  "tika-s0402t24:49_1": "Tenāha “icchiticchitalābhī”ti.",
  "tika-s0402t24:49_2": "Vipulalābhīti uḷāralābhī.",
  "tika-s0402t24:49_3": "Kasiranti hi parittaṁ vuccati,",
  "tika-s0402t24:49_4": "tappaṭikkhepena akasiraṁ uḷāraṁ.",
  "tika-s0402t24:49_5": "Tenāha “mahantalābhī”tiādi.",
  "tika-s0402t24:50_0": "Laddhā ca na kappantīti sāmaññena paṭisiddhattā sabbathā na kappatīti kassaci āsaṅkā siyā,",
  "tika-s0402t24:50_1": "tannivattanatthaṁ “kiñci kiñci kappatī”tiādimāha.",
  "tika-s0402t24:50_2": "Tattha suddhakoseyyanti ratanaparisibbanarahitaṁ.",
  "tika-s0402t24:50_3": "Ettha ca “suddhakoseyyaṁ pana vaṭṭatī”ti vinaye vuttattā idhāpi ettakameva vuttaṁ.",
  "tika-s0402t24:50_4": "Dīghanikāyaṭṭhakathāyaṁ pana “ṭhapetvā tūlikaṁ sabbāneva gonakādīni ratanaparisibbitāni na vaṭṭantī”ti vuttaṁ.",
  "tika-s0402t24:50_5": "Tattha “ṭhapetvā tūlika”nti etena ratanasibbanarahitāpī tūlikā na vaṭṭatīti dīpeti.",
  "tika-s0402t24:50_6": "Vacanatoti etena vinaye vuttabhāvaṁ dasseti.",
  "tika-s0402t24:50_7": "Ekena vidhānenāti yathāvuttameva vidhānaṁ sandhāya vadati.",
  "tika-s0402t24:50_8": "Yadi evaṁ kasmā bhagavatā “laddhā ca na kappantī”ti sāmaññena paṭisedho katoti āha “akappiyaṁ pana upādāyā”tiādi.",
  "tika-s0402t24:51_0": "Pallaṅkanti ettha pari-",
  "tika-s0402t24:51_1": "saddo samantatoti etasmiṁ atthe vattati,",
  "tika-s0402t24:51_2": "tasmā vāmūruṁ dakkhiṇūruñca samaṁ ṭhapetvā ubho pāde aññamaññasambandhe katvā nisajjā pallaṅkanti āha “samantato ūrubaddhāsana”nti.",
  "tika-s0402t24:51_3": "Ūrūnaṁ bandhanavasena nisajjā.",
  "tika-s0402t24:51_4": "Pallaṅkaṁ ābhujitvāti ca yathā pallaṅkavasena nisajjā hoti,",
  "tika-s0402t24:51_5": "evaṁ ubho pāde ābhuje samiñjite katvāti attho.",
  "tika-s0402t24:51_6": "Taṁ pana ubhinnaṁ pādānaṁ tathā sambandhatākaraṇanti āha “bandhitvā”ti.",
  "tika-s0402t24:51_7": "Ujuṁ kāyaṁ paṇidhāyāti uparimaṁ sarīraṁ ujukaṁ ṭhapetvā aṭṭhārasa piṭṭhikaṇṭake koṭiyā koṭiṁ paṭipādetvā.",
  "tika-s0402t24:51_8": "Evañhi nisinnassa cammamaṁsanhārūni na paṇamanti.",
  "tika-s0402t24:51_9": "Athassa yā tesaṁ paṇamanapaccayā khaṇe khaṇe vedanā uppajjeyyuṁ,",
  "tika-s0402t24:51_10": "tā na uppajjanti.",
  "tika-s0402t24:51_11": "Tāsu anuppajjamānāsu cittaṁ ekaggaṁ hoti,",
  "tika-s0402t24:51_12": "kammaṭṭhānaṁ na paripatati,",
  "tika-s0402t24:51_13": "vuddhiṁ phātiṁ gacchati.",
  "tika-s0402t24:51_14": "Tenāha “aṭṭhārasa piṭṭhikaṇṭake”tiādi.",
  "tika-s0402t24:51_15": "Ujuṁ kāyaṁ ṭhapetvāti uparimaṁ kāyaṁ ujukaṁ ṭhapetvā,",
  "tika-s0402t24:51_16": "ayameva vā pāṭho.",
  "tika-s0402t24:51_17": "Heṭṭhimakāyassa hi anujukaṭṭhapanaṁ nisajjāvacaneneva bodhitanti.",
  "tika-s0402t24:51_18": "Ujuṁ kāyanti ettha kāya-",
  "tika-s0402t24:51_19": "saddo uparimakāyavisayo.",
  "tika-s0402t24:52_0": "Parimukhanti ettha pari-",
  "tika-s0402t24:52_1": "saddo abhisaddena samānatthoti āha “kammaṭṭhānābhimukha”nti,",
  "tika-s0402t24:52_2": "bahiddhā puthuttārammaṇato nivāretvā kammaṭṭhānaṁyeva purakkhatvāti attho.",
  "tika-s0402t24:52_3": "Ettha yathā “vanantaññeva pavisāmī”tiādinā bhāvanānurūpaṁ senāsanaṁ dassitaṁ,",
  "tika-s0402t24:52_4": "evaṁ “nisīdāmī”ti iminā alīnānuddhaccapakkhiyo santo iriyāpatho dassito,",
  "tika-s0402t24:52_5": "“pallaṅkaṁ ābhujitvā”ti iminā nisajjāya daḷhabhāvo,",
  "tika-s0402t24:52_6": "“parimukhaṁ satiṁ upaṭṭhapetvā”ti iminā ārammaṇapariggahūpāyo.",
  "tika-s0402t24:52_7": "Pariggahitaniyyānanti sabbathā gahitāsammosaṁ pariccattasammosaṁ satiṁ katvā,",
  "tika-s0402t24:52_8": "paramasatinepakkaṁ upaṭṭhapetvāti attho.",
  "tika-s0402t24:52_9": "Parīti pariggahaṭṭho “pariṇāyikā”tiādīsu viya.",
  "tika-s0402t24:52_10": "Mukhanti niyyānaṭṭho “suññatavimokkha”ntiādīsu viya.",
  "tika-s0402t24:52_11": "Paṭipakkhato niggamanaṭṭho hi niyyānaṭṭho.",
  "tika-s0402t24:53_0": "Cattāri rūpāvacarajjhānāni dibbabhāvāvahattā dibbavihārā nāma hontīti tadāsannappavattacaṅkamopi tadupacārato",
  "tika-s0402t24:53_1": "dibbo nāma hotīti āha “cattāri hi rūpajjhānānī”tiādi.",
  "tika-s0402t24:53_2": "Samāpajjitvā caṅkamantassāti idañca caṅkamantassa antarantarā samāpattiṁ samāpajjitvā uṭṭhāyuṭṭhāya caṅkamanaṁ sandhāya vuttaṁ.",
  "tika-s0402t24:53_3": "Na hi samāpattiṁ samāpajjitvā avuṭṭhitena sakkā caṅkamituṁ.",
  "tika-s0402t24:53_4": "Samāpattito vuṭṭhāya caṅkamantassapi caṅkamoti idaṁ pana samāpattito vuṭṭhahitvā antarantarā samāpajjitvā caṅkamantassa vasena vuttaṁ.",
  "tika-s0402t24:53_5": "Dvīsuvihāresūti brahmavihāre,",
  "tika-s0402t24:53_6": "ariyavihāre ca.",
  "tika-s0402t24:53_7": "Mettājhānādayo hitūpasaṁhārādivasena pavattiyā brahmabhūtā seṭṭhabhūtā vihārāti brahmavihārā.",
  "tika-s0402t24:53_8": "Anaññasādhāraṇattā pana ariyānaṁ vihārāti ariyavihārā,",
  "tika-s0402t24:53_9": "catassopi phalasamāpattiyo.",
  "tika-s0402t24:53_10": "Idha pana arahattaphalasamāpattiyeva āgatā.",
  "tika-s0402t24:54_0": "Paccavekkhaṇāya phalasamāpatti kathitā samāpattiṁ samāpajjitvā vuṭṭhitassa paccavekkhaṇāsambhavato.",
  "tika-s0402t24:54_1": "Caṅkamādayoti phalasamāpattiṁ samāpannassapi samāpattito vuṭṭhitassapi caṅkamaṭṭhānanisajjādayo.",
  "tika-s0402t24:54_2": "Ariyacaṅkamādayo honti na pana paccavekkhantassāti adhippāyo.",
  "tika-s0402t24:55_0": "Venāgapurasuttavaṇṇanā niṭṭhitā.",
  "tika-s0402t24:56_0": "4. Sarabhasuttavaṇṇanā",
  "tika-s0402t24:57_0": "65.",
  "tika-s0402t24:57_1": "Catutthe gijjhā ettha santīti gijjhaṁ, kūṭaṁ.",
  "tika-s0402t24:57_2": "Taṁ etassāti gijjhakūṭo.",
  "tika-s0402t24:57_3": "Gijjho viyāti vā gijjhaṁ, kūṭaṁ.",
  "tika-s0402t24:57_4": "Taṁ etassāti gijjhakūṭo, pabbato.",
  "tika-s0402t24:57_5": "Tasmiṁ gijjhakūṭe.",
  "tika-s0402t24:57_6": "Tenāha “gijjhāvā”tiādi.",
  "tika-s0402t24:57_7": "Acirapakkantoti ettha na desantarapakkamanaṁ adhippetaṁ,",
  "tika-s0402t24:57_8": "atha kho sāsanapakkamananti dassento “imasmiṁ sāsane pabbajitvā”tiādimāha,",
  "tika-s0402t24:57_9": "teneva hi “imassā dhammavinayā”ti vuttaṁ.",
  "tika-s0402t24:57_10": "Labbhatīti lābho,",
  "tika-s0402t24:57_11": "catunnaṁ paccayānametaṁ adhivacanaṁ.",
  "tika-s0402t24:57_12": "Sakkaccaṁ kātabbo dātabboti sakkāro.",
  "tika-s0402t24:57_13": "Paccayā eva hi paṇītapaṇītā sundarasundarā abhisaṅkharitvā katā sakkārāti vuccanti.",
  "tika-s0402t24:57_14": "Sakkāroti vā sundarakāro,",
  "tika-s0402t24:57_15": "parehi attano gāravakiriyā pupphādīhi vā pūjā.",
  "tika-s0402t24:57_16": "Lābho ca sakkāro ca lābhasakkārā,",
  "tika-s0402t24:57_17": "te naṭṭhā pahīnā etesanti naṭṭhalābhasakkārā.",
  "tika-s0402t24:58_0": "Mahālābhasakkāro uppajjīti tadā kira bhagavato mahālābhasakkāro uppajji yathā taṁ cattāro asaṅkheyye pūritadānapāramisañcayassa.",
  "tika-s0402t24:58_1": "Sabbadisāsu hi yamakamahāmegho vuṭṭhahitvā mahogho viya sabbapāramiyo “ekasmiṁ attabhāve vipākaṁ dassāmā”ti",
  "tika-s0402t24:58_2": "sampiṇḍitā viya lābhasakkāramahoghaṁ nibbattayiṁsu.",
  "tika-s0402t24:58_3": "Tato tato annapānayānavatthamālāgandhavilepanādihatthā khattiyabrāhmaṇādayo āgantvā “kahaṁ buddho,",
  "tika-s0402t24:58_4": "kahaṁ bhagavā,",
  "tika-s0402t24:58_5": "kahaṁ devadevo narāsabho purisasīho”ti bhagavantaṁ pariyesanti,",
  "tika-s0402t24:58_6": "sakaṭasatehipi paccaye āharitvā okāsaṁ alabhamānā samantā gāvutappamāṇampi sakaṭadhurena sakaṭadhuraṁ",
  "tika-s0402t24:58_7": "āhacca tiṭṭhanti ceva anubandhanti ca andhakavindabrāhmaṇo viya.",
  "tika-s0402t24:58_8": "Yathā ca bhagavato,",
  "tika-s0402t24:58_9": "evaṁ bhikkhusaṅghassapi.",
  "tika-s0402t24:58_10": "Vuttampi cetaṁ –",
  "tika-s0402t24:59_0": "“Tena kho pana samayena bhagavā sakkato hoti garukato mānito pūjito apacito lābhī cīvarapiṇḍapātasenāsanagilānapaccayabhesajjaparikkhārānaṁ,",
  "tika-s0402t24:59_1": "bhikkhusaṅghopi sakkato hoti…pe…",
  "tika-s0402t24:59_2": "parikkhārāna”nti.",
  "tika-s0402t24:60_0": "Tathā –",
  "tika-s0402t24:61_0": "“Yāvatā kho pana, cunda,",
  "tika-s0402t24:61_1": "etarahi saṅgho vā gaṇo vā loke uppanno, nāhaṁ, cunda,",
  "tika-s0402t24:61_2": "aññaṁ ekaṁ saṅghampi samanupassāmi evaṁlābhaggayasaggappattaṁ yatharivāyaṁ, cunda,",
  "tika-s0402t24:61_3": "bhikkhusaṅgho”ti.",
  "tika-s0402t24:62_0": "Svāyaṁ bhagavato ca saṅghassa ca uppanno lābhasakkāro ekato hutvā dvinnaṁ mahānadīnaṁ udakaṁ viya appameyyo ahosi,",
  "tika-s0402t24:62_1": "bhagavato pana bhikkhusaṅghassa ca uppanno lābhasakkāro dhammassapi uppannoyeva.",
  "tika-s0402t24:62_2": "Dhammadharānañhi kato sakkāro dhammassa kato nāma hoti.",
  "tika-s0402t24:62_3": "Tena vuttaṁ “tiṇṇaṁ ratanānaṁ mahālābhasakkāro uppajjī”ti.",
  "tika-s0402t24:63_0": "Vuttamatthaṁ pāḷiyā nidassento “yathāhā”tiādimāha.",
  "tika-s0402t24:63_1": "Tattha sakkatoti sakkārappatto.",
  "tika-s0402t24:63_2": "Yassa hi cattāro paccaye sakkatvā suabhisaṅkhate paṇītapaṇīte upaneti,",
  "tika-s0402t24:63_3": "so sakkato.",
  "tika-s0402t24:63_4": "Garukatoti garubhāvahetūnaṁ uttamaguṇānaṁ matthakappattiyā anaññasādhāraṇena garukārena sabbadevamanussehi pāsāṇacchattaṁ viya garukato.",
  "tika-s0402t24:63_5": "Yasmiñhi garubhāvaṁ paccupaṭṭhapetvā paccaye denti,",
  "tika-s0402t24:63_6": "so garukato.",
  "tika-s0402t24:63_7": "Mānitoti sammāpaṭipattiyā mānito manena piyāyito.",
  "tika-s0402t24:63_8": "Tāya hi viññūnaṁ manāpatā.",
  "tika-s0402t24:63_9": "Pūjitoti mānanādipūjāya ceva catupaccayapūjāya ca pūjito.",
  "tika-s0402t24:63_10": "Yassa hi sabbametaṁ pūjanañca karonti,",
  "tika-s0402t24:63_11": "so pūjito.",
  "tika-s0402t24:63_12": "Apacitoti nīcavuttikaraṇena apacito.",
  "tika-s0402t24:63_13": "Satthārañhi disvā manussā hatthikkhandhādīhi otaranti,",
  "tika-s0402t24:63_14": "maggaṁ denti,",
  "tika-s0402t24:63_15": "aṁsakūṭato sāṭakaṁ apanenti.",
  "tika-s0402t24:63_16": "Āsanato vuṭṭhahanti,",
  "tika-s0402t24:63_17": "vandantīti evaṁ so tehi apacito nāma hoti.",
  "tika-s0402t24:64_0": "Avaṇṇaṁ pattharitvāti avaṇṇaṁ tattha tattha saṁkittanavasena pattharitvā.",
  "tika-s0402t24:64_1": "Āvaṭṭanimāyanti āvaṭṭetvā gahaṇamāyaṁ.",
  "tika-s0402t24:64_2": "Āvaṭṭeti purimākārato nivatteti attano vase vatteti etāyāti āvaṭṭanī, māyā,",
  "tika-s0402t24:64_3": "taṁ āvaṭṭanimāyaṁ osāretvā parijappetvāti attho.",
  "tika-s0402t24:64_4": "Koṭito paṭṭhāyāti antimakoṭito paṭṭhāya.",
  "tika-s0402t24:64_5": "Thaddhakāyena pharusavācāya tiṇṇaṁ ratanānaṁ avaṇṇakathanaṁ anatthāvahattā visasiñcanasadisā hotīti āha “visaṁ siñcitvā”ti.",
  "tika-s0402t24:64_6": "Aññātoti āñāto.",
  "tika-s0402t24:64_7": "Tenāha “ñāto”tiādi.",
  "tika-s0402t24:65_0": "Kāyaṅganti kāyameva aṅgaṁ,",
  "tika-s0402t24:65_1": "kāyassa vā aṅgaṁ, sīsādi.",
  "tika-s0402t24:65_2": "Vācaṅganti “hotu,",
  "tika-s0402t24:65_3": "sādhū”ti evamādivācāya avayavaṁ.",
  "tika-s0402t24:65_4": "Ekakenāti asahāyena.",
  "tika-s0402t24:65_5": "Imassa panatthassāti “cariyaṁ caraṇakāle”tiādinā vuttassa.",
  "tika-s0402t24:65_6": "Yato yato garu dhuranti yasmiṁ yasmiṁ ṭhāne dhuraṁ garu bhārikaṁ hoti,",
  "tika-s0402t24:65_7": "aññe balibaddā ukkhipituṁ na sakkonti.",
  "tika-s0402t24:65_8": "Yato gambhīravattanīti vattanti etthāti vattanī,",
  "tika-s0402t24:65_9": "dummaggassetaṁ nāmaṁ,",
  "tika-s0402t24:65_10": "yasmiṁ ṭhāne udakacikkhallamahantatāya vā visamacchinnataṭabhāvena vā maggo gambhīro hotīti attho.",
  "tika-s0402t24:65_11": "Tadāssu kaṇhaṁ yuñjentīti assūti nipātamattaṁ,",
  "tika-s0402t24:65_12": "tadā kaṇhaṁ yuñjentīti attho.",
  "tika-s0402t24:65_13": "Yadā dhurañca garu hoti maggo ca gambhīro,",
  "tika-s0402t24:65_14": "tadā aññe balibadde apanetvā kaṇhameva yuñjentīti vuttaṁ hoti.",
  "tika-s0402t24:65_15": "Svāssu taṁ vahate dhuranti etthapi assūti nipātamattameva,",
  "tika-s0402t24:65_16": "so taṁ dhuraṁ vahatīti attho.",
  "tika-s0402t24:66_0": "Gehavetananti gehe nivuṭṭhabhāvahetu dātabbaṁ.",
  "tika-s0402t24:66_1": "Kāḷako nāma nāmenāti añjanavaṇṇo kiresa,",
  "tika-s0402t24:66_2": "tenassa “kāḷako”ti nāmaṁ akaṁsu.",
  "tika-s0402t24:66_3": "Kāḷakaṁ upasaṅkamitvā āhāti kāḷako kira ekadivasaṁ cintesi “mayhaṁ mātā duggatā maṁ puttaṭṭhāne ṭhapetvā dukkhena poseti,",
  "tika-s0402t24:66_4": "yaṁnūnāhaṁ bhatiṁ katvā imaṁ duggatabhāvato moceyya”nti.",
  "tika-s0402t24:66_5": "So tato paṭṭhāya bhatiṁ upadhārento vicarati.",
  "tika-s0402t24:66_6": "Atha tasmiṁ divase gāmagorūpehi saddhiṁ tattha samīpe carati.",
  "tika-s0402t24:66_7": "Satthavāhaputtopi gosuttavittako,",
  "tika-s0402t24:66_8": "so “atthi nu kho etesaṁ gunnaṁ antare sakaṭāni uttāretuṁ samattho usabhājānīyo”ti upadhārayamāno bodhisattaṁ",
  "tika-s0402t24:66_9": "disvā “ayaṁ ājānīyo sakkhissati mayhaṁ sakaṭāni uttāretu”nti aññāsi.",
  "tika-s0402t24:66_10": "Tena taṁ upasaṅkamitvā evamāha.",
  "tika-s0402t24:66_11": "So aññesaṁ…pe…",
  "tika-s0402t24:66_12": "gehameva agamāsīti tadā kira gāmadārakā “kiṁ nāmetaṁ kāḷakassa gale”ti tassa santikaṁ āgacchanti.",
  "tika-s0402t24:66_13": "So te anubandhitvā dūratova palāpento mātu santikaṁ gato.",
  "tika-s0402t24:66_14": "Taṁ sandhāyetaṁ vuttaṁ.",
  "tika-s0402t24:67_0": "Sāyanhasamayanti sāyanhakāle.",
  "tika-s0402t24:67_1": "Bhummatthe etaṁ upayogavacanaṁ.",
  "tika-s0402t24:67_2": "Na hettha accantasaṁyogo sambhavati.",
  "tika-s0402t24:67_3": "Paṭisallānā vuṭṭhitoti ettha tehi tehi saddhivihārikaantevāsikaupāsakaupāsikādisattehi ceva rūpārammaṇādisaṅkhārehi",
  "tika-s0402t24:67_4": "ca paṭinivattetvā apasakkitvā nilīyanaṁ vivecanaṁ kāyacittehi tato vivittatāya paṭisallānaṁ kāyaviveko,",
  "tika-s0402t24:67_5": "cittaviveko ca.",
  "tika-s0402t24:67_6": "Yo tato duvidhavivekato vuṭṭhito bhavaṅgappattiyā sabrahmacārīhi samāgamena ca apeto.",
  "tika-s0402t24:67_7": "So paṭisallānā vuṭṭhito nāma hoti.",
  "tika-s0402t24:67_8": "Ayaṁ pana yasmā paṭisallānānaṁ uttamato phalasamāpattito vuṭṭhāsi,",
  "tika-s0402t24:67_9": "tasmā “phalasamāpattito”ti vuttaṁ.",
  "tika-s0402t24:67_10": "Kāyasakkhino bhavissāmāti nāmakāyena desanāsampaṭicchanavasena sakkhibhūtā bhavissāma.",
  "tika-s0402t24:67_11": "Nanu ca “paññatte āsane nisīdī”ti idaṁ kasmā vuttaṁ.",
  "tika-s0402t24:67_12": "Titthiyā hi bhagavato paṭipakkhā,",
  "tika-s0402t24:67_13": "te kasmā tassa āsanaṁ paññāpentīti āha “tathāgato hī”tiādi.",
  "tika-s0402t24:68_0": "Viggāhikakathanti viggāhasaṁvattanikaṁ sārambhakathaṁ.",
  "tika-s0402t24:68_1": "Āyāceyyāsīti vacībhedaṁ katvā yāceyyāsi.",
  "tika-s0402t24:68_2": "Pattheyyāsīti manasā āsīseyyāsi.",
  "tika-s0402t24:68_3": "Piheyyāsīti tasseva vevacanaṁ.",
  "tika-s0402t24:68_4": "Nittejataṁ āpannoti tejahāniyā nittejabhāvaṁ āpanno,",
  "tika-s0402t24:68_5": "nittejabhūtoti attho.",
  "tika-s0402t24:68_6": "Tato eva bhikkhuādayopi sammukhā oloketuṁ asamatthatāya pattakkhandho,",
  "tika-s0402t24:68_7": "patitakkhandhoti attho.",
  "tika-s0402t24:68_8": "Tenāha “onatagīvo”ti.",
  "tika-s0402t24:68_9": "Dassitadhammesūti vuttadhammesu.",
  "tika-s0402t24:68_10": "Vacanamattameva hi tesaṁ,",
  "tika-s0402t24:68_11": "na pana dassanaṁ tādisasseva dhammassa abhāvato.",
  "tika-s0402t24:68_12": "Bhagavato eva vā “ime dhammā anabhisambuddhā”ti parassa vacanavasena dassitadhammesu.",
  "tika-s0402t24:68_13": "Paṭicarissatīti paṭicchādanavase carissati pavattissati,",
  "tika-s0402t24:68_14": "paṭicchādanattho eva vā carati-",
  "tika-s0402t24:68_15": "saddo anekatthattā dhātūnanti āha “paṭicchādessatī”ti.",
  "tika-s0402t24:68_16": "Aññenavā aññanti pana paṭicchādanākāradassananti āha “aññena vā vacanenā”tiādi.",
  "tika-s0402t24:69_0": "Tattha aññaṁ vacananti yaṁ samanuyuñjantena bhagavatā parassa dosavibhāvanaṁ vacanaṁ vuttaṁ,",
  "tika-s0402t24:69_1": "taṁ tato aññeneva vacanena paṭicchādeti.",
  "tika-s0402t24:69_2": "“Āpattiṁ āpannosī”ti codakena vuttavacanaṁ viya “ko āpanno,",
  "tika-s0402t24:69_3": "kiṁ āpanno,",
  "tika-s0402t24:69_4": "kismiṁ āpanno,",
  "tika-s0402t24:69_5": "kaṁ bhaṇatha,",
  "tika-s0402t24:69_6": "kiṁ bhaṇathā”tiādivacanena aññaṁ āgantukakathaṁ āharanto “tvaṁ itthannāmaṁ āpattiṁ āpannosī”ti puṭṭho",
  "tika-s0402t24:69_7": "“pāṭaliputtaṁ gatomhī”ti vatvā puna “na tava pāṭaliputtagamanaṁ pucchāma,",
  "tika-s0402t24:69_8": "āpattiṁ pucchāmā”ti vutte tato rājagahaṁ gatomhi.",
  "tika-s0402t24:69_9": "Rājagahaṁ vā yāhi brāhmaṇagehaṁ vā,",
  "tika-s0402t24:69_10": "āpattiṁ āpannosīti.",
  "tika-s0402t24:69_11": "“Tattha me sūkaramaṁsaṁ laddha”ntiādīni vadanto viya samanuyuñjakena vuttavacanato aññaṁ āgantukakathaṁ āharanto apanāmessati,",
  "tika-s0402t24:69_12": "vikkhepaṁ gamayissati.",
  "tika-s0402t24:69_13": "Appatītā honti tena atuṭṭhā asomanassikāti apaccayo,",
  "tika-s0402t24:69_14": "domanassetaṁ adhivacanaṁ.",
  "tika-s0402t24:69_15": "Neva attano,",
  "tika-s0402t24:69_16": "na paresaṁ hitaṁ abhirādhayatīti anabhiraddhi,",
  "tika-s0402t24:69_17": "domanassameva.",
  "tika-s0402t24:69_18": "Tenevāha “apaccayena domanassaṁ vutta”nti.",
  "tika-s0402t24:70_0": "Yassa kho pana te atthāya dhammo desitoti ettha dhamma-",
  "tika-s0402t24:70_1": "saddena catusaccadhammo vuttoti āha “yassa maggassa vā phalassa vā atthāyā”ti.",
  "tika-s0402t24:70_2": "Catusaccadhammo hi maggaphalādhigamatthāya desīyati.",
  "tika-s0402t24:70_3": "Na niggacchatīti na pavatteti.",
  "tika-s0402t24:70_4": "Nanti naṁ dhammaṁ.",
  "tika-s0402t24:70_5": "Idāni “yassa kho pana te atthāya dhammo desito”ti ettha dhamma-",
  "tika-s0402t24:70_6": "saddena paṭipattidhammo dassito,",
  "tika-s0402t24:70_7": "na pana catusaccadhammoti adhippāyena atthavikappaṁ dassento “atha vā”tiādimāha.",
  "tika-s0402t24:70_8": "Pañca dhammāti gambhīrañāṇacariyabhūtānaṁ khandhādīnaṁ uggahasavanadhāraṇaparicayayonisomanasikāre sandhāyāha.",
  "tika-s0402t24:70_9": "Takkarassa sammā dukkhakkhayāyāti ettha sammāsaddo ubhayatthāpi yojetabbo “sammā takkarassa sammā dukkhakkhayāyā”ti.",
  "tika-s0402t24:70_10": "Yo hi sammā dhammaṁ paṭipajjati,",
  "tika-s0402t24:70_11": "tasseva sammā dukkhakkhayo hotīti.",
  "tika-s0402t24:70_12": "Yo pana vuttanayena takkaro,",
  "tika-s0402t24:70_13": "tassa niyyānaṁ atthato dhammasseva niyyānanti tappaṭikkhepena “so dhammo…pe…",
  "tika-s0402t24:70_14": "na niyyāti na niggacchatī”ti āha.",
  "tika-s0402t24:71_0": "Yadi tiracchānasīhassa nādo sabbatiracchānaekaccamanussāmanussanādato seṭṭhattā seṭṭhanādo,",
  "tika-s0402t24:71_1": "kimaṅgaṁ pana tathāgatasīhassa nādoti āha “sīhanādanti seṭṭhanāda”nti.",
  "tika-s0402t24:71_2": "Yadi vā tiracchānasīhanādassa seṭṭhanādatā nibbhayatāya appaṭisattutāya icchitā,",
  "tika-s0402t24:71_3": "tathāgatasīhanādasseva ayamattho sātisayoti āha “abhītanādaṁ appaṭināda”nti.",
  "tika-s0402t24:71_4": "“Aṭṭhānametaṁ anavakāso”tiādinā hi yo attho vutto,",
  "tika-s0402t24:71_5": "tassa bhūtatāya ayaṁ nādo seṭṭhanādo nāma hoti uttamanādo.",
  "tika-s0402t24:71_6": "Bhūtattho hi uttamatthoti.",
  "tika-s0402t24:71_7": "Imamatthaṁ pana vadantassa bhagavato aññato bhayaṁ vā āsaṅkā vā natthīti abhītanādo nāma hoti.",
  "tika-s0402t24:71_8": "Abhūtañhi vadato kutoci bhayaṁ vā āsaṅkā vā siyā,",
  "tika-s0402t24:71_9": "evaṁ pana vadantaṁ bhagavantaṁ koci uṭṭhahitvā paṭibāhituṁ samattho nāma natthīti ayaṁ nādo appaṭinādo nāma hoti.",
  "tika-s0402t24:72_0": "Samantato niggaṇhanavasena todanaṁ vijjhanaṁ sannitodakaṁ,",
  "tika-s0402t24:72_1": "sammā vā nitudanti pīḷenti etenāti sannitodakaṁ.",
  "tika-s0402t24:72_2": "Vācāyāti ca paccatte karaṇavacanaṁ.",
  "tika-s0402t24:72_3": "Tenāha “vacanapatodenā”ti.",
  "tika-s0402t24:72_4": "Sañjambharimakaṁsūti samantato sambharitaṁ akaṁsu,",
  "tika-s0402t24:72_5": "sabbe paribbājakā vācātodanehi tudiṁsūti attho.",
  "tika-s0402t24:72_6": "Tenāha “sambharitaṁ…pe…",
  "tika-s0402t24:72_7": "vijjhiṁsū”ti.",
  "tika-s0402t24:72_8": "Siṅgālakaṁyevāti siṅgālameva,",
  "tika-s0402t24:72_9": "“segālakaṁyevā”tipi pāṭho.",
  "tika-s0402t24:72_10": "Tassevāti siṅgālaravasseva.",
  "tika-s0402t24:72_11": "Atha vā bheraṇḍakaṁyevāti bhedaṇḍasakuṇisadisaṁyevāti attho.",
  "tika-s0402t24:72_12": "Bhedaṇḍaṁ nāma eko pakkhī dvimukho,",
  "tika-s0402t24:72_13": "tassa kira saddo ativiya virūpo amanāpo.",
  "tika-s0402t24:72_14": "Tenāha “apica bhinnassaraṁ amanāpasaddaṁ nadatī”ti.",
  "tika-s0402t24:72_15": "Sesamettha uttānameva.",
  "tika-s0402t24:73_0": "Sarabhasuttavaṇṇanā niṭṭhitā.",
  "tika-s0402t24:74_0": "5. Kesamuttisuttavaṇṇanā",
  "tika-s0402t24:75_0": "66.",
  "tika-s0402t24:75_1": "Pañcame kesamuttaṁ nivāso etesanti kesamuttiyāti āha “kesamuttanigamavāsino”ti.",
  "tika-s0402t24:75_2": "Aṭṭhavidhapānakānīti ambapānādiaṭṭhavidhāni pānāni.",
  "tika-s0402t24:76_0": "“Mā anussavenā”tiādīsu pana eko daharakālato paṭṭhāya evaṁ anussavo atthi,",
  "tika-s0402t24:76_1": "evaṁ cirakālakatāya anussutiyā labbhamānaṁ kathamidaṁ aññathā siyā,",
  "tika-s0402t24:76_2": "tasmā bhūtametanti anussavena gaṇhāti,",
  "tika-s0402t24:76_3": "tathā gahaṇaṁ paṭikkhipanto “mā anussavenā”ti āha.",
  "tika-s0402t24:76_4": "Anu anu savanaṁ anussavo.",
  "tika-s0402t24:76_5": "Aparo “amhākaṁ pitupitāmahādivuddhānaṁ upadesaparamparāya idamābhataṁ,",
  "tika-s0402t24:76_6": "evaṁ paramparābhatakathaṁ nāma na aññathā siyā,",
  "tika-s0402t24:76_7": "tasmā bhūtameta”nti gaṇhāti,",
  "tika-s0402t24:76_8": "taṁ paṭikkhipanto “mā paramparāyā”ti āha.",
  "tika-s0402t24:76_9": "Eko kenaci kismiñci vuttamatte “evaṁ kira eta”nti gaṇhāti,",
  "tika-s0402t24:76_10": "taṁ nisedhento “mā itikirāyā”ti āha.",
  "tika-s0402t24:76_11": "Piṭakaṁ gantho sampadīyati etassāti piṭakasampadānaṁ,",
  "tika-s0402t24:76_12": "ganthassa uggaṇhanako.",
  "tika-s0402t24:76_13": "Tena piṭakauggaṇhanakabhāvena ekacco tādisaṁ ganthaṁ paguṇaṁ katvā tena taṁ samentaṁ sameti,",
  "tika-s0402t24:76_14": "tasmā “bhūtameta”nti gaṇhāti,",
  "tika-s0402t24:76_15": "taṁ sandhāyesa paṭikkhepo “mā piṭakasampadānenā”ti,",
  "tika-s0402t24:76_16": "attano uggahaganthasampattiyā mā gaṇhitthāti vuttaṁ hoti.",
  "tika-s0402t24:76_17": "Sametanti saṁgataṁ.",
  "tika-s0402t24:77_0": "Koci kañci vitakkento “evameva tena bhavitabba”nti kevalaṁ attano saṅkappavasena “bhūtamida”nti gaṇhāti,",
  "tika-s0402t24:77_1": "taṁ sandhāyetaṁ vuttaṁ “mā takkahetū”ti.",
  "tika-s0402t24:77_2": "Añño “imāya yuttiyā bhūtamida”nti kevalaṁ anumānato nayaggāhena gaṇhāti,",
  "tika-s0402t24:77_3": "taṁ paṭikkhipanto “mā nayahetū”ti āha.",
  "tika-s0402t24:77_4": "Kassaci “evametaṁ siyā”ti parikappentassa ekaṁ kāraṇaṁ upaṭṭhāti,",
  "tika-s0402t24:77_5": "so “attheta”nti attano parikappitākārena gaṇhāti,",
  "tika-s0402t24:77_6": "taṁ paṭisedhento “mā ākāraparivitakkenā”ti āha.",
  "tika-s0402t24:77_7": "Aparassa cintayato yathāparikappitaṁ kañci atthaṁ “evametaṁ na aññathā”ti abhinivisantassa ekā diṭṭhi uppajjati.",
  "tika-s0402t24:77_8": "Yā yassa taṁ kāraṇaṁ nijjhāyantassa paccakkhaṁ viya nirūpetvā cintentassa khamati.",
  "tika-s0402t24:77_9": "So “attheta”nti diṭṭhinijjhānakkhantiyā gaṇhāti,",
  "tika-s0402t24:77_10": "taṁ sandhāyāha “mā diṭṭhinijjhānakkhantiyā”ti.",
  "tika-s0402t24:78_0": "Akusalaverassāti pāṇātipātādipañcavidhaṁ veraṁ sandhāya vadati.",
  "tika-s0402t24:78_1": "Kodho nāma cetaso dukkhanti āha “kodhacittassa abhāvenā”ti.",
  "tika-s0402t24:78_2": "Kilesassāti cittaṁ vibādhentassa upatāpentassa uddhaccakukkuccādikilesassa.",
  "tika-s0402t24:78_3": "Sesamettha uttānameva.",
  "tika-s0402t24:79_0": "Kesamuttisuttavaṇṇanā niṭṭhitā.",
  "tika-s0402t24:80_0": "6. Sāḷhasuttavaṇṇanā",
  "tika-s0402t24:81_0": "67.",
  "tika-s0402t24:81_1": "Chaṭṭhe pāto asitabbabhojanaṁ pātarāsaṁ,",
  "tika-s0402t24:81_2": "bhuttaṁ pātarāsaṁ etesanti bhuttapātarāsā.",
  "tika-s0402t24:81_3": "Dāsā nāma antojātā vā dhanakkītā vā karamarānītā vā sayaṁ vā dāsabyaṁ upagatā.",
  "tika-s0402t24:81_4": "Bhattavetanabhatā kammakārā nāma.",
  "tika-s0402t24:82_0": "Nicchātoti ettha chātaṁ vuccati taṇhā jighacchāhetutāya,",
  "tika-s0402t24:82_1": "sā assa natthīti nicchāto.",
  "tika-s0402t24:82_2": "Tenāha “nittaṇho”ti.",
  "tika-s0402t24:82_3": "Abbhantare santāpakarānaṁ kilesānanti attano santāne darathapariḷāhajananena santāpanakilesānaṁ.",
  "tika-s0402t24:82_4": "Antotāpanakilesānaṁ abhāvā sīto sītalo bhūto jātoti sītibhūto.",
  "tika-s0402t24:82_5": "Tenāha “sītalībhūto”ti.",
  "tika-s0402t24:82_6": "Maggaphalanibbānasukhāni vā paṭisaṁvedetīti sukhappaṭisaṁvedī.",
  "tika-s0402t24:82_7": "Sesaṁ suviññeyyameva.",
  "tika-s0402t24:83_0": "Sāḷhasuttavaṇṇanā niṭṭhitā.",
  "tika-s0402t24:84_0": "7. Kathāvatthusuttavaṇṇanā",
  "tika-s0402t24:85_0": "68.",
  "tika-s0402t24:85_1": "Sattame kathāvatthūnīti kathāya pavattiṭṭhānāni.",
  "tika-s0402t24:85_2": "Yasmā tehi vinā kathā na pavattati,",
  "tika-s0402t24:85_3": "tasmā “kathākāraṇānī”ti vuttaṁ.",
  "tika-s0402t24:85_4": "Atati satati satataṁ gacchati pavattatīti addhā,",
  "tika-s0402t24:85_5": "kāloti āha “atītamaddhānaṁ nāma kālopi vattatī”ti.",
  "tika-s0402t24:85_6": "Dhammappavattimattatāya hi paramatthato avijjamānopi kālo tasseva dhammassa pavattiavatthāvisesaṁ upādāya teneva vohārena atītotiādinā voharīyati,",
  "tika-s0402t24:85_7": "atītādibhedo ca nāmāyaṁ nippariyāyato dhammānaṁyeva hoti,",
  "tika-s0402t24:85_8": "na kālassāti āha “khandhāpi vattantī”ti.",
  "tika-s0402t24:85_9": "Yathāvuttamatthaṁ itaresu dvīsu atidisati “anāgatapaccuppannesupi eseva nayo”ti.",
  "tika-s0402t24:85_10": "Atītamaddhānantiādīsu ca dve pariyāyā suttantapariyāyo,",
  "tika-s0402t24:85_11": "abhidhammapariyāyo ca.",
  "tika-s0402t24:85_12": "Suttantapariyāyena paṭisandhito pubbe atīto addhā nāma,",
  "tika-s0402t24:85_13": "cutito pacchā anāgato addhā nāma,",
  "tika-s0402t24:85_14": "saha cutipaṭisandhīti tadantaraṁ paccuppanno addhā nāma.",
  "tika-s0402t24:85_15": "Abhidhammapariyāyena tīsu khaṇesu uppādato pubbe atīto addhā nāma,",
  "tika-s0402t24:85_16": "uppādato uddhaṁ anāgato addhā nāma,",
  "tika-s0402t24:85_17": "khaṇattayaṁ paccuppanno addhā nāma.",
  "tika-s0402t24:85_18": "Tatthāyaṁ suttantadesanāti suttantapariyāyeneva atītādivisayaṁ kathaṁ dassento “atīte kassapo nāmā”tiādimāha.",
  "tika-s0402t24:86_0": "Ekaṁseneva byākātabbo vissajjetabboti ekaṁsabyākaraṇīyo.",
  "tika-s0402t24:86_1": "“Cakkhu anicca”nti pañhe uttarapadāvadhāraṇaṁ sandhāya “ekaṁseneva byākātabba”nti vuttaṁ niccatāya lesassapi tattha abhāvato,",
  "tika-s0402t24:86_2": "purimapadāvadhāraṇe pana vibhajjabyākaraṇīyatāya.",
  "tika-s0402t24:86_3": "Tenāha “aniccaṁ nāma cakkhūti puṭṭhena panā”tiādi.",
  "tika-s0402t24:86_4": "Cakkhusote visesatthasāmaññatthānaṁ asādhāraṇabhāvato dvinnaṁ tesaṁ sadisacodanā paṭicchannamukheneva",
  "tika-s0402t24:86_5": "byākaraṇīyā paṭikkhepavasena anuññātavasena ca vissajjitabbatoti āha “yathā cakkhu,",
  "tika-s0402t24:86_6": "tathā sotaṁ…pe…",
  "tika-s0402t24:86_7": "ayaṁ paṭipucchābyākaraṇīyo pañho”ti.",
  "tika-s0402t24:86_8": "Taṁ jīvaṁ taṁ sarīranti jīvasarīrānaṁ anaññatāpañhe yassa yena anaññatā coditā,",
  "tika-s0402t24:86_9": "so eva paramatthato nupalabbhatīti ca jhānattayassa metteyyatākittanasadisoti abyākātabbatāya ṭhapanīyo vutto.",
  "tika-s0402t24:86_10": "Evarūpo hi pañho tidhā avissajjanīyattā byākaraṇaṁ akatvā ṭhapetabbo.",
  "tika-s0402t24:87_0": "Tiṭṭhati ettha phalaṁ tadāyattavuttitāyāti ṭhānaṁ,",
  "tika-s0402t24:87_1": "kāraṇanti āha “kāraṇākāraṇe”ti.",
  "tika-s0402t24:87_2": "Yuttena kāraṇenāti anurūpena kāraṇena.",
  "tika-s0402t24:87_3": "Pahotīti niggaṇhituṁ samattho hoti.",
  "tika-s0402t24:87_4": "Sassatavādibhāvameva dīpetīti attanā gahite ucchedavāde dosaṁ disvā attanopi sassatavādibhāvameva dīpeti.",
  "tika-s0402t24:87_5": "Puggalavādimhīti iminā vacchakuttiyavādiṁ dasseti.",
  "tika-s0402t24:87_6": "Pañhaṁ pucchantehi paṭipajjitabbā paṭipadā pañhapucchanakānaṁ vattaṁ.",
  "tika-s0402t24:88_0": "Paṭicaratīti paṭicchādanavasena carati pavattati.",
  "tika-s0402t24:88_1": "Paṭicchādanattho eva vā caratisaddo anekatthattā dhātūnanti āha “paṭicchādetī”ti.",
  "tika-s0402t24:88_2": "Aññenaññanti pana paṭicchādanākāradassananti āha “aññena vacanenā”tiādi.",
  "tika-s0402t24:88_3": "Tattha aññena vacanenāti yaṁ codakena cuditakassa dosavibhāvanaṁ vacanaṁ vuttaṁ,",
  "tika-s0402t24:88_4": "taṁ tato aññena vacanena paṭicchādeti.",
  "tika-s0402t24:88_5": "Yo hi “āpattiṁ āpannosī”ti vutte “ko āpanno,",
  "tika-s0402t24:88_6": "kiṁ āpanno,",
  "tika-s0402t24:88_7": "kismiṁ āpanno,",
  "tika-s0402t24:88_8": "kaṁ bhaṇatha,",
  "tika-s0402t24:88_9": "kiṁ bhaṇathā”ti vadati.",
  "tika-s0402t24:88_10": "“Evarūpaṁ kiñci tayā diṭṭha”nti vutte “na suṇāmī”ti sotaṁ vā upaneti,",
  "tika-s0402t24:88_11": "ayaṁ aññenaññaṁ paṭicarati nāma.",
  "tika-s0402t24:88_12": "“Ko āpanno”tiādinā hi codanaṁ avissajjetvāva vikkhepāpajjanaṁ aññenaññaṁ paṭicaraṇaṁ,",
  "tika-s0402t24:88_13": "bahiddhā kathāpanāmanaṁ vissajjetvāti ayametesaṁ viseso.",
  "tika-s0402t24:88_14": "Tenevāha “āgantukakathaṁ otārento”tiādi.",
  "tika-s0402t24:88_15": "Tattha apanāmetīti vikkhepeti.",
  "tika-s0402t24:88_16": "Tatrāti tasmiṁ bahiddhākathāya apanāmane.",
  "tika-s0402t24:89_0": "Upanisīdati phalaṁ etthāti kāraṇaṁ upanisā,",
  "tika-s0402t24:89_1": "upecca nissayatīti vā upanisā,",
  "tika-s0402t24:89_2": "saha upanisāyāti saupanisoti āha “saupanissayo sapaccayo”ti.",
  "tika-s0402t24:90_0": "Ohitasototi anaññavihitattā dhammassavanāya apanāmitasoto.",
  "tika-s0402t24:90_1": "Tato eva tadatthaṁ ṭhapitasoto.",
  "tika-s0402t24:90_2": "Kusaladhammanti ariyamaggo adhippetoti āha “ariyamagga”nti.",
  "tika-s0402t24:91_0": "Kathāvatthusuttavaṇṇanā niṭṭhitā.",
  "tika-s0402t24:92_0": "8. Aññatitthiyasuttavaṇṇanā",
  "tika-s0402t24:93_0": "69.",
  "tika-s0402t24:93_1": "Aṭṭhame bhagavā mūlaṁ kāraṇaṁ etesaṁ yāthāvato adhigamāyāti bhagavaṁmūlakā.",
  "tika-s0402t24:93_2": "Tenāha “bhagavantañhi nissāya mayaṁ ime dhamme ājānāma paṭivijjhāmā”ti.",
  "tika-s0402t24:93_3": "Amhākaṁ dhammāti tehi attanā adhigantabbatāya vuttaṁ.",
  "tika-s0402t24:93_4": "Sevitabbāsevitabbānañhi yāthāvato adhigamaññāṇāni adhigacchanakasambandhīni,",
  "tika-s0402t24:93_5": "tāni ca sammāsambuddhamūlakāni anaññavisayattā.",
  "tika-s0402t24:93_6": "Tenāha “pubbe kassapasammāsambuddhenā”tiādi.",
  "tika-s0402t24:93_7": "Ime dhammāti ime ñāṇadhammā.",
  "tika-s0402t24:93_8": "Ājānāmāti abhimukhaṁ paccakkhato jānāma.",
  "tika-s0402t24:93_9": "Paṭivijjhāmāti tasseva vevacanaṁ,",
  "tika-s0402t24:93_10": "adhigacchāmāti attho.",
  "tika-s0402t24:93_11": "Bhagavā netā etesanti bhagavaṁnettikā.",
  "tika-s0402t24:93_12": "Netāti sevitabbadhamme veneyyasantānaṁ pāpetā.",
  "tika-s0402t24:93_13": "Vinetāti asevitabbadhamme veneyyasantānato apanetā.",
  "tika-s0402t24:93_14": "Tadaṅgavinayādivasena vā vinetā.",
  "tika-s0402t24:93_15": "Atha vā yathā alamariyañāṇadassanaviseso hoti,",
  "tika-s0402t24:93_16": "evaṁ visesato netā.",
  "tika-s0402t24:93_17": "Anunetāti “ime dhammā sevitabbā,",
  "tika-s0402t24:93_18": "ime na sevitabbā”ti ubhayasampāpanāpanayanatthaṁ paññāpetā.",
  "tika-s0402t24:93_19": "Tenāha “yathāsabhāvato”tiādi.",
  "tika-s0402t24:94_0": "Paṭisaranti etthāti paṭisaraṇaṁ,",
  "tika-s0402t24:94_1": "bhagavā paṭisaraṇaṁ etesanti bhagavaṁpaṭisaraṇā.",
  "tika-s0402t24:94_2": "Āpāthaṁ upagacchantā hi bhagavā paṭisaraṇaṁ samosaraṇaṭṭhānaṁ.",
  "tika-s0402t24:94_3": "Tenāha “catubhūmakadhammā”tiādi.",
  "tika-s0402t24:94_4": "Paṭisarati sabhāvasampaṭivedhavasena paccekaṁ upagacchatīti vā paṭisaraṇaṁ,",
  "tika-s0402t24:94_5": "bhagavā paṭisaraṇaṁ etesanti bhagavaṁpaṭisaraṇā.",
  "tika-s0402t24:94_6": "Paṭisarati paṭivijjhatīti vā paṭisaraṇaṁ,",
  "tika-s0402t24:94_7": "tasmā paṭivijjhanavasena bhagavā paṭisaraṇaṁ etesanti bhagavaṁpaṭisaraṇā.",
  "tika-s0402t24:94_8": "Tenāha “apicā”tiādi.",
  "tika-s0402t24:94_9": "Paṭivedhavasenāti paṭivijjhitabbatāvasena.",
  "tika-s0402t24:94_10": "Asatipi mukhe atthato evaṁ vadanto viya hotīti āha “phasso āgacchati ahaṁ bhagavā kinnāmo”ti.",
  "tika-s0402t24:94_11": "Phasso ñāṇassa āpāthaṁ āgacchantoyeva hi attano “ahaṁ kinnāmo”ti nāmaṁ pucchanto viya,",
  "tika-s0402t24:94_12": "bhagavā cassa nāmaṁ karonto viya hoti.",
  "tika-s0402t24:95_0": "Paṭibhātūti ettha paṭisaddāpekkhāya “bhagavanta”nti upayogavacanaṁ,",
  "tika-s0402t24:95_1": "attho pana sāmivacanavaseneva veditabboti dassento āha “bhagavato”ti.",
  "tika-s0402t24:95_2": "Paṭibhātūti ca bhāgo hotu.",
  "tika-s0402t24:95_3": "Bhagavato hi esa bhāgo,",
  "tika-s0402t24:95_4": "yadidaṁ dhammassa desanā,",
  "tika-s0402t24:95_5": "amhākaṁ pana bhāgo savananti adhippāyo.",
  "tika-s0402t24:95_6": "Evañhi saddalakkhaṇena sameti.",
  "tika-s0402t24:95_7": "Keci pana paṭibhātūti padassa dissatūti atthaṁ vadanti,",
  "tika-s0402t24:95_8": "ñāṇena dissatu,",
  "tika-s0402t24:95_9": "desīyatūti vā attho.",
  "tika-s0402t24:95_10": "Upaṭṭhātūti ñāṇassa paccupatiṭṭhatu.",
  "tika-s0402t24:95_11": "Pāḷiyaṁ ko adhippayāsoti ettha ko adhikappayogoti attho.",
  "tika-s0402t24:96_0": "Lokavajjavasenāti lokiyajanehi pakatiyā garahitabbavajjavasena.",
  "tika-s0402t24:96_1": "Vipākavajjavasenāti vipākassa apāyasaṁvattanikavajjavasena.",
  "tika-s0402t24:96_2": "Kathantiādinā ubhayavajjavasenapi appasāvajjatāya visayaṁ dasseti.",
  "tika-s0402t24:96_3": "Sesamettha suviññeyyameva.",
  "tika-s0402t24:97_0": "Aññatitthiyasuttavaṇṇanā niṭṭhitā.",
  "tika-s0402t24:98_0": "9. Akusalamūlasuttavaṇṇanā",
  "tika-s0402t24:99_0": "70.",
  "tika-s0402t24:99_1": "Navame lubbhatīti lobho.",
  "tika-s0402t24:99_2": "Dussatīti doso.",
  "tika-s0402t24:99_3": "Muyhatīti moho.",
  "tika-s0402t24:99_4": "Lobhādīni panetāni asahajātānaṁ pāṇātipātādīnaṁ kesañci akusalānaṁ upanissayapaccayaṭṭhena,",
  "tika-s0402t24:99_5": "sahajātānaṁ adinnādānādīnaṁ kesañci sampayuttā hutvā uppādakaṭṭhena,",
  "tika-s0402t24:99_6": "sayañca akusalānīti sāvajjadukkhavipākaṭṭhenāti āha “akusalānaṁ mūlāni,",
  "tika-s0402t24:99_7": "akusalāni ca tāni mūlānī”ti.",
  "tika-s0402t24:99_8": "Vuttampi cetaṁ “ratto kho, āvuso,",
  "tika-s0402t24:99_9": "rāgena abhibhūto pariyādinnacitto pāṇampi hanatī”tiādi.",
  "tika-s0402t24:99_10": "Yadapīti liṅgavipallāsena vuttanti āha “yopi,",
  "tika-s0402t24:99_11": "bhikkhave, lobho”ti.",
  "tika-s0402t24:99_12": "Tadapīti etthāpi eseva nayoti āha “sopi akusalamūla”nti.",
  "tika-s0402t24:99_13": "Vināpi liṅgavipallāsena atthayojanaṁ dassento “akusalamūlaṁ vā”tiādimāha.",
  "tika-s0402t24:99_14": "Sabbatthāti “yadapi,",
  "tika-s0402t24:99_15": "bhikkhave, doso,",
  "tika-s0402t24:99_16": "tadapi akusalamūla”ntiādīsu.",
  "tika-s0402t24:99_17": "Abhisaṅkharotīti ettha āyūhatīti atthaṁ vatvā tañca āyūhanaṁ paccayasamavāyasiddhito sampiṇḍanaṁ rāsikaraṇaṁ",
  "tika-s0402t24:99_18": "viya hotīti āha “sampiṇḍeti rāsiṁ karotī”ti.",
  "tika-s0402t24:100_0": "Pāḷiyaṁ “vadhenā”tiādīsu vadhenāti māraṇena vā pothanena vā.",
  "tika-s0402t24:100_1": "Vadhasaddo hi hiṁsanattho viheṭhanattho ca hoti.",
  "tika-s0402t24:100_2": "Bandhanenāti addubandhanādinā.",
  "tika-s0402t24:100_3": "Jāniyāti dhanajāniyā,",
  "tika-s0402t24:100_4": "“sataṁ gaṇhatha,",
  "tika-s0402t24:100_5": "sahassaṁ gaṇhathā”ti evaṁ pavattitadaṇḍenāti attho.",
  "tika-s0402t24:100_6": "Garahāyāti pañcasikhamuṇḍakakaraṇaṁ,",
  "tika-s0402t24:100_7": "gomayasiñcanaṁ,",
  "tika-s0402t24:100_8": "gīvāya kuraṇḍakabandhananti evamādīni katvā garahapāpanena.",
  "tika-s0402t24:100_9": "Tattha pañcasikhamuṇḍakakaraṇaṁ nāma kākapakkhakaraṇaṁ.",
  "tika-s0402t24:100_10": "Gomayasiñcanaṁ sīsena kaṇodakāvasecanaṁ.",
  "tika-s0402t24:100_11": "Kuraṇḍakabandhanaṁ gaddulabandhanaṁ.",
  "tika-s0402t24:101_0": "Kālasmiṁ na vadatīti yuttakāle na vadati,",
  "tika-s0402t24:101_1": "vattabbakālassa pubbe vā pacchā vā ayuttakāle vattā hoti.",
  "tika-s0402t24:101_2": "Abhūtavādīti yaṁ natthi,",
  "tika-s0402t24:101_3": "tassa vattā.",
  "tika-s0402t24:101_4": "Tenāha “bhūtaṁ na vadatī”ti.",
  "tika-s0402t24:101_5": "Atthaṁ na vadatīti kāraṇaṁ na vadati,",
  "tika-s0402t24:101_6": "akāraṇanissitaṁ nipphalaṁ vattā hoti.",
  "tika-s0402t24:101_7": "Dhammaṁ na vadatīti sabhāvaṁ na vadati,",
  "tika-s0402t24:101_8": "asabhāvaṁ vattā ayathāvādīti attho.",
  "tika-s0402t24:101_9": "Vinayaṁ na vadatīti saṁvaravinayaṁ na vadati,",
  "tika-s0402t24:101_10": "na saṁvaravinayappaṭisaṁyuttassa vattā hoti,",
  "tika-s0402t24:101_11": "attano suṇantassa ca na saṁvaravinayāvahassa vattāti attho.",
  "tika-s0402t24:102_0": "Atacchanti abhūtatthaṁ.",
  "tika-s0402t24:102_1": "Tenāha “itaraṁ tasseva vevacana”nti.",
  "tika-s0402t24:102_2": "Atha vā abhūtanti asantaṁ avijjamānaṁ.",
  "tika-s0402t24:102_3": "Atacchanti atathākāraṁ.",
  "tika-s0402t24:103_0": "Puññakammato eti uppajjatīti ayo, vaḍḍhi.",
  "tika-s0402t24:103_1": "Tappaṭikkhepena anayo,",
  "tika-s0402t24:103_2": "avaḍḍhīti āha “anayaṁ āpajjatīti avaḍḍhiṁ āpajjatī”ti.",
  "tika-s0402t24:103_3": "Māluvāsipāṭikā nāma dīghasaṇṭhānaṁ māluvāpakkaṁ,",
  "tika-s0402t24:103_4": "māluvāphalapoṭṭhalikāti attho.",
  "tika-s0402t24:103_5": "Phalitāyāti ātapena sussitvā bhinnāya.",
  "tika-s0402t24:103_6": "Vaṭarukkhādīnaṁ mūleti vaṭarukkhādīnaṁ samīpe.",
  "tika-s0402t24:103_7": "Sakabhāvena saṇṭhātuṁ na sakkontīti kasmā na sakkonti?",
  "tika-s0402t24:103_8": "Bhavanavināsabhayā.",
  "tika-s0402t24:103_9": "Rukkhamūle patitamāluvābījato hi latā uppajjitvā rukkhaṁ abhiruhati.",
  "tika-s0402t24:103_10": "Sā mahāpattā ceva bahupattā ca mahākolirapattasaṇṭhānehi tato ca mahantatarehi sākhāviṭapantarehi pattehi samannāgatā.",
  "tika-s0402t24:103_11": "Atha naṁ rukkhaṁ mūlato paṭṭhāya vinandhamānā sabbaviṭapāni sañchādetvā mahantaṁ bhāraṁ janetvā tiṭṭhati,",
  "tika-s0402t24:103_12": "sā vāte vāyante deve vā vassante oghanaheṭṭhāgatā olambanahetubhūtaṁ ghanabhāvaṁ janetvā tassa rukkhassa sabbasākhaṁ bhijjati,",
  "tika-s0402t24:103_13": "bhūmiyaṁ nipāteti.",
  "tika-s0402t24:103_14": "Tato tasmiṁ rukkhe patiṭṭhitavimānaṁ bhijjati vinassati.",
  "tika-s0402t24:103_15": "Iti tā devatāyo bhavanavināsabhayā sakabhāvena saṇṭhātuṁ na sakkonti.",
  "tika-s0402t24:103_16": "Ettha ca yaṁ sākhaṭṭhakavimānaṁ hoti,",
  "tika-s0402t24:103_17": "taṁ sākhāsu bhijjamānāsu tattha tattheva bhijjitvā sabbasākhāsu bhinnāsu sabbaṁ bhijjati,",
  "tika-s0402t24:103_18": "rukkhaṭṭhakavimānaṁ pana yāva rukkhassa mūlamattampi tiṭṭhati,",
  "tika-s0402t24:103_19": "tāva na nassatīti veditabbaṁ.",
  "tika-s0402t24:103_20": "Tattha tattha palujjitvāti tattha tattha bhijjitvā.",
  "tika-s0402t24:103_21": "Sesamettha suviññeyyameva.",
  "tika-s0402t24:104_0": "Akusalamūlasuttavaṇṇanā niṭṭhitā.",
  "tika-s0402t24:105_0": "10. Uposathasuttavaṇṇanā",
  "tika-s0402t24:106_0": "71.",
  "tika-s0402t24:106_1": "Dasame tadahūti ettha tasmiṁ ahanīti atthoti āha “tasmiṁ ahu uposathe”ti.",
  "tika-s0402t24:106_2": "Upavasanti etthāti uposatho,",
  "tika-s0402t24:106_3": "uposathadivaso.",
  "tika-s0402t24:106_4": "Upavasantīti ca sīlena vā anasanena vā khīrasāyanādividhinā vā upetā hutvā vasantīti attho.",
  "tika-s0402t24:106_5": "Uposathadivase hi sāsanikā sīlena,",
  "tika-s0402t24:106_6": "bāhirakā sabbaso āhārassa abhuñjanena khīrasāyanamadhusāyanādividhinā vā upetā hutvā viharanti.",
  "tika-s0402t24:106_7": "So panesa uposathadivaso aṭṭhamicātuddasipannarasibhedena tividho,",
  "tika-s0402t24:106_8": "tasmā sesadvayanivāraṇatthaṁ “pannarasikauposathadivase”ti vuttaṁ.",
  "tika-s0402t24:106_9": "Vavassaggattheti vacasāyatthe.",
  "tika-s0402t24:106_10": "Divasaddo divāsaddo viya divasapariyāyo,",
  "tika-s0402t24:106_11": "tassa visesanabhāvena vuccamāno divāsaddo savisesena dīpetīti āha “divasassa divā,",
  "tika-s0402t24:106_12": "majjhanhike kāleti attho”ti.",
  "tika-s0402t24:106_13": "Paṭicchāpetvāti sampaṭicchanaṁ kāretvā.",
  "tika-s0402t24:106_14": "Vipākaphalenāti sadisaphalena.",
  "tika-s0402t24:106_15": "Na mahapphalo hoti manoduccaritadussīlyena upakkiliṭṭhabhāvato.",
  "tika-s0402t24:106_16": "Vipākānisaṁsenāti udrayaphalena.",
  "tika-s0402t24:106_17": "Vipākobhāsenāti paṭipakkhavigamajanitena sabhāvasaṅkhātena vipākobhāsena.",
  "tika-s0402t24:106_18": "Na mahāobhāso aparisuddhabhāvato.",
  "tika-s0402t24:106_19": "Vipākavipphārassāti vipākavepullassa.",
  "tika-s0402t24:107_0": "Nāhaṁkvacanītiādivacanassa micchābhinivesavasena pavattattā “idaṁ tassa musāvādasmiṁ vadāmī”ti pāḷiyaṁ vuttaṁ,",
  "tika-s0402t24:107_1": "catukoṭikasuññatādassanavasena pavattaṁ pana ariyadassanamevāti na tattha musāvādo.",
  "tika-s0402t24:107_2": "Vuttañhetaṁ –",
  "tika-s0402t24:108_0": "“Puna caparaṁ,",
  "tika-s0402t24:108_1": "bhikkhave,",
  "tika-s0402t24:108_2": "ariyasāvako iti paṭisañcikkhati ‘nāhaṁ kvacani,",
  "tika-s0402t24:108_3": "kassaci kiñcanatasmiṁ,",
  "tika-s0402t24:108_4": "na ca mama kvacani,",
  "tika-s0402t24:108_5": "kismiñci kiñcanatatthī”’tiādi.",
  "tika-s0402t24:109_0": "Ettha hi catukoṭikasuññatā kathitā. Kathaṁ?",
  "tika-s0402t24:109_1": "Ariyo hi nāhaṁ kvacanīti kvaci attānaṁ na passati,",
  "tika-s0402t24:109_2": "kassaci kiñcanatasminti attano attānaṁ kassaci parassa kiñcanabhāve upanetabbaṁ na passati,",
  "tika-s0402t24:109_3": "bhātiṭṭhāne bhātaraṁ,",
  "tika-s0402t24:109_4": "sahāyaṭṭhāne sahāyaṁ,",
  "tika-s0402t24:109_5": "parikkhāraṭṭhāne parikkhāraṁ maññitvā upanetabbaṁ na passatīti attho.",
  "tika-s0402t24:109_6": "Na ca mama kvacanīti ettha mama-",
  "tika-s0402t24:109_7": "saddaṁ tāva ṭhapetvā kvacani parassa ca attānaṁ kvaci na passatīti ayamattho.",
  "tika-s0402t24:109_8": "Idāni mama-",
  "tika-s0402t24:109_9": "saddaṁ āharitvā “mama kismiñci kiñcanatatthī”ti so parassa attānaṁ “mama kismiñci kiñcanabhāvena atthī”ti na passati,",
  "tika-s0402t24:109_10": "attano bhātikaṭṭhāne bhātaraṁ,",
  "tika-s0402t24:109_11": "sahāyaṭṭhāne sahāyaṁ,",
  "tika-s0402t24:109_12": "parikkhāraṭṭhāne parikkhāranti kismiñci ṭhāne parassa attānaṁ iminā kiñcanabhāvena upanetabbaṁ na passatīti attho.",
  "tika-s0402t24:109_13": "Evamayaṁ yasmā neva katthaci attānaṁ passati,",
  "tika-s0402t24:109_14": "na taṁ parassa kiñcanabhāve upanetabbaṁ passati.",
  "tika-s0402t24:109_15": "Na katthaci parassa attānaṁ passati,",
  "tika-s0402t24:109_16": "na parassa attānaṁ attano kiñcanabhāve upanetabbaṁ passati,",
  "tika-s0402t24:109_17": "tasmā ayaṁ suññatā catukoṭikāti veditabbā.",
  "tika-s0402t24:110_0": "Yasmā pana micchādiṭṭhikānaṁ yāthāvadassanassa asambhavato yathāvuttacatukoṭikasuññatādassanaṁ na sambhavati,",
  "tika-s0402t24:110_1": "tasmā “natthi mātā,",
  "tika-s0402t24:110_2": "natthi pitā”tiādivacanaṁ viya micchāgāhavasena “nāhaṁ kvacanī”tiādi vuttanti yutto cettha musāvādasambhavo.",
  "tika-s0402t24:110_3": "Katthacīti ṭhāne, kāle vā.",
  "tika-s0402t24:110_4": "Atha “nipphalo”ti kasmā vuttaṁ.",
  "tika-s0402t24:110_5": "“Na mahapphalo”ti saddena hi mahapphalābhāvova jotito,",
  "tika-s0402t24:110_6": "na pana sabbathā phalābhāvoti āha “byañjanameva hi ettha sāvasesa”ntiādi.",
  "tika-s0402t24:110_7": "Sesapadesupīti “na mahānisaṁso”tiādīsupi.",
  "tika-s0402t24:111_0": "Aṭṭhahi kāraṇehīti –",
  "tika-s0402t24:112_0": "“Atha kho, bhante,",
  "tika-s0402t24:112_1": "sakko devānamindo devānaṁ tāvatiṁsānaṁ bhagavato aṭṭha yathābhucce vaṇṇe payirudāhāsi –",
  "tika-s0402t24:112_2": "‘taṁ kiṁ maññanti,",
  "tika-s0402t24:112_3": "bhonto devā tāvatiṁsā,",
  "tika-s0402t24:112_4": "yāvañca so bhagavā bahujanahitāya paṭipanno bahujanasukhāya lokānukampāya atthāya hitāya sukhāya devamanussānaṁ,",
  "tika-s0402t24:112_5": "evaṁ bahujanahitāya paṭipannaṁ bahujanasukhāya lokānukampāya atthāya hitāya sukhāya devamanussānaṁ imināpaṅgena",
  "tika-s0402t24:112_6": "samannāgataṁ satthāraṁ neva atītaṁse samanupassāmi,",
  "tika-s0402t24:112_7": "na panetarahi aññatra tena bhagavatā”ti –",
  "tika-s0402t24:113_0": "Ādinā mahāgovindasutte vitthāritehi bahujanahitāya paṭipannādīhi buddhānubhāvadīpakehi aṭṭhahi kāraṇehi.",
  "tika-s0402t24:113_1": "Atha “navahi kāraṇehī”ti avatvā “aṭṭhahi kāraṇehī”ti kasmā vuttanti āha “ettha hi…pe…",
  "tika-s0402t24:113_2": "sabbe lokiyalokuttarā buddhaguṇā saṅgahitā”ti.",
  "tika-s0402t24:113_3": "Idaṁ vuttaṁ hoti –",
  "tika-s0402t24:113_4": "imasmiṁ sutte “itipi so bhagavā”ti iminā vacanena avisesato sabbepi lokiyalokuttarā buddhaguṇā dīpitā,",
  "tika-s0402t24:113_5": "tasmā tena dīpitaguṇe sandhāya “aṭṭhahi kāraṇehī”ti vuttanti.",
  "tika-s0402t24:113_6": "Arahantiādīhi pāṭiyekkaguṇāva niddiṭṭhāti arahantiādīhi ekekehi padehi ekeke guṇāva niddiṭṭhāti attho.",
  "tika-s0402t24:114_0": "Sahatantikanti pāḷidhammasahitaṁ.",
  "tika-s0402t24:114_1": "Purimanayeneva yojanā kātabbāti “kiliṭṭhasmiñhi kāye pasādhanaṁ pasādhetvā nakkhattaṁ kīḷamānā na sobhantī”tiādinā nayena yojanā kātabbāti attho.",
  "tika-s0402t24:115_0": "Saṅghassa anussaraṇaṁ nāma tassa guṇānussaraṇamevāti āha “aṭṭhannaṁ ariyapuggalānaṁ guṇe anussaratī”ti.",
  "tika-s0402t24:115_1": "Dve tayo vāre gāhāpitaṁ usumanti dve tayo vāre uddhanaṁ āropetvā sedanavasena gāhāpitaṁ usumaṁ.",
  "tika-s0402t24:115_2": "Purimanayeneva yojanā kātabbāti “kiliṭṭhasmiñhi vatthe pasādhanaṁ pasādhetvā nakkhattaṁ kīḷamānā na sobhantī”tiādinā nayena yojanā kātabbā.",
  "tika-s0402t24:116_0": "Pahīnakālato paṭṭhāya…pe…",
  "tika-s0402t24:116_1": "viratāvāti etena pahānahetukā idhādhippetā viratīti dasseti.",
  "tika-s0402t24:116_2": "Kammakkhayakarañāṇena hi pāṇātipātadussīlyassa pahīnattā arahanto accantameva tato paṭiviratāti vuccati samucchedavasena pahānaviratīnaṁ adhippetattā.",
  "tika-s0402t24:116_3": "Kiñcāpi pahānaviramaṇānaṁ purimapacchimakālatā natthi,",
  "tika-s0402t24:116_4": "maggadhammānaṁ pana sammādiṭṭhiādīnaṁ sammāvācādīnañca paccayapaccayuppannabhāve apekkhite sahajātānampi",
  "tika-s0402t24:116_5": "paccayapaccayuppannabhāvena gahaṇaṁ purimapacchimabhāveneva hotīti,",
  "tika-s0402t24:116_6": "gahaṇappavattiākāravasena paccayabhūtesu sammādiṭṭhiādīsu pahāyakadhammesu pahānakiriyāya purimakālavohāro,",
  "tika-s0402t24:116_7": "paccayuppannāsu ca viratīsu viramaṇakiriyāya aparakālavohāro ca hotīti pahānaṁ vā samucchedavasena,",
  "tika-s0402t24:116_8": "virati paṭippassaddhivasena yojetabbā.",
  "tika-s0402t24:117_0": "Atha vā pāṇo atipātīyati etenāti pāṇātipāto,",
  "tika-s0402t24:117_1": "pāṇaghātahetubhūto dhammasamūho.",
  "tika-s0402t24:117_2": "Ko pana so?",
  "tika-s0402t24:117_3": "Ahirikānottappadosamohavihiṁsādayo kilesā.",
  "tika-s0402t24:117_4": "Te hi arahanto ariyamaggena pahāya samugghātetvā pāṇātipātadussīlyato accantameva paṭiviratāti vuccanti,",
  "tika-s0402t24:117_5": "kilesesu pahīnesu kilesanimittassa kammassa anuppajjanato.",
  "tika-s0402t24:117_6": "Adinnādānaṁ pahāyātiādīsupi eseva nayo.",
  "tika-s0402t24:117_7": "Viratāvāti avadhāraṇena tassā viratiyā kālādivasena apariyantataṁ dasseti.",
  "tika-s0402t24:117_8": "Yathā hi aññe samādinnaviratikāpi anavaṭṭhitacittatāya lābhajīvitādihetu samādānaṁ bhindanti,",
  "tika-s0402t24:117_9": "na evaṁ arahanto,",
  "tika-s0402t24:117_10": "arahanto pana sabbaso pahīnapāṇātipātattā accantaviratā evāti.",
  "tika-s0402t24:118_0": "Daṇḍanasaṅkhātassa paraviheṭhanassa ca parivajjanabhāvadīpanatthaṁ daṇḍasatthānaṁ nikkhepavacananti āha “parūpaghātatthāyā”tiādi.",
  "tika-s0402t24:118_1": "Lajjīti ettha vuttalajjāya ottappampi vuttamevāti daṭṭhabbaṁ.",
  "tika-s0402t24:118_2": "Na hi pāpajigucchanapāputtāsarahitaṁ,",
  "tika-s0402t24:118_3": "pāpabhayaṁ vā alajjanaṁ atthīti.",
  "tika-s0402t24:118_4": "Dhammagarutāya vā arahantānaṁ dhammassa ca attā dhīnattā attādhipatibhūtā lajjāva vuttā,",
  "tika-s0402t24:118_5": "na pana lokādhipati ottappaṁ.",
  "tika-s0402t24:118_6": "“Dayaṁ mettacittataṁ āpannā”ti kasmā vuttaṁ,",
  "tika-s0402t24:118_7": "nanu dayā-",
  "tika-s0402t24:118_8": "saddo “adayāpanno”tiādīsu karuṇāya pavattatīti?",
  "tika-s0402t24:118_9": "Saccametaṁ,",
  "tika-s0402t24:118_10": "ayaṁ pana dayā-",
  "tika-s0402t24:118_11": "saddo anurakkhaṇatthaṁ antonītaṁ katvā pavattamāno mettāya karuṇāya ca pavattatīti idha mettāya pavattamāno vutto.",
  "tika-s0402t24:118_12": "Mijjati siniyhatīti mettā,",
  "tika-s0402t24:118_13": "mettā etassa atthīti mettaṁ,",
  "tika-s0402t24:118_14": "mettaṁ cittaṁ etassāti mettacitto,",
  "tika-s0402t24:118_15": "tassa bhāvo mettacittatā,",
  "tika-s0402t24:118_16": "mettāicceva attho.",
  "tika-s0402t24:119_0": "Sabbapāṇabhūtahitānukampīti etena tassā viratiyā pavattavasena apariyantataṁ dasseti.",
  "tika-s0402t24:119_1": "Pāṇabhūteti pāṇajāte.",
  "tika-s0402t24:119_2": "Anukampakāti karuṇāyanakā,",
  "tika-s0402t24:119_3": "yasmā pana mettā karuṇāya visesapaccayo hoti,",
  "tika-s0402t24:119_4": "tasmā vuttaṁ “tāya eva dayāpannatāyā”ti.",
  "tika-s0402t24:119_5": "Evaṁ yehi dhammehi pāṇātipātā virati sampajjati,",
  "tika-s0402t24:119_6": "tehi lajjāmettākaruṇādhammehi samaṅgibhāvo dassito.",
  "tika-s0402t24:120_0": "Parapariggahitassa ādānanti parasantakassa ādānaṁ.",
  "tika-s0402t24:120_1": "Theno vuccati coro,",
  "tika-s0402t24:120_2": "tassa bhāvo theyyaṁ,",
  "tika-s0402t24:120_3": "kāmañcettha “lajjī dayāpanno”ti na vuttaṁ,",
  "tika-s0402t24:120_4": "adhikāravasena pana atthato vuttamevāti daṭṭhabbaṁ.",
  "tika-s0402t24:120_5": "Yathā hi lajjādayo pāṇātipātappahānassa visesapaccayā,",
  "tika-s0402t24:120_6": "evaṁ adinnādānappahānassapīti,",
  "tika-s0402t24:120_7": "tasmā sāpi pāḷi ānetvā vattabbā.",
  "tika-s0402t24:120_8": "Esa nayo ito paresupi.",
  "tika-s0402t24:120_9": "Atha vā sucibhūtenāti etena hirottappādīhi samannāgamo,",
  "tika-s0402t24:120_10": "ahirikādīnañca pahānaṁ vuttamevāti “lajjī”tiādi na vuttanti daṭṭhabbaṁ.",
  "tika-s0402t24:121_0": "Aseṭṭhacariyanti aseṭṭhānaṁ hīnānaṁ,",
  "tika-s0402t24:121_1": "aseṭṭhaṁ vā lāmakaṁ cariyaṁ,",
  "tika-s0402t24:121_2": "nihīnavuttiṁ methunanti attho.",
  "tika-s0402t24:121_3": "Brahmaṁ seṭṭhaṁ ācāranti methunaviratimāha.",
  "tika-s0402t24:121_4": "Ārācārī methunāti etena –",
  "tika-s0402t24:121_5": "“idhekacco na heva kho mātugāmena saddhiṁ dvayaṁdvayasamāpattiṁ samāpajjati,",
  "tika-s0402t24:121_6": "apica kho mātugāmassa ucchādanaparimaddananhāpanasambāhanaṁ sādiyati,",
  "tika-s0402t24:121_7": "so taṁ assādeti,",
  "tika-s0402t24:121_8": "taṁ nikāmeti,",
  "tika-s0402t24:121_9": "tena ca vittiṁ āpajjatī”tiādinā vuttā sattavidhamethunasaṁyogāpi paṭivirati dassitāti daṭṭhabbaṁ.",
  "tika-s0402t24:122_0": "“Saccato thetato”tiādīsu viya theta-",
  "tika-s0402t24:122_1": "saddo thirapariyāyo,",
  "tika-s0402t24:122_2": "thirabhāvo ca saccavāditāya ṭhitakathattā kathāvasena veditabboti āha “ṭhitakathāti attho”ti.",
  "tika-s0402t24:122_3": "Na ṭhitakathoti yathā haliddirāgādayo anavaṭṭhitasabhāvatāya na ṭhitā,",
  "tika-s0402t24:122_4": "evaṁ na ṭhitā kathā yassa so na ṭhitakathoti haliddirāgādayo yathā kathāya upamā honti,",
  "tika-s0402t24:122_5": "evaṁ yojetabbaṁ.",
  "tika-s0402t24:122_6": "Esa nayo “pāsāṇalekhā viyā”tiādīsupi.",
  "tika-s0402t24:122_7": "Saddhā ayati pavattati etthāti saddhāyā,",
  "tika-s0402t24:122_8": "saddhāyā eva saddhāyikā yathā venayikā.",
  "tika-s0402t24:122_9": "Saddhāya vā ayitabbā saddhāyikā,",
  "tika-s0402t24:122_10": "saddheyyāti attho.",
  "tika-s0402t24:122_11": "Vattabbataṁ āpajjati visaṁvādanatoti adhippāyo.",
  "tika-s0402t24:123_0": "Ekaṁ bhattaṁ ekabhattaṁ,",
  "tika-s0402t24:123_1": "taṁ etesamatthīti ekabhattikā,",
  "tika-s0402t24:123_2": "ekasmiṁ divase ekavārameva bhuñjanakā.",
  "tika-s0402t24:123_3": "Tayidaṁ rattibhojanenapi siyāti āha “rattūparatā”ti.",
  "tika-s0402t24:123_4": "Evampi sāyanhabhojanenapi siyuṁ ekabhattikāti tadāsaṅkānivattanatthaṁ “viratā vikālabhojanā”ti vuttaṁ.",
  "tika-s0402t24:123_5": "Aruṇuggamanato paṭṭhāya yāva majjhanhikā ayaṁ buddhānaṁ ariyānaṁ āciṇṇasamāciṇṇo bhojanassa kālo nāma,",
  "tika-s0402t24:123_6": "tadañño vikālo.",
  "tika-s0402t24:123_7": "Aṭṭhakathāyaṁ pana dutiyapadena rattibhojanassa paṭikkhittattā aparaṇho “vikālo”ti vutto.",
  "tika-s0402t24:124_0": "Saṅkhepato “sabbapāpassa akaraṇa”ntiādinayappavattaṁ bhagavato sāsanaṁ sacchandarāgappavattito naccādīnaṁ",
  "tika-s0402t24:124_1": "dassanaṁ na anulometīti āha “sāsanassa ananulomattā”ti.",
  "tika-s0402t24:124_2": "Attanā payojiyamānaṁ parehi payojāpīyamānañca naccaṁ naccabhāvasāmaññato pāḷiyaṁ ekeneva naccasaddena gahitaṁ,",
  "tika-s0402t24:124_3": "tathā gītavāditasaddā cāti āha “naccananaccāpanādivasenā”ti. Ādi-",
  "tika-s0402t24:124_4": "saddena gāyanagāyāpanavādanavādāpanāni saṅgaṇhāti.",
  "tika-s0402t24:124_5": "Dassanena cettha savanampi saṅgahitaṁ virūpekasesanayena.",
  "tika-s0402t24:124_6": "Ālocanasabhāvatāya vā pañcannaṁ viññāṇānaṁ savanakiriyāyapi dassanasaṅkhepasabbhāvato dassanāicceva vuttaṁ.",
  "tika-s0402t24:124_7": "Avisūkabhūtassa gītassa savanaṁ kadāci vaṭṭatīti āha “visūkabhūtaṁ dassana”nti.",
  "tika-s0402t24:124_8": "Tathā hi vuttaṁ paramatthajotikāya khuddakapāṭhaṭṭhakathāya “dhammūpasaṁhitaṁ gītaṁ vaṭṭati,",
  "tika-s0402t24:124_9": "gītūpasaṁhito dhammo na vaṭṭatī”ti.",
  "tika-s0402t24:125_0": "Yaṁkiñcīti ganthitaṁ vā aganthitaṁ vā yaṁ kiñci pupphaṁ.",
  "tika-s0402t24:125_1": "Gandhajātanti gandhajātiyaṁ.",
  "tika-s0402t24:125_2": "Tassāpi “yaṁ kiñcī”ti vacanato dhūpitassapi adhūpitassapi yassa kassaci vilepanādi na vaṭṭatīti dasseti.",
  "tika-s0402t24:125_3": "Uccāti uccasaddena samānatthaṁ ekaṁ saddantaraṁ.",
  "tika-s0402t24:125_4": "Seti etthāti sayanaṁ.",
  "tika-s0402t24:125_5": "Uccāsayanaṁ mahāsayanañca samaṇasārupparahitaṁ adhippetanti āha “pamāṇātikkantaṁ akappiyattharaṇa”nti,",
  "tika-s0402t24:125_6": "āsandādiāsanañcettha sayanena saṅgahitanti daṭṭhabbaṁ.",
  "tika-s0402t24:125_7": "Yasmā pana ādhāre paṭikkhitte tadādhārakiriyā paṭikkhittāva hoti,",
  "tika-s0402t24:125_8": "tasmā “uccāsayanamahāsayanā”icceva vuttaṁ.",
  "tika-s0402t24:125_9": "Atthato pana tadupabhogabhūtanisajjānipajjanehi virati dassitāti daṭṭhabbā.",
  "tika-s0402t24:125_10": "Atha vā “uccāsayanāsanamahāsayanāsanā”ti,",
  "tika-s0402t24:125_11": "etasmiṁ atthe ekasesanayena ayaṁ niddeso kato yathā “nāmarūpapaccayā saḷāyatana”nti.",
  "tika-s0402t24:125_12": "āsanakiriyāpubbakattā vā sayanakiriyāya sayanaggahaṇeneva āsanampi saṅgahitanti veditabbaṁ.",
  "tika-s0402t24:126_0": "“Kīvā”ti ayaṁ nipāto.",
  "tika-s0402t24:126_1": "“Kittaka”nti imassa atthaṁ bodhetīti āha “kīvamahapphaloti kittakaṁ mahapphalo”ti.",
  "tika-s0402t24:126_2": "Sesapadesūti “kīvamahānisaṁso”tiādīsu. Ratta-",
  "tika-s0402t24:126_3": "saddo ratanapariyāyoti āha “pahūtarattaratanānanti pahūtena rattasaṅkhātena ratanena samannāgatāna”nti.",
  "tika-s0402t24:126_4": "Pāḷiyaṁ pana “pahūtasattaratanāna”ntipi pāṭho dissati.",
  "tika-s0402t24:126_5": "Bheritalasadisaṁ katvāti bheritalaṁ viya samaṁ katvā.",
  "tika-s0402t24:126_6": "Tato ekaṁ bhāgaṁ na agghatīti yathāvuttaṁ cakkavattirajjaṁ tato soḷasabhāgato ekaṁ bhāgaṁ na agghati.",
  "tika-s0402t24:126_7": "Tato bahutaraṁ hotīti cakkavattirajjasirito bahutaraṁ hoti.",
  "tika-s0402t24:127_0": "Cātumahārājīkānantiādīsu cātumahārājikā nāma sinerupabbatassa vemajjhe honti,",
  "tika-s0402t24:127_1": "tesu bahū pabbataṭṭhāpi ākāsaṭṭhāpi,",
  "tika-s0402t24:127_2": "tesaṁ paramparā cakkavāḷapabbataṁ pattā,",
  "tika-s0402t24:127_3": "khiḍḍāpadosikā,",
  "tika-s0402t24:127_4": "manopadosikā,",
  "tika-s0402t24:127_5": "sītavalāhakā,",
  "tika-s0402t24:127_6": "uṇhavalāhakā, candimā,",
  "tika-s0402t24:127_7": "devaputto, sūriyo,",
  "tika-s0402t24:127_8": "devaputtoti ete sabbe cātumahārājikadevalokaṭṭhakā eva.",
  "tika-s0402t24:127_9": "Tettiṁsa janā tattha uppannāti tāvatiṁsā.",
  "tika-s0402t24:127_10": "Apica tāvatiṁsāti tesaṁ devānaṁ nāmamevāti vuttaṁ.",
  "tika-s0402t24:127_11": "Tepi atthi pabbataṭṭhakā,",
  "tika-s0402t24:127_12": "atthi ākāsaṭṭhakā,",
  "tika-s0402t24:127_13": "tesaṁ paramparā cakkavāḷapabbataṁ pattā,",
  "tika-s0402t24:127_14": "tathā yāmādīnaṁ.",
  "tika-s0402t24:127_15": "Ekadevalokepi hi devānaṁ paramparā cakkavāḷapabbataṁ appattā nāma natthi.",
  "tika-s0402t24:127_16": "Tattha dibbasukhaṁ yātā payātā sampattāti yāmā.",
  "tika-s0402t24:127_17": "Tuṭṭhā pahaṭṭhāti tusitā.",
  "tika-s0402t24:127_18": "Pakatipaṭiyattārammaṇato atirekena ramitukāmakāle yathārucite bhoge nimminitvā nimminitvā ramantīti nimmānarati.",
  "tika-s0402t24:127_19": "Cittācāraṁ ñatvā parehi nimmitesu bhogesu vasaṁ vattentīti paranimmitavasavattī.",
  "tika-s0402t24:128_0": "Tattha cātumahārājikānaṁ devānaṁ manussagaṇanāya navutivassasatasahassāni āyuppamāṇaṁ.",
  "tika-s0402t24:128_1": "Tāvatiṁsānaṁ devānaṁ tisso ca vassakoṭiyo saṭṭhi ca vassasatasahassāni.",
  "tika-s0402t24:128_2": "Yāmānaṁ devānaṁ cuddasa ca vassakoṭiyo cattāri ca vassasatasahassāni.",
  "tika-s0402t24:128_3": "Tusitānaṁ devānaṁ sattapaññāsa ca vassakoṭiyo saṭṭhi ca vassasatasahassāni.",
  "tika-s0402t24:128_4": "Nimmānaratīnaṁ devānaṁ dve ca vassakoṭisatāni tisso ca vassakoṭiyo cattāri ca vassasatasahassāni.",
  "tika-s0402t24:128_5": "Paranimmitavasavattīnaṁ devānaṁ nava ca vassakoṭisatāni ekavīsa koṭiyo ca saṭṭhi ca vassasatasahassāni.",
  "tika-s0402t24:129_0": "Muṭṭhihatthapādaketi pādatalato yāva aṭaniyā heṭṭhimanto,",
  "tika-s0402t24:129_1": "tāva muṭṭhiratanappamāṇapādake.",
  "tika-s0402t24:129_2": "Tañca kho majjhimassa purisassa hatthena,",
  "tika-s0402t24:129_3": "yassidāni vaḍḍhakīhatthoti samaññā.",
  "tika-s0402t24:129_4": "Sīlasamādānato paṭṭhāya aññaṁ kiñci akatvā dhammassavanena vā kammaṭṭhānamanasikārena vā vītināmetabbanti āha “taṁ pana upavasantena…pe…",
  "tika-s0402t24:129_5": "vicāretabba”nti.",
  "tika-s0402t24:130_0": "Vācaṁ bhinditvā uposathaṅgāni samādātabbānīti “imañca rattiṁ imañca divasa”nti kālaparicchedaṁ katvā",
  "tika-s0402t24:130_1": "“uposathaṅgavasena aṭṭha sikkhāpadāni samādiyāmī”ti ekato katvā puna paccekaṁ “pāṇātipātā veramaṇisikkhāpadaṁ",
  "tika-s0402t24:130_2": "samādiyāmi…pe…",
  "tika-s0402t24:130_3": "uccāsayanamahāsayanā veramaṇisikkhāpadaṁ samādiyāmī”ti evaṁ vacībhedaṁ katvā yathāpāḷi samādātabbāni.",
  "tika-s0402t24:130_4": "Pāḷiṁ ajānantena pana attano bhāsāya paccekaṁ vā “buddhapaññattaṁ uposathaṁ adhiṭṭhāmī”ti ekato adhiṭṭhānavasena vā samādātabbāni,",
  "tika-s0402t24:130_5": "aññaṁ alabhantena adhiṭṭhātabbāni.",
  "tika-s0402t24:130_6": "Upāsakasīlañhi attanā samādiyantenapi samādinnaṁ parasantike samādiyantenapi,",
  "tika-s0402t24:130_7": "ekajjhaṁ samādinnampi samādinnameva hoti paccekaṁ samādinnampi.",
  "tika-s0402t24:130_8": "Taṁ pana ekajjhaṁ samādiyato ekāyeva virati ekā cetanā hoti.",
  "tika-s0402t24:130_9": "Sā pana sabbaviraticetanānaṁ kiccakārīti tenapi sabbasikkhāpadāni samādinnāneva.",
  "tika-s0402t24:130_10": "Paccekaṁ samādiyato pana nānāviraticetanāyo yathāsakaṁ kiccavasena uppajjanti,",
  "tika-s0402t24:130_11": "sabbasamādāne pana vacībhedo kātabboyeva.",
  "tika-s0402t24:130_12": "Parūparodhapaṭisaṁyuttā paravihiṁsāsaṁyuttā.",
  "tika-s0402t24:131_0": "Nanu ca “maṇi”nti vutte veḷuriyampi saṅgahitameva,",
  "tika-s0402t24:131_1": "kimatthaṁ pana veḷuriyanti āha “veḷuriyanti…pe…",
  "tika-s0402t24:131_2": "dassetī”ti.",
  "tika-s0402t24:131_3": "“Maṇi”nti vatvāva “veḷuriya”nti iminā jātimaṇibhāvaṁ dassetīti yojetabbaṁ.",
  "tika-s0402t24:131_4": "Ekavassikaveḷuvaṇṇanti jātito ekavassātikkantaveḷuvaṇṇaṁ.",
  "tika-s0402t24:131_5": "Laddhakanti sundaraṁ.",
  "tika-s0402t24:131_6": "Candappabhā tāragaṇāva sabbeti yathā candappabhāya kalaṁ sabbe tārāgaṇā nānubhavantīti ayamettha atthoti āha “candappabhāti sāmiatthe paccatta”nti.",
  "tika-s0402t24:132_0": "Uposathasuttavaṇṇanā niṭṭhitā.",
  "tika-s0402t24:133_0": "Mahāvaggavaṇṇanā niṭṭhitā."
}