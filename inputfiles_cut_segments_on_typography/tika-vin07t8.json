{
  "tika-vin07t8:0_0": "7. Sekhiyakaṇḍaṁ",
  "tika-vin07t8:1_0": "1. Parimaṇḍalavaggavaṇṇanā",
  "tika-vin07t8:2_0": "576.",
  "tika-vin07t8:2_1": "Sekhiyesu yasmā vattakkhandhake vuttavattānipi sikkhitabbattā sekhiyāneva,",
  "tika-vin07t8:2_2": "tasmā pārājikādīsu viyettha pāḷiyaṁ paricchedo na kato.",
  "tika-vin07t8:2_3": "Cārittanayadassanatthañca “yo pana bhikkhu olambento nivāseyya,",
  "tika-vin07t8:2_4": "dukkaṭa”nti avatvā “sikkhā karaṇīyā”ti sabbattha pāḷi āropitā.",
  "tika-vin07t8:2_5": "Padabhājane pana “āpatti dukkaṭassā”ti vuttattā sabbattha anādariyakaraṇe dukkaṭaṁ veditabbaṁ.",
  "tika-vin07t8:3_0": "Aṭṭhaṅgulamattanti matta-",
  "tika-vin07t8:3_1": "saddena tato kiñci adhikaṁ,",
  "tika-vin07t8:3_2": "ūnampi saṅgaṇhāti.",
  "tika-vin07t8:3_3": "Teneva nisinnassa caturaṅgulamattampi vuttaṁ.",
  "tika-vin07t8:3_4": "Na hi nisinnassa caturaṅgulappamāṇaṁ,",
  "tika-vin07t8:3_5": "ṭhitassa aṭṭhaṅgulamevāti sakkā niyametuṁ ūnādhikattasambhavato.",
  "tika-vin07t8:3_6": "Tasmā yathā sāruppaṁ hoti evaṁ aṭṭhaṅgulānusārena nivāsanaññeva adhippetanti gahetabbaṁ.",
  "tika-vin07t8:3_7": "Teneva vakkhati “yo pana bhikkhu sukkhajaṅgho vā”tiādi.",
  "tika-vin07t8:3_8": "Kurundiyaṁ “ajānantassa anāpattī”ti ādaraṁ katvā uggaṇhantassāpi ajānanaṁ sandhāya vuttaṁ.",
  "tika-vin07t8:3_9": "Tenāpi nirantaraṁ nivāsanapārupanavattaṁ sikkhitabbaṁ,",
  "tika-vin07t8:3_10": "asikkhito anādariyameva.",
  "tika-vin07t8:3_11": "Parimaṇḍalaggahaṇena ukkhipitvā nivāsanampi paṭikkhittanti āha “ukkhipitvā vā otāretvā vā”ti.",
  "tika-vin07t8:4_0": "Sacittakanti vatthuvijānanacittena sacittakaṁ.",
  "tika-vin07t8:4_1": "Sāratthadīpaniyaṁ pana upatissattheravādanayena lokavajjattaṁ gahetvā “vatthuvijānanacittena,",
  "tika-vin07t8:4_2": "paṇṇattivijānanacittena ca sacittaka”nti vuttaṁ.",
  "tika-vin07t8:4_3": "Tattha ca vatthuvijānanaṁ visuṁ na vattabbaṁ.",
  "tika-vin07t8:4_4": "Paṇṇattivijānanena tassāpi antogadhabhāvato idaṁ vatthuṁ evaṁ vītikkamantassa āpattīti vijānanto hi paṇṇattiṁ vijānātīti vuccati.",
  "tika-vin07t8:4_5": "Upatissattheravāde cettha paṇṇattiṁ ajānitvā aparimaṇḍalanivāsanādivatthumeva jānantassa paṇṇattivītikkamānādariyābhāvā",
  "tika-vin07t8:4_6": "sabbasekhiyesu anāpatti eva abhimatā,",
  "tika-vin07t8:4_7": "tañca na yuttaṁ kosambakkhandhake vaccakuṭiyaṁ udakāvasesaṁ ṭhapentassa paṇṇattivijānanābhāvepi āpattiyā vuttattā.",
  "tika-vin07t8:4_8": "Vuttañhi tattha “tena kho pana samayena aññataro bhikkhu āpattiṁ āpanno hoti …pe…",
  "tika-vin07t8:4_9": "so aparena samayena tassā āpattiyā anāpattidiṭṭhi hotī”tiādi.",
  "tika-vin07t8:4_10": "Aṭṭhakathāyañcassa “tvaṁ ettha āpattibhāvaṁ na jānāsīti,",
  "tika-vin07t8:4_11": "āma na jānāmīti.",
  "tika-vin07t8:4_12": "Hotu āvuso,",
  "tika-vin07t8:4_13": "ettha āpattīti,",
  "tika-vin07t8:4_14": "sace hoti,",
  "tika-vin07t8:4_15": "desessāmīti.",
  "tika-vin07t8:4_16": "Sace pana te, āvuso,",
  "tika-vin07t8:4_17": "asañcicca asatiyā kataṁ,",
  "tika-vin07t8:4_18": "natthi āpattīti.",
  "tika-vin07t8:4_19": "So tassā āpattiyā anāpattidiṭṭhi ahosī”ti vuttaṁ,",
  "tika-vin07t8:4_20": "tathā “adhammavādīti ukkhittānuvattakesu aññataro”ti ca vuttaṁ.",
  "tika-vin07t8:4_21": "Khandhakavattānañhi sekhiyattā tattha vutto nayo imesaṁ,",
  "tika-vin07t8:4_22": "idha vutto ca tesaṁ sādhāraṇova hotīti.",
  "tika-vin07t8:4_23": "Teneva “asañcicca asatiyā kataṁ,",
  "tika-vin07t8:4_24": "natthi āpattī”ti evaṁ idha vutto āpattinayo tatthāpi dassito.",
  "tika-vin07t8:4_25": "Tasmā phussadevattheravāde eva ṭhatvā vatthuvijānanacitteneva sabbasekhiyāni sacittakāni,",
  "tika-vin07t8:4_26": "na paṇṇattivijānanacittena.",
  "tika-vin07t8:4_27": "Bhiyyokamyatāyasūpabyañjanapaṭicchādanaujjhānasaññīti dve sikkhāpadāni lokavajjāni akusalacittāni,",
  "tika-vin07t8:4_28": "sesāni paṇṇattivajjāni,",
  "tika-vin07t8:4_29": "ticittāni,",
  "tika-vin07t8:4_30": "tivedanāni cāti gahaṇameva yuttataraṁ dissati.",
  "tika-vin07t8:4_31": "Tenevettha “asañciccāti purato vā pacchato vā olambetvā nivāsessāmīti evaṁ asañciccā”tiādinā vatthuajānanavaseneva anāpattivaṇṇanā katā,",
  "tika-vin07t8:4_32": "na paṇṇattivijānanacittavasena.",
  "tika-vin07t8:5_0": "Apica “yassa sacittakapakkhe cittaṁ akusalameva hoti,",
  "tika-vin07t8:5_1": "taṁ lokavajja”nti iminā lakkhaṇavacanenāpi cetaṁ sijjhati.",
  "tika-vin07t8:5_2": "Vatthuvijānanacittavaseneva hettha “sacittakapakkhe”ti vuttaṁ.",
  "tika-vin07t8:5_3": "Itarathā paṇṇattivijānanacittavasena sabbasikkhāpadānampi sacittakapakkhe cittassa akusalattaniyamena",
  "tika-vin07t8:5_4": "lokavajjattappasaṅgato paṇṇattivajjameva na siyā,",
  "tika-vin07t8:5_5": "idañca vacanaṁ niratthakaṁ siyā iminā vacanena nivattetabbassa sikkhāpadassa abhāvā.",
  "tika-vin07t8:5_6": "Na ca sekhiyesu vatthuvijānanacittena sacittakapakkhe cittaṁ pāṇātipātādīsu viya akusalamevāti niyamo atthi,",
  "tika-vin07t8:5_7": "yenettha lokavajjatā pasajjeyya,",
  "tika-vin07t8:5_8": "“anādariyaṁ paṭiccā”ti cetaṁ pāḷivacanaṁ vatthuṁ jānitvā tīhi cittehi vītikkamameva anādariyaṁ katvā vuttaṁ,",
  "tika-vin07t8:5_9": "na paṇṇattiṁ jānitvā akusalacitteneva vītikkamanti gahetabbaṁ.",
  "tika-vin07t8:5_10": "Aññathā khandhakapāḷiyā,",
  "tika-vin07t8:5_11": "aṭṭhakathāyañca pubbāparañca virujjhanatoti amhākaṁ khanti.",
  "tika-vin07t8:5_12": "Yathā vā na virujjhati,",
  "tika-vin07t8:5_13": "tathā ettha adhippāyo gavesitabbo.",
  "tika-vin07t8:5_14": "Anādariyaṁ,",
  "tika-vin07t8:5_15": "anāpattikāraṇābhāvo,",
  "tika-vin07t8:5_16": "aparimaṇḍalanivāsananti imānettha tīṇi aṅgāni.",
  "tika-vin07t8:5_17": "Yathā cettha,",
  "tika-vin07t8:5_18": "evaṁ sabbattha.",
  "tika-vin07t8:5_19": "Kevalaṁ tattha tattha vuttapaṭipakkhakaraṇavasena tatiyaṅgayojanameva viseso.",
  "tika-vin07t8:6_0": "577.",
  "tika-vin07t8:6_1": "Dutiyādīsu gihipārutanti setapaṭapārutādi.",
  "tika-vin07t8:6_2": "Vihārepīti saṅghasannipātabuddhupaṭṭhānādikālaṁ sandhāya vuttaṁ.",
  "tika-vin07t8:7_0": "578.Gaṇṭhikaṁ paṭimuñcitvātiādi paṭicchādanavidhidassanaṁ.",
  "tika-vin07t8:7_1": "Gīvaṁ paṭicchādetvātiādinā vuttattā sañcicca gīvaṁ,",
  "tika-vin07t8:7_2": "maṇibandhanañca appaṭicchādentassa āpatti.",
  "tika-vin07t8:7_3": "Etthāpi parimaṇḍalasikkhāpadassa sādhāraṇattā jāṇumaṇḍalato heṭṭhā caturaṅgulamattaṁ otāretvā anolambetvā parimaṇḍalameva pārupitabbaṁ.",
  "tika-vin07t8:8_0": "579.Vivaritvā nisīdatoti vihāre viya ekaṁsapārupanaṁ sandhāya vuttaṁ.",
  "tika-vin07t8:8_1": "“Vāsatthāya upagatassā”ti vuttattā vāsādhippāyaṁ vinā dhammadesanaparittabhaṇanādiatthāya sucirampi nisīdantena",
  "tika-vin07t8:8_2": "sabbaṁ antaragharavattaṁ pūrenteneva nisīditabbaṁ.",
  "tika-vin07t8:8_3": "Nisīdanapaṭisaṁyuttesu eva ca sikkhāpadesu “vāsūpagatassā”ti anāpattiyā vuttattā vāsatthāya antaragharaṁ",
  "tika-vin07t8:8_4": "upagacchantenāpi suppaṭicchannatādisabbaṁ akopenteneva gantabbaṁ.",
  "tika-vin07t8:8_5": "“Vāsūpagatassā”ti hi vuttaṁ,",
  "tika-vin07t8:8_6": "na pana upagacchamānassāti.",
  "tika-vin07t8:8_7": "Keci pana “ekekasmiṁ paṭhamaṁ gantvā vāsapariggahe kate tato aññehi yathāsukhaṁ gantuṁ vaṭṭatī”ti vadanti.",
  "tika-vin07t8:8_8": "Apare pana “gehassāmikehi ‘yāva tumhe nivasissatha,",
  "tika-vin07t8:8_9": "tāva tumhākaṁ imaṁ gehaṁ demī’ti dinne aññehi avāsādhippāyehi antarārāme viya yathāsukhaṁ gantuṁ,",
  "tika-vin07t8:8_10": "nisīdituñca vaṭṭatī”ti vadanti,",
  "tika-vin07t8:8_11": "taṁ sabbaṁ na gahetabbaṁ tathāvacanābhāvā,",
  "tika-vin07t8:8_12": "dānalakkhaṇābhāvā,",
  "tika-vin07t8:8_13": "tāvattakena vihārasaṅkhyānupagamanato ca.",
  "tika-vin07t8:8_14": "“Yāva nisīdissatha,",
  "tika-vin07t8:8_15": "tāva tumhākaṁ imaṁ gehaṁ demī”ti dentopi hi tāvakālikameva deti vatthupariccāgalakkhaṇattā dānassa.",
  "tika-vin07t8:9_0": "582.Catuhatthappamāṇanti vaḍḍhakīhatthaṁ sandhāya vuttanti vadanti.",
  "tika-vin07t8:10_0": "584.Ukkhittacīvarohutvāti kaṭito uddhaṁ kāyabandhanādidassanavasenevukkhipanaṁ sandhāya vuttaṁ piṇḍāya carato pattaggahaṇādimattassa anuññātattā.",
  "tika-vin07t8:10_1": "Teneva “nisinnakāle pana dhamakaraṇa”ntiādi vuttaṁ.",
  "tika-vin07t8:10_2": "Nisinnakāle hi khandhe laggapattatthavikādito dhamakaraṇaṁ nīharantassa kaṭito uddhampi dissati,",
  "tika-vin07t8:10_3": "tathā adassetvā nīharitabbanti adhippāyo.",
  "tika-vin07t8:10_4": "Āsane nisīdantassāpi ca pārupitacīvaraṁ kiñci ukkhipitvā saṅghāṭiṁ jaṅghapiṇḍehi anukkhipitvāva nisīditabbaṁ.",
  "tika-vin07t8:10_5": "Imasmiññeva pana sikkhāpade “vāsūpagatassā”ti vuttattā nisīdanapaṭisaṁyuttesu chaṭṭhaaṭṭhamesu avuttattā",
  "tika-vin07t8:10_6": "vāsūpagatenāpi susaṁvutena okkhittacakkhunāva nisīditabbaṁ.",
  "tika-vin07t8:10_7": "Teneva mātikāṭṭhakathāyampi tesaṁ visesaṁ avatvā idheva “vāsūpagatassa pana anāpattī”ti vuttā.",
  "tika-vin07t8:11_0": "Parimaṇḍalavaggavaṇṇanā niṭṭhitā.",
  "tika-vin07t8:12_0": "2. Ujjagghikavaggavaṇṇanā",
  "tika-vin07t8:13_0": "586.",
  "tika-vin07t8:13_1": "Dutiyavaggādiujjagghikaappasaddesu nisīdanapaṭisaṁyuttesupi vāsūpagatassa anāpatti na vuttā,",
  "tika-vin07t8:13_2": "kāyappacālakādīsu eva pana vuttā.",
  "tika-vin07t8:13_3": "Pāḷipotthakesu panetaṁ kesuci peyyālena byāmohitattā na suṭṭhu viññāyati.",
  "tika-vin07t8:13_4": "Yattha ca antaraghare dhammaṁ vā desentassa,",
  "tika-vin07t8:13_5": "pātimokkhaṁ vā uddisantassa mahāsaddena yāvaparisasāvanepi anāpatti evāti daṭṭhabbaṁ tathā ānandattheramahindattherādīhi ācaritattā.",
  "tika-vin07t8:14_0": "Ujjagghikavaggavaṇṇanā niṭṭhitā.",
  "tika-vin07t8:15_0": "3. Khambhakatavaggavaṇṇanā",
  "tika-vin07t8:16_0": "603. Patte gahaṇasaññā assa atthīti pattasaññīti imamatthaṁ dassetuṁ “patte saññaṁ katvā”ti vuttaṁ.",
  "tika-vin07t8:17_0": "604.Oloṇīti ekā byañjanavikati.",
  "tika-vin07t8:17_1": "Kañjikatakkādirasoti keci.",
  "tika-vin07t8:17_2": "Maṁsarasādīnīti ādi-",
  "tika-vin07t8:17_3": "saddena avasesā sabbāpi byañjanavikati saṅgahitā.",
  "tika-vin07t8:18_0": "605.Samabharitanti racitaṁ.",
  "tika-vin07t8:18_1": "Heṭṭhā orohatīti samantā okāsasambhavato hatthena samaṁ kariyamānaṁ heṭṭhā bhassati.",
  "tika-vin07t8:18_2": "Pattamatthake ṭhapitāni pūvāni eva vaṭaṁsakākārena ṭhapitattā “pūvavaṭaṁsaka”nti vuttāni.",
  "tika-vin07t8:18_3": "Keci pana “pattaṁ gahetvā thūpīkataṁ piṇḍapātaṁ racitvā diyyamānameva gaṇhato āpatti,",
  "tika-vin07t8:18_4": "hatthagate eva pana patte diyyamāne thūpīkatampi gahetuṁ vaṭṭatī”ti vadanti,",
  "tika-vin07t8:18_5": "taṁ na gahetabbameva “samatittika”nti bhāvanapuṁsakavasena sāmaññato vuttattā.",
  "tika-vin07t8:19_0": "Khambhakatavaggavaṇṇanā niṭṭhitā.",
  "tika-vin07t8:20_0": "4. Sakkaccavaggavaṇṇanā",
  "tika-vin07t8:21_0": "608.",
  "tika-vin07t8:21_1": "Catutthavaggādīsu sapadānanti ettha dānaṁ vuccati avakhaṇḍanaṁ,",
  "tika-vin07t8:21_2": "apetaṁ dānato apadānaṁ,",
  "tika-vin07t8:21_3": "saha apadānena sapadānaṁ,",
  "tika-vin07t8:21_4": "avakhaṇḍanavirahitaṁ anupaṭipāṭiyāti vuttaṁ hoti.",
  "tika-vin07t8:21_5": "Tenāha “tattha tattha odhiṁ akatvā”tiādi.",
  "tika-vin07t8:22_0": "611.Viññattiyanti sūpodanaviññattisikkhāpadaṁ sandhāya vadati.",
  "tika-vin07t8:22_1": "“Vattabbaṁ natthī”ti iminā pāḷiyāva sabbaṁ viññāyatīti dasseti.",
  "tika-vin07t8:22_2": "Tattha pāḷiyaṁ asañciccātiādīsu vatthumattaṁ ñatvā bhuñjanena āpattiṁ āpajjantasseva puna paṇṇattiṁ ñatvā",
  "tika-vin07t8:22_3": "mukhagataṁ chaḍḍetukāmassa yaṁ aruciyā paviṭṭhaṁ,",
  "tika-vin07t8:22_4": "taṁ asañcicca paviṭṭhaṁ nāma,",
  "tika-vin07t8:22_5": "tattha anāpatti.",
  "tika-vin07t8:22_6": "Tadeva puna aññavihitatāya vā aviññattamidantisaññāya vā bhuñjane “asatiyā”ti vuccati.",
  "tika-vin07t8:23_0": "613.“Aññassatthāyā”ti idamassa sikkhāpadassa attano atthāya viññāpetvā sayaṁ bhuñjane eva paññattattā iminā sikkhāpadena anāpattiṁ sandhāya vuttaṁ.",
  "tika-vin07t8:23_1": "Pañcasahadhammikānaṁ pana atthāya aññātakaappavāritaṭṭhāne viññāpento viññattikkhaṇe aṭṭhakathāsu suttānulomato",
  "tika-vin07t8:23_2": "vuttaakataviññattidukkaṭato na muccati.",
  "tika-vin07t8:23_3": "Sañcicca bhuñjanakkhaṇe sayañca aññe ca micchājīvato na muccantīti gahetabbaṁ.",
  "tika-vin07t8:24_0": "615.“Kukkuṭaṇḍaṁ atikhuddaka”nti idaṁ asāruppavasena vuttaṁ,",
  "tika-vin07t8:24_1": "atimahante eva āpattīti daṭṭhabbaṁ.",
  "tika-vin07t8:24_2": "Bhuñjantena pana corādibhayaṁ paṭicca mahantampi aparimaṇḍalampi katvā sīghaṁ bhuñjanavasenettha āpadā.",
  "tika-vin07t8:24_3": "Evamaññesupi yathānurūpaṁ daṭṭhabbaṁ.",
  "tika-vin07t8:25_0": "Sakkaccavaggavaṇṇanā niṭṭhitā.",
  "tika-vin07t8:26_0": "5. Kabaḷavaggavaṇṇanā",
  "tika-vin07t8:27_0": "617.",
  "tika-vin07t8:27_1": "Anāhaṭe kabaḷe mukhadvāravivaraṇe pana payojanābhāvā “āpadāsū”ti na vuttaṁ.",
  "tika-vin07t8:27_2": "Evamaññesupi īdisesu.",
  "tika-vin07t8:28_0": "618.Sabbaṁ hatthanti hatthekadesā aṅguliyo vuttā “hatthamuddā”tiādīsu viya,",
  "tika-vin07t8:28_1": "tasmā ekaṅgulimpi mukhe pakkhipituṁ na vaṭṭati.",
  "tika-vin07t8:29_0": "Kabaḷavaggavaṇṇanā niṭṭhitā.",
  "tika-vin07t8:30_0": "6. Surusuruvaggavaṇṇanā",
  "tika-vin07t8:31_0": "627.",
  "tika-vin07t8:31_1": "Pāḷiyaṁ sītīkatoti sītapīḷito.",
  "tika-vin07t8:31_2": "Silakabuddhoti parihāsavacanametaṁ.",
  "tika-vin07t8:31_3": "Silakañhi kiñci disvā “buddho aya”nti voharanti.",
  "tika-vin07t8:32_0": "628.“Aṅguliyo mukhe pavesetvā bhuñjituṁ vaṭṭatī”ti iminā sabbaṁ hatthaṁ antomukhe pakkhipanasikkhāpadassapi",
  "tika-vin07t8:32_1": "paviṭṭhaṅgulinillehanena imassapi sikkhāpadassa anāpattiṁ dasseti.",
  "tika-vin07t8:32_2": "Eseva nayoti ghanayāguādīsu pattaṁ hatthena,",
  "tika-vin07t8:32_3": "oṭṭhañca jivhāya nillehituṁ vaṭṭatīti atidisati.",
  "tika-vin07t8:32_4": "Tasmāti yasmā ghanayāguādivirahitaṁ nillehituṁ na vaṭṭati.",
  "tika-vin07t8:33_0": "634.Vilīvacchattanti veṇupesikāhi kataṁ.",
  "tika-vin07t8:33_1": "Maṇḍalabaddhānīti dīghasalākāsu tiriyaṁ valayākārena salākaṁ ṭhapetvā suttehi baddhāni dīghañca tiriyañca",
  "tika-vin07t8:33_2": "ujukameva salākāyo ṭhapetvā daḷhabaddhāni ceva tiriyaṁ ṭhapetvā dīghadaṇḍakeheva saṅkocārahaṁ katvā sutteheva",
  "tika-vin07t8:33_3": "tiriyaṁ baddhāni.",
  "tika-vin07t8:33_4": "Tatthajātakadaṇḍakena katanti saha daṇḍakena chinnatālapaṇṇādīhi kataṁ.",
  "tika-vin07t8:33_5": "Chattapādukāyāti yasmiṁ chattadaṇḍakoṭiṁ pavesetvā chattaṁ ujukaṁ ṭhapetvā heṭṭhā chāyāya nisīdanti,",
  "tika-vin07t8:33_6": "tiṭṭhanti vā,",
  "tika-vin07t8:33_7": "tādise chattādhāre.",
  "tika-vin07t8:34_0": "637.Cāpoti majjhe vaṅkakājadaṇḍasadisā dhanuvikati. Kodaṇḍoti viddhadaṇḍā dhanuvikati.",
  "tika-vin07t8:35_0": "Surusuruvaggavaṇṇanā niṭṭhitā.",
  "tika-vin07t8:36_0": "7. Pādukavaggavaṇṇanā",
  "tika-vin07t8:37_0": "647.",
  "tika-vin07t8:37_1": "Sattamavagge rukkhato patitoti ekaṁ olambanasākhaṁ gahetvā patito.",
  "tika-vin07t8:37_2": "Pāḷiyāti attano ācārappakāsakaganthassa.",
  "tika-vin07t8:37_3": "Dhīratthūti dhī atthu,",
  "tika-vin07t8:37_4": "nindā hotūti attho.",
  "tika-vin07t8:37_5": "Vinipātanahetunāti vinipātanassa hetubhāvena.",
  "tika-vin07t8:37_6": "Tvanti upayogatthe paccattavacanaṁ,",
  "tika-vin07t8:37_7": "taṁ icceva vā pāṭho.",
  "tika-vin07t8:37_8": "Asmāti pāsāṇo.",
  "tika-vin07t8:38_0": "649.Na kathetabbanti therena attano kaṅkhāṭṭhānassa pucchitattā vuttaṁ.",
  "tika-vin07t8:38_1": "Daharassa atthakosallaṁ ñātuṁ pucchitena uccāsane nisinnassa ācariyassa anuyogadānanayena vattuṁ vaṭṭati.",
  "tika-vin07t8:39_0": "652.Kheḷena cettha siṅghāṇikāpi saṅgahitāti ettha udakagaṇḍusakaṁ katvā ucchukacavarādiñca mukheneva harituṁ udakesu chaḍḍetuṁ vaṭṭatīti daṭṭhabbaṁ.",
  "tika-vin07t8:39_1": "Sesaṁ sabbattha uttānameva.",
  "tika-vin07t8:40_0": "Pādukavaggavaṇṇanā niṭṭhitā.",
  "tika-vin07t8:41_0": "Sekhiyavaṇṇanānayo niṭṭhito.",
  "tika-vin07t8:42_0": "655. Adhikaraṇasamathesu ca idha vattabbaṁ natthi.",
  "tika-vin07t8:43_0": "Iti samantapāsādikāya vinayaṭṭhakathāya vimativinodaniyaṁ",
  "tika-vin07t8:44_0": "Bhikkhuvibhaṅgavaṇṇanānayo niṭṭhito.",
  "tika-vin07t8:45_0": "Namo tassa bhagavato arahato sammāsambuddhassa"
}