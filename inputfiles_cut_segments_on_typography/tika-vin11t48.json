{
  "tika-vin11t48:0_0": "Sabbasaṅkalananayakathāvaṇṇanā",
  "tika-vin11t48:1_0": "873.",
  "tika-vin11t48:1_1": "Parivāre mukhāgatā katthapaññattivārādayo aṭṭha vārā,",
  "tika-vin11t48:1_2": "teyeva paccaya-",
  "tika-vin11t48:1_3": "saddena yojetvā vuttā aṭṭhapaccayavārāti vibhaṅgadvaye visuṁ visuṁ dassitā soḷasa parivārā assāti soḷasaparivāro,",
  "tika-vin11t48:1_4": "tassa soḷasaparivārassa.",
  "tika-vin11t48:1_5": "Sabbaṁ saṅkalanaṁ nayanti sabbesaṁ vuttānaṁ saṅkalananayānaṁ saṅgahetabbato sabbaṁ saṅkalabhedanaṁ nayaṁ.",
  "tika-vin11t48:2_0": "875.Kāyikā chabbidhāti paṭhamapārājikāpatti,",
  "tika-vin11t48:2_1": "kuṭikaraṇe payoge dukkaṭāpatti,",
  "tika-vin11t48:2_2": "ekaṁ piṇḍaṁ anāgate thullaccayāpatti,",
  "tika-vin11t48:2_3": "tasmiṁ āgate saṅghādisesāpatti,",
  "tika-vin11t48:2_4": "vikālabhojane pācittiyāpatti,",
  "tika-vin11t48:2_5": "paṭhamapāṭidesanīyāpattīti chabbidhā.",
  "tika-vin11t48:3_0": "Tathā vācasikāpi cāti catutthapārājikā,",
  "tika-vin11t48:3_1": "kuṭiyā kārāpane pubbagatiyo,",
  "tika-vin11t48:3_2": "padasodhammapācittiyaṁ,",
  "tika-vin11t48:3_3": "davakamyatāya hīnena khuṁsanaṁ,",
  "tika-vin11t48:3_4": "tassa dubbhāsitanti tathā chabbidhā.",
  "tika-vin11t48:4_0": "Chādentassaca tissoti bhikkhuniyā vajjapaṭicchādikāya pārājikaṁ,",
  "tika-vin11t48:4_1": "bhikkhuno saṅghādisesachādane pācittiyaṁ,",
  "tika-vin11t48:4_2": "attano duṭṭhullacchādane dukkaṭanti tisso ca.",
  "tika-vin11t48:5_0": "Pañcasaṁsaggapaccayāti kāyasaṁsagge bhikkhuniyā pārājikaṁ,",
  "tika-vin11t48:5_1": "bhikkhuno saṅghādiseso,",
  "tika-vin11t48:5_2": "kāyena kāyapaṭibaddhe thullaccayaṁ,",
  "tika-vin11t48:5_3": "nissaggiyena kāyapaṭibaddhe dukkaṭaṁ,",
  "tika-vin11t48:5_4": "aṅgulipatodake pācittiyanti kāyasaṁsaggapaccayā pañca āpattiyo.",
  "tika-vin11t48:6_0": "877.",
  "tika-vin11t48:6_1": "Bhikkhuniyā vajjapaṭicchādikāya pārājikaṁ,",
  "tika-vin11t48:6_2": "bhikkhussa saṅghādisesapaṭicchādakassa pācittiyanti duṭṭhullacchādane duve.",
  "tika-vin11t48:7_0": "879.“Gāmantare catassovā”tiādi paṭiniddesato ca viññāyati.",
  "tika-vin11t48:8_0": "881.Vajantiyāti gacchantiyā.",
  "tika-vin11t48:9_0": "885.",
  "tika-vin11t48:9_1": "Yā pana bhikkhunī rattandhakāre appadīpe hatthapāse purisena saddhiṁ yadi sallapeyya,",
  "tika-vin11t48:9_2": "tassā pācitti.",
  "tika-vin11t48:9_3": "Dūre ṭhitā hatthapāsaṁ vijahitvā ṭhitā vadeyya ce,",
  "tika-vin11t48:9_4": "dukkaṭamevāti yojanā.",
  "tika-vin11t48:10_0": "886.Yā pana bhikkhunī channe paṭicchannaṭṭhāne divā purisena saddhiṁ assa purisassa hatthapāse ṭhitā vadeyya sallapeyya,",
  "tika-vin11t48:10_1": "tassā pācitti.",
  "tika-vin11t48:10_2": "Hatthapāsaṁ vijahitvā vadeyya ce,",
  "tika-vin11t48:10_3": "dukkaṭamevāti yojanā.",
  "tika-vin11t48:11_0": "891.Sanissaggā ca pācittīti nissajjanavinayakammasahitāyeva pācitti.",
  "tika-vin11t48:12_0": "893.Idha imasmiṁ sāsane.",
  "tika-vin11t48:13_0": "896.Duvinnanti dvinnaṁ.",
  "tika-vin11t48:14_0": "898.Samānasaṁvāsakabhūmi nāma pakatattassa bhikkhuno samānaladdhikassa ekasīmāyaṁ ṭhitabhāvo.",
  "tika-vin11t48:14_1": "Nānāpadaṁ pubbaṁ etissāti nānāpadapubbikā,",
  "tika-vin11t48:14_2": "nānāsaṁvāsakabhūmīti attho.",
  "tika-vin11t48:14_3": "Ukkhittanānāladdhikanānāsīmagatā nānāsaṁvāsakabhūmi.",
  "tika-vin11t48:14_4": "Imā dveyeva saṁvāsakabhūmiyo hi mahesinā kāruṇikena vuttāti yojanā.",
  "tika-vin11t48:15_0": "899.Duvinnanti pārivāsikamānattacārīnaṁ dvinnaṁ puggalānaṁ.",
  "tika-vin11t48:15_1": "Dvayātītenāti kāmasukhallikānuyogaattakilamathānuyogasaṅkhātaṁ antadvayaṁ atikkamma majjhimāya paṭipadāya ṭhitena.",
  "tika-vin11t48:15_2": "Atha vā sassatucchedadvayaṁ atikkantena.",
  "tika-vin11t48:16_0": "900.",
  "tika-vin11t48:16_1": "“Dvaṅgulapabbaparamaṁ ādātabba”nti ca tatheva “dvaṅgulaṁ vā dumāsaṁ vā”ti ca dvaṅgulā duve paññattāti yojanā.",
  "tika-vin11t48:17_0": "905. Āṇattiyā manussamāraṇaṁ, āṇattiyā adinnādānampīti yojanā.",
  "tika-vin11t48:18_0": "907.Tisso obhāsanāyimāti imā tisso methunādhippāyappakāsanā.",
  "tika-vin11t48:19_0": "908. Saṅghādiseso eva saṅghādisesatā.",
  "tika-vin11t48:20_0": "910.Vanappati nāma pupphaṁ vinā phalantī nigrodhaudumbaraassatthapilakkhakādirukkhajāti,",
  "tika-vin11t48:20_1": "idha pana vanajeṭṭho rakkhitagopitacetiyarukkho vanappatīti adhippāyo.",
  "tika-vin11t48:20_2": "Thullatāti thullaccayaṁ.",
  "tika-vin11t48:21_0": "912.Vissaṭṭhīti vissajji sambhavadhātu.",
  "tika-vin11t48:21_1": "Chaḍḍaneti upakkamitvā mocane.",
  "tika-vin11t48:21_2": "“Harite uccāraṁ passāvaṁ chaḍḍane”ti padacchedo.",
  "tika-vin11t48:22_0": "913. Kiṁ pamāṇametāsanti kittakā.",
  "tika-vin11t48:23_0": "915.Bhikkhubhikkhuniyā saddhinti ettha bhikkhūti sāmivacanappasaṅge paccattaṁ,",
  "tika-vin11t48:23_1": "bhikkhunoti attho.",
  "tika-vin11t48:23_2": "Gāthābandhavasena vā vaṇṇalopo.",
  "tika-vin11t48:24_0": "918. Dutiyāya hatthapāsakaṁ.",
  "tika-vin11t48:25_0": "922.",
  "tika-vin11t48:25_1": "“Yāvatatiyake tisso āpattiyo”ti padassa niddese “thullaccayaṁ siyā saṅgha-",
  "tika-vin11t48:25_2": "bhedakassānuvattino”ti paṭhanti.",
  "tika-vin11t48:25_3": "“Tiṇṇaṁ saṅghabhedānuvattākānaṁ kokālikādīnaṁ saṅghādiseso”ti aṭṭhakathāyaṁ vuttattā tathā pāṭho na gahetabbo.",
  "tika-vin11t48:26_0": "923.Yāvatatiyaketi tiṇṇaṁ pūraṇī tatiyā,",
  "tika-vin11t48:26_1": "kammavācā,",
  "tika-vin11t48:26_2": "yāvatatiyāya kammavācāya pariyosāne āpajjitabbā āpatti yāvatatiyakā nāma.",
  "tika-vin11t48:27_0": "926.“Avassutassa…pe…",
  "tika-vin11t48:27_1": "kiñcī”ti idaṁ garukāpattiyā vatthudassanaṁ.",
  "tika-vin11t48:27_2": "“Sabbaṁ maṁsaṁ akappiya”nti idaṁ thullaccayadukkaṭānaṁ vatthudassanaṁ.",
  "tika-vin11t48:28_0": "927.“Viññāpetvāna…pe…",
  "tika-vin11t48:28_1": "bhojanampi cā”ti idaṁ pāṭidesanīyavatthudassanaṁ.",
  "tika-vin11t48:28_2": "“Lasuṇampi cā”ti idaṁ pācittiyavatthudassanaṁ.",
  "tika-vin11t48:28_3": "“Ekato ajjhoharantiyā”ti padacchedo.",
  "tika-vin11t48:29_0": "930. Rattacittena itthiyā aṅgajātaṁ olokentassa dukkaṭaṁ vuttanti yojanā.",
  "tika-vin11t48:30_0": "931.",
  "tika-vin11t48:30_1": "Sammāvattanāva sammāvattanakā.",
  "tika-vin11t48:30_2": "Tecattālīsa vattanā dvāsītikkhandhakavattānaṁ paripūraṇaṭṭhāne dassitā.",
  "tika-vin11t48:31_0": "932.",
  "tika-vin11t48:31_1": "Adassanaapaṭikamme āpannāpattiyā duve puggalā,",
  "tika-vin11t48:31_2": "pāpikāya diṭṭhiyā appaṭinissagge āpannāpattiyā ekoti ime tayo ukkhittapuggalā.",
  "tika-vin11t48:32_0": "934.Dūsakoti bhikkhunidūsako. Kaṇṭakoti kaṇṭakasāmaṇero.",
  "tika-vin11t48:33_0": "937.Dadeyyaccevamādikāti ñattikāle “saṅgho dadeyyā”tiādibhedā ñattikappanā,",
  "tika-vin11t48:33_1": "ñattikiriyāti attho.",
  "tika-vin11t48:33_2": "Deti saṅgho karotītiādīti kammavācākāle “saṅgho detī”ti vā “karotī”ti vā ādibhedā vacanakammassa aniṭṭhitattā vippakatapaccuppannaṁ nāma siyā.",
  "tika-vin11t48:34_0": "938.Dinnaṁ kataṁ paniccādīti kammavācāya niṭṭhitāya “dinnaṁ saṅghenā”ti vā “kataṁ saṅghenā”ti vātiādivacanaṁ atītakaraṇaṁ nāma siyā.",
  "tika-vin11t48:35_0": "939.Saṅgheti saṅghamajjhe.",
  "tika-vin11t48:36_0": "“Kāraṇehi pana dvīhi,",
  "tika-vin11t48:36_1": "saṅgho bhijjati naññathā”ti kasmā vuttaṁ,",
  "tika-vin11t48:36_2": "nanu “pañcahupāli,",
  "tika-vin11t48:36_3": "ākārehi saṅgho bhijjati.",
  "tika-vin11t48:36_4": "Katamehi pañcahi? Kammena, uddesena,",
  "tika-vin11t48:36_5": "voharanto,",
  "tika-vin11t48:36_6": "anussāvanena,",
  "tika-vin11t48:36_7": "salākaggāhenā”ti vuttattā,",
  "tika-vin11t48:36_8": "aṭṭhakathāyañca “pañcahi kāraṇehī”ti vacanato ca idha imehi dvīheva kāraṇehi saṅghabhedakathanaṁ ayuttanti? Vuccate –",
  "tika-vin11t48:36_9": "nāyuttaṁ pubbapayogakārakavasena vuttattā.",
  "tika-vin11t48:36_10": "Tathā hi aṭṭhakathāyaṁ –",
  "tika-vin11t48:37_0": "“Kammenāti apalokanādīsu catūsu kammesu aññatarena kammena.",
  "tika-vin11t48:37_1": "Uddesenāti pañcasu pātimokkhuddesesu aññatarena uddesena.",
  "tika-vin11t48:37_2": "Voharantoti kathayanto,",
  "tika-vin11t48:37_3": "tāhi tāhi upapattīhi ‘adhammaṁ dhammo’tiādīni aṭṭhārasa bhedakaravatthūni dīpento.",
  "tika-vin11t48:37_4": "Anussāvanenāti ‘nanu tumhe jānātha mayhaṁ uccākulā pabbajitabhāvaṁ,",
  "tika-vin11t48:37_5": "bahussutabhāvañca,",
  "tika-vin11t48:37_6": "mādiso nāma uddhammaṁ ubbinayaṁ satthusāsanaṁ kareyyāti citte uppādetuṁ tumhākaṁ yuttaṁ,",
  "tika-vin11t48:37_7": "kiṁ mayhaṁ avīci nīluppalavanamiva sītalo,",
  "tika-vin11t48:37_8": "kimahaṁ apāyato na bhāyāmī’tiādinā nayena kaṇṇamūle vacībhedaṁ katvā anussāvanena.",
  "tika-vin11t48:37_9": "Salākaggāhenāti evaṁ anussāvetvā tesaṁ cittaṁ upatthambhetvā anivattidhamme katvā ‘gaṇhatha imaṁ salāka’nti salākaggāhena.",
  "tika-vin11t48:38_0": "“Ettha ca kammameva,",
  "tika-vin11t48:38_1": "uddeso vā pamāṇaṁ,",
  "tika-vin11t48:38_2": "vohārānussāvanasalākaggāhā pana pubbabhāgā.",
  "tika-vin11t48:38_3": "Aṭṭhārasavatthudīpanavasena hi voharante tattha rucijananatthaṁ anussāvetvā salākāya gahitāyapi abhinnova hoti saṅgho.",
  "tika-vin11t48:38_4": "Yadā pana evaṁ cattāro vā atireke vā salākaṁ gāhetvā āveṇikaṁ kammaṁ vā uddesaṁ vā karoti,",
  "tika-vin11t48:38_5": "tadā saṅgho bhinno nāma hotī”ti –",
  "tika-vin11t48:39_0": "Vuttattā salākaggāhakammāni dve padhānakāraṇānīti idha tāneva dassitāni.",
  "tika-vin11t48:40_0": "Nanu ca salākaggāhopi saṅghabhedassa pubbabhāgo vutto,",
  "tika-vin11t48:40_1": "uddesakammāneva padhānabhāvena vuttāni,",
  "tika-vin11t48:40_2": "tasmā kathamassa salākaggāhassa padhānakāraṇabhāvoti? Vuccate –",
  "tika-vin11t48:40_3": "uddesakammānipi salākaggāhe siddhe avassambhavanato atthasādhanapayogena vinā asiddhāneva hontīti so padhānabhāvena idha gahito,",
  "tika-vin11t48:40_4": "uddeso pana paññattakammapubbaṅgamattā kammeneva saṅgahitoti idha visuṁ na vuttoti daṭṭhabbaṁ.",
  "tika-vin11t48:41_0": "941.Payuttāyuttavācāyāti paccayuppādanatthāya payuttā ca sā sakyaputtiyabhāvassa ayuttā ananurūpā cāti payuttāyuttā,",
  "tika-vin11t48:41_1": "sāyeva vācāti payuttāyuttavācā, tāya.",
  "tika-vin11t48:42_0": "944. Yā bhikkhunī viññāpetvā bhuñjati, tassā ca pāṭidesanīyaṁ siyāti yojanā.",
  "tika-vin11t48:43_0": "945.Anāmayoti agilāno.",
  "tika-vin11t48:44_0": "946.“Dasasatānī”tiādigāthāya rattīnanti ettha “sata”nti seso.",
  "tika-vin11t48:44_1": "Chādanakiriyāya accantasaṁyoge upayogavacanaṁ.",
  "tika-vin11t48:44_2": "Dasasatāni āpattiyo rattīnaṁ sataṁ chādetvāti yojanā.",
  "tika-vin11t48:44_3": "Evaṁ kattabbayojanāyaṁ –",
  "tika-vin11t48:45_0": "“Dasa sataṁ rattisataṁ, āpattiyo chādayitvāna;",
  "tika-vin11t48:46_0": "Dasa rattiyo vasitvāna, mucceyya pārivāsiko”ti. –",
  "tika-vin11t48:47_0": "Ayaṁ parivāragāthāpamāṇaṁ.",
  "tika-vin11t48:47_1": "Ekadivasaṁ sataṁsaṅghādisesāpattiyo āpajjitvā dasadivase chādanavasena sataṁdivase sahassasaṅghādisesāpattiyo chādayitvāti attho.",
  "tika-vin11t48:47_2": "Ayamettha saṅkhepattho –",
  "tika-vin11t48:47_3": "yo dasadivase sataṁ saṅghādisesā āpattiyo āpajjitvā dasadivase paṭicchādeti,",
  "tika-vin11t48:47_4": "tena rattisataṁ āpattisahassaṁ paṭicchāditaṁ hotīti.",
  "tika-vin11t48:47_5": "Dasa rattiyo vasitvānāti “sabbāva tā āpattiyo dasāhapaṭicchannā”ti parivāsaṁ yācitvā dasa rattiyo vasitvāti attho.",
  "tika-vin11t48:47_6": "Mucceyya pārivāsikoti parivāsaṁ vasanto bhikkhu attanā vasitabbaparivāsato mucceyya,",
  "tika-vin11t48:47_7": "mutto bhaveyyāti attho.",
  "tika-vin11t48:48_0": "947.Pārājikāni aṭṭhevāti aggahitaggahaṇena.",
  "tika-vin11t48:48_1": "Tevīsa garukāti bhikkhūhi asādhāraṇā bhikkhunīnaṁ dasa,",
  "tika-vin11t48:48_2": "bhikkhunīhi asādhāraṇā bhikkhūnaṁ cha,",
  "tika-vin11t48:48_3": "ubhinnaṁ sādhāraṇā sattāti evaṁ tevīsa saṅghādisesā.",
  "tika-vin11t48:49_0": "948.Vuttānīti yathāvuttāni nissaggiyāni.",
  "tika-vin11t48:49_1": "Dvecattālīsa hontīti bhikkhuvibhaṅgāgatā tiṁsa,",
  "tika-vin11t48:49_2": "bhikkhūhi asādhāraṇā bhikkhunīnaṁ ādito dvādasa cāti dvācattālīsa nissaggiyāni honti.",
  "tika-vin11t48:49_3": "Aṭṭhāsītisataṁ pācittiyā pubbe dassitāva.",
  "tika-vin11t48:50_0": "949.Susikkhenāti suṭṭhu sikkhitaadhisīlāditividhasikkhena bhagavatā.",
  "tika-vin11t48:51_0": "950.Supaññenāti sobhaṇā dasabalacatuvesārajjachaasādhāraṇādayo paññā yassa so supañño, tena.",
  "tika-vin11t48:51_1": "Yasassināti aṭṭhaariyapuggalasamūhasaṅkhātaparivārayasā ca sabbalokabyāpakaguṇaghosasaṅkhātakittiyasā ca tena samannāgatattā yasassinā.",
  "tika-vin11t48:51_2": "Aḍḍhuḍḍhāni satāni bhavantīti yathādassitagaṇanāya piṇḍavasena paññāsādhikāni tīṇi satāni bhavantīti attho.",
  "tika-vin11t48:51_3": "Supaññena yasassinā gotamena paññattāni sabbāni sikkhāpadāni aḍḍhuḍḍhāni satāni bhavantīti yojanā.",
  "tika-vin11t48:52_0": "951.Etesu sikkhāpadesu yo sārabhūto vinicchayo vattabbo,",
  "tika-vin11t48:52_1": "so sakalo mayā samāsena sabbathā sabbākārena vuttoti yojanā.",
  "tika-vin11t48:53_0": "952.Idaṁ uttaraṁ nāma pakaraṇaṁ.",
  "tika-vin11t48:54_0": "953.Tasmāti mayā vicāretvā vuttattāva.",
  "tika-vin11t48:54_1": "Attheti vacanatthabhāvatthādibhede atthe vā.",
  "tika-vin11t48:54_2": "Akkharabandhevāti akkharasaṅkhātapadabandhe vā.",
  "tika-vin11t48:54_3": "Viññāsassa kamepi vāti uddesavasena ganthanikkhepassa kamepi.",
  "tika-vin11t48:54_4": "Kaṅkhā na kātabbāti “yathāadhippetassa idaṁ vācakaṁ nu kho,",
  "tika-vin11t48:54_5": "avācaka”nti vā “idamayuttaṁ nu kho,",
  "tika-vin11t48:54_6": "yutta”nti vā “idamadhikaṁ nu kho,",
  "tika-vin11t48:54_7": "ūna”nti vā “idamaghaṭṭitakkamaṁ nu kho,",
  "tika-vin11t48:54_8": "ghaṭṭitakkama”nti vā “idaṁ viruddhasamayaṁ nu kho,",
  "tika-vin11t48:54_9": "aviruddhasamaya”nti vā “idaṁ duruttaṁ nu kho,",
  "tika-vin11t48:54_10": "suvutta”nti vā “idaṁ satthakaṁ nu kho,",
  "tika-vin11t48:54_11": "niratthaka”nti vā kaṅkhā vimati yena kenaci na kātabbā.",
  "tika-vin11t48:54_12": "Bahumānatāti “vinayo saṁvaratthāyā”tiādinā niddiṭṭhapayojanaparamparāya mūlakāraṇattā mahatī sammānā kātabbāti attho.",
  "tika-vin11t48:55_0": "954.Yo bhikkhu sauttaraṁ uttarapakaraṇena sahitaṁ vinayassavinicchayaṁ nāma pakaraṇaṁ jānāti dhammato",
  "tika-vin11t48:55_1": "ceva atthato ca vinicchayato ca sabbathā avabujjhati,",
  "tika-vin11t48:55_2": "so bhikkhu attanā sikkhitabbāya sikkhāya sabbaso viññātattā sikkhāpakena ācariyena vināpi sikkhituṁ samatthoti.",
  "tika-vin11t48:55_3": "Nissayaṁ vimuñcitvāti ācariyupajjhāye nissāya vāsaṁ muñcitvā.",
  "tika-vin11t48:55_4": "Yathākāmaṅgato siyāti yādisā yādisā attanā gāmitā,",
  "tika-vin11t48:55_5": "tattha tattha gamanāraho bhaveyyāti attho.",
  "tika-vin11t48:56_0": "955.",
  "tika-vin11t48:56_1": "Nissayaṁ dātukāmena.",
  "tika-vin11t48:56_2": "Saha vibhaṅgena savibhaṅgaṁ.",
  "tika-vin11t48:56_3": "Saha mātikāya samātikaṁ.",
  "tika-vin11t48:56_4": "Idaṁ sauttaraṁ vinayavinicchayapakaraṇaṁ suṭṭhu vācuggataṁ katvā ganthato suṭṭhu paguṇaṁ vācuggataṁ katvā atthato,",
  "tika-vin11t48:56_5": "vinicchayato ca sammā jānitvā evaṁ dātabbanti yojanā.",
  "tika-vin11t48:57_0": "956-",
  "tika-vin11t48:57_1": "7.Yo bhikkhu imaṁ sauttaraṁ vinayavinicchayapakaraṇaṁ vācāya paṭhati,",
  "tika-vin11t48:57_2": "manasā cinteti,",
  "tika-vin11t48:57_3": "aññehi vuccamānaṁ suṇāti,",
  "tika-vin11t48:57_4": "atthaṁ paripucchati,",
  "tika-vin11t48:57_5": "paraṁ vāceti,",
  "tika-vin11t48:57_6": "niccaṁ atthaṁ upaparikkhati yathāparipucchitamatthaṁ hetuudāharaṇapavattivasena upagantvā samantato ikkhati paññāya niyameti vavatthapeti,",
  "tika-vin11t48:57_7": "tassa pana bhikkhussa vinayanissitā sabbeva atthā āpattānāpattikappiyākappiyādipabhedā sabbe atthā hatthe",
  "tika-vin11t48:57_8": "āmalakaṁ viya karatale amalamaṇiratanaṁ viya upaṭṭhahanti pākaṭā bhavantīti yojanā.",
  "tika-vin11t48:57_9": "Natthi etassa malanti amalaṁ,",
  "tika-vin11t48:57_10": "amalameva āmalakanti maṇiratanaṁ vuccati.",
  "tika-vin11t48:58_0": "958.",
  "tika-vin11t48:58_1": "Natthi etesaṁ buddhīti abuddhī,",
  "tika-vin11t48:58_2": "abuddhī ca te janā cāti abuddhijanā,",
  "tika-vin11t48:58_3": "abuddhijanānaṁ sāraṁ avasāraṁ osīdanaṁ dadāti ādadāti karotīti abuddhijanasāradaṁ,",
  "tika-vin11t48:58_4": "buddhivirahitānaṁ agādhaṁ gambhīraṁ.",
  "tika-vin11t48:58_5": "Tehi aladdhapatiṭṭhaṁ amatasāgaraṁ saddattharasāmatassa,",
  "tika-vin11t48:58_6": "nibbānāmatassa vā paṭilābhakāraṇattā sāgarasadisaṁ paramaṁ uttamaṁ imaṁ uttaraṁ sāgaraṁ āsannapaccakkhaṁ",
  "tika-vin11t48:58_7": "uttarapakaraṇasaṅkhātaṁ samuddasāgaraṁ sārado hutvā uttaraṁ uttaranto pariyosāpento naro bhikkhu hi yasmā",
  "tika-vin11t48:58_8": "vinayapārago vinayapiṭakassa pariyantaṁ gato hutvā pārago pāraṁ saṁsārassa pārasaṅkhātaṁ nibbānaṁ gacchanto",
  "tika-vin11t48:58_9": "siyā bhaveyyāti yojanā.",
  "tika-vin11t48:59_0": "959.Atoti tasmādeva kāraṇā avapūratorato pāpapūrato nirāsaṅkatāya orato nivatto pāpabhīruko naro tamaṁ",
  "tika-vin11t48:59_1": "vidhūya pāpabhīrukatāya eva cittapariyuṭṭhānavasena uppajjanakaṁ mohandhakāraṁ tadaṅgapahānavasena vidhametvā.",
  "tika-vin11t48:59_2": "Sabbaṅgaṇakammadaṁ sabbesaṁ rāgādīnaṁ aṅgaṇānaṁ kammaṁ tadaṅgādipahānaṁ dadāti āvahatīti “sabbaṅgaṇakammada”nti",
  "tika-vin11t48:59_3": "laddhanāmaṁ sukhassa padaṁ lokiyalokuttarassa sukhassa kāraṇaṁ guṇasaṁhitaṁ sīlādīhi atthabhūtehi guṇehi",
  "tika-vin11t48:59_4": "saṁhitaṁ yuttaṁ guṇappakāsakaṁ hitaṁ amatosadhaṁ viya sabbadosasabbabyādhirahitatāya ajarāamatādiguṇāvahattā",
  "tika-vin11t48:59_5": "hitaṁ imaṁ uttaraṁ nāma pakaraṇaṁ sakkaccaṁ ādaro hutvā niccaṁ satataṁ sikkhe “evaṁ paricayantaṁ karomī”ti",
  "tika-vin11t48:59_6": "cintetvā ekantena yathāvuttapayojanasādhanayoggaṁ katvā ajjhenādivasena sikkheyya eva,",
  "tika-vin11t48:59_7": "na ajjhupekkhako bhaveyyāti yojanā.",
  "tika-vin11t48:60_0": "960.Paṭubhāvakare pātimokkhasaṁvarasīlapūraṇe,",
  "tika-vin11t48:60_1": "sāsanapaccatthikābhibhavane ca paṭubhāvaṁ chekattaṁ vesārajjaṁ karoti attānaṁ dhārentānaṁ lajjipuggalānanti",
  "tika-vin11t48:60_2": "paṭubhāvakare parame tatoyeva uttame piṭake vinayapiṭake paṭutaṁ pāṭavaṁ paññākosallaṁ abhipatthayantena",
  "tika-vin11t48:60_3": "paṭunā yatinā nimmalappavattikena paṭunā vidhinā chekena sārena vidhānena idaṁ sauttaraṁ vinayavinicchayapakaraṇaṁ",
  "tika-vin11t48:60_4": "satataṁ nirantaraṁ pariyāpuṇitabbaṁ uggahaṇadhāraṇaparipucchācintanādivasena sikkhitabbanti yojanā.",
  "tika-vin11t48:61_0": "Iti uttare līnatthapakāsaniyā",
  "tika-vin11t48:62_0": "Sabbasaṅkalananayakathāvaṇṇanā niṭṭhitā.",
  "tika-vin11t48:63_0": "Nigamanakathāvaṇṇanā",
  "tika-vin11t48:64_0": "961- 3.",
  "tika-vin11t48:64_1": "Mahesino tividhassāpi sāsanassa suciraṭṭhitikāmena aticirakālappavattiṁ icchantena dhīmatā pasatthatarañāṇena",
  "tika-vin11t48:64_2": "suddhacittena lābhasakkāranirapekkhatāya parisuddhajjhāsayena buddhadattena buddhadattābhidhānena ācariyavarena racito.",
  "tika-vin11t48:65_0": "Pajjavasena ganthato,",
  "tika-vin11t48:65_1": "atthato ceva paramuttaro uttaro vinicchayo antarāyaṁ antarena ajjhattikaṁ,",
  "tika-vin11t48:65_2": "bāhiraṁ vā antarāyaṁ vinā yathā siddhiṁ upāgato pariniṭṭhānaṁ patto,",
  "tika-vin11t48:65_3": "tathā sattānaṁ dhammasaṁyutā kusalūpasaṁhitā saṅkappā manorathā sijjhantu antarāyaṁ vinā nippajjantu,",
  "tika-vin11t48:65_4": "etena uttaravinicchayaracanāmayena mahatā puññodayena catūhi saṅgahavatthūhi janaṁ rañjetīti “rājā”ti",
  "tika-vin11t48:65_5": "saṅkhaṁ gato mahīpālo mahiṁ pathavisannissitaṁ janakāyaṁ sammā ñāyena dasa rājadhamme akopento pāletu.",
  "tika-vin11t48:65_6": "Devo pajjunno kāle thāvarajaṅgamānaṁ upayogārahakāle sammā pavassatu avuṭṭhiativuṭṭhikaṁ akatvā sammā pavacchatu.",
  "tika-vin11t48:66_0": "964.Selindo sinerupabbatarājā yāva tiṭṭhati yāva loke pavattati,",
  "tika-vin11t48:66_1": "cando sakalajanapadanayanasāyano yāva virocati yāva attano sabhāvaṁ joteti,",
  "tika-vin11t48:66_2": "tāva yasassino gotamassa arahato sammāsambuddhassa saddhammo pariyattipaṭipattipaṭivedhavasena tividho saddhammo tiṭṭhatu pavattatu.",
  "tika-vin11t48:67_0": "965.",
  "tika-vin11t48:67_1": "Sīhādīnaṁ,",
  "tika-vin11t48:67_2": "dāhādīnañca bāhirajjhattikānaṁ parissayānaṁ khamanaṁ sahanaṁ abhibhavitvā pavattanaṁ khanti.",
  "tika-vin11t48:67_3": "Soraccanti sobhane ratoti surato,",
  "tika-vin11t48:67_4": "suratassa bhāvo soraccaṁ.",
  "tika-vin11t48:67_5": "Sundaraṁ akhaṇḍatādiguṇasamannāgataṁ sīlaṁ assāti susīlo.",
  "tika-vin11t48:67_6": "Susīlassa bhāvo.",
  "tika-vin11t48:68_0": "Nigamanakathāvaṇṇanā niṭṭhitā.",
  "tika-vin11t48:69_0": "Uttaravinicchayaṭīkā niṭṭhitā.",
  "tika-vin11t48:70_0": "Iti vinayatthasārasandīpanī nāma vinayavinicchayavaṇṇanā,",
  "tika-vin11t48:71_0": "Līnatthapakāsanī nāma uttaravinicchayavaṇṇanā ca",
  "tika-vin11t48:72_0": "Samattā.",
  "tika-vin11t48:73_0": "Pacchā ṭhapitagāthāyo",
  "tika-vin11t48:74_0": "Therena thiracittena, sāsanujjotanatthinā;",
  "tika-vin11t48:75_0": "Puññavā ñāṇavā sīlī, suhajjo muduko tathā.",
  "tika-vin11t48:76_0": "Yo sīhaḷārimaddesu, candimā sūriyo viya;",
  "tika-vin11t48:77_0": "Pākaṭo sīvalitthero, mahātejo mahāyaso.",
  "tika-vin11t48:78_0": "Tena nītā sīhaḷā yā, idha pattā sudhīmatā;",
  "tika-vin11t48:79_0": "Esā saṁvaṇṇanā sīha-ḷakkharena sulikkhitā.",
  "tika-vin11t48:80_0": "Revato iti nāmena, therena thiracetasā;",
  "tika-vin11t48:81_0": "Arimaddike rakkhantena, parivattetvāna sādhukaṁ.",
  "tika-vin11t48:82_0": "Likhāpitā hitatthāya, bhikkhūnaṁ arimaddike;",
  "tika-vin11t48:83_0": "Esā saṁvaṇṇanā suṭṭhu, sanniṭṭhānamupāgatā;",
  "tika-vin11t48:84_0": "Tatheva sabbasattānaṁ, sabbattho ca samijjhatūti."
}