{
  "atk-s0517a0:0_0": "Namo tassa bhagavato arahato sammāsambuddhassa",
  "atk-s0517a0:1_0": "Khuddakanikāye",
  "atk-s0517a0:2_0": "Paṭisambhidāmagga-aṭṭhakathā",
  "atk-s0517a0:3_0": "(Paṭhamo bhāgo)",
  "atk-s0517a0:4_0": "Ganthārambhakathā",
  "atk-s0517a0:5_0": "Yo sabbalokātigasabbasobhā-",
  "atk-s0517a0:6_0": "Yuttehi sabbehi guṇehi yutto;",
  "atk-s0517a0:7_0": "Dosehi sabbehi savāsanehi,",
  "atk-s0517a0:8_0": "Mutto vimuttiṁ paramañca dātā.",
  "atk-s0517a0:9_0": "Niccaṁ dayācandanasītacitto,",
  "atk-s0517a0:10_0": "Paññāravijjotitasabbaneyyo;",
  "atk-s0517a0:11_0": "Sabbesu bhūtesu tamaggabhūtaṁ,",
  "atk-s0517a0:12_0": "Bhūtatthanāthaṁ sirasā namitvā.",
  "atk-s0517a0:13_0": "Yo sabbabhūtesu munīva aggo, anantasaṅkhesu jinattajesu;",
  "atk-s0517a0:14_0": "Ahū dayāñāṇaguṇehi satthulīlānukārī janatāhitesu.",
  "atk-s0517a0:15_0": "Taṁ sāriputtaṁ munirājaputtaṁ, theraṁ thirānekaguṇābhirāmaṁ;",
  "atk-s0517a0:16_0": "Paññāpabhāvuggatacārukittiṁ, susantavuttiñca atho namitvā.",
  "atk-s0517a0:17_0": "Saddhammacakkānupavattakena, saddhammasenāpatisāvakena;",
  "atk-s0517a0:18_0": "Suttesu vuttesu tathāgatena, bhūtatthavedittamupāgatena.",
  "atk-s0517a0:19_0": "Yo bhāsito bhāsitakovidena, dhammappadīpujjalanāyakena;",
  "atk-s0517a0:20_0": "Pāṭho visiṭṭho paṭisambhidānaṁ, maggoti tannāmavisesito ca.",
  "atk-s0517a0:21_0": "Vicittanānattanayopagūḷho, gambhīrapaññehi sadāvagāḷho;",
  "atk-s0517a0:22_0": "Attatthalokatthaparāyaṇehi, saṁsevanīyo sujanehi niccaṁ.",
  "atk-s0517a0:23_0": "Ñāṇappabhedāvahanassa tassa, yogīhinekehi nisevitassa;",
  "atk-s0517a0:24_0": "Atthaṁ apubbaṁ anuvaṇṇayanto, suttañca yuttiñca anukkamanto.",
  "atk-s0517a0:25_0": "Avokkamanto samayā sakā ca, anāmasanto samayaṁ parañca;",
  "atk-s0517a0:26_0": "Pubbopadesaṭṭhakathānayañca, yathānurūpaṁ upasaṁharanto.",
  "atk-s0517a0:27_0": "Vakkhāmahaṁ aṭṭhakathaṁ janassa, hitāya saddhammaciraṭṭhitatthaṁ;",
  "atk-s0517a0:28_0": "Sakkacca saddhammapakāsiniṁ taṁ, suṇātha dhāretha ca sādhu santoti.",
  "atk-s0517a0:29_0": "Tattha paṭisambhidānaṁ maggoti tannāmavisesito cāti vuttattā paṭisambhidāmaggassa paṭisambhidāmaggatā tāva vattabbā.",
  "atk-s0517a0:29_1": "Catasso hi paṭisambhidā –",
  "atk-s0517a0:29_2": "atthapaṭisambhidā,",
  "atk-s0517a0:29_3": "dhammapaṭisambhidā,",
  "atk-s0517a0:29_4": "niruttipaṭisambhidā,",
  "atk-s0517a0:29_5": "paṭibhānapaṭisambhidāti.",
  "atk-s0517a0:29_6": "Tāsaṁ paṭisambhidānaṁ maggo adhigamūpāyoti paṭisambhidāmaggo,",
  "atk-s0517a0:29_7": "paṭisambhidāpaṭilābhahetūti vuttaṁ hoti.",
  "atk-s0517a0:29_8": "Kathamayaṁ tāsaṁ maggo hotīti ce?",
  "atk-s0517a0:29_9": "Pabhedato desitāya desanāya paṭisambhidāñāṇāvahattā.",
  "atk-s0517a0:29_10": "Nānābhedabhinnānañhi dhammānaṁ nānābhedabhinnā desanā sotūnaṁ ariyapuggalānaṁ paṭisambhidāñāṇappabhedañca sañjaneti,",
  "atk-s0517a0:29_11": "puthujjanānaṁ āyatiṁ paṭisambhidāñāṇappabhedāya ca paccayo hoti.",
  "atk-s0517a0:29_12": "Vuttañca –",
  "atk-s0517a0:29_13": "“pabhedato hi desanā ghanavinibbhogapaṭisambhidāñāṇāvahā hotī”ti.",
  "atk-s0517a0:29_14": "Ayañca nānābhedabhinnā desanā,",
  "atk-s0517a0:29_15": "tenassā paṭisambhidānaṁ maggattasiddhi.",
  "atk-s0517a0:30_0": "Tattha catassoti gaṇanaparicchedo.",
  "atk-s0517a0:30_1": "Paṭisambhidāti pabhedā.",
  "atk-s0517a0:30_2": "“Atthe ñāṇaṁ atthapaṭisambhidā,",
  "atk-s0517a0:30_3": "dhamme ñāṇaṁ dhammapaṭisambhidā,",
  "atk-s0517a0:30_4": "tatra dhammaniruttābhilāpe ñāṇaṁ niruttipaṭisambhidā,",
  "atk-s0517a0:30_5": "ñāṇesu ñāṇaṁ paṭibhānapaṭisambhidā”ti vuttattā na aññassa kassaci pabhedā,",
  "atk-s0517a0:30_6": "ñāṇasseva pabhedā.",
  "atk-s0517a0:30_7": "Tasmā “catasso paṭisambhidā”ti cattāro ñāṇappabhedāti attho.",
  "atk-s0517a0:30_8": "Atthappabhedassa sallakkhaṇavibhāvanavavatthānakaraṇasamatthaṁ atthe pabhedagataṁ ñāṇaṁ atthapaṭisambhidā.",
  "atk-s0517a0:30_9": "Dhammappabhedassa sallakkhaṇavibhāvanavavatthānakaraṇasamatthaṁ dhamme pabhedagataṁ ñāṇaṁ dhammapaṭisambhidā.",
  "atk-s0517a0:30_10": "Niruttippabhedassa sallakkhaṇavibhāvanavavatthānakaraṇasamatthaṁ niruttābhilāpe pabhedagataṁ ñāṇaṁ niruttipaṭisambhidā.",
  "atk-s0517a0:30_11": "Paṭibhānappabhedassa sallakkhaṇavibhāvanavavatthānakaraṇasamatthaṁ paṭibhāne pabhedagataṁ ñāṇaṁ paṭibhānapaṭisambhidā.",
  "atk-s0517a0:31_0": "Tattha atthoti saṅkhepato hetuphalaṁ.",
  "atk-s0517a0:31_1": "Tañhi yasmā hetuanusārena arīyati adhigamīyati pāpuṇīyati,",
  "atk-s0517a0:31_2": "tasmā atthoti vuccati.",
  "atk-s0517a0:31_3": "Pabhedato pana yaṁkiñci paccayasamuppannaṁ, nibbānaṁ,",
  "atk-s0517a0:31_4": "bhāsitattho, vipāko,",
  "atk-s0517a0:31_5": "kiriyāti ime pañca dhammā atthoti veditabbā.",
  "atk-s0517a0:31_6": "Taṁ atthaṁ paccavekkhantassa tasmiṁ atthe pabhedagataṁ ñāṇaṁ atthapaṭisambhidā.",
  "atk-s0517a0:32_0": "Dhammoti saṅkhepato paccayo.",
  "atk-s0517a0:32_1": "So hi yasmā taṁ taṁ vidahati pavatteti ceva pāpeti ca,",
  "atk-s0517a0:32_2": "tasmā dhammoti vuccati.",
  "atk-s0517a0:32_3": "Pabhedato pana yo koci phalanibbattako hetu,",
  "atk-s0517a0:32_4": "ariyamaggo, bhāsitaṁ, kusalaṁ,",
  "atk-s0517a0:32_5": "akusalanti ime pañca dhammā dhammoti veditabbā.",
  "atk-s0517a0:32_6": "Taṁ dhammaṁ paccavekkhantassa tasmiṁ dhamme pabhedagataṁ ñāṇaṁ dhammapaṭisambhidā.",
  "atk-s0517a0:32_7": "Ayameva hi attho abhidhamme –",
  "atk-s0517a0:33_0": "“Dukkhe ñāṇaṁ atthapaṭisambhidā,",
  "atk-s0517a0:33_1": "dukkhasamudaye ñāṇaṁ dhammapaṭisambhidā,",
  "atk-s0517a0:33_2": "dukkhanirodhe ñāṇaṁ atthapaṭisambhidā,",
  "atk-s0517a0:33_3": "dukkhanirodhagāminiyā paṭipadāya ñāṇaṁ dhammapaṭisambhidā.",
  "atk-s0517a0:33_4": "Hetumhi ñāṇaṁ dhammapaṭisambhidā,",
  "atk-s0517a0:33_5": "hetuphale ñāṇaṁ atthapaṭisambhidā.",
  "atk-s0517a0:34_0": "“Ye dhammā jātā bhūtā sañjātā nibbattā abhinibbattā pātubhūtā,",
  "atk-s0517a0:34_1": "imesu dhammesu ñāṇaṁ atthapaṭisambhidā,",
  "atk-s0517a0:34_2": "yamhā dhammā te dhammā jātā bhūtā sañjātā nibbattā abhinibbattā pātubhūtā,",
  "atk-s0517a0:34_3": "tesu dhammesu ñāṇaṁ dhammapaṭisambhidā.",
  "atk-s0517a0:35_0": "“Jarāmaraṇe ñāṇaṁ atthapaṭisambhidā,",
  "atk-s0517a0:35_1": "jarāmaraṇasamudaye ñāṇaṁ dhammapaṭisambhidā,",
  "atk-s0517a0:35_2": "jarāmaraṇanirodhe ñāṇaṁ atthapaṭisambhidā,",
  "atk-s0517a0:35_3": "jarāmaraṇanirodhagāminiyā paṭipadāya ñāṇaṁ dhammapaṭisambhidā.",
  "atk-s0517a0:36_0": "“Jātiyā ñāṇaṁ…pe…",
  "atk-s0517a0:36_1": "bhave ñāṇaṁ…pe…",
  "atk-s0517a0:36_2": "upādāne ñāṇaṁ…pe…",
  "atk-s0517a0:36_3": "taṇhāya ñāṇaṁ…pe…",
  "atk-s0517a0:36_4": "vedanāya ñāṇaṁ…pe…",
  "atk-s0517a0:36_5": "phasse ñāṇaṁ….pe…",
  "atk-s0517a0:36_6": "saḷāyatane ñāṇaṁ….pe…",
  "atk-s0517a0:36_7": "nāmarūpe ñāṇaṁ…pe…",
  "atk-s0517a0:36_8": "viññāṇe ñāṇaṁ…pe…",
  "atk-s0517a0:36_9": "saṅkhāresu ñāṇaṁ atthapaṭisambhidā,",
  "atk-s0517a0:36_10": "saṅkhārasamudaye ñāṇaṁ dhammapaṭisambhidā,",
  "atk-s0517a0:36_11": "saṅkhāranirodhe ñāṇaṁ atthapaṭisambhidā,",
  "atk-s0517a0:36_12": "saṅkhāranirodhagāminiyā paṭipadāya ñāṇaṁ dhammapaṭisambhidā.",
  "atk-s0517a0:37_0": "“Idha bhikkhu dhammaṁ jānāti –",
  "atk-s0517a0:37_1": "suttaṁ geyyaṁ veyyākaraṇaṁ gāthaṁ udānaṁ itivuttakaṁ jātakaṁ abbhutadhammaṁ vedallaṁ.",
  "atk-s0517a0:37_2": "Ayaṁ vuccati dhammapaṭisambhidā.",
  "atk-s0517a0:37_3": "So tassa tasseva bhāsitassa atthaṁ jānāti ‘ayaṁ imassa bhāsitassa attho,",
  "atk-s0517a0:37_4": "ayaṁ imassa bhāsitassa attho’ti.",
  "atk-s0517a0:37_5": "Ayaṁ vuccati atthapaṭisambhidā.",
  "atk-s0517a0:38_0": "“Katame dhammā kusalā?",
  "atk-s0517a0:38_1": "Yasmiṁ samaye kāmāvacaraṁ kusalaṁ cittaṁ uppannaṁ hoti somanassasahagataṁ ñāṇasampayuttaṁ rūpārammaṇaṁ vā…pe…",
  "atk-s0517a0:38_2": "dhammārammaṇaṁ vā yaṁ yaṁ vā panārabbha tasmiṁ samaye phasso hoti…pe…",
  "atk-s0517a0:38_3": "avikkhepo hoti.",
  "atk-s0517a0:38_4": "Ime dhammā kusalā.",
  "atk-s0517a0:38_5": "Imesu dhammesu ñāṇaṁ dhammapaṭisambhidā,",
  "atk-s0517a0:38_6": "tesaṁ vipāke ñāṇaṁ atthapaṭisambhidā”tiādinā nayena vibhajitvā vibhajitvā dassito.",
  "atk-s0517a0:39_0": "Tatra dhammaniruttābhilāpe ñāṇanti tasmiṁ atthe ca dhamme ca yā sabhāvanirutti abyabhicārivohāro,",
  "atk-s0517a0:39_1": "tassa abhilāpe bhāsane udīraṇe taṁ lapitaṁ bhāsitaṁ udīritaṁ sabhāvaniruttisaddaṁ ārammaṇaṁ katvā paccavekkhantassa",
  "atk-s0517a0:39_2": "tasmiṁ sabhāvaniruttābhilāpe “ayaṁ sabhāvanirutti,",
  "atk-s0517a0:39_3": "ayaṁ na sabhāvaniruttī”ti evaṁ tassā dhammaniruttisaññitāya sabhāvaniruttiyā māgadhikāya sabbasattānaṁ",
  "atk-s0517a0:39_4": "mūlabhāsāya pabhedagataṁ ñāṇaṁ niruttipaṭisambhidā.",
  "atk-s0517a0:39_5": "Evamayaṁ niruttipaṭisambhidā saddārammaṇā nāma jātā,",
  "atk-s0517a0:39_6": "na paññattiārammaṇā. Kasmā?",
  "atk-s0517a0:39_7": "Yasmā saddaṁ sutvā “ayaṁ sabhāvanirutti,",
  "atk-s0517a0:39_8": "ayaṁ na sabhāvaniruttī”ti jānāti.",
  "atk-s0517a0:39_9": "Paṭisambhidāppatto hi “phasso”ti vutte “ayaṁ sabhāvaniruttī”ti jānāti,",
  "atk-s0517a0:39_10": "“phassā”ti vā “phassa”nti vā vutte pana “ayaṁ na sabhāvaniruttī”ti jānāti.",
  "atk-s0517a0:39_11": "Vedanādīsupi eseva nayo.",
  "atk-s0517a0:39_12": "Aññaṁ panesa nāmākhyātaupasagganipātabyañjanasaddaṁ jānāti na jānātīti?",
  "atk-s0517a0:39_13": "Yadaggena saddaṁ sutvā “ayaṁ sabhāvanirutti,",
  "atk-s0517a0:39_14": "ayaṁ na sabhāvaniruttī”ti jānāti,",
  "atk-s0517a0:39_15": "tadaggena tampi jānissati.",
  "atk-s0517a0:39_16": "Taṁ pana nayidaṁ paṭisambhidākiccanti paṭikkhipitvā “bhāsaṁ nāma sattā uggaṇhantī”ti vatvā idaṁ kathitaṁ –",
  "atk-s0517a0:39_17": "mātāpitaro hi daharakāle kumārake mañce vā pīṭhe vā nipajjāpetvā taṁ taṁ kathayamānā tāni tāni kiccāni karonti,",
  "atk-s0517a0:39_18": "dārakā tesaṁ taṁ taṁ bhāsaṁ vavatthāpenti “iminā idaṁ vuttaṁ,",
  "atk-s0517a0:39_19": "iminā idaṁ vutta”nti.",
  "atk-s0517a0:39_20": "Gacchante gacchante kāle sabbampi bhāsaṁ jānanti.",
  "atk-s0517a0:39_21": "Mātā damiḷī,",
  "atk-s0517a0:39_22": "pitā andhako.",
  "atk-s0517a0:39_23": "Tesaṁ jātadārako sace mātu kathaṁ paṭhamaṁ suṇāti,",
  "atk-s0517a0:39_24": "damiḷabhāsaṁ bhāsissati.",
  "atk-s0517a0:39_25": "Sace pitu kathaṁ paṭhamaṁ suṇāti,",
  "atk-s0517a0:39_26": "andhakabhāsaṁ bhāsissati.",
  "atk-s0517a0:39_27": "Ubhinnampi pana kathaṁ asuṇanto māgadhikabhāsaṁ bhāsissati.",
  "atk-s0517a0:40_0": "Yopi agāmake mahāaraññe nibbatto,",
  "atk-s0517a0:40_1": "tattha añño kathento nāma natthi,",
  "atk-s0517a0:40_2": "sopi attano dhammatāya vacanaṁ samuṭṭhāpento māgadhikabhāsameva bhāsissati.",
  "atk-s0517a0:40_3": "Niraye tiracchānayoniyaṁ pettivisaye manussaloke devaloketi sabbattha māgadhikabhāsāva ussannā.",
  "atk-s0517a0:40_4": "Tattha sesā oṭṭakirātaandhakayonakadamiḷabhāsādikā bhāsā parivattanti.",
  "atk-s0517a0:40_5": "Ayamevekā yathābhuccabrahmavohāraariyavohārasaṅkhātā māgadhikabhāsā na parivattati.",
  "atk-s0517a0:40_6": "Sammāsambuddhopi tepiṭakaṁ buddhavacanaṁ tantiṁ āropento māgadhikabhāsāya eva āropesi. Kasmā?",
  "atk-s0517a0:40_7": "Evañhi atthaṁ āharituṁ sukhaṁ hoti.",
  "atk-s0517a0:40_8": "Māgadhikabhāsāya hi tantiṁ āruḷhassa buddhavacanassa paṭisambhidāppattānaṁ sotapathāgamanameva papañco.",
  "atk-s0517a0:40_9": "Sote pana saṅghaṭṭitamatteyeva nayasatena nayasahassena attho upaṭṭhāti.",
  "atk-s0517a0:40_10": "Aññāya pana bhāsāya tantiṁ āruḷhakaṁ pothetvā pothetvā uggahetabbaṁ hoti.",
  "atk-s0517a0:40_11": "Bahumpi uggahetvā pana puthujjanassa paṭisambhidāppatti nāma natthi,",
  "atk-s0517a0:40_12": "ariyasāvako no paṭisambhidāppatto nāma natthi.",
  "atk-s0517a0:41_0": "Ñāṇesu ñāṇanti sabbatthakañāṇamārammaṇaṁ katvā paccavekkhantassa tasmiṁ ñāṇe pabhedagataṁ ñāṇaṁ,",
  "atk-s0517a0:41_1": "yathāvuttesu vā tesu tīsu ñāṇesu gocarakiccādivasena vitthāragataṁ ñāṇaṁ paṭibhānapaṭisambhidā.",
  "atk-s0517a0:42_0": "Imā pana catasso paṭisambhidā dvīsu ṭhānesu pabhedaṁ gacchanti,",
  "atk-s0517a0:42_1": "pañcahi kāraṇehi visadā hontīti veditabbā.",
  "atk-s0517a0:42_2": "Katamesu dvīsu ṭhānesu pabhedaṁ gacchanti?",
  "atk-s0517a0:42_3": "Sekkhabhūmiyañca asekkhabhūmiyañca.",
  "atk-s0517a0:42_4": "Tattha sāriputtattherassa mahāmoggallānattherassa mahākassapattherassa mahākaccāyanattherassa mahākoṭṭhitattherassāti",
  "atk-s0517a0:42_5": "evamādīnaṁ asītiyāpi mahātherānaṁ paṭisambhidā asekkhabhūmiyaṁ pabhedaṁ gatā,",
  "atk-s0517a0:42_6": "ānandattherassa,",
  "atk-s0517a0:42_7": "cittassa gahapatino,",
  "atk-s0517a0:42_8": "dhammikassa upāsakassa,",
  "atk-s0517a0:42_9": "upālissa gahapatino,",
  "atk-s0517a0:42_10": "khujjuttarāya upāsikāyātievamādīnaṁ paṭisambhidā sekkhabhūmiyaṁ pabhedaṁ gatāti imāsu dvīsu bhūmīsu pabhedaṁ gacchanti.",
  "atk-s0517a0:43_0": "Katamehi pañcahi kāraṇehi visadā honti?",
  "atk-s0517a0:43_1": "Adhigamena,",
  "atk-s0517a0:43_2": "pariyattiyā, savanena,",
  "atk-s0517a0:43_3": "paripucchāya,",
  "atk-s0517a0:43_4": "pubbayogena.",
  "atk-s0517a0:43_5": "Tattha adhigamo nāma arahattappatti.",
  "atk-s0517a0:43_6": "Arahattañhi pattassa paṭisambhidā visadā honti.",
  "atk-s0517a0:43_7": "Pariyatti nāma buddhavacanaṁ.",
  "atk-s0517a0:43_8": "Tañhi uggaṇhantassa paṭisambhidā visadā honti.",
  "atk-s0517a0:43_9": "Savanaṁ nāma saddhammassavanaṁ.",
  "atk-s0517a0:43_10": "Sakkaccaṁ aṭṭhiṁ katvā dhammaṁ suṇantassa hi paṭisambhidā visadā honti.",
  "atk-s0517a0:43_11": "Paripucchā nāma pāḷiaṭṭhakathādīsu gaṇṭhipadaatthapadavinicchayakathā.",
  "atk-s0517a0:43_12": "Uggahitapāḷiādīsu hi atthaṁ paripucchantassa paṭisambhidā visadā honti.",
  "atk-s0517a0:43_13": "Pubbayogo nāma pubbabuddhānaṁ sāsane yogāvacaratā gatapaccāgatikabhāvena yāva anulomagotrabhusamīpaṁ pattavipassanānuyogo.",
  "atk-s0517a0:43_14": "Pubbayogāvacarassa hi paṭisambhidā visadā honti.",
  "atk-s0517a0:43_15": "Imehi pañcahi kāraṇehi visadā hontīti.",
  "atk-s0517a0:44_0": "Etesu pana kāraṇesu pariyatti savanaṁ paripucchāti imāni tīṇi pabhedasseva balavakāraṇāni.",
  "atk-s0517a0:44_1": "Pubbayogo adhigamassa balavapaccayo,",
  "atk-s0517a0:44_2": "pabhedassa hoti na hotīti? Hoti,",
  "atk-s0517a0:44_3": "na pana tathā.",
  "atk-s0517a0:44_4": "Pariyattisavanaparipucchā hi pubbe hontu vā mā vā,",
  "atk-s0517a0:44_5": "pubbayogena pana pubbe ceva etarahi ca saṅkhārasammasanaṁ vinā paṭisambhidā nāma natthi.",
  "atk-s0517a0:44_6": "Ime pana dvepi ekato hutvā paṭisambhidā upatthambhetvā visadā karontīti.",
  "atk-s0517a0:44_7": "Apare āhu –",
  "atk-s0517a0:45_0": "“Pubbayogo bāhusaccaṁ, desabhāsā ca āgamo;",
  "atk-s0517a0:46_0": "Paripucchā adhigamo, garusannissayo tathā;",
  "atk-s0517a0:47_0": "Mittasampatti cevāti, paṭisambhidapaccayā”ti.",
  "atk-s0517a0:48_0": "Tattha pubbayogo vuttanayova.",
  "atk-s0517a0:48_1": "Bāhusaccaṁ nāma tesu tesu satthesu ca sippāyatanesu ca kusalatā.",
  "atk-s0517a0:48_2": "Desabhāsā nāma ekasatavohārakusalatā,",
  "atk-s0517a0:48_3": "visesena pana māgadhike kosallaṁ.",
  "atk-s0517a0:48_4": "Āgamo nāma antamaso opammavaggamattassapi buddhavacanassa pariyāpuṇanaṁ.",
  "atk-s0517a0:48_5": "Paripucchā nāma ekagāthāyapi atthavinicchayapucchanaṁ.",
  "atk-s0517a0:48_6": "Adhigamo nāma sotāpannatā vā sakadāgāmitā vā anāgāmitā vā arahattaṁ vā.",
  "atk-s0517a0:48_7": "Garusannissayo nāma sutapaṭibhānabahulānaṁ garūnaṁ santike vāso.",
  "atk-s0517a0:48_8": "Mittasampatti nāma tathārūpānaṁyeva mittānaṁ paṭilābhoti.",
  "atk-s0517a0:49_0": "Tattha buddhā ca paccekabuddhā ca pubbayogañceva adhigamañca nissāya paṭisambhidā pāpuṇanti,",
  "atk-s0517a0:49_1": "sāvakā sabbānipi etāni kāraṇāni.",
  "atk-s0517a0:49_2": "Paṭisambhidāppattiyā ca pāṭiyekko kammaṭṭhānabhāvanānuyogo nāma natthi,",
  "atk-s0517a0:49_3": "sekkhānaṁ pana sekkhaphalavimokkhantikā,",
  "atk-s0517a0:49_4": "asekkhānaṁ asekkhaphalavimokkhantikā ca paṭisambhidāppatti hoti.",
  "atk-s0517a0:49_5": "Tathāgatānañhi dasa balāni viya ariyānaṁ ariyaphaleheva paṭisambhidā ijjhantīti.",
  "atk-s0517a0:49_6": "Imāsaṁ catassannaṁ paṭisambhidānaṁ maggoti paṭisambhidāmaggo,",
  "atk-s0517a0:49_7": "paṭisambhidāmaggo eva pakaraṇaṁ paṭisambhidāmaggappakaraṇaṁ,",
  "atk-s0517a0:49_8": "pakārena karīyante vuccante ettha nānābhedabhinnā gambhīrā atthā iti pakaraṇaṁ.",
  "atk-s0517a0:50_0": "Tadetaṁ paṭisambhidāmaggappakaraṇaṁ atthasampannaṁ byañjanasampannaṁ gambhīraṁ gambhīratthaṁ lokuttarappakāsanaṁ",
  "atk-s0517a0:50_1": "suññatāpaṭisaññuttaṁ paṭipattiphalavisesasādhanaṁ paṭipattipaṭipakkhapaṭisedhanaṁ yogāvacarānaṁ ñāṇavararatanākarabhūtaṁ",
  "atk-s0517a0:50_2": "dhammakathikānaṁ dhammakathāvilāsavisesahetubhūtaṁ saṁsārabhīrukānaṁ dukkhanissaraṇaṁ tadupāyadassanena",
  "atk-s0517a0:50_3": "assāsajananatthaṁ tappaṭipakkhanāsanatthañca gambhīratthānañca anekesaṁ suttantapadānaṁ atthavivaraṇena",
  "atk-s0517a0:50_4": "sujanahadayaparitosajananatthaṁ tathāgatena arahatā sammāsambuddhena sabbattha appaṭihatasabbaññutaññāṇamahāpadīpāvabhāsena",
  "atk-s0517a0:50_5": "sakalajanavitthatamahākaruṇāsinehasiniddhahadayena veneyyajanahadayagatakilesandhakāravidhamanatthamujjalitassa",
  "atk-s0517a0:50_6": "saddhammamahāpadīpassa tadadhippāyavikāsanasinehaparisekena pañcavassasahassamaviratamujjalanamicchatā",
  "atk-s0517a0:50_7": "lokānukampakena satthukappena dhammarājassa dhammasenāpatinā āyasmatā sāriputtattherena bhāsitaṁ sutvā",
  "atk-s0517a0:50_8": "āyasmatā ānandena paṭhamamahāsaṅgītikāle yathāsutameva saṅgītiṁ āropitaṁ.",
  "atk-s0517a0:51_0": "Tadetaṁ vinayapiṭakaṁ suttantapiṭakaṁ abhidhammapiṭakanti tīsu piṭakesu suttantapiṭakapariyāpannaṁ.",
  "atk-s0517a0:51_1": "Dīghanikāyo majjhimanikāyo saṁyuttanikāyo aṅguttaranikāyo khuddakanikāyoti pañcasu mahānikāyesu khuddakamahānikāyapariyāpannaṁ.",
  "atk-s0517a0:51_2": "Suttaṁ geyyaṁ veyyākaraṇaṁ gāthā udānaṁ itivuttakaṁ jātakaṁ abbhutadhammaṁ vedallanti navasu satthu sāsanaṅgesu",
  "atk-s0517a0:51_3": "yathāsambhavaṁ geyyaveyyākaraṇaṅgadvayasaṅgahitaṁ.",
  "atk-s0517a0:52_0": "“Dvāsīti buddhato gaṇhiṁ, dve sahassāni bhikkhuto;",
  "atk-s0517a0:53_0": "Caturāsīti sahassāni, ye me dhammā pavattino”ti. –",
  "atk-s0517a0:54_0": "Dhammabhaṇḍāgārikattherena pana pañcasu ṭhānesu etadaggaṁ āropitena paṭiññātānaṁ caturāsītiyā dhammakkhandhasahassānaṁ",
  "atk-s0517a0:54_1": "bhikkhuto gahitesu dvīsu dhammakkhandhasahassesu anekasatadhammakkhandhasaṅgahitaṁ.",
  "atk-s0517a0:54_2": "Tassa tayo vaggā –",
  "atk-s0517a0:54_3": "mahāvaggo,",
  "atk-s0517a0:54_4": "majjhimavaggo,",
  "atk-s0517a0:54_5": "cūḷavaggoti.",
  "atk-s0517a0:54_6": "Ekekasmiṁ vaggasmiṁ dasadasakaṁ katvā ñāṇakathādikā mātikākathāpariyosānā samatiṁsa kathā.",
  "atk-s0517a0:54_7": "Evamanekadhā vavatthāpitassa imassa paṭisambhidāmaggappakaraṇassa anupubbaṁ apubbapadatthavaṇṇanaṁ karissāma.",
  "atk-s0517a0:54_8": "Imañhi pakaraṇaṁ pāṭhato atthato uddisantena ca niddisantena ca sakkaccaṁ uddisitabbaṁ niddisitabbañca,",
  "atk-s0517a0:54_9": "uggaṇhantenāpi sakkaccaṁ uggahetabbaṁ dhāretabbañca.",
  "atk-s0517a0:54_10": "Taṁ kissahetu?",
  "atk-s0517a0:54_11": "Gambhīrattā imassa pakaraṇassa lokahitāya loke ciraṭṭhitatthaṁ.",
  "atk-s0517a0:55_0": "Tattha samatiṁsāya kathāsu ñāṇakathā kasmā ādito kathitāti ce?",
  "atk-s0517a0:55_1": "Ñāṇassa paṭipattimalavisodhakattena paṭipattiyā ādibhūtattā.",
  "atk-s0517a0:55_2": "Vuttañhi bhagavatā –",
  "atk-s0517a0:56_0": "“Tasmātiha tvaṁ bhikkhu,",
  "atk-s0517a0:56_1": "ādimeva visodhehi kusalānaṁ dhammānaṁ.",
  "atk-s0517a0:56_2": "Ko cādi kusalānaṁ dhammānaṁ,",
  "atk-s0517a0:56_3": "sīlañca suvisuddhaṁ diṭṭhi ca ujukā”ti ?",
  "atk-s0517a0:57_0": "Ujukā diṭṭhīti hi sammādiṭṭhisaṅkhātaṁ ñāṇaṁ vuttaṁ. Tasmāpi ñāṇakathā ādito kathitā.",
  "atk-s0517a0:58_0": "Aparampi vuttaṁ –",
  "atk-s0517a0:59_0": "“Tatra,",
  "atk-s0517a0:59_1": "bhikkhave,",
  "atk-s0517a0:59_2": "sammādiṭṭhi pubbaṅgamā hoti. Kathañca,",
  "atk-s0517a0:59_3": "bhikkhave,",
  "atk-s0517a0:59_4": "sammādiṭṭhi pubbaṅgamā hoti?",
  "atk-s0517a0:59_5": "Sammādiṭṭhiṁ ‘sammādiṭṭhī’ti pajānāti,",
  "atk-s0517a0:59_6": "micchādiṭṭhiṁ ‘micchādiṭṭhī’ti pajānāti.",
  "atk-s0517a0:59_7": "Sāssa hoti sammādiṭṭhi.",
  "atk-s0517a0:59_8": "Sammāsaṅkappaṁ ‘sammāsaṅkappo’ti pajānāti,",
  "atk-s0517a0:59_9": "micchāsaṅkappaṁ ‘micchāsaṅkappo’ti pajānāti.",
  "atk-s0517a0:59_10": "Sammāvācaṁ ‘sammāvācā’ti pajānāti,",
  "atk-s0517a0:59_11": "micchāvācaṁ ‘micchāvācā’ti pajānāti.",
  "atk-s0517a0:59_12": "Sammākammantaṁ ‘sammākammanto’ti pajānāti,",
  "atk-s0517a0:59_13": "micchākammantaṁ ‘micchākammanto’ti pajānāti.",
  "atk-s0517a0:59_14": "Sammāājīvaṁ ‘sammāājīvo’ti pajānāti,",
  "atk-s0517a0:59_15": "micchāājīvaṁ ‘micchāājīvo’ti pajānāti.",
  "atk-s0517a0:59_16": "Sammāvāyāmaṁ ‘sammāvāyāmo’ti pajānāti,",
  "atk-s0517a0:59_17": "micchāvāyāmaṁ ‘micchāvāyāmo’ti pajānāti.",
  "atk-s0517a0:59_18": "Sammāsatiṁ ‘sammāsatī’ti pajānāti,",
  "atk-s0517a0:59_19": "micchāsatiṁ ‘micchāsatī’ti pajānāti.",
  "atk-s0517a0:59_20": "Sammāsamādhiṁ ‘sammāsamādhī’ti pajānāti,",
  "atk-s0517a0:59_21": "micchāsamādhiṁ ‘micchāsamādhī’ti pajānāti.",
  "atk-s0517a0:59_22": "Sāssa hoti sammādiṭṭhī”ti.",
  "atk-s0517a0:60_0": "Pubbaṅgamabhūtāya hi sammādiṭṭhiyā siddhāya micchādiṭṭhīnampi micchādiṭṭhibhāvaṁ jānissatīti sammādiṭṭhisaṅkhātaṁ",
  "atk-s0517a0:60_1": "ñāṇaṁ tāva sodhetuṁ ñāṇakathā ādito kathitā.",
  "atk-s0517a0:61_0": "“Apicudāyi,",
  "atk-s0517a0:61_1": "tiṭṭhatu pubbanto,",
  "atk-s0517a0:61_2": "tiṭṭhatu aparanto,",
  "atk-s0517a0:61_3": "dhammaṁ te desessāmi –",
  "atk-s0517a0:61_4": "imasmiṁ sati idaṁ hoti,",
  "atk-s0517a0:61_5": "imassuppādā idaṁ uppajjati,",
  "atk-s0517a0:61_6": "imasmiṁ asati idaṁ na hoti,",
  "atk-s0517a0:61_7": "imassa nirodhā idaṁ nirujjhatī”ti ca –",
  "atk-s0517a0:62_0": "Pubbantāparantadiṭṭhiyo ṭhapetvā ñāṇasseva vuttattā ñāṇakathā ādito kathitā.",
  "atk-s0517a0:63_0": "“Alaṁ, subhadda,",
  "atk-s0517a0:63_1": "tiṭṭhatetaṁ ‘sabbe te sakāya paṭiññāya abbhaññiṁsu,",
  "atk-s0517a0:63_2": "sabbeva na abbhaññiṁsu,",
  "atk-s0517a0:63_3": "udāhu ekacce abbhaññiṁsu,",
  "atk-s0517a0:63_4": "ekacce na abbhaññiṁsū’ti.",
  "atk-s0517a0:63_5": "Dhammaṁ te, subhadda,",
  "atk-s0517a0:63_6": "desessāmi,",
  "atk-s0517a0:63_7": "taṁ suṇāhi sādhukaṁ manasikarohi,",
  "atk-s0517a0:63_8": "bhāsissāmī”ti ca –",
  "atk-s0517a0:64_0": "Puthusamaṇabrāhmaṇaparappavādānaṁ vāde ṭhapetvā ariyassa aṭṭhaṅgikassa maggassa desitattā,",
  "atk-s0517a0:64_1": "aṭṭhaṅgike ca magge sammādiṭṭhisaṅkhātassa ñāṇassa padhānattā ñāṇakathā ādito kathitā.",
  "atk-s0517a0:65_0": "“Cattārimāni,",
  "atk-s0517a0:65_1": "bhikkhave,",
  "atk-s0517a0:65_2": "sotāpattiyaṅgāni sappurisasaṁsevo,",
  "atk-s0517a0:65_3": "saddhammassavanaṁ,",
  "atk-s0517a0:65_4": "yoniso manasikāro,",
  "atk-s0517a0:65_5": "dhammānudhammapaṭipattī”ti ca –",
  "atk-s0517a0:66_0": "“Saddhājāto upasaṅkamati,",
  "atk-s0517a0:66_1": "upasaṅkamanto payirupāsati,",
  "atk-s0517a0:66_2": "payirupāsanto sotaṁ odahati,",
  "atk-s0517a0:66_3": "ohitasoto dhammaṁ suṇāti,",
  "atk-s0517a0:66_4": "sutvā dhammaṁ dhāreti,",
  "atk-s0517a0:66_5": "dhātānaṁ dhammānaṁ paññāya atthaṁ upaparikkhati,",
  "atk-s0517a0:66_6": "atthaṁ upaparikkhato dhammā nijjhānaṁ khamanti,",
  "atk-s0517a0:66_7": "dhammanijjhānakkhantiyā chando jāyati,",
  "atk-s0517a0:66_8": "chandajāto ussahati,",
  "atk-s0517a0:66_9": "ussahitvā tuleti,",
  "atk-s0517a0:66_10": "tulayitvā padahati,",
  "atk-s0517a0:66_11": "pahitatto kāyena ceva paramatthasaccaṁ sacchikaroti,",
  "atk-s0517a0:66_12": "paññāya ca naṁ paṭivijjha passatī”ti ca –",
  "atk-s0517a0:67_0": "“Idha tathāgato loke uppajjati…pe… so dhammaṁ deseti ādikalyāṇa”nti ādīni ca –",
  "atk-s0517a0:68_0": "Anekāni suttantapadāni anulomentena sutamaye ñāṇaṁ ādiṁ katvā yathākkamena ñāṇakathā ādito kathitā.",
  "atk-s0517a0:69_0": "Sā panāyaṁ ñāṇakathā uddesaniddesavasena dvidhā ṭhitā.",
  "atk-s0517a0:69_1": "Uddese “sotāvadhāne paññā sutamaye ñāṇa”ntiādinā nayena tesattati ñāṇāni mātikāvasena uddiṭṭhāni.",
  "atk-s0517a0:69_2": "Niddese “kathaṁ sotāvadhāne paññā sutamaye ñāṇaṁ.",
  "atk-s0517a0:69_3": "‘Ime dhammā abhiññeyyā’ti sotāvadhānaṁ,",
  "atk-s0517a0:69_4": "taṁpajānanā paññā sutamaye ñāṇa”ntiādinā nayena tāniyeva tesattati ñāṇāni vitthāravasena niddiṭṭhānīti.",
  "atk-s0517a0:70_0": "Ganthārambhakathā niṭṭhitā."
}