{
  "tika-s0402t42:0_0": "(9) 4. Macalavaggo",
  "tika-s0402t42:1_0": "1-6. Pāṇātipātasuttādivaṇṇanā",
  "tika-s0402t42:2_0": "81- 86.",
  "tika-s0402t42:2_1": "Catutthassa paṭhamādīni uttānatthāneva.",
  "tika-s0402t42:2_2": "Pañcame “nīce kule paccājāto”tiādikena appakāsabhāvena tamatīti tamo,",
  "tika-s0402t42:2_3": "tena tamena yuttoti tamo puggalo vuccati.",
  "tika-s0402t42:2_4": "Tathā hi taṁyogato puggalassa tabbohāro yathā “maccherayogato maccharo”ti,",
  "tika-s0402t42:2_5": "tasmā tamoti appakāsabhāvena tamo tamabhūto andhakāraṁ viya jāto,",
  "tika-s0402t42:2_6": "andhakārattaṁ vā pattoti attho.",
  "tika-s0402t42:2_7": "Vuttalakkhaṇaṁ tamameva paramparato ayanaṁ gati niṭṭhā etassāti tamaparāyaṇo.",
  "tika-s0402t42:2_8": "Ubhayenapi tamaggahaṇena khandhatamo kathito,",
  "tika-s0402t42:2_9": "na andhakāratamo.",
  "tika-s0402t42:2_10": "Khandhatamoti ca sampattirahitā khandhapavattiyeva daṭṭhabbā.",
  "tika-s0402t42:2_11": "“Ucce kule paccājāto”tiādikena pakāsabhāvena jotetīti joti,",
  "tika-s0402t42:2_12": "tena jotināyuttotiādi sabbaṁ vuttanayena veditabbaṁ.",
  "tika-s0402t42:2_13": "Itare dveti jotitamaparāyaṇo,",
  "tika-s0402t42:2_14": "jotijotiparāyaṇoti itare dve puggale.",
  "tika-s0402t42:3_0": "Veṇuvettādivilīvehi peḷabhājanādikārakā vilīvakārakā.",
  "tika-s0402t42:3_1": "Migamacchādīnaṁ nisādanato nesādā,",
  "tika-s0402t42:3_2": "māgavikamacchabandhādayo.",
  "tika-s0402t42:3_3": "Rathesu cammena nahaṇakaraṇato rathakārā,",
  "tika-s0402t42:3_4": "cammakārā.",
  "tika-s0402t42:3_5": "Puiti karīsassa nāmaṁ,",
  "tika-s0402t42:3_6": "taṁ kusenti apanentīti pukkusā,",
  "tika-s0402t42:3_7": "pupphachaḍḍakā.",
  "tika-s0402t42:3_8": "Dubbaṇṇoti virūpo.",
  "tika-s0402t42:3_9": "Okoṭimakoti ārohābhāvena heṭṭhimako,",
  "tika-s0402t42:3_10": "rassakāyoti attho.",
  "tika-s0402t42:3_11": "Tenāha “lakuṇḍako”ti.",
  "tika-s0402t42:3_12": "Laku viya ghaṭikā viya ḍeti pavattatīti lakuṇḍako, rasso.",
  "tika-s0402t42:3_13": "Kaṇati nimīlatīti kāṇo.",
  "tika-s0402t42:3_14": "Taṁ panassa nimīlanaṁ ekena akkhinā dvīhipi vāti āha “ekacchikāṇo vā ubhayacchikāṇo vā”ti.",
  "tika-s0402t42:3_15": "Kuṇanaṁ kuṇo,",
  "tika-s0402t42:3_16": "hatthavekallaṁ,",
  "tika-s0402t42:3_17": "so etassa atthīti kuṇī.",
  "tika-s0402t42:3_18": "Khañjo vuccati pādavikalo.",
  "tika-s0402t42:3_19": "Heṭṭhimakāyasaṅkhāto sarīrassa pakkho padeso hato assāti pakkhahato.",
  "tika-s0402t42:3_20": "Tenāha “pīṭhasappī”ti.",
  "tika-s0402t42:3_21": "Padīpe padīpane etabbaṁ netabbanti padīpeyyaṁ,",
  "tika-s0402t42:3_22": "telakapālādiupakaraṇaṁ.",
  "tika-s0402t42:3_23": "Vuttanti aṭṭhakathāyaṁ vuttaṁ.",
  "tika-s0402t42:4_0": "Āgamanavipattīti āgamanaṭṭhānavasena vipatti “āgamo etthā”ti katvā.",
  "tika-s0402t42:4_1": "Pubbuppannapaccayavipattīti paṭhamuppannapaccayavasena viparāvatti.",
  "tika-s0402t42:4_2": "Caṇḍālādisabhāvā hissa mātāpitaro paṭhamuppannapaccayo.",
  "tika-s0402t42:4_3": "Pavattapaccayavipattīti pavatte sukhapaccayavipatti.",
  "tika-s0402t42:4_4": "Tādise nihīnakule uppannopi koci vibhavasampanno siyā,",
  "tika-s0402t42:4_5": "ayaṁ pana duggato durūpo.",
  "tika-s0402t42:4_6": "Ājīvupāyavipattīti ājīvanupāyavasena vipatti.",
  "tika-s0402t42:4_7": "Sukhena hi jīvikaṁ pavattetuṁ upāyabhūtā hatthisippādayo imassa natthi,",
  "tika-s0402t42:4_8": "pupphachaḍḍanasilākoṭṭanādikammaṁ pana katvā jīvikaṁ pavatteti.",
  "tika-s0402t42:4_9": "Tenāha “kasiravuttike”ti.",
  "tika-s0402t42:4_10": "Attabhāvavipattīti upadhivipatti.",
  "tika-s0402t42:4_11": "Dukkhakāraṇasamāyogoti kāyikacetasikadukkhuppattiyā paccayasamodhānaṁ.",
  "tika-s0402t42:4_12": "Sukhakāraṇavipattīti sukhapaccayaparihāni.",
  "tika-s0402t42:4_13": "Upabhogavipattīti upabhogasukhassa vināso anupaladdhi.",
  "tika-s0402t42:4_14": "Joti ceva jotiparāyaṇabhāvo ca sukkapakkho.",
  "tika-s0402t42:4_15": "Chaṭṭhaṁ uttānameva.",
  "tika-s0402t42:5_0": "Pāṇātipātasuttādivaṇṇanā niṭṭhitā.",
  "tika-s0402t42:6_0": "7. Puttasuttavaṇṇanā",
  "tika-s0402t42:7_0": "87.",
  "tika-s0402t42:7_1": "Sattame ma-",
  "tika-s0402t42:7_2": "kāro padasandhikaro “aññamañña”ntiādīsu viya.",
  "tika-s0402t42:7_3": "Niccalasamaṇoti thirasamaṇo.",
  "tika-s0402t42:7_4": "Abhisiñcitabboti abhisekoti kammasādhano abhisekasaddo.",
  "tika-s0402t42:7_5": "Tenāha “abhisekaṁ kātuṁ yutto”ti.",
  "tika-s0402t42:8_0": "Bākulatthero viyāti thero hi mahāyasassī,",
  "tika-s0402t42:8_1": "tassa puttadhītaro nattupanattakā sukhumasāṭakehi cīvarāni kāretvā rajāpetvā samugge pakkhipitvā pahiṇanti.",
  "tika-s0402t42:8_2": "Therassa nahānakāle nahānakoṭṭhake ṭhapenti.",
  "tika-s0402t42:8_3": "Thero tāni nivāseti ceva pārupati ca.",
  "tika-s0402t42:8_4": "Tenevetaṁ vuttaṁ.",
  "tika-s0402t42:9_0": "Khadiravanamagge sīvalitthero viyāti satthari kira taṁ maggaṁ paṭipanne devatā “amhākaṁ ayyassa sīvalittherassa",
  "tika-s0402t42:9_1": "sakkāraṁ karissāmā”ti cintetvā ekekayojane vihāraṁ kāretvā ekayojanato uddhaṁ gantuṁ adatvā pātova uṭṭhāya",
  "tika-s0402t42:9_2": "dibbāni yāguādīni gahetvā “amhākaṁ ayyo sīvalitthero kahaṁ nisinno”ti vicaranti.",
  "tika-s0402t42:9_3": "Thero attano abhihaṭaṁ buddhappamukhassa bhikkhusaṅghassa dāpesi.",
  "tika-s0402t42:9_4": "Evaṁ satthā saparivāro tiṁsayojanikaṁ kantāraṁ sīvalittherassa puññaphalaṁ anubhavamānova agamāsi.",
  "tika-s0402t42:9_5": "Tenevetaṁ vuttaṁ.",
  "tika-s0402t42:10_0": "Aṭṭhakanāgarasutte ānandatthero viyāti aṭṭhakanāgarako kira gahapati therassa dhammadesanāya pasīditvā pañcasatagghanakaṁ vihāraṁ kāretvā adāsi.",
  "tika-s0402t42:10_1": "Taṁ sandhāyetaṁ vuttaṁ.",
  "tika-s0402t42:11_0": "Pilindavacchatthero viyāti therassa kira iddhānubhāvena pasannā manussā sappiādīni bahūni bhesajjāni abhihariṁsu.",
  "tika-s0402t42:11_1": "Pakatiyāpi ca āyasmā pilindavaccho lābhī hoti pañcannaṁ bhesajjānaṁ,",
  "tika-s0402t42:11_2": "laddhaṁ laddhaṁ parisāya vissajjeti.",
  "tika-s0402t42:11_3": "Tenetaṁ vuttaṁ “gilānapaccayaṁ pilindavacchatthero viyā”ti.",
  "tika-s0402t42:12_0": "Tiṇṇampi sannipātena nibbattānīti pittādīnaṁ tiṇṇampi visamānaṁ sannipātena jātāni.",
  "tika-s0402t42:12_1": "Atisītādibhāvena utūnaṁ pariṇāmoti āha “atisītaatiuṇhaututo jātānī”ti.",
  "tika-s0402t42:12_2": "Purimaututo visadiso utu utupariṇāmo,",
  "tika-s0402t42:12_3": "tato jātāni utupariṇāmajāni,",
  "tika-s0402t42:12_4": "visabhāgaututo jātānīti attho.",
  "tika-s0402t42:12_5": "Jaṅgaladesavāsīnañhi anūpadese vasantānaṁ visabhāgova utu uppajjati,",
  "tika-s0402t42:12_6": "anūpadesavāsīnañca jaṅgaladeseti.",
  "tika-s0402t42:12_7": "Evaṁ malayasamuddatīrādivasenapi utuvisabhāgatā uppajjatiyeva.",
  "tika-s0402t42:12_8": "Tato jātāni utupariṇāmajāni nāma.",
  "tika-s0402t42:13_0": "Attano pakaticariyānaṁ visamaṁ kāyassa pariharaṇavasena visamaparihārajāni.",
  "tika-s0402t42:13_1": "Tāni pana accāsanaatiṭṭhānādinā veditabbānīti āha “accāsanaatiṭṭhānādikā”ti. Ādi-",
  "tika-s0402t42:13_2": "saddena mahābhāravahaṇasudhākoṭṭanaadesakālacaraṇādīni saṅgaṇhāti.",
  "tika-s0402t42:13_3": "Parassa upakkamato nibbattāni opakkamikāni,",
  "tika-s0402t42:13_4": "ayaṁ coroti vā pāradārikoti vā gahetvā jaṇṇukakapparamuggarādīhi nippothanaupakkamaṁ paccayaṁ katvā uppannānīti attho.",
  "tika-s0402t42:13_5": "Tenāha “vadhabandhanādiupakkamena nibbattānī”ti.",
  "tika-s0402t42:13_6": "Kevalanti bāhiraṁ paccayaṁ anapekkhitvā kevalaṁ,",
  "tika-s0402t42:13_7": "tena vināti attho.",
  "tika-s0402t42:13_8": "Tenāha “pubbekatakammavipākavaseneva jātānī”ti.",
  "tika-s0402t42:14_0": "Puttasuttavaṇṇanā niṭṭhitā.",
  "tika-s0402t42:15_0": "8-10. Saṁyojanasuttādivaṇṇanā",
  "tika-s0402t42:16_0": "88- 90.",
  "tika-s0402t42:16_1": "Aṭṭhame sotāpanno catūhi vātehi indakhīlo viya parappavādehi akampiyo acalasaddhāya samannāgatattā sāsane",
  "tika-s0402t42:16_2": "laddhappatiṭṭho samaṇamacalo nāmāti āha “sāsane laddhappatiṭṭhattā”tiādi.",
  "tika-s0402t42:16_3": "Thaddhabhāvakarānaṁ kilesānaṁ sabbaso samucchinnattāti cittassa thaddhabhāvakarānaṁ uddhambhāgiyakilesānaṁ",
  "tika-s0402t42:16_4": "sabbaso abhāvā samaṇasukhumālo nāma sukhumālabhāvappattito.",
  "tika-s0402t42:16_5": "Navamadasamāni suviññeyyāneva.",
  "tika-s0402t42:17_0": "Saṁyojanasuttādivaṇṇanā niṭṭhitā.",
  "tika-s0402t42:18_0": "Macalavaggavaṇṇanā niṭṭhitā."
}