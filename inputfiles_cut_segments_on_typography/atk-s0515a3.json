{
  "atk-s0515a3:0_0": "3. Duṭṭhaṭṭhakasuttaniddesavaṇṇanā",
  "atk-s0515a3:1_0": "15.",
  "atk-s0515a3:1_1": "Duṭṭhaṭṭhake paṭhamagāthāyaṁ tāva tattha vadantīti bhagavantaṁ bhikkhusaṅghañca upavadanti.",
  "atk-s0515a3:1_2": "Duṭṭhamanāpi eke,",
  "atk-s0515a3:1_3": "athopi ve saccamanāti ekacce duṭṭhacittā,",
  "atk-s0515a3:1_4": "ekacce tathasaññinopi hutvā titthiyā tuṭṭhacittā,",
  "atk-s0515a3:1_5": "ye tesaṁ sutvā saddahiṁsu,",
  "atk-s0515a3:1_6": "te saccamanāti adhippāyo.",
  "atk-s0515a3:1_7": "Vādañca jātanti etaṁ akkosavādaṁ uppannaṁ.",
  "atk-s0515a3:1_8": "Muni no upetīti akārakatāya ca akuppanatāya ca buddhamuni na upeti.",
  "atk-s0515a3:1_9": "Tasmā munī natthi khilo kuhiñcīti tena kāraṇena ayaṁ muni,",
  "atk-s0515a3:1_10": "rāgādikhilehi natthi khilo kuhiñcīti veditabbo.",
  "atk-s0515a3:2_0": "Duṭṭhamanāti uppannehi dosehi dūsitacittā.",
  "atk-s0515a3:2_1": "Viruddhamanāti tehi kilesehi kusalassa dvāraṁ adatvā āvaritacittā.",
  "atk-s0515a3:2_2": "Paṭiviruddhamanāti upasaggavasena padaṁ vaḍḍhitaṁ.",
  "atk-s0515a3:2_3": "Āhatamanāti paṭighena āhataṁ cittaṁ etesanti āhatamanā.",
  "atk-s0515a3:2_4": "Paccāhatamanāti upasaggavaseneva.",
  "atk-s0515a3:2_5": "Āghātitamanāti vihiṁsāvasena āghātitaṁ manaṁ etesanti āghātitamanā.",
  "atk-s0515a3:2_6": "Paccāghātitamanāti upasaggavaseneva.",
  "atk-s0515a3:2_7": "Atha vā “kodhavasena duṭṭhamanā,",
  "atk-s0515a3:2_8": "upanāhavasena paduṭṭhamanā,",
  "atk-s0515a3:2_9": "makkhavasena viruddhamanā,",
  "atk-s0515a3:2_10": "paḷāsavasena paṭiviruddhamanā,",
  "atk-s0515a3:2_11": "dosavasena āhatapaccāhatamanā,",
  "atk-s0515a3:2_12": "byāpādavasena āghātitapaccāghātitamanā.",
  "atk-s0515a3:2_13": "Paccayānaṁ alābhena duṭṭhamanā paduṭṭhamanā,",
  "atk-s0515a3:2_14": "ayasena viruddhamanā paṭiviruddhamanā,",
  "atk-s0515a3:2_15": "garahena āhatapaccāhatamanā,",
  "atk-s0515a3:2_16": "dukkhavedanāsamaṅgībhāvena āghātitapaccāghātitamanā”ti evamādinā nayena eke vaṇṇayanti.",
  "atk-s0515a3:2_17": "Upavadantīti garahaṁ uppādenti.",
  "atk-s0515a3:2_18": "Abhūtenāti asaṁvijjamānena.",
  "atk-s0515a3:3_0": "Saddahantāti pasādavasena saddhaṁ uppādentā.",
  "atk-s0515a3:3_1": "Okappentāti guṇavasena otaritvā avakappayantā.",
  "atk-s0515a3:3_2": "Adhimuccantāti sampasādanavasena sanniṭṭhānaṁ katvā tesaṁ kathaṁ adhivāsentā.",
  "atk-s0515a3:3_3": "Saccamanāti tacchamanā.",
  "atk-s0515a3:3_4": "Saccasaññinoti tacchasaññino.",
  "atk-s0515a3:3_5": "Tathamanāti aviparītamanā.",
  "atk-s0515a3:3_6": "Bhūtamanāti bhūtatthamanā.",
  "atk-s0515a3:3_7": "Yāthāvamanāti niccalamanā.",
  "atk-s0515a3:3_8": "Aviparītamanāti nicchayamanā.",
  "atk-s0515a3:3_9": "Tattha “saccamanā saccasaññino”ti saccavādiguṇaṁ,",
  "atk-s0515a3:3_10": "“tathamanā tathasaññino”ti saccasaddhāguṇaṁ,",
  "atk-s0515a3:3_11": "“bhūtamanā bhūtasaññino”ti ṭhitaguṇaṁ,",
  "atk-s0515a3:3_12": "“yāthāvamanā yāthāvasaññino”ti paccayikaguṇaṁ,",
  "atk-s0515a3:3_13": "“aviparītamanā aviparītasaññino”ti avisaṁvādaguṇaṁ kathitanti ñātabbaṁ.",
  "atk-s0515a3:4_0": "Paratoghosoti aññesaṁ santikā uppannasaddo.",
  "atk-s0515a3:4_1": "Akkosoti jātiādīsu dasasu akkosesu aññataro.",
  "atk-s0515a3:4_2": "Yo vādaṁ upetīti yo puggalo upavādaṁ upagacchati.",
  "atk-s0515a3:4_3": "Kārako vāti katadoso vā.",
  "atk-s0515a3:4_4": "Kārakatāyāti dosassa katabhāvena vuccamānoti kathiyamāno.",
  "atk-s0515a3:4_5": "Upavadiyamānoti dosaṁ upavajjamāno.",
  "atk-s0515a3:4_6": "Kuppatīti kopaṁ karoti.",
  "atk-s0515a3:5_0": "Khīlajātatāpinatthīti cittabandhabhāvacittakacavarabhāvasaṅkhātaṁ paṭighakhilaṁ jātaṁ assāti khilajāto,",
  "atk-s0515a3:5_1": "tassa bhāvo khilajātatā,",
  "atk-s0515a3:5_2": "tāpi natthi na santi.",
  "atk-s0515a3:5_3": "Pañcapi cetokhilāti kāme avītarāgo,",
  "atk-s0515a3:5_4": "kāye avītarāgo,",
  "atk-s0515a3:5_5": "rūpe avītarāgo,",
  "atk-s0515a3:5_6": "yāvadatthaṁ udarāvadehakaṁ bhuñjitvā seyyasukhaṁ passasukhaṁ middhasukhaṁ anuyutto viharati,",
  "atk-s0515a3:5_7": "aññataraṁ devanikāyaṁ paṇidhāya brahmacariyaṁ carati “imināhaṁ sīlena vā vatena vā tapena vā brahmacariyena vā devo vā bhavissāmi,",
  "atk-s0515a3:5_8": "devaññataro vā”ti evarūpā pañcapi cittassa bandhabhāvakacavarabhāvasaṅkhātā cetokhilā natthi.",
  "atk-s0515a3:6_0": "16.",
  "atk-s0515a3:6_1": "Imañca gāthaṁ vatvā bhagavā ānandattheraṁ pucchi –",
  "atk-s0515a3:6_2": "“evaṁ khuṁsetvā vambhetvā vuccamānā bhikkhū, ānanda,",
  "atk-s0515a3:6_3": "kiṁ vadantī”ti,",
  "atk-s0515a3:6_4": "“na kiñci bhagavā”ti. “Na, ānanda,",
  "atk-s0515a3:6_5": "‘ahaṁ sīlavā’ti sabbattha tuṇhī bhavitabbaṁ.",
  "atk-s0515a3:6_6": "Loke hi nābhāsamānaṁ jānanti,",
  "atk-s0515a3:6_7": "missaṁ bālehi paṇḍita”nti vatvā “bhikkhū, ānanda,",
  "atk-s0515a3:6_8": "te manusse evaṁ paṭicodentū”ti dhammadesanatthāya “abhūtavādī nirayaṁ upetī”ti imaṁ gāthaṁ abhāsi.",
  "atk-s0515a3:6_9": "Thero taṁ uggahetvā bhikkhū āha –",
  "atk-s0515a3:6_10": "“manussā tumhehi imāya gāthāya paṭicodetabbā”ti.",
  "atk-s0515a3:6_11": "Bhikkhū tathā akaṁsu.",
  "atk-s0515a3:6_12": "Paṇḍitamanussā tuṇhī ahesuṁ.",
  "atk-s0515a3:6_13": "Rājāpi rājapurise sabbattha pesetvā yesaṁ dhuttānaṁ lañjaṁ datvā titthiyā taṁ mārāpesuṁ,",
  "atk-s0515a3:6_14": "te gahetvā niggayha taṁ pavattiṁ ñatvā titthiye paribhāsi.",
  "atk-s0515a3:6_15": "Manussāpi titthiye disvā leḍḍunā hananti,",
  "atk-s0515a3:6_16": "paṁsunā okiranti “bhagavato ayasaṁ uppādesu”nti.",
  "atk-s0515a3:6_17": "Ānandatthero taṁ disvā bhagavato ārocesi,",
  "atk-s0515a3:6_18": "bhagavā therassa imaṁ gāthamabhāsi “sakañhi diṭṭhiṁ…pe…",
  "atk-s0515a3:6_19": "vadeyyā”ti.",
  "atk-s0515a3:7_0": "Tassa attho –",
  "atk-s0515a3:7_1": "yāyaṁ diṭṭhi titthiyajanassa “sundariṁ māretvā samaṇānaṁ sakyaputtiyānaṁ avaṇṇaṁ pakāsetvā etenupāyena",
  "atk-s0515a3:7_2": "laddhaṁ sakkāraṁ sādiyissāmā”ti so taṁ diṭṭhiṁ kathaṁ atikkameyya?",
  "atk-s0515a3:7_3": "Atha kho so ayaso tameva titthiyajanaṁ paccāgato taṁ diṭṭhiṁ accetuṁ asakkontaṁ.",
  "atk-s0515a3:7_4": "Yo vā sassatādivādī,",
  "atk-s0515a3:7_5": "sopi sakaṁ diṭṭhiṁ kathamaccayeyya,",
  "atk-s0515a3:7_6": "tena diṭṭhichandena anunīto tāya ca diṭṭhiruciyā niviṭṭho,",
  "atk-s0515a3:7_7": "api ca kho pana sayaṁ samattāni pakubbamāno attanāva paripuṇṇāni tāni diṭṭhigatāni karonto yathā jāneyya,",
  "atk-s0515a3:7_8": "tatheva vadeyyāti.",
  "atk-s0515a3:8_0": "Avaṇṇaṁpakāsayitvāti aguṇaṁ pākaṭaṁ katvā.",
  "atk-s0515a3:8_1": "Sakkāranti catunnaṁ paccayānaṁ sakkaccakaraṇaṁ.",
  "atk-s0515a3:8_2": "Sammānanti cittena bahumānanaṁ.",
  "atk-s0515a3:8_3": "Paccāharissāmāti etaṁ lābhādiṁ nibbattessāma.",
  "atk-s0515a3:8_4": "Evaṁdiṭṭhikāti evaṁladdhikā.",
  "atk-s0515a3:8_5": "Yathā taṁ “lābhādiṁ nibbattessāmā”ti evaṁ ayaṁ laddhi tesaṁ atthi,",
  "atk-s0515a3:8_6": "tathā “atthi me vuttappakāro dhammo”ti etesaṁ khamati ceva ruccati ca,",
  "atk-s0515a3:8_7": "evaṁsabhāvameva vā tesaṁ cittaṁ “atthi me citta”nti.",
  "atk-s0515a3:8_8": "Tadā tesaṁ diṭṭhi vā,",
  "atk-s0515a3:8_9": "diṭṭhiyā saha khanti vā,",
  "atk-s0515a3:8_10": "diṭṭhikhantīhi saddhiṁ ruci vā,",
  "atk-s0515a3:8_11": "diṭṭhikhantirucīhi saddhiṁ laddhi vā,",
  "atk-s0515a3:8_12": "diṭṭhikhantiruciladdhīhi saddhiṁ ajjhāsayo vā,",
  "atk-s0515a3:8_13": "diṭṭhikhantiruciladdhiajjhāsayehi saddhiṁ adhippāyo vā hotīti dassento “evaṁdiṭṭhikā…pe…",
  "atk-s0515a3:8_14": "evaṁadhippāyā”ti āha.",
  "atk-s0515a3:8_15": "Sakaṁ diṭṭhinti attano dassanaṁ.",
  "atk-s0515a3:8_16": "Sakaṁ khantinti attano sahanaṁ.",
  "atk-s0515a3:8_17": "Sakaṁ rucinti attano ruciṁ.",
  "atk-s0515a3:8_18": "Sakaṁ laddhinti attano laddhiṁ.",
  "atk-s0515a3:8_19": "Sakaṁ ajjhāsayanti attano ajjhāsayaṁ.",
  "atk-s0515a3:8_20": "Sakaṁ adhippāyanti attano bhāvaṁ.",
  "atk-s0515a3:8_21": "Atikkamitunti samatikkamituṁ.",
  "atk-s0515a3:8_22": "Atha kho sveva ayasoti so eva ayaso ekaṁsena.",
  "atk-s0515a3:8_23": "Te paccāgatoti tesaṁ patiāgato.",
  "atk-s0515a3:8_24": "Teti sāmiatthe upayogavacanaṁ.",
  "atk-s0515a3:9_0": "Atha vāti atthantaradassanaṁ.",
  "atk-s0515a3:9_1": "Sassatoti nicco dhuvo.",
  "atk-s0515a3:9_2": "Lokoti attabhāvo.",
  "atk-s0515a3:9_3": "Idameva saccaṁ,",
  "atk-s0515a3:9_4": "moghamaññanti idaṁ eva tacchaṁ tathaṁ,",
  "atk-s0515a3:9_5": "aññaṁ tucchaṁ.",
  "atk-s0515a3:9_6": "Samattāti sampuṇṇā.",
  "atk-s0515a3:9_7": "Samādinnāti sammā ādinnā.",
  "atk-s0515a3:9_8": "Gahitāti upagantvā gahitā.",
  "atk-s0515a3:10_0": "Parāmaṭṭhāti sabbākārena parāmasitvā gahitā.",
  "atk-s0515a3:10_1": "Abhiniviṭṭhāti visesena laddhappatiṭṭhā.",
  "atk-s0515a3:10_2": "Asassatoti vuttavipariyāyena veditabbo.",
  "atk-s0515a3:11_0": "Antavāti saanto.",
  "atk-s0515a3:11_1": "Anantavāti vuddhianantavā.",
  "atk-s0515a3:11_2": "Taṁ jīvanti so jīvo,",
  "atk-s0515a3:11_3": "liṅgavipallāso kato.",
  "atk-s0515a3:11_4": "Jīvoti ca attāyeva.",
  "atk-s0515a3:11_5": "Tathāgatoti satto,",
  "atk-s0515a3:11_6": "“araha”nti eke.",
  "atk-s0515a3:11_7": "Paraṁ maraṇāti maraṇato uddhaṁ,",
  "atk-s0515a3:11_8": "paraloketi attho.",
  "atk-s0515a3:11_9": "Na hoti tathāgato paraṁ maraṇāti maraṇato uddhaṁ na hoti.",
  "atk-s0515a3:11_10": "Hoti ca na ca hoti tathāgato paraṁ maraṇāti maraṇato uddhaṁ hoti ca na hoti ca.",
  "atk-s0515a3:11_11": "Neva hoti na na hoti tathāgato paraṁ maraṇāti ucchedavasena neva hoti,",
  "atk-s0515a3:11_12": "takkikavasena na na hoti.",
  "atk-s0515a3:12_0": "Sakāyadiṭṭhiyātiādayo karaṇavacanaṁ. Allīnoti ekībhūto.",
  "atk-s0515a3:13_0": "Sayaṁ samattaṁ karotīti attanā ūnabhāvaṁ mocetvā sammā attaṁ samattaṁ karoti.",
  "atk-s0515a3:13_1": "Paripuṇṇanti atirekadosaṁ mocetvā sampuṇṇaṁ.",
  "atk-s0515a3:13_2": "Anomanti hīnadosaṁ mocetvā alāmakaṁ.",
  "atk-s0515a3:13_3": "Agganti ādiṁ.",
  "atk-s0515a3:13_4": "Seṭṭhanti padhānaṁ niddosaṁ.",
  "atk-s0515a3:13_5": "Visesanti jeṭṭhakaṁ.",
  "atk-s0515a3:13_6": "Pāmokkhanti adhikaṁ.",
  "atk-s0515a3:13_7": "Uttamanti visesaṁ na heṭṭhimaṁ.",
  "atk-s0515a3:13_8": "Pavaraṁ karotīti atirekena uttamaṁ karoti.",
  "atk-s0515a3:13_9": "Atha vā “āsayadosamocanena aggaṁ,",
  "atk-s0515a3:13_10": "saṁkilesadosamocanena seṭṭhaṁ,",
  "atk-s0515a3:13_11": "upakkilesadosamocanena visesaṁ,",
  "atk-s0515a3:13_12": "pamattadosamocanena pāmokkhaṁ,",
  "atk-s0515a3:13_13": "majjhimadosamocanena uttamaṁ,",
  "atk-s0515a3:13_14": "uttamamajjhimadosamocanena pavaraṁ karotī”ti evameke vaṇṇayanti.",
  "atk-s0515a3:13_15": "Ayaṁ satthā sabbaññūti ayaṁ amhākaṁ satthā sabbajānanavasena sabbaññū.",
  "atk-s0515a3:13_16": "Ayaṁ dhammo svākkhātoti ayaṁ amhākaṁ dhammo suṭṭhu akkhāto.",
  "atk-s0515a3:13_17": "Ayaṁ gaṇo suppaṭipannoti ayaṁ amhākaṁ gaṇo suṭṭhu paṭipanno.",
  "atk-s0515a3:13_18": "Ayaṁ diṭṭhi bhaddikāti ayaṁ amhākaṁ laddhi sundarā.",
  "atk-s0515a3:13_19": "Ayaṁ paṭipadā supaññattāti ayaṁ amhākaṁ pubbabhāgā attanta pādipaṭipadā suṭṭhu paññattā.",
  "atk-s0515a3:13_20": "Ayaṁ maggo niyyānikoti ayaṁ amhākaṁ niyyāmokkantiko maggo niyyānikoti sayaṁ samattaṁ karoti.",
  "atk-s0515a3:14_0": "Katheyya “sassato loko”ti.",
  "atk-s0515a3:14_1": "Bhaṇeyya “idameva saccaṁ moghamañña”nti.",
  "atk-s0515a3:14_2": "Dīpeyya “antavā loko”ti.",
  "atk-s0515a3:14_3": "Vohareyya nānāvidhena gaṇhāpeyya “hoti ca na ca hotī”ti.",
  "atk-s0515a3:15_0": "17.",
  "atk-s0515a3:15_1": "Atha rājā sattāhaccayena taṁ kuṇapaṁ chaḍḍāpetvā sāyanhasamayaṁ vihāraṁ gantvā bhagavantaṁ abhivādetvā āha – “nanu, bhante,",
  "atk-s0515a3:15_2": "īdise ayase uppanne mayhampi ārocetabbaṁ siyā”ti?",
  "atk-s0515a3:15_3": "Evaṁ vutte bhagavā “na, mahārāja,",
  "atk-s0515a3:15_4": "‘ahaṁ sīlavā guṇasampanno’ti paresaṁ ārocetuṁ ariyānaṁ paṭirūpa”nti vatvā tassā aṭṭhuppattiyā “yo attano sīlavatānīti avasesagāthāyo abhāsi.",
  "atk-s0515a3:16_0": "Tattha sīlavatānīti pātimokkhādīni sīlāni,",
  "atk-s0515a3:16_1": "āraññikādīni dhutaṅgavatāni ca.",
  "atk-s0515a3:16_2": "Anānupuṭṭhoti apucchito.",
  "atk-s0515a3:16_3": "Pāvāti vadati.",
  "atk-s0515a3:16_4": "Anariyadhammaṁ kusalā tamāhu,",
  "atk-s0515a3:16_5": "yo ātumānaṁ sayameva pāvāti yo evaṁ attānaṁ sayameva vadati,",
  "atk-s0515a3:16_6": "tassa taṁ vādaṁ “anariyadhammo eso”ti kusalā evaṁ kathenti.",
  "atk-s0515a3:17_0": "Atthi sīlañceva vatañcāti sīlanaṭṭhena sīlañceva atthi,",
  "atk-s0515a3:17_1": "samādānaṭṭhena vatañca atthi,",
  "atk-s0515a3:17_2": "vataṁ na sīlanti vuttatthena vataṁ atthi,",
  "atk-s0515a3:17_3": "taṁ na sīlaṁ.",
  "atk-s0515a3:17_4": "Katamanti kathetukamyatāpucchā.",
  "atk-s0515a3:17_5": "Idha bhikkhu sīlavātiādayo vuttanayā eva.",
  "atk-s0515a3:17_6": "Saṁvaraṭṭhenāti saṁvaraṇaṭṭhena,",
  "atk-s0515a3:17_7": "vītikkamadvāraṁ pidahanaṭṭhena.",
  "atk-s0515a3:17_8": "Samādānaṭṭhenāti taṁ taṁ sikkhāpadaṁ sammā ādānaṭṭhena.",
  "atk-s0515a3:17_9": "Āraññikaṅganti araññe nivāso sīlaṁ assāti āraññiko,",
  "atk-s0515a3:17_10": "tassa aṅgaṁ āraññikaṅgaṁ.",
  "atk-s0515a3:17_11": "Piṇḍapātikaṅganti bhikkhāsaṅkhātānaṁ paraāmisapiṇḍānaṁ pāto piṇḍapāto,",
  "atk-s0515a3:17_12": "parehi dinnānaṁ piṇḍānaṁ patte nipatananti vuttaṁ hoti.",
  "atk-s0515a3:17_13": "Taṁ piṇḍapātaṁ uñchati taṁ taṁ kulaṁ upasaṅkamanto gavesatīti piṇḍapātiko,",
  "atk-s0515a3:17_14": "piṇḍāya vā patituṁ vatametassāti piṇḍapātī.",
  "atk-s0515a3:17_15": "Patitunti carituṁ.",
  "atk-s0515a3:17_16": "Piṇḍapātī eva piṇḍapātiko,",
  "atk-s0515a3:17_17": "tassa aṅgaṁ piṇḍapātikaṅgaṁ.",
  "atk-s0515a3:17_18": "Aṅganti kāraṇaṁ vuccati.",
  "atk-s0515a3:17_19": "Tasmā yena samādānena so piṇḍapātiko hoti,",
  "atk-s0515a3:17_20": "tassetaṁ adhivacananti veditabbaṁ.",
  "atk-s0515a3:17_21": "Eteneva nayena rathikāsusānasaṅkārakūṭādīnaṁ yattha katthaci paṁsūnaṁ upari ṭhitattā abbhuggataṭṭhena tesu paṁsukūlamivāti paṁsukūlaṁ.",
  "atk-s0515a3:17_22": "Atha vā paṁsu viya kucchitabhāvaṁ ulatīti paṁsukūlaṁ,",
  "atk-s0515a3:17_23": "kucchitabhāvaṁ gacchatīti vuttaṁ hoti.",
  "atk-s0515a3:17_24": "Evaṁ laddhanibbacanassa paṁsukūlassa dhāraṇaṁ paṁsukūlaṁ,",
  "atk-s0515a3:17_25": "paṁsukūlaṁ sīlamassāti paṁsukūliko,",
  "atk-s0515a3:17_26": "paṁsukūlikassa aṅgaṁ paṁsukūlikaṅgaṁ.",
  "atk-s0515a3:17_27": "Saṅghāṭiuttarāsaṅgaantaravāsakasaṅkhātaṁ ticīvaraṁ sīlamassāti tecīvariko,",
  "atk-s0515a3:17_28": "tecīvarikassa aṅgaṁ tecīvarikaṅgaṁ.",
  "atk-s0515a3:17_29": "Sapadānacārikaṅganti dānaṁ vuccati avakhaṇḍanaṁ,",
  "atk-s0515a3:17_30": "apetaṁ dānato apadānaṁ,",
  "atk-s0515a3:17_31": "anavakhaṇḍananti attho.",
  "atk-s0515a3:17_32": "Saha apadānena sapadānaṁ,",
  "atk-s0515a3:17_33": "avakhaṇḍanavirahitaṁ,",
  "atk-s0515a3:17_34": "anugharanti vuttaṁ hoti.",
  "atk-s0515a3:17_35": "Sapadānaṁ carituṁ idamassa sīlanti sapadānacārī,",
  "atk-s0515a3:17_36": "sapadānacārīyeva sapadānacāriko,",
  "atk-s0515a3:17_37": "tassa aṅgaṁ sapadānacārikaṅgaṁ.",
  "atk-s0515a3:17_38": "Khalupacchābhattikaṅganti khalūti paṭisedhanatthe nipāto.",
  "atk-s0515a3:17_39": "Pavāritena satā pacchā laddhaṁ bhattaṁ pacchābhattaṁ nāma,",
  "atk-s0515a3:17_40": "tassa pacchābhattassa bhojanaṁ pacchābhattabhojanaṁ,",
  "atk-s0515a3:17_41": "tasmiṁ pacchābhattabhojane pacchābhattasaññaṁ katvā pacchābhattaṁ sīlamassāti pacchābhattiko,",
  "atk-s0515a3:17_42": "na pacchābhattiko khalupacchābhattiko,",
  "atk-s0515a3:17_43": "samādānavasena paṭikkhittātirittabhojanassetaṁ nāmaṁ,",
  "atk-s0515a3:17_44": "tassa aṅgaṁ khalupacchābhattikaṅgaṁ.",
  "atk-s0515a3:17_45": "Nesajjikaṅganti sayanaṁ paṭikkhipitvā nisajjāya viharituṁ sīlamassāti nesajjiko,",
  "atk-s0515a3:17_46": "tassa aṅgaṁ nesajjikaṅgaṁ.",
  "atk-s0515a3:17_47": "Yathāsanthatikaṅganti yadeva santhataṁ yathāsanthataṁ,",
  "atk-s0515a3:17_48": "“idaṁ tuyhaṁ pāpuṇātī”ti evaṁ paṭhamaṁ uddiṭṭhasenāsanassetaṁ adhivacanaṁ.",
  "atk-s0515a3:17_49": "Tasmiṁ yathāsanthate viharituṁ sīlamassāti yathāsanthatiko,",
  "atk-s0515a3:17_50": "tassa aṅgaṁ yathāsanthatikaṅgaṁ.",
  "atk-s0515a3:17_51": "Sabbāneva panetāni tena tena samādānena dhutakilesattā dhutassa bhikkhuno aṅgāni,",
  "atk-s0515a3:17_52": "kilesadhunanato vā dhutanti laddhavohāraṁ ñāṇaṁ aṅgaṁ etesanti dhutaṅgāni.",
  "atk-s0515a3:17_53": "Atha vā dhutāni ca tāni paṭipakkhānaṁ dhunanato aṅgāni ca paṭipattiyātipi dhutaṅgāni.",
  "atk-s0515a3:17_54": "Evaṁ tāvettha atthato viññātabbo vinicchayo.",
  "atk-s0515a3:17_55": "Sabbāneva cetāni samādānacetanālakkhaṇāni.",
  "atk-s0515a3:17_56": "Vuttampi cetaṁ –",
  "atk-s0515a3:18_0": "“Yo samādiyati,",
  "atk-s0515a3:18_1": "so puggalo.",
  "atk-s0515a3:18_2": "Yena samādiyati,",
  "atk-s0515a3:18_3": "cittacetasikā ete dhammā.",
  "atk-s0515a3:18_4": "Yā samādānacetanā,",
  "atk-s0515a3:18_5": "taṁ dhutaṅgaṁ.",
  "atk-s0515a3:18_6": "Yaṁ paṭikkhipati,",
  "atk-s0515a3:18_7": "taṁ vatthu”nti.",
  "atk-s0515a3:19_0": "Sabbāneva ca loluppaviddhaṁsanarasāni,",
  "atk-s0515a3:19_1": "nilloluppabhāvapaccupaṭṭhānāni,",
  "atk-s0515a3:19_2": "appicchatādiariyadhammapadaṭṭhānāni.",
  "atk-s0515a3:19_3": "Evamettha lakkhaṇādīhi vinicchayo veditabbo.",
  "atk-s0515a3:20_0": "Vīriyasamādānampīti vīriyaggahaṇampi.",
  "atk-s0515a3:20_1": "Kāmanti ekaṁsatthe nipāto.",
  "atk-s0515a3:20_2": "Taco ca nhāru cāti chavi ca nhāruvalliyo ca.",
  "atk-s0515a3:20_3": "Aṭṭhi cāti sabbā aṭṭhiyo ca.",
  "atk-s0515a3:20_4": "Avasissatūti tiṭṭhatu.",
  "atk-s0515a3:20_5": "Upasussatu maṁsalohitanti sabbaṁ maṁsañca lohitañca sukkhatu.",
  "atk-s0515a3:20_6": "“Taco”ti ekaṁ aṅgaṁ,",
  "atk-s0515a3:20_7": "“nhārū”ti ekaṁ,",
  "atk-s0515a3:20_8": "“aṭṭhī”ti ekaṁ,",
  "atk-s0515a3:20_9": "“upasussatu maṁsalohita”nti ekaṁ aṅgaṁ.",
  "atk-s0515a3:20_10": "Yaṁ tanti upari vattabbapadena sambandho.",
  "atk-s0515a3:20_11": "Purisathāmenāti purisassa kāyikena balena,",
  "atk-s0515a3:20_12": "balenāti ñāṇabalena.",
  "atk-s0515a3:20_13": "Vīriyenāti cetasikañāṇavīriyatejena.",
  "atk-s0515a3:20_14": "Parakkamenāti paraṁ paraṁ ṭhānaṁ akkamanena ussāhappattavīriyena.",
  "atk-s0515a3:20_15": "Pattabbanti yaṁ taṁ pāpuṇitabbaṁ.",
  "atk-s0515a3:20_16": "Na taṁ apāpuṇitvāti taṁ pattabbaṁ appatvā.",
  "atk-s0515a3:20_17": "Vīriyassa saṇṭhānaṁ bhavissatīti vuttappakārassa vīriyassa sithilattaṁ osīdanaṁ na bhavissati.",
  "atk-s0515a3:20_18": "“Paṭṭhāna”ntipi pāṭho,",
  "atk-s0515a3:20_19": "ayamevattho.",
  "atk-s0515a3:20_20": "Cittaṁ paggaṇhātīti cittaṁ ussāhaṁ gaṇhāpeti.",
  "atk-s0515a3:20_21": "Padahatīti patiṭṭhāpeti.",
  "atk-s0515a3:21_0": "Nāsissanti na khādissāmi na bhuñjissāmi.",
  "atk-s0515a3:21_1": "Na pivissāmīti yāgupānādīni na pivissāmi.",
  "atk-s0515a3:21_2": "Vihārato na nikkhameti senāsanato bahi na nikkhameyyaṁ.",
  "atk-s0515a3:21_3": "Napi passaṁ nipātessanti passaṁ mañce vā pīṭhe vā bhūmiyaṁ vā kaṭasantharake vā pātanaṁ ṭhapanaṁ na karissāmi.",
  "atk-s0515a3:21_4": "Taṇhāsalle anūhateti taṇhāsaṅkhāte kaṇḍe anuddhaṭe,",
  "atk-s0515a3:21_5": "avigateti attho.",
  "atk-s0515a3:22_0": "Imaṁ pallaṅkanti samantato ābhujitaṁ ūrubaddhāsanaṁ.",
  "atk-s0515a3:22_1": "Na bhindissāmīti na vijahissāmi.",
  "atk-s0515a3:22_2": "Yāva me na anupādāyāti catūhi upādānehi gahaṇaṁ aggahetvā.",
  "atk-s0515a3:22_3": "Āsavehīti kāmāsavādīhi catūhi āsavehi.",
  "atk-s0515a3:22_4": "Vimuccissatīti samucchedavimuttiyā na muccissati.",
  "atk-s0515a3:22_5": "Na tāvāhaṁ imamhā āsanā vuṭṭhahissāmīti ādiṁ katvā yāva rukkhamūlā nikkhamissāmīti okāsavasena vuttā.",
  "atk-s0515a3:22_6": "Imasmiññeva pubbaṇhasamayaṁ ariyadhammaṁ āharissāmīti ādiṁ katvā yāva gimheti kālavasena vuttā.",
  "atk-s0515a3:22_7": "Purime vayokhandhetiādayo vayavasena vuttā.",
  "atk-s0515a3:22_8": "Tattha āsanā na vuṭṭhahissāmīti nisinnāsanā na uṭṭhahissāmi.",
  "atk-s0515a3:22_9": "Aḍḍhayogāti nikuṇḍagehā.",
  "atk-s0515a3:22_10": "Pāsādāti dīghapāsādā.",
  "atk-s0515a3:22_11": "Hammiyāti muṇḍacchadanagehā.",
  "atk-s0515a3:22_12": "Guhāyāti paṁsuguhāya.",
  "atk-s0515a3:22_13": "Leṇāti mariyādachinnacchiddā pabbataleṇā.",
  "atk-s0515a3:22_14": "Kuṭiyāti ullittādikuṭiyā.",
  "atk-s0515a3:22_15": "Kūṭāgārāti kaṇṇikaṁ āropetvā katagehato.",
  "atk-s0515a3:22_16": "Aṭṭāti dvāraṭṭālakā.",
  "atk-s0515a3:22_17": "Māḷāti vaṭṭagehā.",
  "atk-s0515a3:22_18": "Uddaṇḍo nāma eko patissayaviseso.",
  "atk-s0515a3:22_19": "“Tichadanageho”tipi eke.",
  "atk-s0515a3:22_20": "Upaṭṭhānasālāti sannipātasālā bhojanasālā vā.",
  "atk-s0515a3:22_21": "Maṇḍapādayo pākaṭāyeva.",
  "atk-s0515a3:22_22": "Ariyadhammanti anavajjadhammaṁ,",
  "atk-s0515a3:22_23": "ariyānaṁ vā buddhapaccekabuddhabuddhasāvakānaṁ dhammaṁ.",
  "atk-s0515a3:22_24": "Āharissāmīti mama cittasamīpaṁ ānayissāmi sīlena.",
  "atk-s0515a3:22_25": "Samāharissāmīti visesena ānayissāmi samādhinā.",
  "atk-s0515a3:22_26": "Adhigacchissāmīti paṭilābhavasena gamissāmi tadaṅgena.",
  "atk-s0515a3:22_27": "Phassayissāmīti phusissāmi maggena.",
  "atk-s0515a3:22_28": "Sacchikarissāmīti paccakkhaṁ karissāmi phalena.",
  "atk-s0515a3:22_29": "Atha vā sotāpattimaggena āharissāmi.",
  "atk-s0515a3:22_30": "Sakadāgāmimaggena samāharissāmi,",
  "atk-s0515a3:22_31": "anāgāmimaggena adhigacchissāmi,",
  "atk-s0515a3:22_32": "arahattamaggena phassayissāmi,",
  "atk-s0515a3:22_33": "paccavekkhaṇena sacchikarissāmi.",
  "atk-s0515a3:22_34": "Dvīsupi nayesu phassayissāmīti nāmakāyena nibbānaṁ phusissāmīti attho.",
  "atk-s0515a3:23_0": "Apuṭṭhoti mūlapadaṁ,",
  "atk-s0515a3:23_1": "tassa apucchitoti attho.",
  "atk-s0515a3:23_2": "Apucchitoti ajānāpito.",
  "atk-s0515a3:23_3": "Ayācitoti anāyācito.",
  "atk-s0515a3:23_4": "Anajjhesitoti anāṇāpito,",
  "atk-s0515a3:23_5": "“na icchito”ti eke.",
  "atk-s0515a3:23_6": "Apasāditoti na pasādāpito.",
  "atk-s0515a3:23_7": "Pāvadatīti kathayati.",
  "atk-s0515a3:23_8": "Ahamasmīti ahaṁ asmi bhavāmi.",
  "atk-s0515a3:23_9": "Jātiyā vāti khattiyabrāhmaṇajātiyā vā.",
  "atk-s0515a3:23_10": "Gottena vāti gotamādigottena vā.",
  "atk-s0515a3:23_11": "Kolaputtiyena vāti kulaputtabhāvena vā.",
  "atk-s0515a3:23_12": "Vaṇṇapokkharatāya vāti sarīrasundaratāya vā.",
  "atk-s0515a3:23_13": "Dhanena vāti dhanasampattiyā vā.",
  "atk-s0515a3:23_14": "Ajjhenena vāti ajjhāyakaraṇena vā.",
  "atk-s0515a3:23_15": "Kammāyatanena vāti kammameva kammāyatanaṁ,",
  "atk-s0515a3:23_16": "tena kammāyatanena,",
  "atk-s0515a3:23_17": "kasigorakkhakammādinā vā.",
  "atk-s0515a3:23_18": "Sippāyatanena vāti dhanusippādinā vā.",
  "atk-s0515a3:23_19": "Vijjāṭṭhānena vāti aṭṭhārasavijjāṭṭhānena vā.",
  "atk-s0515a3:23_20": "Sutena vāti bahussutaguṇena vā.",
  "atk-s0515a3:23_21": "Paṭibhānena vāti kāraṇākāraṇapaṭibhānasaṅkhātañāṇena vā.",
  "atk-s0515a3:23_22": "Aññataraññatarena vā vatthunāti jātiādīnaṁ ekekena vatthunā vā.",
  "atk-s0515a3:24_0": "Uccā kulāti khattiyabrāhmaṇakulā,",
  "atk-s0515a3:24_1": "etena jātigottamahattaṁ dīpeti.",
  "atk-s0515a3:24_2": "Mahābhogakulāti gahapatimahāsālakulā,",
  "atk-s0515a3:24_3": "etena aḍḍhamahattaṁ dīpeti.",
  "atk-s0515a3:24_4": "Uḷārabhogakulāti avasesavessādikulā,",
  "atk-s0515a3:24_5": "etena pahūtajātarūparajatādiṁ dīpeti.",
  "atk-s0515a3:24_6": "Caṇḍālāpi hi uḷārabhogā honti.",
  "atk-s0515a3:24_7": "Ñātoti pākaṭo.",
  "atk-s0515a3:24_8": "Yassassīti parivārasampanno.",
  "atk-s0515a3:24_9": "Suttantikoti suttante niyutto.",
  "atk-s0515a3:24_10": "Vinayadharoti vinayapiṭakadharo.",
  "atk-s0515a3:24_11": "Dhammakathikoti ābhidhammiko.",
  "atk-s0515a3:24_12": "Āraññikotiādayo dhutaṅgapubbaṅgamapaṭipattidassanatthaṁ vuttā.",
  "atk-s0515a3:24_13": "Paṭhamassa jhānassa lābhītiādayo rūpārūpaaṭṭhasamāpattiyo dassetvā paṭivedhadassanavasena vuttā.",
  "atk-s0515a3:24_14": "Pāvadatīti mūlapadaṁ.",
  "atk-s0515a3:24_15": "Kathetīti “piṭakācariyosmī”ti kathayati.",
  "atk-s0515a3:24_16": "Bhaṇatīti “dhutaṅgikomhī”ti pākaṭaṁ karoti.",
  "atk-s0515a3:24_17": "Dīpayatīti “rūpajjhānaṁ lābhīmhī”ti paridīpayati.",
  "atk-s0515a3:24_18": "Voharatīti “arūpajjhānaṁ lābhīmhī”ti vākyabhedaṁ karoti.",
  "atk-s0515a3:25_0": "Khandhakusalāti pañcasu khandhesu salakkhaṇasāmaññalakkhaṇesu chekā,",
  "atk-s0515a3:25_1": "ñātatīraṇapahānavasena kusalāti attho.",
  "atk-s0515a3:25_2": "Dhātuāyatanapaṭiccasamuppādādīsupi eseva nayo.",
  "atk-s0515a3:25_3": "Nibbānakusalāti nibbāne chekā.",
  "atk-s0515a3:25_4": "Anariyānanti na ariyānaṁ.",
  "atk-s0515a3:25_5": "Eso dhammoti eso sabhāvo.",
  "atk-s0515a3:25_6": "Bālānanti apaṇḍitānaṁ.",
  "atk-s0515a3:25_7": "Asappurisānanti na sobhanapurisānaṁ.",
  "atk-s0515a3:25_8": "Attāti attānaṁ.",
  "atk-s0515a3:26_0": "18.Santoti rāgādikilesūpasamena santo.",
  "atk-s0515a3:26_1": "Tathā abhinibbutatto.",
  "atk-s0515a3:26_2": "Iti’hanti sīlesu akatthamānoti “ahamasmi sīlasampanno”tiādinā nayena iti sīlesu akatthamāno,",
  "atk-s0515a3:26_3": "sīlanimittaṁ attupanāyikaṁ vācaṁ abhāsamānoti vuttaṁ hoti.",
  "atk-s0515a3:26_4": "Tamariyadhammaṁ kusalā vadantīti tassa taṁ akatthanaṁ “ariyadhammo eso”ti buddhādayo khandhādikusalā vadanti.",
  "atk-s0515a3:26_5": "Yassussadā natthi kuhiñci loketi yassa khīṇāsavassa rāgādayo sattussadā kuhiñci loke natthi.",
  "atk-s0515a3:26_6": "Tassa taṁ akatthanaṁ “ariyadhammo eso”ti evaṁ kusalā vadantīti sambandho.",
  "atk-s0515a3:27_0": "Santoti mūlapadaṁ.",
  "atk-s0515a3:27_1": "Rāgassa samitattāti rañjanalakkhaṇassa rāgassa samitabhāvena.",
  "atk-s0515a3:27_2": "Dosādīsupi eseva nayo.",
  "atk-s0515a3:27_3": "Vijjhātattāti sabbapariḷāhānaṁ jhāpitattā.",
  "atk-s0515a3:27_4": "Nibbutattāti sabbasantāpānaṁ nibbāpitabhāvena.",
  "atk-s0515a3:27_5": "Vigatattāti sabbākusalābhisaṅkhārānaṁ vigatabhāvena dūrabhāvena.",
  "atk-s0515a3:27_6": "Paṭipassaddhattāti sabbākārena abhabbuppattikabhāvena.",
  "atk-s0515a3:27_7": "Sattannaṁdhammānaṁ bhinnattā bhikkhūti upari vattabbānaṁ sattadhammānaṁ bhinditvā ṭhitabhāvena bhikkhu.",
  "atk-s0515a3:27_8": "Sakkāyadiṭṭhivicikicchāsīlabbataparāmāsoti ime tayo kilesā sotāpattimaggena bhinnā,",
  "atk-s0515a3:27_9": "rāgo dosoti ime dve kilesā oḷārikā sakadāgāmimaggena bhinnā,",
  "atk-s0515a3:27_10": "te eva aṇusahagatā anāgāmimaggena bhinnā,",
  "atk-s0515a3:27_11": "moho mānoti ime dve kilesā arahattamaggena bhinnā.",
  "atk-s0515a3:27_12": "Avasese kilese dassetuṁ “bhinnāssa honti pāpakā akusalā dhammā”ti āha.",
  "atk-s0515a3:27_13": "Saṁkilesikāti kilesapaccayā.",
  "atk-s0515a3:27_14": "Ponobhavikāti punabbhavadāyikā.",
  "atk-s0515a3:27_15": "Sadarāti kilesadarathā ettha santīti sadarā.",
  "atk-s0515a3:27_16": "“Saddarā”tipi pāṭho,",
  "atk-s0515a3:27_17": "sahadarathāti attho.",
  "atk-s0515a3:27_18": "Dukkhavipākāti phalakāle dukkhadāyikā.",
  "atk-s0515a3:27_19": "Āyatiṁ jātijarāmaraṇiyāti anāgate jātijarāmaraṇassa paccayā.",
  "atk-s0515a3:28_0": "Pajjenakatena attanāti gāthāya ayaṁ piṇḍattho –",
  "atk-s0515a3:28_1": "yo attanā bhāvitena maggena parinibbānaṁ gato,",
  "atk-s0515a3:28_2": "kilesaparinibbānaṁ patto,",
  "atk-s0515a3:28_3": "parinibbānagatattā eva ca vitiṇṇakaṅkho,",
  "atk-s0515a3:28_4": "vipattisampattihānivuddhiucchedasassataapuññapuññappabhedaṁ bhavañca vibhavañca vippahāya maggavāsaṁ",
  "atk-s0515a3:28_5": "vusitavā khīṇapunabbhavoti etesaṁ thutivacanānaṁ araho so bhikkhūti.",
  "atk-s0515a3:29_0": "Itihanti,",
  "atk-s0515a3:29_1": "idahantīti duvidho pāṭho.",
  "atk-s0515a3:29_2": "Itīti padasandhiādayo sandhāya “idaha”nti pāṭhaṁ na rocenti.",
  "atk-s0515a3:29_3": "Tattha itīti yaṁ vuttaṁ.",
  "atk-s0515a3:29_4": "Padasandhīti padānaṁ sandhi padasandhi,",
  "atk-s0515a3:29_5": "padaghaṭananti attho.",
  "atk-s0515a3:29_6": "Padasaṁsaggoti padānaṁ ekībhāvo.",
  "atk-s0515a3:29_7": "Padapāripūrīti padānaṁ paripūraṇaṁ dvinnaṁ padānaṁ ekībhāvo.",
  "atk-s0515a3:29_8": "Akkharasamavāyoti ekībhūtopi aparipuṇṇopi hoti,",
  "atk-s0515a3:29_9": "ayaṁ na evaṁ.",
  "atk-s0515a3:29_10": "Akkharānaṁ samavāyo sannipāto hotīti dassanatthaṁ “akkharasamavāyo”ti āha.",
  "atk-s0515a3:29_11": "Byañjanasiliṭṭhatāti byañjanasamuccayo padamīti vuttānaṁ byañjanānaṁ atthabyañjanānaṁ atthabyattikāraṇānaṁ vā madhurabhāvattā pāṭhassa mudubhāvo.",
  "atk-s0515a3:29_12": "Padānupubbatāmetanti padānaṁ anupubbabhāvo padānupubbatā,",
  "atk-s0515a3:29_13": "padapaṭipāṭibhāvoti attho.",
  "atk-s0515a3:29_14": "Metanti etaṁ.",
  "atk-s0515a3:29_15": "Katamanti ce?",
  "atk-s0515a3:29_16": "Itīti idaṁ.",
  "atk-s0515a3:29_17": "Metanti ettha ma-",
  "atk-s0515a3:29_18": "kāro padasandhivasena vutto.",
  "atk-s0515a3:29_19": "Katthī hotīti “ahamasmi sīlasampanno”ti attānaṁ ukkaṁsetvā kathanasīlo hoti.",
  "atk-s0515a3:29_20": "Katthatīti vuttanayena kathayati.",
  "atk-s0515a3:29_21": "Vikatthatīti vividhā kathayati.",
  "atk-s0515a3:29_22": "Katthanāti kathanā.",
  "atk-s0515a3:29_23": "Āratoti dūrato rato.",
  "atk-s0515a3:29_24": "Viratoti ṭhānasaṅkantivasena vigatabhāvena rato.",
  "atk-s0515a3:29_25": "Paṭiviratoti tato nivattitvā sabbākārena viyutto hutvā rato.",
  "atk-s0515a3:29_26": "Tattha pisācaṁ viya disvā palāto ārato.",
  "atk-s0515a3:29_27": "Hatthimhi maddante viya paridhāvitvā gato virato.",
  "atk-s0515a3:29_28": "Yodhasampahāraṁ viya pothetvā maddetvā gato paṭivirato.",
  "atk-s0515a3:30_0": "Khīṇāsavassāti khīṇakilesāsavassa.",
  "atk-s0515a3:30_1": "Kammussadoti puññābhisaṅkhāraapuññābhisaṅkhāraāneñjābhisaṅkhārasaṅkhātānaṁ kammānaṁ ussado ussannatā.",
  "atk-s0515a3:30_2": "Yassimeti yassa khīṇāsavassa ime ussadā.",
  "atk-s0515a3:31_0": "19.",
  "atk-s0515a3:31_1": "Evaṁ khīṇāsavapaṭipattiṁ dassetvā idāni diṭṭhigatikānaṁ titthiyānaṁ paṭipattiñca dassento āha “pakappitā saṅkhatā”ti.",
  "atk-s0515a3:31_2": "Tattha pakappitāti parikappitā.",
  "atk-s0515a3:31_3": "Saṅkhatāti paccayābhisaṅkhatā.",
  "atk-s0515a3:31_4": "Yassāti yassa kassaci diṭṭhigatikassa.",
  "atk-s0515a3:31_5": "Dhammāti diṭṭhiyo.",
  "atk-s0515a3:31_6": "Purakkhatāti purato katā.",
  "atk-s0515a3:31_7": "Santīti saṁvijjanti.",
  "atk-s0515a3:31_8": "Avīvadātāti avodātā.",
  "atk-s0515a3:31_9": "Yadattani passati ānisaṁsaṁ,",
  "atk-s0515a3:31_10": "taṁ nissito kuppapaṭiccasantinti yassete diṭṭhidhammā ‘purakkhatā avodātā santi,",
  "atk-s0515a3:31_11": "so evaṁvidho yasmā attani tassā diṭṭhiyā diṭṭhadhammikañca sakkārādiṁ,",
  "atk-s0515a3:31_12": "samparāyikañca gativisesādiṁ ānisaṁsaṁ sampassati,",
  "atk-s0515a3:31_13": "tasmā tañca ānisaṁsaṁ,",
  "atk-s0515a3:31_14": "tañca kuppatāya ca paṭiccasamuppannatāya ca sammutisantitāya ca kuppapaṭiccasantisaṅkhātaṁ diṭṭhiṁ nissito ca hoti.",
  "atk-s0515a3:31_15": "So taṁ nissitattā attānaṁ vā ukkaṁseyya,",
  "atk-s0515a3:31_16": "pare vā vambheyya abhūtehipi guṇadosehi.",
  "atk-s0515a3:32_0": "Saṅkhatāti mūlapadaṁ.",
  "atk-s0515a3:32_1": "Saṅkhatāti paccayehi samāgantvā katā.",
  "atk-s0515a3:32_2": "Upasaggavasena padaṁ vaḍḍhitaṁ.",
  "atk-s0515a3:32_3": "Abhisaṅkhatāti paccayehi abhikatā.",
  "atk-s0515a3:32_4": "Saṇṭhapitāti paccayavaseneva sammā ṭhapitā.",
  "atk-s0515a3:32_5": "Aniccāti hutvā abhāvena.",
  "atk-s0515a3:32_6": "Paṭiccasamuppannāti vatthārammaṇaṁ paṭicca uppannā.",
  "atk-s0515a3:32_7": "Khayadhammāti kamena khayasabhāvā.",
  "atk-s0515a3:32_8": "Vayadhammāti pavattivasena parihāyanasabhāvā.",
  "atk-s0515a3:32_9": "Virāgadhammāti anivattī hutvā vigacchanasabhāvā.",
  "atk-s0515a3:32_10": "Nirodhadhammāti nirujjhanasabhāvā,",
  "atk-s0515a3:32_11": "anuppattidhammā hutvā nirujjhanasabhāvāti attho.",
  "atk-s0515a3:32_12": "Diṭṭhigatikassāti dvāsaṭṭhidiṭṭhiyo gahetvā ṭhitapuggalassa.",
  "atk-s0515a3:33_0": "Purekkhārāti pure katā.",
  "atk-s0515a3:33_1": "Taṇhādhajoti ussāpitaṭṭhena taṇhādhajo,",
  "atk-s0515a3:33_2": "taṇhāpaṭākā assa atthīti taṇhādhajo.",
  "atk-s0515a3:33_3": "Purecārikaṭṭhena taṇhā eva ketu assāti taṇhāketu.",
  "atk-s0515a3:33_4": "Taṇhādhipateyyoti chandādhipativasena,",
  "atk-s0515a3:33_5": "taṇhā adhipatito āgatāti vā taṇhādhipateyyo,",
  "atk-s0515a3:33_6": "taṇhādhipati vā etassa atthīti taṇhādhipateyyo.",
  "atk-s0515a3:33_7": "Diṭṭhidhajādīsupi eseva nayo.",
  "atk-s0515a3:33_8": "Avodātāti aparisuddhā.",
  "atk-s0515a3:33_9": "Saṁkiliṭṭhāti sayaṁ kiliṭṭhā.",
  "atk-s0515a3:33_10": "Saṁkilesikāti tapanīyā.",
  "atk-s0515a3:34_0": "Dve ānisaṁse passatīti dve guṇe dakkhati.",
  "atk-s0515a3:34_1": "Diṭṭhadhammikañca ānisaṁsanti imasmiṁyeva attabhāve paccakkhadhammānisaṁsañca.",
  "atk-s0515a3:34_2": "Samparāyikanti paraloke pattabbaṁ ānisaṁsañca.",
  "atk-s0515a3:34_3": "Yaṁdiṭṭhiko satthā hotīti satthā yathāladdhiko bhavati.",
  "atk-s0515a3:34_4": "Taṁdiṭṭhikā sāvakā hontīti tassa vacanaṁ suṇantā sāvakāpi tathāladdhikā honti.",
  "atk-s0515a3:34_5": "Sakkarontīti sakkārappattaṁ karonti.",
  "atk-s0515a3:34_6": "Garuṁ karontīti garukārappattaṁ karonti.",
  "atk-s0515a3:34_7": "Mānentīti manasā piyāyanti.",
  "atk-s0515a3:34_8": "Pūjentīti catupaccayābhihārapūjāya pūjenti.",
  "atk-s0515a3:34_9": "Apacitiṁ karontīti apacitippattaṁ karonti.",
  "atk-s0515a3:34_10": "Tattha yassa cattāro paccaye sakkaritvā suabhisaṅkhate paṇīte katvā denti,",
  "atk-s0515a3:34_11": "so sakkato.",
  "atk-s0515a3:34_12": "Yasmiṁ garubhāvaṁ paṭṭhapetvā denti,",
  "atk-s0515a3:34_13": "so garukato.",
  "atk-s0515a3:34_14": "Yaṁ manasā piyāyanti,",
  "atk-s0515a3:34_15": "so mānito.",
  "atk-s0515a3:34_16": "Yassa sabbampetaṁ karonti,",
  "atk-s0515a3:34_17": "so pūjito.",
  "atk-s0515a3:34_18": "Yassa abhivādanapaccupaṭṭhānaañjalikammādivasena paramanipaccakāraṁ karonti,",
  "atk-s0515a3:34_19": "so apacito.",
  "atk-s0515a3:34_20": "Keci “sakkaronti kāyena,",
  "atk-s0515a3:34_21": "garuṁ karonti vācāya,",
  "atk-s0515a3:34_22": "mānenti cittena,",
  "atk-s0515a3:34_23": "pūjenti lābhenā”ti vaṇṇayanti.",
  "atk-s0515a3:34_24": "Alaṁ nāgattāya vāti nāgabhāvāya nāgarājabhāvāya vā alaṁ pariyattaṁ.",
  "atk-s0515a3:34_25": "Supaṇṇattāya vāti supaṇṇarājabhāvāya.",
  "atk-s0515a3:34_26": "Yakkhattāya vāti yakkhasenāpatibhāvāya.",
  "atk-s0515a3:34_27": "Asurattāyavāti asurabhāvāya.",
  "atk-s0515a3:34_28": "Gandhabbattāya vāti gandhabbadevaghaṭe nibbattabhāvāya.",
  "atk-s0515a3:34_29": "Mahārājattāya vāti catunnaṁ mahārājānaṁ aññatarabhāvāya.",
  "atk-s0515a3:34_30": "Indattāya vāti sakkabhāvāya.",
  "atk-s0515a3:34_31": "Brahmattāya vāti brahmakāyikādīnaṁ aññatarabhāvāya.",
  "atk-s0515a3:34_32": "Devattāya vāti sammutidevādīnaṁ aññatarabhāvāya.",
  "atk-s0515a3:34_33": "Suddhiyāti parisuddhabhāvāya alaṁ pariyattaṁ.",
  "atk-s0515a3:34_34": "Visuddhiyāti sabbamalarahitaaccantaparisuddhabhāvāya.",
  "atk-s0515a3:34_35": "Parisuddhiyāti sabbākārena parisuddhabhāvāya.",
  "atk-s0515a3:35_0": "Tattha tiracchānayoniyaṁ adhipaccattaṁ suddhiyā.",
  "atk-s0515a3:35_1": "Devaloke adhipaccattaṁ visuddhiyā.",
  "atk-s0515a3:35_2": "Brahmaloke adhipaccattaṁ parisuddhiyā.",
  "atk-s0515a3:35_3": "Caturāsītikappasahassāni atikkamitvā muccanatthaṁ muttiyā.",
  "atk-s0515a3:35_4": "Antarāyābhāvena muccanatthaṁ vimuttiyā.",
  "atk-s0515a3:35_5": "Sabbākārena muttiyā parimuttiyā.",
  "atk-s0515a3:35_6": "Sujjhantīti tasmiṁ samaye pabbajitabhāvena suddhiṁ pāpuṇanti.",
  "atk-s0515a3:35_7": "Visujjhantīti pabbajjaṁ gahetvā paṭipattiyā yuttabhāvena vividhena sujjhanti.",
  "atk-s0515a3:35_8": "Parisujjhantīti nipphattiṁ pāpetvā sabbākārena sujjhanti.",
  "atk-s0515a3:35_9": "Muccanti tesaṁ samayantaradhammena.",
  "atk-s0515a3:35_10": "Vimuccanti etassa satthuno ovādena.",
  "atk-s0515a3:35_11": "Parimuccanti etassa satthuno anusāsanena.",
  "atk-s0515a3:35_12": "Sujjhissāmītiādayo anāgatavasena vuttā.",
  "atk-s0515a3:35_13": "Āyatiṁ phalapāṭikaṅkhīti anāgate vipākaphalamākaṅkhamāno.",
  "atk-s0515a3:35_14": "Idaṁ diṭṭhigatikānaṁ icchāmattaṁ.",
  "atk-s0515a3:35_15": "Diṭṭhigatañhi ijjhamānaṁ nirayaṁ vā tiracchānayoniṁ vā nipphādeti.",
  "atk-s0515a3:36_0": "Accantasantīti atiantanissaraṇasanti.",
  "atk-s0515a3:36_1": "Tadaṅgasantīti paṭhamajjhānādiguṇaṅgena nīvaraṇādiaguṇaṅgaṁ sametīti jhānaṁ tadaṅgasanti.",
  "atk-s0515a3:36_2": "Sammutisantīti samāhāravasena diṭṭhisanti.",
  "atk-s0515a3:36_3": "Tā vibhāgato dassetuṁ “katamā accantasantī”tiādimāha.",
  "atk-s0515a3:36_4": "Amataṁnibbānanti evamādayo heṭṭhā vuttatthāyeva.",
  "atk-s0515a3:36_5": "Paṭhamaṁ jhānaṁ samāpannassa nīvaraṇā santā hontīti evamādayo anto appanāyaṁ atisayavasena vuttā.",
  "atk-s0515a3:36_6": "Api ca sammutisanti imasmiṁ atthe adhippetā,",
  "atk-s0515a3:36_7": "santīti itare dve santiyo paṭikkhipitvā sammutisantimeva dīpeti.",
  "atk-s0515a3:36_8": "Kuppasantinti vipākajanakavasena parivattanavasena calasantiṁ.",
  "atk-s0515a3:36_9": "Pakuppasantinti visesena calasantiṁ.",
  "atk-s0515a3:36_10": "Eritasantinti kampanasantiṁ.",
  "atk-s0515a3:36_11": "Sameritasantinti visesena kampitasantiṁ.",
  "atk-s0515a3:36_12": "Calitasantinti tasseva vevacanaṁ.",
  "atk-s0515a3:36_13": "Ghaṭṭitasantinti pīḷitasantiṁ.",
  "atk-s0515a3:36_14": "Santiṁ nissitoti diṭṭhisaṅkhātaṁ santiṁ nissito.",
  "atk-s0515a3:36_15": "Assitoti āsito visesena nissito.",
  "atk-s0515a3:36_16": "Allīnoti ekībhūto.",
  "atk-s0515a3:37_0": "20.",
  "atk-s0515a3:37_1": "Evaṁ nissite tāva “diṭṭhīnivesā…pe…",
  "atk-s0515a3:37_2": "ādiyatī ca dhamma”nti tattha diṭṭhīnivesāti idaṁsaccābhinivesasaṅkhātāni diṭṭhinivesanāni.",
  "atk-s0515a3:37_3": "Na hi svātivattāti sukhena ativattitabbā na honti.",
  "atk-s0515a3:37_4": "Dhammesu niccheyya samuggahītanti dvāsaṭṭhidiṭṭhigatesu taṁ taṁ samuggahitaṁ abhiniviṭṭhadhammaṁ nicchinitvā",
  "atk-s0515a3:37_5": "pavattā diṭṭhinivesā na hi svātivattāti vuttaṁ hoti.",
  "atk-s0515a3:37_6": "Tasmā naro tesu nivesanesu,",
  "atk-s0515a3:37_7": "nirassatī ādiyatī ca dhammanti yasmā na hi svātivattā,",
  "atk-s0515a3:37_8": "tasmā naro tesuyeva diṭṭhinivesanesu ajasīlagosīlakukkurasīlapañcātapamaruppapātaukkuṭikappadhānakaṇṭakāpassayādibhedaṁ",
  "atk-s0515a3:37_9": "satthāraṁ dhammakkhānaṁ gaṇādibhedañca taṁ taṁ dhammaṁ nirassati ca ādiyati ca jahati ca gaṇhāti ca vanamakkaṭo",
  "atk-s0515a3:37_10": "viya taṁ taṁ sākhanti vuttaṁ hoti.",
  "atk-s0515a3:38_0": "Evaṁ nirassanto ca ādiyanto ca anavaṭṭhitacittattā asantehipi guṇadosehi attano vā parassa vā yasāyasaṁ uppādeyya.",
  "atk-s0515a3:38_1": "Durativattāti atikkamituṁ dukkhā.",
  "atk-s0515a3:38_2": "Duttarāti duuttarā.",
  "atk-s0515a3:38_3": "Duppatarā dussamatikkamā dubbinivattāti upasaggena vaḍḍhitā.",
  "atk-s0515a3:39_0": "Nicchinitvāti sassatavasena nicchayaṁ katvā.",
  "atk-s0515a3:39_1": "Vinicchinitvāti attavasena nānāvidhena vinicchayaṁ katvā.",
  "atk-s0515a3:39_2": "Vicinitvāti pariyesitvā.",
  "atk-s0515a3:39_3": "Pavicinitvāti attaniyavasena sabbākārena pariyesitvā.",
  "atk-s0515a3:39_4": "“Nicinitvā viccinitvā”tipi pāṭho.",
  "atk-s0515a3:39_5": "Odhiggāhoti avadhiyitvā gāho.",
  "atk-s0515a3:39_6": "Bilaggāhoti koṭṭhāsavasena gāho “bilaso vibhajitvā”tiādīsu viya.",
  "atk-s0515a3:39_7": "Varaggāhoti uttamagāho.",
  "atk-s0515a3:39_8": "Koṭṭhāsaggāhoti avayavavasena gāho.",
  "atk-s0515a3:39_9": "Uccayaggāhoti rāsivasena gāho.",
  "atk-s0515a3:39_10": "Samuccayaggāhoti koṭṭhāsavasena rāsivasena ca gāho.",
  "atk-s0515a3:39_11": "Idaṁ saccanti idameva sabhāvaṁ.",
  "atk-s0515a3:39_12": "Tacchanti tathabhāvaṁ aviparītasabhāvaṁ.",
  "atk-s0515a3:39_13": "Tathanti vipariṇāmarahitaṁ.",
  "atk-s0515a3:39_14": "Bhūtanti vijjamānaṁ.",
  "atk-s0515a3:39_15": "Yāthāvanti yathāsabhāvaṁ.",
  "atk-s0515a3:39_16": "Aviparītanti na viparītaṁ.",
  "atk-s0515a3:40_0": "Nirassatīti niassati vikkhipati.",
  "atk-s0515a3:40_1": "Paravicchindanāya vāti parehi vissajjāpanena.",
  "atk-s0515a3:40_2": "Anabhisambhuṇanto vāti asampāpuṇanto vā asakkonto vā vissajjeti.",
  "atk-s0515a3:40_3": "Paro vicchindetīti añño viyogaṁ karoti.",
  "atk-s0515a3:40_4": "Natthetthāti natthi ettha.",
  "atk-s0515a3:40_5": "Sīlaṁ anabhisambhuṇantoti sīlaṁ asampādento.",
  "atk-s0515a3:40_6": "Sīlaṁ nirassatīti sīlaṁ vissajjeti.",
  "atk-s0515a3:40_7": "Ito paresupi eseva nayo.",
  "atk-s0515a3:41_0": "21.",
  "atk-s0515a3:41_1": "Yo panāyaṁ sabbadiṭṭhigatādidosadhunanāya paññāya samannāgatattā dhono,",
  "atk-s0515a3:41_2": "tassa dhonassa hi…pe…",
  "atk-s0515a3:41_3": "anūpayo so.",
  "atk-s0515a3:41_4": "Kiṁ vuttaṁ hoti?",
  "atk-s0515a3:41_5": "Dhonadhammasamannāgamā dhonassa dhutasabbapāpassa arahato katthaci loke tesu tesu bhavesu saṁkappanā diṭṭhi natthi.",
  "atk-s0515a3:41_6": "So tassā diṭṭhiyā abhāvā,",
  "atk-s0515a3:41_7": "yāya ca attanā kataṁ pāpakammaṁ paṭicchādentā titthiyā māyāya vā mānena vā evaṁ agatiṁ gacchanti,",
  "atk-s0515a3:41_8": "tampi māyañca mānañca pahāya dhono rāgādīnaṁ dosānaṁ kenagaccheyya,",
  "atk-s0515a3:41_9": "diṭṭhadhamme samparāye vā nirayādīsu gativisesesu kena saṅkhaṁ gaccheyya,",
  "atk-s0515a3:41_10": "anūpayo so,",
  "atk-s0515a3:41_11": "so hi taṇhādiṭṭhiupayānaṁ dvinnaṁ abhāvena anūpayoti.",
  "atk-s0515a3:42_0": "Kiṁ kāraṇāti kena kāraṇena.",
  "atk-s0515a3:42_1": "Dhonā vuccati paññāti dhonā iti kiṁkāraṇā paññā kathīyati.",
  "atk-s0515a3:42_2": "Tāya paññāya kāyaduccaritanti tāya vuttappakārāya paññāya kāyato pavattaṁ duṭṭhu kilesapūtikattā vā caritanti kāyaduccaritaṁ.",
  "atk-s0515a3:42_3": "Dhūtañca dhotañcāti kampitañca dhovitañca.",
  "atk-s0515a3:42_4": "Sandhotañcāti sammā dhovitañca.",
  "atk-s0515a3:42_5": "Niddhotañcāti visesena suṭṭhu niddhotañca.",
  "atk-s0515a3:42_6": "Rāgo dhuto cātiādayo catunnaṁ maggānaṁ vasena yojetabbā.",
  "atk-s0515a3:43_0": "Sammādiṭṭhiyā micchādiṭṭhi dhutā cāti maggasampayuttāya sammādiṭṭhiyā micchādiṭṭhi kampitā calitā dhovitā.",
  "atk-s0515a3:43_1": "Sammāsaṅkappādīsupi eseva nayo.",
  "atk-s0515a3:43_2": "Vuttañhetaṁ “sammādiṭṭhikassa,",
  "atk-s0515a3:43_3": "bhikkhave,",
  "atk-s0515a3:43_4": "micchādiṭṭhi nijjiṇṇā hotī”ti suttaṁ vitthāretabbaṁ.",
  "atk-s0515a3:43_5": "Sammāñāṇenāti maggasampayuttañāṇena,",
  "atk-s0515a3:43_6": "paccavekkhaṇañāṇena vā.",
  "atk-s0515a3:43_7": "Micchāñāṇanti viparītañāṇaṁ ayāthāvañāṇaṁ,",
  "atk-s0515a3:43_8": "pāpakiriyāsu upacintāvasena pāpaṁ katvā “sukataṁ mayā”ti paccavekkhaṇākārena ca uppanno moho.",
  "atk-s0515a3:43_9": "Sammāvimuttiyā micchāvimuttīti samucchedavimuttiyā viparītā ayāthāvavimuttiyeva cetovimuttisaññitā.",
  "atk-s0515a3:44_0": "Arahā imehi dhoneyyehi dhammehīti rāgādīhi kilesehi dūre ṭhito arahā imehi vuttappakārehi kilesadhovanehi dhammehi upeto hoti.",
  "atk-s0515a3:44_1": "Dhonoti dhono puggalo,",
  "atk-s0515a3:44_2": "teneva “so dhutarāgo”tiādayo āha.",
  "atk-s0515a3:45_0": "Māyā vuccati vañcanikācariyāti vañcanakiriyaṁ vañcanakaraṇaṁ assā atthīti vañcanikācariyā.",
  "atk-s0515a3:45_1": "Tassa paṭicchādanahetūti tesaṁ duccaritānaṁ appakāsanakāraṇā.",
  "atk-s0515a3:45_2": "Pāpikaṁ icchaṁ paṇidahatīti lāmakaṁ patthanaṁ patiṭṭhāpeti.",
  "atk-s0515a3:45_3": "“Mā maṁ jaññā”ti icchatīti “mayhaṁ kataṁ pāpaṁ pare mā jāniṁsū”ti paccāsīsati.",
  "atk-s0515a3:45_4": "Saṅkappetīti vitakkaṁ uppādeti.",
  "atk-s0515a3:45_5": "Vācaṁ bhāsatīti jānaṁyeva paṇṇattiṁ vītikkamanto bhikkhu bhāriyaṁ karoti.",
  "atk-s0515a3:45_6": "“Amhākaṁ vītikkamaṭṭhānaṁ nāma natthī”ti upasanto viya bhāsati.",
  "atk-s0515a3:45_7": "Kāyena parakkamatīti “mayā kataṁ idaṁ pāpakammaṁ mā keci jāniṁsū”ti kāyena vattaṁ karoti.",
  "atk-s0515a3:45_8": "Vijjamānadosapaṭicchādanato cakkhumohanamāyā assāti māyāvī,",
  "atk-s0515a3:45_9": "māyāvino bhāvo māyāvitā.",
  "atk-s0515a3:45_10": "Katvā pāpaṁ puna paṭicchādanato aticca assarati etāya sattoti accasarā.",
  "atk-s0515a3:45_11": "Kāyavācākiriyāhi aññathā dassanato vañcetīti vañcanā.",
  "atk-s0515a3:45_12": "Etāya sattā nikarontīti nikati,",
  "atk-s0515a3:45_13": "micchā karontīti attho.",
  "atk-s0515a3:45_14": "“Nāhaṁ evaṁ karomī”ti pāpānaṁ vikkhipanato nikiraṇā.",
  "atk-s0515a3:45_15": "“Nāhaṁ evaṁ karomī”ti parivajjanato pariharaṇā.",
  "atk-s0515a3:45_16": "Kāyādīhi saṁharaṇato gūhanā.",
  "atk-s0515a3:45_17": "Samabhāgena gūhanā parigūhanā.",
  "atk-s0515a3:45_18": "Tiṇapaṇṇehi viya gūthaṁ kāyavacīkammehi pāpaṁ chādetīti chādanā.",
  "atk-s0515a3:45_19": "Sabbato bhāgena chādanā paricchādanā.",
  "atk-s0515a3:45_20": "Na uttāniṁ katvā dassetīti anuttānikammaṁ.",
  "atk-s0515a3:45_21": "Na pākaṭaṁ katvā dassetīti anāvikammaṁ.",
  "atk-s0515a3:45_22": "Suṭṭhu chādanā vocchādanā.",
  "atk-s0515a3:45_23": "Katapaṭicchādanavasena punapi pāpassa karaṇato pāpakiriyā.",
  "atk-s0515a3:45_24": "Ayaṁ vuccatīti ayaṁ katapaṭicchādanalakkhaṇā māyā nāma vuccati,",
  "atk-s0515a3:45_25": "yāya samannāgato puggalo bhasmapaṭicchanno viya aṅgāro,",
  "atk-s0515a3:45_26": "udakapaṭicchanno viya khāṇu,",
  "atk-s0515a3:45_27": "pilotikapaliveṭhitaṁ viya ca satthaṁ hoti.",
  "atk-s0515a3:46_0": "Ekavidhenamānoti ekaparicchedena ekakoṭṭhāsena māno.",
  "atk-s0515a3:46_1": "Yā cittassa unnatīti yā cittassa abbhussāpanā,",
  "atk-s0515a3:46_2": "ayaṁ mānoti attho.",
  "atk-s0515a3:46_3": "Ettha puggalaṁ anāmasitvā nibbattitamānova vutto.",
  "atk-s0515a3:47_0": "Attukkaṁsanamānoti attānaṁ upari ṭhapanamāno.",
  "atk-s0515a3:47_1": "Paravambhanamānoti pare lāmakakaraṇamāno.",
  "atk-s0515a3:47_2": "Ime dve mānā yebhuyyena tathā pavattākāravasena vuttā.",
  "atk-s0515a3:48_0": "“Seyyohamasmī”ti mānoti jātiādīni nissāya “ahamasmi seyyo”ti uppanno māno.",
  "atk-s0515a3:48_1": "Sadisamānādīsupi eseva nayo.",
  "atk-s0515a3:48_2": "Evamimepi tayo mānā puggalavisesaṁ anissāya tathā pavattākāravasena vuttā.",
  "atk-s0515a3:48_3": "Tesu ekeko tiṇṇampi seyyasadisahīnānaṁ uppajjati.",
  "atk-s0515a3:48_4": "Tattha “seyyohamasmī”ti māno seyyasseva yāthāvamāno,",
  "atk-s0515a3:48_5": "sesānaṁ ayāthāvamāno.",
  "atk-s0515a3:48_6": "“Sadisohamasmī”ti māno sadisasseva yāthāvamāno,",
  "atk-s0515a3:48_7": "sesānaṁ ayāthāvamāno.",
  "atk-s0515a3:48_8": "“Hīnohamasmī”ti māno hīnasseva yāthāvamāno,",
  "atk-s0515a3:48_9": "sesānaṁ ayāthāvamāno.",
  "atk-s0515a3:49_0": "Catubbidhena māno lokadhammavasena vutto.",
  "atk-s0515a3:49_1": "Pañcavidhena māno pañcakāmaguṇavasena vutto.",
  "atk-s0515a3:49_2": "Chabbidhena māno cakkhādisampattivasena vutto.",
  "atk-s0515a3:49_3": "Tattha mānaṁ janetīti mānaṁ uppādeti.",
  "atk-s0515a3:50_0": "Sattavidhena mānaniddese mānoti unnamo.",
  "atk-s0515a3:50_1": "Atimānoti “jātiādīhi mayā sadiso natthī”ti atikkamitvā maññanavasena uppanno māno.",
  "atk-s0515a3:50_2": "Mānātimānoti “ayaṁ pubbe mayā sadiso,",
  "atk-s0515a3:50_3": "idāni ahaṁ seṭṭho,",
  "atk-s0515a3:50_4": "ayaṁ hīnataro”ti uppanno māno.",
  "atk-s0515a3:50_5": "Ayaṁ bhārātibhāro viya purimaṁ sadisamānaṁ upādāya mānātimāno nāmāti dassetuṁ “mānātimāno”ti āha.",
  "atk-s0515a3:50_6": "Omānoti hīnamāno.",
  "atk-s0515a3:50_7": "Yo “hīnohamasmī”ti māno nāma vutto,",
  "atk-s0515a3:50_8": "ayaṁ omāno nāma.",
  "atk-s0515a3:50_9": "Api cettha “tvaṁ jātimā,",
  "atk-s0515a3:50_10": "kākajāti viya te jāti.",
  "atk-s0515a3:50_11": "Tvaṁ gottavā,",
  "atk-s0515a3:50_12": "caṇḍālagottaṁ viya te gottaṁ.",
  "atk-s0515a3:50_13": "Tuyhaṁ saro atthi,",
  "atk-s0515a3:50_14": "kākasaro viya te saro”ti evaṁ attānaṁ heṭṭhā katvā pavattanavasena ayaṁ “omāno”ti veditabbo.",
  "atk-s0515a3:51_0": "Adhimānoti cattāri saccāni appatvā pattasaññissa,",
  "atk-s0515a3:51_1": "catūhi maggehi kattabbe kicce akateyeva katasaññissa,",
  "atk-s0515a3:51_2": "catusaccadhamme anadhigate adhigatasaññissa,",
  "atk-s0515a3:51_3": "arahatte asacchikate sacchikatasaññissa uppanno adhigatamāno adhimāno nāma.",
  "atk-s0515a3:51_4": "Ayaṁ pana kassa uppajjati,",
  "atk-s0515a3:51_5": "kassa na uppajjatīti?",
  "atk-s0515a3:51_6": "Ariyasāvakassa tāva na uppajjati.",
  "atk-s0515a3:51_7": "So hi maggaphalanibbānapahīnakilesāvasiṭṭhakilesapaccavekkhaṇena sañjātasomanasso ariyaguṇapaṭivedhe nikkaṅkho,",
  "atk-s0515a3:51_8": "tasmā sotāpannādīnaṁ “ahaṁ sakadāgāmī”tiādivasena māno na uppajjati,",
  "atk-s0515a3:51_9": "dussīlassa ca na uppajjati.",
  "atk-s0515a3:51_10": "So hi ariyaguṇādhigame nirāsova.",
  "atk-s0515a3:51_11": "Sīlavatopi pariccattakammaṭṭhānassa niddārāmatādimanuyuttassa na uppajjati,",
  "atk-s0515a3:51_12": "parisuddhasīlassa pana kammaṭṭhāne appamattassa nāmarūpaṁ vavatthapetvā paccayapariggahena vitiṇṇakaṅkhassa",
  "atk-s0515a3:51_13": "tilakkhaṇaṁ āropetvā saṅkhāre sammasantassa āraddhavipassakassa uppajjati,",
  "atk-s0515a3:51_14": "uppanne ca suddhasamathalābhī suddhavipassanālābhī vā antarā ṭhapeti.",
  "atk-s0515a3:51_15": "So hi dasapi vassāni vīsampi vassāni tiṁsampi vassāni asītipi vassāni kilesasamudācāraṁ apassanto “ahaṁ",
  "atk-s0515a3:51_16": "sotāpanno”ti vā “sakadāgāmī”ti vā “anāgāmī”ti vā maññati,",
  "atk-s0515a3:51_17": "samathavipassanālābhī pana arahatteyeva ṭhapeti.",
  "atk-s0515a3:51_18": "Tassa hi samādhibalena kilesā vikkhambhitā,",
  "atk-s0515a3:51_19": "vipassanābalena saṅkhārā supariggahitā,",
  "atk-s0515a3:51_20": "tasmā saṭṭhipi vassāni asītipi vassāni vassasatampi kilesā na samudācaranti,",
  "atk-s0515a3:51_21": "khīṇāsavasseva cittācāro hoti.",
  "atk-s0515a3:51_22": "So evaṁ dīgharattaṁ kilesasamudācāraṁ apassanto antarā aṭṭhatvāva “arahā aha”nti maññati.",
  "atk-s0515a3:52_0": "Asmimānoti rūpe asmītiādinā nayena pañcasu khandhesu “ahaṁ rūpādayo”ti uppanno māno.",
  "atk-s0515a3:52_1": "Micchāmānoti pāpakehi kammāyatanasippāyatanavijjāṭṭhānasutapaṭibhānasīlabbatehi,",
  "atk-s0515a3:52_2": "pāpikāya ca diṭṭhiyā uppanno māno.",
  "atk-s0515a3:52_3": "Tattha pāpakaṁ kammāyatanaṁ nāma kevaṭṭamacchabandhanesādānaṁ kammaṁ.",
  "atk-s0515a3:52_4": "Pāpakaṁ sippāyatanaṁ nāma macchajālakhipakumīnakaraṇesu ceva pāsaoḍḍanasūlāropanādīsu ca chekatā.",
  "atk-s0515a3:52_5": "Pāpakaṁ vijjāṭṭhānaṁ nāma yā kāci parūpaghātavijjā.",
  "atk-s0515a3:52_6": "Pāpakaṁ sutaṁ nāma bhāratayuddhasītāharaṇādipaṭisaṁyuttaṁ.",
  "atk-s0515a3:52_7": "Pāpakaṁ paṭibhānaṁ nāma dubbhāsitayuttaṁ kappanāṭakavilappanādipaṭibhānaṁ.",
  "atk-s0515a3:52_8": "Pāpakaṁ sīlaṁ nāma ajasīlaṁ gosīlaṁ.",
  "atk-s0515a3:52_9": "Vatampi ajavatagovatameva.",
  "atk-s0515a3:52_10": "Pāpikā diṭṭhi pana dvāsaṭṭhiyā diṭṭhigatesu yākāci diṭṭhi.",
  "atk-s0515a3:52_11": "Aṭṭhavidhamāno uttānatthoyeva.",
  "atk-s0515a3:53_0": "Navavidhena mānaniddese seyyassa “seyyohamasmī”tiādayo nava mānā puggalaṁ nissāya vuttā.",
  "atk-s0515a3:53_1": "Ettha pana seyyassa “seyyohamasmī”ti māno rājānañceva pabbajitānañca uppajjati.",
  "atk-s0515a3:53_2": "Rājā hi “raṭṭhena vā dhanavāhanehi vā ko mayā sadiso atthī”ti etaṁ mānaṁ karoti.",
  "atk-s0515a3:53_3": "Pabbajitopi “sīladhutaṅgādīhi ko mayā sadiso atthī”ti etaṁ mānaṁ karoti.",
  "atk-s0515a3:54_0": "Seyyassa “sadisohamasmī”ti mānopi etesaṁyeva uppajjati.",
  "atk-s0515a3:54_1": "Rājā hi “raṭṭhena vā dhanavāhanehi vā aññarājūhi saddhiṁ mayhaṁ kiṁ nānākaraṇa”nti etaṁ mānaṁ karoti.",
  "atk-s0515a3:54_2": "Pabbajitopi “sīladhutaṅgādīhi aññena bhikkhunā mayhaṁ kiṁ nānākaraṇa”nti etaṁ mānaṁ karoti.",
  "atk-s0515a3:55_0": "Seyyassa “hīnohamasmī”ti mānopi etesaṁyeva uppajjati.",
  "atk-s0515a3:55_1": "Yassa hi rañño raṭṭhaṁ vā dhanavāhanādīni vā nātisampannāni honti,",
  "atk-s0515a3:55_2": "so “mayhaṁ rājāti vohārasukhamattakameva,",
  "atk-s0515a3:55_3": "kiṁ rājā nāma aha”nti etaṁ mānaṁ karoti.",
  "atk-s0515a3:55_4": "Pabbajitopi appalābhasakkāro “ahaṁ dhammakathiko,",
  "atk-s0515a3:55_5": "bahussuto,",
  "atk-s0515a3:55_6": "mahātheroti kathāmattameva,",
  "atk-s0515a3:55_7": "kiṁ dhammakathiko nāmāhaṁ,",
  "atk-s0515a3:55_8": "kiṁ bahussuto nāmāhaṁ,",
  "atk-s0515a3:55_9": "kiṁ mahāthero nāmāhaṁ,",
  "atk-s0515a3:55_10": "yassa me lābhasakkāro natthī”ti etaṁ mānaṁ karoti.",
  "atk-s0515a3:56_0": "Sadisassa “seyyohamasmī”ti mānādayo amaccādīnaṁ uppajjanti.",
  "atk-s0515a3:56_1": "Amacco vā hi raṭṭhiyo vā “bhogayānavāhanādīhi ko mayā sadiso añño rājapuriso atthī”ti vā,",
  "atk-s0515a3:56_2": "“mayhaṁ aññehi saddhiṁ kiṁ nānākaraṇa”nti vā,",
  "atk-s0515a3:56_3": "“amaccoti nāmameva mayhaṁ,",
  "atk-s0515a3:56_4": "ghāsacchādanamattampi me natthi,",
  "atk-s0515a3:56_5": "kiṁ amacco nāmāha”nti vā ete māne karoti.",
  "atk-s0515a3:57_0": "Hīnassa “seyyohamasmī”ti mānādayo dāsādīnaṁ uppajjanti.",
  "atk-s0515a3:57_1": "Dāso hi “mātito vā pitito vā ko mayā sadiso añño dāso nāma atthi,",
  "atk-s0515a3:57_2": "aññe jīvituṁ asakkontā kucchihetu dāsā nāma jātā,",
  "atk-s0515a3:57_3": "ahaṁ pana paveṇīāgatattā seyyo”ti vā,",
  "atk-s0515a3:57_4": "“paveṇīāgatabhāvena ubhatosuddhikadāsattena asukadāsena nāma saddhiṁ ki mayhaṁ nānākaraṇa”nti vā,",
  "atk-s0515a3:57_5": "“kucchivasenāhaṁ dāsabyaṁ upagato,",
  "atk-s0515a3:57_6": "mātāpitukoṭiyā pana me dāsaṭṭhānaṁ natthi,",
  "atk-s0515a3:57_7": "kiṁ dāso nāma aha”nti vā ete māne karoti.",
  "atk-s0515a3:57_8": "Yathā ca dāso,",
  "atk-s0515a3:57_9": "evaṁ pukkusacaṇḍālādayopi ete māne karontiyeva.",
  "atk-s0515a3:58_0": "Ettha ca seyyassa “seyyohamasmī”ti uppannamānova yāthāvamāno,",
  "atk-s0515a3:58_1": "itare dve ayāthāvamānā.",
  "atk-s0515a3:58_2": "Tathā sadisassa “sadisohamasmī”ti,",
  "atk-s0515a3:58_3": "hīnassa “hīnohamasmī”ti uppannamānova yāthāvamāno,",
  "atk-s0515a3:58_4": "itare dve ayāthāvamānā.",
  "atk-s0515a3:58_5": "Tattha yāthāvamānā arahattamaggavajjhā,",
  "atk-s0515a3:58_6": "ayāthāvamānā sotāpattimaggavajjhā.",
  "atk-s0515a3:59_0": "Ettha ca seyyassa “seyyohamasmī”ti māno uttamassa uttamaṭṭhena “ahaṁ seyyo”ti evaṁ uppannamāno,",
  "atk-s0515a3:59_1": "seyyassa “sadisohamasmī”ti māno uttamassa samaṭṭhena “ahaṁ sadiso”ti evaṁ uppannamāno.",
  "atk-s0515a3:59_2": "Seyyassa “hīnohamasmī”ti māno uttamassa lāmakaṭṭhena “ahaṁ hīno”ti evaṁ uppannamāno.",
  "atk-s0515a3:59_3": "Evaṁ seyyamāno sadisamāno hīnamānoti ime tayo mānā seyyassa uppajjanti.",
  "atk-s0515a3:59_4": "Sadisassāpi ahaṁ seyyo, sadiso,",
  "atk-s0515a3:59_5": "hīnoti tayo mānā uppajjanti.",
  "atk-s0515a3:59_6": "Hīnassāpi ahaṁ hīno, sadiso,",
  "atk-s0515a3:59_7": "seyyoti tayo mānā uppajjanti.",
  "atk-s0515a3:60_0": "Dasavidhamānaniddese idhekacco mānaṁ janetīti ekacco puggalo mānaṁ janayati.",
  "atk-s0515a3:60_1": "Jātiyā vāti khattiyabhāvādijātisampattiyā vā.",
  "atk-s0515a3:60_2": "Gottena vāti gotamagottādinā ukkaṭṭhagottena vā.",
  "atk-s0515a3:60_3": "Kolaputtiyena vāti mahākulabhāvena vā.",
  "atk-s0515a3:60_4": "Vaṇṇapokkharatāya vāti vaṇṇasampannasarīratāya vā.",
  "atk-s0515a3:60_5": "Sarīrañhi “pokkhara”nti vuccati,",
  "atk-s0515a3:60_6": "tassa vaṇṇasampattiyā abhirūpabhāvenāti attho.",
  "atk-s0515a3:60_7": "Dhanena vāti dhanasampannabhāvena vā,",
  "atk-s0515a3:60_8": "mayhaṁ nidhānagatassa dhanassa pamāṇaṁ natthīti attho.",
  "atk-s0515a3:60_9": "Ajjhenena vāti ajjhāyanavasena vā.",
  "atk-s0515a3:60_10": "Kammāyatanena vāti “avasesā sattā chinnapakkhakākasadisā,",
  "atk-s0515a3:60_11": "ahaṁ pana mahiddhiko mahānubhāvo”ti vā,",
  "atk-s0515a3:60_12": "“ahaṁ yaṁ yaṁ kammaṁ karomi,",
  "atk-s0515a3:60_13": "taṁ taṁ samijjhatī”ti vā evamādinayappavattena kammāyatanena vā.",
  "atk-s0515a3:60_14": "Sippāyatanena vāti “avasesā sattā nisippā,",
  "atk-s0515a3:60_15": "ahaṁ sippavā”ti evamādinayappavattena sippāyatanena vā.",
  "atk-s0515a3:60_16": "Vijjāṭṭhānena vāti idaṁ heṭṭhā vuttanayameva.",
  "atk-s0515a3:60_17": "Sutena vāti “avasesā sattā appassutā,",
  "atk-s0515a3:60_18": "ahaṁ pana bahussuto”ti evamādisutena vā.",
  "atk-s0515a3:60_19": "Paṭibhānena vāti “avasesā sattā appaṭibhānā,",
  "atk-s0515a3:60_20": "mayhaṁ pana paṭibhānappamāṇaṁ natthī”ti evamādipaṭibhānena vā.",
  "atk-s0515a3:60_21": "Aññataraññatarena vā vatthunāti avuttena aññena vatthunā vā.",
  "atk-s0515a3:60_22": "Yo evarūpo mānoti mānakaraṇavasena māno.",
  "atk-s0515a3:60_23": "Maññanā maññitattanti ākārabhāvaniddeso.",
  "atk-s0515a3:60_24": "Ussitaṭṭhena unnati.",
  "atk-s0515a3:60_25": "Yassuppajjati,",
  "atk-s0515a3:60_26": "taṁ puggalaṁ unnāmeti ukkhipitvā ṭhapetīti unnāmo.",
  "atk-s0515a3:60_27": "Samussitaṭṭhena dhajo.",
  "atk-s0515a3:60_28": "Ukkhipanaṭṭhena cittaṁ sampaggaṇhātīti sampaggāho.",
  "atk-s0515a3:60_29": "Ketu vuccati bahūsu dhajesu accuggatadhajo.",
  "atk-s0515a3:60_30": "Mānopi punappunaṁ uppajjamāno aparāpare upādāya accuggataṭṭhena ketu viyāti ketu,",
  "atk-s0515a3:60_31": "taṁ ketuṁ icchatīti ketukamyaṁ,",
  "atk-s0515a3:60_32": "tassa bhāvo ketukamyatā.",
  "atk-s0515a3:60_33": "Sā pana cittassa,",
  "atk-s0515a3:60_34": "na attano.",
  "atk-s0515a3:60_35": "Tena vuttaṁ “ketukamyatā cittassā”ti.",
  "atk-s0515a3:60_36": "Mānasampayuttañhi cittaṁ ketuṁ icchati,",
  "atk-s0515a3:60_37": "tassa bhāvo,",
  "atk-s0515a3:60_38": "ketusaṅkhāto mānoti.",
  "atk-s0515a3:60_39": "Dhono māyañca mānañca pahāya pajahitvā yo so dhono arahā heṭṭhā vuttanayena vinodanabyantikaraṇādivasena kilese pajahitvā ṭhito,",
  "atk-s0515a3:60_40": "so tena rāgādinā kilesena gaccheyya.",
  "atk-s0515a3:61_0": "Nerayikoti vāti niraye nibbattakasattoti vā.",
  "atk-s0515a3:61_1": "Tiracchānayonikādīsupi eseva nayo.",
  "atk-s0515a3:61_2": "So hetu natthīti yena janakahetunā gatiyādīsu nibbatteyya,",
  "atk-s0515a3:61_3": "so hetu natthi.",
  "atk-s0515a3:61_4": "Paccayoti tasseva vevacanaṁ.",
  "atk-s0515a3:61_5": "Kāraṇanti ṭhānaṁ.",
  "atk-s0515a3:61_6": "Kāraṇañhi tadāyattavuttitāya attano phalassa ṭhānanti vuccati.",
  "atk-s0515a3:61_7": "Tasmā yena hetunā yena paccayena gatiyādīsu nibbatteyya,",
  "atk-s0515a3:61_8": "taṁ kāraṇaṁ natthi.",
  "atk-s0515a3:62_0": "22.",
  "atk-s0515a3:62_1": "Yo pana nesaṁ dvinnaṁ upayānaṁ bhāvena upayo hoti,",
  "atk-s0515a3:62_2": "so upayo hi…pe…",
  "atk-s0515a3:62_3": "diṭṭhimidheva sabbanti.",
  "atk-s0515a3:62_4": "Tattha upayoti taṇhādiṭṭhinissito.",
  "atk-s0515a3:62_5": "Dhammesu upeti vādanti “ratto”ti vā “duṭṭho”ti vā evaṁ tesu tesu dhammesu upeti vādaṁ.",
  "atk-s0515a3:62_6": "Anūpayaṁ kena kathaṁ vadeyyāti taṇhādiṭṭhippahānena pana anūpayaṁ khīṇāsavaṁ kena rāgena vā dosena vā kathaṁ “ratto”ti vā “duṭṭho”ti vā vadeyya.",
  "atk-s0515a3:62_7": "Evaṁ anupavajjo ca so kiṁ titthiyā viya katapaṭicchādako bhavissatīti adhippāyo.",
  "atk-s0515a3:62_8": "Attā nirattā na hi tassa atthīti tassa hi attadiṭṭhi vā ucchedadiṭṭhi vā natthi,",
  "atk-s0515a3:62_9": "gahaṇamuñcanaṁ vāpi attanirattasaññitaṁ natthi.",
  "atk-s0515a3:62_10": "Kiṁ kāraṇā natthīti ce?",
  "atk-s0515a3:62_11": "Adhosi so diṭṭhimidheva sabbanti.",
  "atk-s0515a3:62_12": "Yasmā so idheva attabhāve ñāṇambunā sabbadiṭṭhigataṁ adhosi pajahi vinodesīti arahattanikūṭena desanaṁ niṭṭhāpesi.",
  "atk-s0515a3:62_13": "Taṁ sutvā rājā attamano bhagavantaṁ abhivādetvā pakkāmīti.",
  "atk-s0515a3:63_0": "Rattoti vāti rāgena rattoti vā.",
  "atk-s0515a3:63_1": "Duṭṭhoti vātiādīsupi eseva nayo.",
  "atk-s0515a3:63_2": "Te abhisaṅkhārā appahīnāti ye puññāpuññaāneñjābhisaṅkhārā,",
  "atk-s0515a3:63_3": "te appahīnā.",
  "atk-s0515a3:63_4": "Abhisaṅkhārānaṁ appahīnattāti tesaṁ vuttappakārānaṁ kammābhisaṅkhārānaṁ na pahīnabhāvena.",
  "atk-s0515a3:63_5": "Gatiyā vādaṁ upetīti pañcannaṁ gatīnaṁ aññatarāya kathanaṁ upagacchati.",
  "atk-s0515a3:63_6": "Tenevāha –",
  "atk-s0515a3:63_7": "“nerayikoti vā…pe…",
  "atk-s0515a3:63_8": "vādaṁ upeti upagacchatī”ti.",
  "atk-s0515a3:63_9": "Vadeyyāti katheyya.",
  "atk-s0515a3:63_10": "Gahitaṁ natthīti gahetabbaṁ natthi.",
  "atk-s0515a3:63_11": "Muñcitabbaṁ natthīti muñcitvā ṭhitattā mocetabbaṁ natthi.",
  "atk-s0515a3:64_0": "Yassatthigahitanti yassa puggalassa “ahaṁ mamā”ti gahitaṁ atthi.",
  "atk-s0515a3:64_1": "Tassatthi muñcitabbanti tassa puggalassa mocetabbaṁ atthi.",
  "atk-s0515a3:64_2": "Upari padāni parivattetvā yojetabbāni.",
  "atk-s0515a3:64_3": "Gahaṇaṁ muñcanā samatikkantoti gahaṇamocanā arahā atikkanto.",
  "atk-s0515a3:64_4": "Buddhiparihānivītivattoti vaḍḍhiñca parihāniñca atikkamitvā pavatto.",
  "atk-s0515a3:64_5": "So vuṭṭhavāsotiādiṁ katvā ñāṇagginā daḍḍhānīti pariyosānaṁ heṭṭhā vuttanayameva.",
  "atk-s0515a3:64_6": "Adhosīti kantesi.",
  "atk-s0515a3:64_7": "Dhuni sandhuni niddhunīti upasaggena padaṁ vaḍḍhitaṁ.",
  "atk-s0515a3:65_0": "Saddhammappajjotikāya mahāniddesaṭṭhakathāya",
  "atk-s0515a3:66_0": "Duṭṭhaṭṭhakasuttaniddesavaṇṇanā niṭṭhitā."
}