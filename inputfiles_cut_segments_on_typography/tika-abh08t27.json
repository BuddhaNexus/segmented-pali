{
  "tika-abh08t27:0_0": "3. Tatiyo paricchedo",
  "tika-abh08t27:1_0": "Cetasikavibhāganiddesavaṇṇanā",
  "tika-abh08t27:2_0": "89.Nāmasāmaññatoyevadvepaññāsāti phassādināmasāmaññena dvīhi adhikā paṇṇāsa honti,",
  "tika-abh08t27:2_1": "sampayuttadhammabhedato pana ekūnanavuticittasampayutto phasso ekūnanavutividhoti evamādinā bahuvidhāpi hontīti attho.",
  "tika-abh08t27:3_0": "Nanu ca phassādayo heṭṭhā pāḷikkamena dassitā,",
  "tika-abh08t27:3_1": "idha pana kasmā na tathā vuttāti?",
  "tika-abh08t27:3_2": "Ekekasabhāvavantānaṁ taṁtaṁsāmaññāpekkhāya ekasmiṁ ṭhāne niddisitukāmattā.",
  "tika-abh08t27:3_3": "Phassādayo hi manakkārāvasānā terasa kusalākusalābyākatasāmaññato ekato vuttā,",
  "tika-abh08t27:3_4": "majjhattādayo muditāvasānā pañcavīsati kusalābyākatasāmaññato,",
  "tika-abh08t27:3_5": "lobhādayo pana anottappāvasānā akusalabhāvasāmaññatoti evaṁ taṁtaṁsāmaññāpekkhāya samānasabhāvā dhammā ekato vuttāti.",
  "tika-abh08t27:4_0": "90.",
  "tika-abh08t27:4_1": "Evaṁ phassādayo dhamme uddisitvā idāni “ettakesu ayaṁ dhammo samupalabbhatī”ti cittuppādesu tesaṁ payogaṁ",
  "tika-abh08t27:4_2": "dassetuṁ paṭhamaṁ tāva cittagaṇanaṁ dassento āha “catupaññāsadhā”tiādi.",
  "tika-abh08t27:4_3": "Kāmeti kāmāvacareti vuttaṁ hoti.",
  "tika-abh08t27:4_4": "Evaṁ “rūpe arūpe”ti etthāpi.",
  "tika-abh08t27:4_5": "Āsavavisayattābhāvato na vijjanti etesu āsavāti anāsavā.",
  "tika-abh08t27:5_0": "91-",
  "tika-abh08t27:5_1": "2.Samāsatoti vitthārāpekkhāya vuttaṁ,",
  "tika-abh08t27:5_2": "na itopi samāsassa abhāvato.",
  "tika-abh08t27:5_3": "Atisaṅkhepato pana ekūnanavuti cittuppādā honti.",
  "tika-abh08t27:5_4": "Etesūti imesu cittuppādesu.",
  "tika-abh08t27:5_5": "Tesaṁ phassādīnaṁ dhammānaṁ uppattiṁ ekekaṁ uddharitvā cittacetasikesu bhikkhūnaṁ pāṭavatthāya pavakkhāmīti sambandho.",
  "tika-abh08t27:5_6": "Ekakanti ekekaṁ,",
  "tika-abh08t27:5_7": "gāthābandhavasena e- kāralopo.",
  "tika-abh08t27:6_0": "93.",
  "tika-abh08t27:6_1": "Cetasikavibhāgaṁ vattukāmopi avinibbhogadhamme dassetuṁ cittena saha ekato katvā āha “phassapañcaka”nti.",
  "tika-abh08t27:6_2": "Ekato uppādo etesanti ekuppādā,",
  "tika-abh08t27:6_3": "saha khīyantīti sahakkhayā,",
  "tika-abh08t27:6_4": "ekato uppajjitvā ekato nirujjhanakāti attho.",
  "tika-abh08t27:7_0": "94.",
  "tika-abh08t27:7_1": "Sabbesveva ekavīsasatesu cittesu samupalabbhanato sabbasādhāraṇā.",
  "tika-abh08t27:7_2": "Kiñcāpi anantaragāthāya cittena saha ekuppādādibhāvakathaneneva imesaṁ sabbasādhāraṇatā vuttā,",
  "tika-abh08t27:7_3": "tattha pana ekuppādādimattakathanameva icchitaṁ,",
  "tika-abh08t27:7_4": "na sabbasādhāraṇatā.",
  "tika-abh08t27:7_5": "Vuttopi vāyamattho tattha apākaṭattā puna pākaṭaṁ katvā idha vuttoti.",
  "tika-abh08t27:8_0": "95- 100.",
  "tika-abh08t27:8_1": "Dvipañcaviññāṇavajjitacatucattālīsakāmāvacaracittesu,",
  "tika-abh08t27:8_2": "lokiyalokuttaravasena ekādasasu paṭhamajjhānikacittesu cāti pañcapaññāsacittesu vitakkassa desitattā āha “vitakko…pe…",
  "tika-abh08t27:8_3": "samudīrito”ti.",
  "tika-abh08t27:8_4": "Vicāro pañcapaññāsasavitakkacittesu ceva ekādasasu dutiyajjhānikacittesu cāti chasaṭṭhicittesu uppajjatīti āha “cāro…pe…",
  "tika-abh08t27:8_5": "jāyate”ti.",
  "tika-abh08t27:9_0": "Ekapaññāsacittesu pītīti kāyaviññāṇavajjitesu aṭṭhārasasu somanassasahagatakāmāvacaracittesu ceva catutthapañcamajjhānavajjitatettiṁsarūpajjhānikacittesu",
  "tika-abh08t27:9_1": "cāti ekapaññāsacittesu pīti jāyati.",
  "tika-abh08t27:9_2": "Tesaṭṭhiyā sukhanti ekapaṇṇāsasappītikacittesu ceva ekādasasu catutthajjhānikacittesu,",
  "tika-abh08t27:9_3": "kusalavipākakāyaviññāṇe cāti tesaṭṭhiyā cittesu sukhaṁ jāyati.",
  "tika-abh08t27:9_4": "Tesaṭṭhisukhasahagatacittāni ceva tīṇi ca dukkhasahagatānīti chasaṭṭhicitte vajjetvā avasesapañcapaṇṇāsacittesu",
  "tika-abh08t27:9_5": "upekkhā uppajjatīti āha “upekkhā pañcapaññāsacittesū”ti.",
  "tika-abh08t27:9_6": "Dukkhaṁ tīsūti dvīsu paṭighacittesu ceva akusalavipākakāyaviññāṇe cāti tīsu cittesu dukkhaṁ jāyati. Hoti…pe…",
  "tika-abh08t27:9_7": "somanassindriyanti tesaṭṭhiyā sukhasahagatacittesu ekameva kāyaviññāṇaṁ apanetvā avasesesu somanassindriyaṁ hoti.",
  "tika-abh08t27:9_8": "Akusalavipākakāyaviññāṇavasena ekameva dukkhindriyasahagataṁ,",
  "tika-abh08t27:9_9": "tathā kusalavipākakāyaviññāṇameva sukhindriyasampayuttanti āha “dukkhindriyaṁ…pe…",
  "tika-abh08t27:9_10": "sukhindriya”nti.",
  "tika-abh08t27:10_0": "Ahetukavipākakiriyāmanodhātuvajjitesu majjhimagaṇanāya pañcādhikasataparimitesu kusalākusalavipākakiriyācittesu vīriyaṁ desitanti āha “pañcuttara…pe… āhā”ti.",
  "tika-abh08t27:10_1": "Diṭṭhadhammikasamparāyikatthesu satte vineti,",
  "tika-abh08t27:10_2": "vigato vā nāyako imassa,",
  "tika-abh08t27:10_3": "visiṭṭho vā sabbalokassa nāyako sāmi,",
  "tika-abh08t27:10_4": "visesena vā vineyyasatte nibbānapuraṁ netīti vināyako.",
  "tika-abh08t27:10_5": "Samādhindriyaṁ vicikicchāvajjitavīriyasahagatacittesu vuttanti āha “catuttarasate”tiādi.",
  "tika-abh08t27:11_0": "Aṭṭhārasa ahetukacittāni,",
  "tika-abh08t27:11_1": "dve ekahetukacittāni ca vajjetvā avasesaekuttarasate citte chando uppajjatīti dassetuṁ “sabbāhetukacittānī”tiādi vuttaṁ.",
  "tika-abh08t27:11_2": "Dasa viññāṇeti kusalākusalavipākavasena dviguṇite cakkhādike pañcaviññāṇe.",
  "tika-abh08t27:12_0": "102-",
  "tika-abh08t27:12_1": "6.Niyatā na yevāpanakā viya kadācīti attho.",
  "tika-abh08t27:12_2": "Kathaṁ panete ekanavutiyā cittesveva jāyantīti āha “ahetukesū”tiādi.",
  "tika-abh08t27:12_3": "Ekūnāsītiyāti dvādasa ñāṇasampayuttakāmāvacarāni,",
  "tika-abh08t27:12_4": "pañcadasa rūpāvacarāni,",
  "tika-abh08t27:12_5": "dvādasa arūpāvacarāni,",
  "tika-abh08t27:12_6": "samacattālīsa lokuttaracittānīti evaṁ ekūnāsītiyā tihetukacittesu.",
  "tika-abh08t27:12_7": "Aṭṭhavīsatiyā citteti soḷasasu kāmāvacarakusalamahākiriyāsu,",
  "tika-abh08t27:12_8": "dvādasasu ca lokiyacatutthajjhānacittesu cāti aṭṭhavīsaticittesu.",
  "tika-abh08t27:12_9": "Sāṭṭhake cattālīsavidheti aṭṭhasahite cattālīsavidhe,",
  "tika-abh08t27:12_10": "aṭṭhacattālīsavidheti vuttaṁ hoti.",
  "tika-abh08t27:12_11": "Cha yugaḷānīti kāyapassaddhicittapassaddhādīni cha yugaḷāni.",
  "tika-abh08t27:12_12": "Kusalābyākatā cāti kusalacittasampayogato kusalā,",
  "tika-abh08t27:12_13": "abyākatacittasampayogato abyākatāti kusalenapakāsanavidhānesu chekena satthunā pakāsitā desitāti attho.",
  "tika-abh08t27:13_0": "108-",
  "tika-abh08t27:13_1": "111.Saṁsayoti vicikicchā.",
  "tika-abh08t27:13_2": "Sā hi saṁseti samantato seti,",
  "tika-abh08t27:13_3": "“evaṁ nu kho,",
  "tika-abh08t27:13_4": "no nu kho”ti parisappatīti saṁsayo.",
  "tika-abh08t27:13_5": "Mahante sīlakkhandhādike esati gavesatīti mahesī.",
  "tika-abh08t27:13_6": "Tena mahesinā sammāsambuddhena.",
  "tika-abh08t27:13_7": "Aṭṭhasūti aṭṭhalobhasahagatacittesu.",
  "tika-abh08t27:13_8": "Catūsūti tesveva diṭṭhisahagatacittesu.",
  "tika-abh08t27:13_9": "Diṭṭhiviyuttesu catūsūti sambandho.",
  "tika-abh08t27:13_10": "Dvīsvevāti dvīsu dosamūlakacittesu.",
  "tika-abh08t27:13_11": "Dvīsu jāyanti no sahāti dosamūlesveva dvīsu jāyanti,",
  "tika-abh08t27:13_12": "saha pana na uppajjanti,",
  "tika-abh08t27:13_13": "usūyanakāle issā,",
  "tika-abh08t27:13_14": "maccharaṇakāle maccherantiādinā nānā hutvāva uppajjanti.",
  "tika-abh08t27:13_15": "Pañcasūti pañcasu sasaṅkhārikacittesu.",
  "tika-abh08t27:14_0": "112.",
  "tika-abh08t27:14_1": "Cittassa cetasikattābhāvepi kusalākusalābyākatadhammānaṁ gaṇanaṭṭhānato “mano”ti cittampi vuttaṁ.",
  "tika-abh08t27:15_0": "114- 5.",
  "tika-abh08t27:15_1": "Ettāvatā cetasikavibhāgaṁ dassetvā idāni ekekasmiṁ cittuppāde labbhamānarāsīsu aṅgavibhāgadassanatthaṁ “ekūnatiṁsacittesū”tiādi vuttaṁ.",
  "tika-abh08t27:15_2": "Nanu ca phassapañcamakarāsi sabbapaṭhamaṁ āgatā,",
  "tika-abh08t27:15_3": "sā kasmā na vuttāti?",
  "tika-abh08t27:15_4": "Sabbasādhāraṇabhāvato.",
  "tika-abh08t27:15_5": "Na hi so cittuppādo atthi,",
  "tika-abh08t27:15_6": "yo phassapañcamakavinimuttoti.",
  "tika-abh08t27:15_7": "Ekādasa paṭhamajjhānikāni somanassasahagatāni,",
  "tika-abh08t27:15_8": "dvādasa sahetukakāmāvacarāni,",
  "tika-abh08t27:15_9": "tathā cattāri akusalāni,",
  "tika-abh08t27:15_10": "sukhasantīraṇahasituppādāni dveti ekūnatiṁsacittesu pañcaṅgikaṁ jhānaṁ pañcakarāsisaṅkhātaṁ mataṁ. Catu…pe…",
  "tika-abh08t27:15_11": "niddiseti ekādasa dutiyajjhānikāni,",
  "tika-abh08t27:15_12": "kusalavipākakiriyāvasena dvādasa upekkhāsahagatasahetukakāmāvacarāni,",
  "tika-abh08t27:15_13": "upekkhādomanassasahagatāni aṭṭha akusalāni,",
  "tika-abh08t27:15_14": "dvipañcaviññāṇavajjitaupekkhāsahagatāni cha ahetukacittāni cāti imāni sattatiṁsa cittāni yathāyogaṁ catūhi jhānaṅgehi yuttāni.",
  "tika-abh08t27:15_15": "Ettha hi ekādasa dutiyajjhānikāni vicārapītisukhasamādhīhi sahagatāni,",
  "tika-abh08t27:15_16": "itarāni yathāyogaṁ upekkhādomanassesu ekekena vitakkavicārasamādhīhīti catūhi sampayuttāni.",
  "tika-abh08t27:16_0": "Ekādasavidhanti ekādasavidhaṁ tatiyajjhānikacittaṁ pītisukhacittekaggatāyogato tivaṅgikamudīritaṁ.",
  "tika-abh08t27:16_1": "Catuttiṁsa…pe…",
  "tika-abh08t27:16_2": "mudīritanti dvādasa arūpāvacaracittāni,",
  "tika-abh08t27:16_3": "dvāvīsati catutthapañcamajjhānikāni sāsavānāsavānīti catuttiṁsa cittāni yathāyogaṁ upekkhekaggatāyogato,",
  "tika-abh08t27:16_4": "sukhekaggatāyogato ca duvaṅgikamudīritaṁ.",
  "tika-abh08t27:16_5": "Catutthajjhānikāni hi ekādasa sukhekaggatāsahitāni,",
  "tika-abh08t27:16_6": "sesāni tevīsati upekkhekaggatāsahitāni.",
  "tika-abh08t27:17_0": "116.Sabhāvenāvitakkesūti dutiyajjhānādayo viya bhāvanābalena vinā sabhāveneva avitakkesu dvipañcaviññāṇesu.",
  "tika-abh08t27:17_1": "Tesu hi vijjamānānipi sesajhānaṅgāni vitakkavirahena upanijjhānakiccesu asamatthāni.",
  "tika-abh08t27:17_2": "Teneva hi aṭṭhakathāyampi “vitakkapacchimakañhi jhānaṅgaṁ nāmā”ti vuttaṁ.",
  "tika-abh08t27:17_3": "Bhāvanāya avitakkabhāvappattāni pana bhāvanābaleneva upanijjhānakiccesu paṭutarā,",
  "tika-abh08t27:17_4": "tasmā sabhāvenāvitakkesu jhānaṅgāni na uddhareyya.",
  "tika-abh08t27:17_5": "“Na uddhaṭā”ti vā pāṭho,",
  "tika-abh08t27:17_6": "na uddhaṭānīti attho.",
  "tika-abh08t27:18_0": "Yadi evaṁ kasmā dvipañcaviññāṇesu sarūpeneva cittekaggatā vuttā,",
  "tika-abh08t27:18_1": "nanu tassā vitakkavirahena jhānaṅgakicce asamatthatāya rāsibhajanābhāvato yevāpanakavasena vacanaṁ yuttanti ? Vuccate –",
  "tika-abh08t27:18_2": "kusalākusalesu avijjamānadhammassa vipākesupi anupalabbhanato jhānaṅgakiccassa akaraṇepi kusalākusalesu desitaniyāmeneva sarūpena idhāpi vuttā.",
  "tika-abh08t27:18_3": "Hotu tāva etaṁ,",
  "tika-abh08t27:18_4": "jhānarāsiyaṁ vedanā kasmā vuttā.",
  "tika-abh08t27:18_5": "Sā hi sabbacittasādhāraṇabhāvato phassapañcakarāsimhi ceva,",
  "tika-abh08t27:18_6": "upekkhādiindriyabhāvato indriyarāsimhiyeva vattabbā,",
  "tika-abh08t27:18_7": "na itarattha tadabhāvatoti? Saccaṁ,",
  "tika-abh08t27:18_8": "vedanā pana sabbavedanānaṁ sāmaññasabhāvena phassapañcake āgatavedanā ca aparena visesavacanena tattha niddiṭṭhā,",
  "tika-abh08t27:18_9": "na tattha antokaraṇatthaṁ.",
  "tika-abh08t27:18_10": "Teneva hi dhammasaṅgaṇiyaṁ dvipañcaviññāṇesu saṅgahavāre jhānaṅgarāsi na uddhaṭāti rūpadhātuyaṁ tiṇṇaṁ",
  "tika-abh08t27:18_11": "mahābhūtānaṁ appaṭighabhāvepi kāmadhātuyaṁ sappaṭighamahābhūtehi samānabhāvato tatthāpi sappaṭighabhāvo",
  "tika-abh08t27:18_12": "viya dvipañcaviññāṇesu vedanācittekaggatānaṁ vitakkaviyogena jhānakiccākaraṇepi savitakkacittesu jhānacittasamaṅgīvedanādīhi",
  "tika-abh08t27:18_13": "samānattā jhānaṅgabhāvena vacanaṁ nāma yuttaṁ.",
  "tika-abh08t27:18_14": "Teneva ca nāmarūpasamāse “phassapañcakarāsijhānadukarāsiindriyattikarāsī”ti vuttanti.",
  "tika-abh08t27:18_15": "Atha vā kiṁ etāya yutticintāya,",
  "tika-abh08t27:18_16": "dhammasabhāvavedinā tathāgatena dhammasabhāvaṁ avirajjhitvā desitanti na ettha anuyogo kātabboti.",
  "tika-abh08t27:18_17": "Ahetukacittānaṁ ārammaṇe suppatiṭṭhitatābhāvena aniyyānikattā vuttaṁ “sabbā…pe…",
  "tika-abh08t27:18_18": "na uddhare”ti.",
  "tika-abh08t27:18_19": "Vuttañhetaṁ aṭṭhakathāyampi “hetupacchimako maggo”ti.",
  "tika-abh08t27:19_0": "117.Tīṇi soḷasacittesūti pannarasasu ahetukavipākacittesu ceva kiriyāmanodhātumhi cāti soḷasasu cittesu.",
  "tika-abh08t27:19_1": "Manindriyaṁ jīvitindriyaṁ vedanindriyesu labbhamānamekanti tīṇindriyāni honti.",
  "tika-abh08t27:19_2": "Imesupi kusalavipākakāyaviññāṇadhātuyaṁ manindriyasukhindriyajīvitindriyavasena tīṇindriyāni,",
  "tika-abh08t27:19_3": "akusalavipākakāyaviññāṇadhātuyaṁ dukkhindriyena saha tīṇi,",
  "tika-abh08t27:19_4": "sukhasantīraṇe somanassindriyena saha tīṇi,",
  "tika-abh08t27:19_5": "avasesaterasacittesu upekkhindriyena saha tīṇīti.",
  "tika-abh08t27:19_6": "Ettha cittanti sasampayuttadhammassa cittuppādassa adhippetattā manindriyassāpi ādhārabhāvo yujjeyya.",
  "tika-abh08t27:19_7": "Itarathā hi manindriyanti cittasseva gahaṇe tassa attano ca ādhārabhāvo na yujjatīti.",
  "tika-abh08t27:19_8": "Ekasmiṁ pana cattārīti ekasmiṁ vicikicchāsahagate vīriyindriyamanindriyajīvitindriyaupekkhindriyavasena cattāri.",
  "tika-abh08t27:19_9": "Pañca terasasūti ṭhapetvā vicikicchāsahagataṁ avasesāni ekādasa akusalacittāni,",
  "tika-abh08t27:19_10": "kiriyāhetukamanoviññāṇadhātudvayanti terasasu cittesu vīriyindriyādīni tīṇi,",
  "tika-abh08t27:19_11": "samādhindriyaṁ,",
  "tika-abh08t27:19_12": "vedanindriyesu labbhamānaṁ ekanti pañcindriyāni.",
  "tika-abh08t27:19_13": "Ettha hi dvīsu dosamūlesu vīriyindriyasamādhindriyamanindriyajīvitindriyadomanassindriyavasena pañca,",
  "tika-abh08t27:19_14": "pañcasu somanassasahagatesu purimāni cattāri somanassindriyena saddhiṁ pañca,",
  "tika-abh08t27:19_15": "sesesu upekkhindriyena saddhiṁ pañca honti.",
  "tika-abh08t27:20_0": "118.Satta dvādasacittesūti dvādasasu ñāṇavippayuttacittesu saddhāsatisamādhivīriyajīvitamanindriyāni",
  "tika-abh08t27:20_1": "ca vedanindriyesu labbhamānamekanti satta indriyāni.",
  "tika-abh08t27:20_2": "Tattha hi chasu somanassasahagatesu saddhindriyādīni cha somanassindriyena saddhiṁ satta,",
  "tika-abh08t27:20_3": "itaresu chasu upekkhindriyena saddhiṁ satta honti.",
  "tika-abh08t27:20_4": "Ekenūnesu…pe…",
  "tika-abh08t27:20_5": "manesu cāti dvādasa ñāṇasampayuttāni kāmāvacarāni,",
  "tika-abh08t27:20_6": "sattavīsati lokiyajjhānacittāni cāti ekūnacattālīsavidhesu lokiyacittesu purimāni satta,",
  "tika-abh08t27:20_7": "paññindriyañcāti aṭṭheva indriyāni.",
  "tika-abh08t27:20_8": "Ettha hi somanassasahagatesu chasu kāmāvacaresu,",
  "tika-abh08t27:20_9": "dvādasasu rūpāvacaracatukkajjhānesu cāti aṭṭhārasacittesu somanassindriyena,",
  "tika-abh08t27:20_10": "sesesu ca upekkhindriyena saddhiṁ yojetvā aṭṭhindriyāni veditabbāni.",
  "tika-abh08t27:21_0": "119.Cattālīsāya cittesu navakanti samacattālīsavidhesu lokuttaracittesu purimāni aṭṭhaindriyāni,",
  "tika-abh08t27:21_1": "anaññātaññassāmītindriyaṁ aññindriyaṁ aññātāvindriyanti imesu labbhamānamekanti indriyānaṁ navakā.",
  "tika-abh08t27:21_2": "Sotāpattimaggesu hi anaññātaññassāmītindriyaṁ labbhati.",
  "tika-abh08t27:21_3": "Sotāpattiphalato paṭṭhāya arahattamaggapariyosānesu taṁ na labbhati.",
  "tika-abh08t27:21_4": "Tassa ṭhāne aññindriyaṁ.",
  "tika-abh08t27:21_5": "Arahattaphale tampi na labbhati.",
  "tika-abh08t27:21_6": "Tassa ṭhāne aññātāvindriyaṁ tiṭṭhatīti.",
  "tika-abh08t27:21_7": "Evanti chahi indriyehi sampayuttassa abhāvato katthaci tīṇi,",
  "tika-abh08t27:21_8": "katthaci cattāri,",
  "tika-abh08t27:21_9": "katthaci pañca,",
  "tika-abh08t27:21_10": "katthaci satta,",
  "tika-abh08t27:21_11": "katthaci aṭṭha,",
  "tika-abh08t27:21_12": "katthaci navindriyānīti evaṁ chahi ākārehi indriyayogopi,",
  "tika-abh08t27:21_13": "na kevalaṁ jhānaṅgayogova,",
  "tika-abh08t27:21_14": "atha kho indriyehi saha cittuppādānaṁ sampayogopi veditabboti.",
  "tika-abh08t27:22_0": "120- 3.",
  "tika-abh08t27:22_1": "Idāni maggaṅgasampayogaṁ dassento paṭhamaṁ tāva yesu cittesu maggaṅgāni na labbhanti,",
  "tika-abh08t27:22_2": "tāni dassetvā pacchā maggaṅgayogacittuppāde dassetuṁ “amaggaṅgānī”tiādimāha.",
  "tika-abh08t27:22_3": "Etthāti etasmiṁ ekavīsasatappabhede cittasmiṁ,",
  "tika-abh08t27:22_4": "imasmiṁ maggaṅgādhikāre vā.",
  "tika-abh08t27:22_5": "Viññāṇesu dvipañcasūti sabhāvāvitakkesu cakkhādīsu dvipañcaviññāṇesu.",
  "tika-abh08t27:22_6": "Kiñcāpi heṭṭhā dvipañcaviññāṇesu jhānaṅgābhāvo,",
  "tika-abh08t27:22_7": "ahetukesu ca maggaṅgābhāvo vuttova,",
  "tika-abh08t27:22_8": "ajhānaṅgāni pana tattha adhikāravasena vuttāni,",
  "tika-abh08t27:22_9": "idha pasaṅgāgatavasena.",
  "tika-abh08t27:22_10": "Amaggaṅgāni tattha pasaṅgāgatavasena,",
  "tika-abh08t27:22_11": "idha adhikāravasenāti na koci punaruttidoso.",
  "tika-abh08t27:23_0": "Ekanti vicikicchāsampayuttaṁ cittaṁ.",
  "tika-abh08t27:23_1": "Tañhi micchāsaṅkappamicchāvāyāmayogato dve maggaṅgāni etthāti dumaggaṅgaṁ.",
  "tika-abh08t27:23_2": "Timaggaṅgāni sattasūti cattāri diṭṭhivippayuttāni,",
  "tika-abh08t27:23_3": "dve dosamūlāni,",
  "tika-abh08t27:23_4": "uddhaccasahagatacittanti sattasu micchāsaṅkappamicchāvāyāmamicchāsamādhiyogato timaggaṅgāni.",
  "tika-abh08t27:23_5": "Cattālīsa…pe…",
  "tika-abh08t27:23_6": "caturaṅgikoti dvādasa ñāṇavippayuttāni,",
  "tika-abh08t27:23_7": "cattāri diṭṭhisampayuttāni,",
  "tika-abh08t27:23_8": "paṭhamajjhānikavajjāni catuvīsati mahaggatacittānīti cattālīsacittesu yo maggo labbhati,",
  "tika-abh08t27:23_9": "so yathāyogaṁ sammāsaṅkappasammāvāyāmasammāsatisammāsamādhiyogato,",
  "tika-abh08t27:23_10": "micchādiṭṭhimicchāsaṅkappamicchāvāyāmamicchāsamādhiyogato,",
  "tika-abh08t27:23_11": "sammādiṭṭhisammāvāyāmasammāsatisammāsamādhiyogato ca caturaṅgiko mato.",
  "tika-abh08t27:23_12": "Tattha ñāṇavippayuttesu dvādasasu paṭhamāni cattāri,",
  "tika-abh08t27:23_13": "diṭṭhisampayuttesu majjhimāni,",
  "tika-abh08t27:23_14": "sesesu pacchimāni labbhanti.",
  "tika-abh08t27:24_0": "Pañcaddasasu…pe…",
  "tika-abh08t27:24_1": "pañcaṅgikoti dvādasasu ñāṇasampayuttakāmāvacaresu ceva tīsu lokiyapaṭhamajjhānikesu cāti pannarasasu",
  "tika-abh08t27:24_2": "cittesu sammādiṭṭhisammāsaṅkappasammāvāyāmasammāsatisammāsamādhivasena pañcaṅgiko maggo.",
  "tika-abh08t27:24_3": "Nanu ca sammāvācādayo kāmāvacaresu labbhantīti?",
  "tika-abh08t27:24_4": "Saccaṁ labbhanti,",
  "tika-abh08t27:24_5": "pāṭhe pana anāgatattā idha pariccattāti.",
  "tika-abh08t27:24_6": "Dvattiṁsacittesūti paṭhamajjhānikavajjesu dvattiṁsalokuttaracittesu.",
  "tika-abh08t27:24_7": "Sattaṅgikoti avitakkattā sammāsaṅkappo na labbhatīti taṁ pariccajitvā avasesasattamaggaṅgavasena sattaṅgiko vutto.",
  "tika-abh08t27:25_0": "Yattha pana sammāsaṅkappo labbhati,",
  "tika-abh08t27:25_1": "tattha tena saha aṭṭhaṅgikoti āha “maggo aṭṭhasū”tiādi.",
  "tika-abh08t27:25_2": "Tattha aṭṭhasu cittesūti paṭhamajjhānikesu aṭṭhasu lokuttaracittesu.",
  "tika-abh08t27:25_3": "Evanti chahi maggaṅgehi sampayuttassa abhāvato katthaci dve maggaṅgāni,",
  "tika-abh08t27:25_4": "katthaci tīṇi,",
  "tika-abh08t27:25_5": "katthaci cattāri,",
  "tika-abh08t27:25_6": "katthaci pañca,",
  "tika-abh08t27:25_7": "katthaci satta,",
  "tika-abh08t27:25_8": "katthaci aṭṭhāti evaṁ chahi pakārehi.",
  "tika-abh08t27:26_0": "124- 6.",
  "tika-abh08t27:26_1": "Idāni balasampayogaṁ dassento āha “balāni dve”tiādi.",
  "tika-abh08t27:26_2": "Tattha vīriyabalasamādhibalavasena dve balāni kiriyāhetukamanoviññāṇadhātudvaye vibhaṅgavāre āgatāni",
  "tika-abh08t27:26_3": "vīriyabalasamādhibalāni paccekaṁ labbhantīti “dve dvicittesū”ti vuttaṁ.",
  "tika-abh08t27:26_4": "Ekasmiṁ tīṇīti ekasmiṁ vicikicchāsahagate vīriyabalaahirikabalaanottappabalavasena tīṇi balāni.",
  "tika-abh08t27:26_5": "Ekādasasu cattārīti vicikicchāsahagatavajjesu ekādasasu akusalacittesu samādhibalañceva pubbe vuttāni tīṇīti cattāribalāni.",
  "tika-abh08t27:26_6": "Cha dvādasasūti dvādasasu ñāṇavippayuttacittesu saddhāvīriyasatisamādhihiriottappavasena cha balāni.",
  "tika-abh08t27:27_0": "Ekūnāsītiyāsattāti dvādasasu ñāṇasampayuttakāmāvacaracittesu ceva sattavīsatimahaggatacittesu ca cattālīsāya",
  "tika-abh08t27:27_1": "lokuttaracittesu cāti ekūnāsītividhesu cittesu saddhāvīriyasatisamādhipaññāhiriottappavasena satta balāni.",
  "tika-abh08t27:27_2": "Soḷasevābalānīti pañcadasa ahetukavipākāni,",
  "tika-abh08t27:27_3": "kiriyāmanodhātuāvajjanañcāti soḷasa balavippayogato abalacittāni.",
  "tika-abh08t27:27_4": "Evanti pañcahi balehi sampayuttassa abhāvato katthaci dve,",
  "tika-abh08t27:27_5": "katthaci tīṇi,",
  "tika-abh08t27:27_6": "katthaci cattāri,",
  "tika-abh08t27:27_7": "katthaci cha,",
  "tika-abh08t27:27_8": "katthaci sattāti pañcahi ākārehi sabalaṁ,",
  "tika-abh08t27:27_9": "imesu ekassāpi abhāvato abalampi ca viññeyyaṁ,",
  "tika-abh08t27:27_10": "vijānitabbanti attho.",
  "tika-abh08t27:27_11": "Heturāsiādayo vinicchayabhāvato na vuttāti veditabbaṁ.",
  "tika-abh08t27:27_12": "Yesu cittesu yāni jhānaṅgamaggaṅgabalindriyāni jāyantīti sambandho.",
  "tika-abh08t27:27_13": "Gāthābandhasukhatthaṁ indriyānaṁ osānakaraṇaṁ.",
  "tika-abh08t27:28_0": "Iti abhidhammatthavikāsiniyā nāma",
  "tika-abh08t27:29_0": "Abhidhammāvatārasaṁvaṇṇanāya",
  "tika-abh08t27:30_0": "Cetasikavibhāganiddesavaṇṇanā niṭṭhitā."
}