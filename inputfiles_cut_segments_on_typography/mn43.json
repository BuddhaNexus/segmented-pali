{
  "mn43:0.1_0": "Majjhima Nikāya 43",
  "mn43:0.2_0": "Mahāvedallasutta",
  "mn43:1.1_0": "Evaṁ me sutaṁ—",
  "mn43:1.2_0": "ekaṁ samayaṁ bhagavā sāvatthiyaṁ viharati jetavane anāthapiṇḍikassa ārāme.",
  "mn43:1.3_0": "Atha kho āyasmā mahākoṭṭhiko sāyanhasamayaṁ paṭisallānā vuṭṭhito yenāyasmā sāriputto tenupasaṅkami;",
  "mn43:1.3_1": "upasaṅkamitvā āyasmatā sāriputtena saddhiṁ sammodi.",
  "mn43:1.4_0": "Sammodanīyaṁ kathaṁ sāraṇīyaṁ vītisāretvā ekamantaṁ nisīdi.",
  "mn43:1.4_1": "Ekamantaṁ nisinno kho āyasmā mahākoṭṭhiko āyasmantaṁ sāriputtaṁ etadavoca:",
  "mn43:2.1_0": "“‘Duppañño duppañño’ti, āvuso, vuccati.",
  "mn43:2.2_0": "Kittāvatā nu kho, āvuso, duppaññoti vuccatī”ti?",
  "mn43:2.3_0": "“‘Nappajānāti nappajānātī’ti kho, āvuso, tasmā duppaññoti vuccati.",
  "mn43:2.4_0": "Kiñca nappajānāti?",
  "mn43:2.5_0": "‘Idaṁ dukkhan’ti nappajānāti,",
  "mn43:2.5_1": "‘ayaṁ dukkhasamudayo’ti nappajānāti,",
  "mn43:2.5_2": "‘ayaṁ dukkhanirodho’ti nappajānāti,",
  "mn43:2.5_3": "‘ayaṁ dukkhanirodhagāminī paṭipadā’ti nappajānāti.",
  "mn43:2.6_0": "‘Nappajānāti nappajānātī’ti kho, āvuso, tasmā duppaññoti vuccatī”ti.",
  "mn43:2.7_0": "“Sādhāvuso”ti kho āyasmā mahākoṭṭhiko āyasmato sāriputtassa bhāsitaṁ abhinanditvā anumoditvā āyasmantaṁ sāriputtaṁ uttariṁ pañhaṁ apucchi:",
  "mn43:3.1_0": "“‘Paññavā paññavā’ti, āvuso, vuccati.",
  "mn43:3.2_0": "Kittāvatā nu kho, āvuso, paññavāti vuccatī”ti?",
  "mn43:3.3_0": "“‘Pajānāti pajānātī’ti kho, āvuso, tasmā paññavāti vuccati.",
  "mn43:3.4_0": "Kiñca pajānāti?",
  "mn43:3.5_0": "‘Idaṁ dukkhan’ti pajānāti,",
  "mn43:3.5_1": "‘ayaṁ dukkhasamudayo’ti pajānāti,",
  "mn43:3.5_2": "‘ayaṁ dukkhanirodho’ti pajānāti,",
  "mn43:3.5_3": "‘ayaṁ dukkhanirodhagāminī paṭipadā’ti pajānāti.",
  "mn43:3.6_0": "‘Pajānāti pajānātī’ti kho, āvuso, tasmā paññavāti vuccatī”ti.",
  "mn43:4.1_0": "“‘Viññāṇaṁ viññāṇan’ti, āvuso, vuccati.",
  "mn43:4.2_0": "Kittāvatā nu kho, āvuso, viññāṇanti vuccatī”ti?",
  "mn43:4.3_0": "“‘Vijānāti vijānātī’ti kho, āvuso, tasmā viññāṇanti vuccati.",
  "mn43:4.4_0": "Kiñca vijānāti?",
  "mn43:4.5_0": "Sukhantipi vijānāti, dukkhantipi vijānāti, adukkhamasukhantipi vijānāti.",
  "mn43:4.6_0": "‘Vijānāti vijānātī’ti kho, āvuso, tasmā viññāṇanti vuccatī”ti.",
  "mn43:5.1_0": "“Yā cāvuso, paññā yañca viññāṇaṁ—",
  "mn43:5.2_0": "ime dhammā saṁsaṭṭhā udāhu visaṁsaṭṭhā?",
  "mn43:5.3_0": "Labbhā ca panimesaṁ dhammānaṁ vinibbhujitvā vinibbhujitvā nānākaraṇaṁ paññāpetun”ti?",
  "mn43:5.4_0": "“Yā cāvuso, paññā yañca viññāṇaṁ—",
  "mn43:5.5_0": "ime dhammā saṁsaṭṭhā, no visaṁsaṭṭhā.",
  "mn43:5.6_0": "Na ca labbhā imesaṁ dhammānaṁ vinibbhujitvā vinibbhujitvā nānākaraṇaṁ paññāpetuṁ.",
  "mn43:5.7_0": "Yaṁ hāvuso, pajānāti taṁ vijānāti, yaṁ vijānāti taṁ pajānāti.",
  "mn43:5.8_0": "Tasmā ime dhammā saṁsaṭṭhā, no visaṁsaṭṭhā.",
  "mn43:5.9_0": "Na ca labbhā imesaṁ dhammānaṁ vinibbhujitvā vinibbhujitvā nānākaraṇaṁ paññāpetun”ti.",
  "mn43:6.1_0": "“Yā cāvuso, paññā yañca viññāṇaṁ—",
  "mn43:6.2_0": "imesaṁ dhammānaṁ saṁsaṭṭhānaṁ no visaṁsaṭṭhānaṁ kiṁ nānākaraṇan”ti?",
  "mn43:6.3_0": "“Yā cāvuso, paññā yañca viññāṇaṁ—",
  "mn43:6.4_0": "imesaṁ dhammānaṁ saṁsaṭṭhānaṁ no visaṁsaṭṭhānaṁ paññā bhāvetabbā, viññāṇaṁ pariññeyyaṁ.",
  "mn43:6.5_0": "Idaṁ nesaṁ nānākaraṇan”ti.",
  "mn43:7.1_0": "“‘Vedanā vedanā’ti, āvuso, vuccati.",
  "mn43:7.2_0": "Kittāvatā nu kho, āvuso, vedanāti vuccatī”ti?",
  "mn43:7.3_0": "“‘Vedeti vedetī’ti kho, āvuso, tasmā vedanāti vuccati.",
  "mn43:7.4_0": "Kiñca vedeti?",
  "mn43:7.5_0": "Sukhampi vedeti, dukkhampi vedeti, adukkhamasukhampi vedeti.",
  "mn43:7.6_0": "‘Vedeti vedetī’ti kho, āvuso, tasmā vedanāti vuccatī”ti.",
  "mn43:8.1_0": "“‘Saññā saññā’ti, āvuso, vuccati.",
  "mn43:8.2_0": "Kittāvatā nu kho, āvuso, saññāti vuccatī”ti?",
  "mn43:8.3_0": "“‘Sañjānāti sañjānātī’ti kho, āvuso, tasmā saññāti vuccati.",
  "mn43:8.4_0": "Kiñca sañjānāti?",
  "mn43:8.5_0": "Nīlakampi sañjānāti, pītakampi sañjānāti, lohitakampi sañjānāti, odātampi sañjānāti.",
  "mn43:8.6_0": "‘Sañjānāti sañjānātī’ti kho, āvuso, tasmā saññāti vuccatī”ti.",
  "mn43:9.1_0": "“Yā cāvuso, vedanā yā ca saññā yañca viññāṇaṁ—",
  "mn43:9.2_0": "ime dhammā saṁsaṭṭhā udāhu visaṁsaṭṭhā?",
  "mn43:9.3_0": "Labbhā ca panimesaṁ dhammānaṁ vinibbhujitvā vinibbhujitvā nānākaraṇaṁ paññāpetun”ti?",
  "mn43:9.4_0": "“Yā cāvuso, vedanā yā ca saññā yañca viññāṇaṁ—",
  "mn43:9.5_0": "ime dhammā saṁsaṭṭhā, no visaṁsaṭṭhā.",
  "mn43:9.6_0": "Na ca labbhā imesaṁ dhammānaṁ vinibbhujitvā vinibbhujitvā nānākaraṇaṁ paññāpetuṁ.",
  "mn43:9.7_0": "Yaṁ hāvuso, vedeti taṁ sañjānāti, yaṁ sañjānāti taṁ vijānāti.",
  "mn43:9.8_0": "Tasmā ime dhammā saṁsaṭṭhā no visaṁsaṭṭhā.",
  "mn43:9.9_0": "Na ca labbhā imesaṁ dhammānaṁ vinibbhujitvā vinibbhujitvā nānākaraṇaṁ paññāpetun”ti.",
  "mn43:10.1_0": "“Nissaṭṭhena hāvuso, pañcahi indriyehi parisuddhena manoviññāṇena kiṁ neyyan”ti?",
  "mn43:10.2_0": "“Nissaṭṭhena, āvuso,",
  "mn43:10.2_1": "pañcahi indriyehi parisuddhena manoviññāṇena ‘ananto ākāso’ti ākāsānañcāyatanaṁ neyyaṁ,",
  "mn43:10.2_2": "‘anantaṁ viññāṇan’ti viññāṇañcāyatanaṁ neyyaṁ,",
  "mn43:10.2_3": "‘natthi kiñcī’ti ākiñcaññāyatanaṁ neyyan”ti.",
  "mn43:11.1_0": "“Neyyaṁ panāvuso, dhammaṁ kena pajānātī”ti?",
  "mn43:11.2_0": "“Neyyaṁ kho, āvuso, dhammaṁ paññācakkhunā pajānātī”ti.",
  "mn43:12.1_0": "“Paññā panāvuso, kimatthiyā”ti?",
  "mn43:12.2_0": "“Paññā kho, āvuso, abhiññatthā pariññatthā pahānatthā”ti.",
  "mn43:13.1_0": "“Kati panāvuso, paccayā sammādiṭṭhiyā uppādāyā”ti?",
  "mn43:13.2_0": "“Dve kho, āvuso, paccayā sammādiṭṭhiyā uppādāya—",
  "mn43:13.3_0": "parato ca ghoso, yoniso ca manasikāro.",
  "mn43:13.4_0": "Ime kho, āvuso, dve paccayā sammādiṭṭhiyā uppādāyā”ti.",
  "mn43:14.1_0": "“Katihi panāvuso,",
  "mn43:14.1_1": "aṅgehi anuggahitā sammādiṭṭhi cetovimuttiphalā ca hoti cetovimuttiphalānisaṁsā ca,",
  "mn43:14.1_2": "paññāvimuttiphalā ca hoti paññāvimuttiphalānisaṁsā cā”ti?",
  "mn43:14.2_0": "“Pañcahi kho, āvuso,",
  "mn43:14.2_1": "aṅgehi anuggahitā sammādiṭṭhi cetovimuttiphalā ca hoti cetovimuttiphalānisaṁsā ca,",
  "mn43:14.2_2": "paññāvimuttiphalā ca hoti paññāvimuttiphalānisaṁsā ca.",
  "mn43:14.3_0": "Idhāvuso,",
  "mn43:14.3_1": "sammādiṭṭhi sīlānuggahitā ca hoti,",
  "mn43:14.3_2": "sutānuggahitā ca hoti,",
  "mn43:14.3_3": "sākacchānuggahitā ca hoti,",
  "mn43:14.3_4": "samathānuggahitā ca hoti,",
  "mn43:14.3_5": "vipassanānuggahitā ca hoti.",
  "mn43:14.4_0": "Imehi kho, āvuso,",
  "mn43:14.4_1": "pañcahaṅgehi anuggahitā sammādiṭṭhi cetovimuttiphalā ca hoti cetovimuttiphalānisaṁsā ca,",
  "mn43:14.4_2": "paññāvimuttiphalā ca hoti paññāvimuttiphalānisaṁsā cā”ti.",
  "mn43:15.1_0": "“Kati panāvuso, bhavā”ti?",
  "mn43:15.2_0": "“Tayome, āvuso, bhavā—",
  "mn43:15.3_0": "kāmabhavo, rūpabhavo, arūpabhavo”ti.",
  "mn43:16.1_0": "“Kathaṁ panāvuso, āyatiṁ punabbhavābhinibbatti hotī”ti?",
  "mn43:16.2_0": "“Avijjānīvaraṇānaṁ kho, āvuso, sattānaṁ taṇhāsaṁyojanānaṁ tatratatrābhinandanā—",
  "mn43:16.3_0": "evaṁ āyatiṁ punabbhavābhinibbatti hotī”ti.",
  "mn43:17.1_0": "“Kathaṁ panāvuso, āyatiṁ punabbhavābhinibbatti na hotī”ti?",
  "mn43:17.2_0": "“Avijjāvirāgā kho, āvuso, vijjuppādā taṇhānirodhā—",
  "mn43:17.3_0": "evaṁ āyatiṁ punabbhavābhinibbatti na hotī”ti.",
  "mn43:18.1_0": "“Katamaṁ panāvuso, paṭhamaṁ jhānan”ti?",
  "mn43:18.2_0": "“Idhāvuso,",
  "mn43:18.2_1": "bhikkhu vivicceva kāmehi vivicca akusalehi dhammehi savitakkaṁ savicāraṁ vivekajaṁ pītisukhaṁ paṭhamaṁ jhānaṁ upasampajja viharati—",
  "mn43:18.3_0": "idaṁ vuccati, āvuso, paṭhamaṁ jhānan”ti.",
  "mn43:19.1_0": "“Paṭhamaṁ panāvuso, jhānaṁ katiaṅgikan”ti?",
  "mn43:19.2_0": "“Paṭhamaṁ kho, āvuso, jhānaṁ pañcaṅgikaṁ.",
  "mn43:19.3_0": "Idhāvuso,",
  "mn43:19.3_1": "paṭhamaṁ jhānaṁ samāpannassa bhikkhuno vitakko ca vattati,",
  "mn43:19.3_2": "vicāro ca pīti ca sukhañca cittekaggatā ca.",
  "mn43:19.4_0": "Paṭhamaṁ kho, āvuso, jhānaṁ evaṁ pañcaṅgikan”ti.",
  "mn43:20.1_0": "“Paṭhamaṁ panāvuso, jhānaṁ kataṅgavippahīnaṁ kataṅgasamannāgatan”ti?",
  "mn43:20.2_0": "“Paṭhamaṁ kho, āvuso, jhānaṁ pañcaṅgavippahīnaṁ, pañcaṅgasamannāgataṁ.",
  "mn43:20.3_0": "Idhāvuso,",
  "mn43:20.3_1": "paṭhamaṁ jhānaṁ samāpannassa bhikkhuno kāmacchando pahīno hoti,",
  "mn43:20.3_2": "byāpādo pahīno hoti,",
  "mn43:20.3_3": "thinamiddhaṁ pahīnaṁ hoti,",
  "mn43:20.3_4": "uddhaccakukkuccaṁ pahīnaṁ hoti,",
  "mn43:20.3_5": "vicikicchā pahīnā hoti;",
  "mn43:20.4_0": "vitakko ca vattati, vicāro ca pīti ca sukhañca cittekaggatā ca.",
  "mn43:20.5_0": "Paṭhamaṁ kho, āvuso, jhānaṁ evaṁ pañcaṅgavippahīnaṁ pañcaṅgasamannāgatan”ti.",
  "mn43:21.1_0": "“Pañcimāni, āvuso,",
  "mn43:21.1_1": "indriyāni nānāvisayāni nānāgocarāni,",
  "mn43:21.1_2": "na aññamaññassa gocaravisayaṁ paccanubhonti,",
  "mn43:21.1_3": "seyyathidaṁ—",
  "mn43:21.2_0": "cakkhundriyaṁ, sotindriyaṁ, ghānindriyaṁ, jivhindriyaṁ, kāyindriyaṁ.",
  "mn43:21.3_0": "Imesaṁ kho, āvuso,",
  "mn43:21.3_1": "pañcannaṁ indriyānaṁ nānāvisayānaṁ nānāgocarānaṁ,",
  "mn43:21.3_2": "na aññamaññassa gocaravisayaṁ paccanubhontānaṁ,",
  "mn43:21.3_3": "kiṁ paṭisaraṇaṁ,",
  "mn43:21.3_4": "ko ca nesaṁ gocaravisayaṁ paccanubhotī”ti?",
  "mn43:21.4_0": "“Pañcimāni, āvuso,",
  "mn43:21.4_1": "indriyāni nānāvisayāni nānāgocarāni,",
  "mn43:21.4_2": "na aññamaññassa gocaravisayaṁ paccanubhonti,",
  "mn43:21.4_3": "seyyathidaṁ—",
  "mn43:21.5_0": "cakkhundriyaṁ, sotindriyaṁ, ghānindriyaṁ, jivhindriyaṁ, kāyindriyaṁ.",
  "mn43:21.6_0": "Imesaṁ kho, āvuso,",
  "mn43:21.6_1": "pañcannaṁ indriyānaṁ nānāvisayānaṁ nānāgocarānaṁ,",
  "mn43:21.6_2": "na aññamaññassa gocaravisayaṁ paccanubhontānaṁ,",
  "mn43:21.6_3": "mano paṭisaraṇaṁ,",
  "mn43:21.6_4": "mano ca nesaṁ gocaravisayaṁ paccanubhotī”ti.",
  "mn43:22.1_0": "“Pañcimāni, āvuso, indriyāni, seyyathidaṁ—",
  "mn43:22.2_0": "cakkhundriyaṁ, sotindriyaṁ, ghānindriyaṁ, jivhindriyaṁ, kāyindriyaṁ.",
  "mn43:22.3_0": "Imāni kho, āvuso, pañcindriyāni kiṁ paṭicca tiṭṭhantī”ti?",
  "mn43:22.4_0": "“Pañcimāni, āvuso, indriyāni, seyyathidaṁ—",
  "mn43:22.5_0": "cakkhundriyaṁ, sotindriyaṁ, ghānindriyaṁ, jivhindriyaṁ, kāyindriyaṁ.",
  "mn43:22.6_0": "Imāni kho, āvuso, pañcindriyāni āyuṁ paṭicca tiṭṭhantī”ti.",
  "mn43:22.7_0": "“Āyu panāvuso, kiṁ paṭicca tiṭṭhatī”ti?",
  "mn43:22.8_0": "“Āyu usmaṁ paṭicca tiṭṭhatī”ti.",
  "mn43:22.9_0": "“Usmā panāvuso, kiṁ paṭicca tiṭṭhatī”ti?",
  "mn43:22.10_0": "“Usmā āyuṁ paṭicca tiṭṭhatī”ti.",
  "mn43:22.11_0": "“Idāneva kho mayaṁ, āvuso, āyasmato sāriputtassa bhāsitaṁ evaṁ ājānāma:",
  "mn43:22.12_0": "‘āyu usmaṁ paṭicca tiṭṭhatī’ti.",
  "mn43:22.13_0": "Idāneva pana mayaṁ, āvuso, āyasmato sāriputtassa bhāsitaṁ evaṁ ājānāma:",
  "mn43:22.14_0": "‘usmā āyuṁ paṭicca tiṭṭhatī’ti.",
  "mn43:22.15_0": "Yathā kathaṁ panāvuso, imassa bhāsitassa attho daṭṭhabbo”ti?",
  "mn43:22.16_0": "“Tena hāvuso, upamaṁ te karissāmi;",
  "mn43:22.17_0": "upamāyapidhekacce viññū purisā bhāsitassa atthaṁ ājānanti.",
  "mn43:22.18_0": "Seyyathāpi, āvuso,",
  "mn43:22.18_1": "telappadīpassa jhāyato acciṁ paṭicca ābhā paññāyati,",
  "mn43:22.18_2": "ābhaṁ paṭicca acci paññāyati;",
  "mn43:22.19_0": "evameva kho, āvuso, āyu usmaṁ paṭicca tiṭṭhati, usmā āyuṁ paṭicca tiṭṭhatī”ti.",
  "mn43:23.1_0": "“Teva nu kho, āvuso, āyusaṅkhārā, te vedaniyā dhammā udāhu aññe āyusaṅkhārā aññe vedaniyā dhammā”ti?",
  "mn43:23.2_0": "“Na kho, āvuso, teva āyusaṅkhārā te vedaniyā dhammā.",
  "mn43:23.3_0": "Te ca hāvuso,",
  "mn43:23.3_1": "āyusaṅkhārā abhaviṁsu te vedaniyā dhammā,",
  "mn43:23.3_2": "na yidaṁ saññāvedayitanirodhaṁ samāpannassa bhikkhuno vuṭṭhānaṁ paññāyetha.",
  "mn43:23.4_0": "Yasmā ca kho, āvuso,",
  "mn43:23.4_1": "aññe āyusaṅkhārā aññe vedaniyā dhammā,",
  "mn43:23.4_2": "tasmā saññāvedayitanirodhaṁ samāpannassa bhikkhuno vuṭṭhānaṁ paññāyatī”ti.",
  "mn43:24.1_0": "“Yadā nu kho, āvuso,",
  "mn43:24.1_1": "imaṁ kāyaṁ kati dhammā jahanti;",
  "mn43:24.1_2": "athāyaṁ kāyo ujjhito avakkhitto seti,",
  "mn43:24.1_3": "yathā kaṭṭhaṁ acetanan”ti?",
  "mn43:24.2_0": "“Yadā kho, āvuso,",
  "mn43:24.2_1": "imaṁ kāyaṁ tayo dhammā jahanti—āyu usmā ca viññāṇaṁ;",
  "mn43:24.2_2": "athāyaṁ kāyo ujjhito avakkhitto seti,",
  "mn43:24.2_3": "yathā kaṭṭhaṁ acetanan”ti.",
  "mn43:25.1_0": "“Yvāyaṁ, āvuso,",
  "mn43:25.1_1": "mato kālaṅkato,",
  "mn43:25.1_2": "yo cāyaṁ bhikkhu saññāvedayitanirodhaṁ samāpanno—imesaṁ kiṁ nānākaraṇan”ti?",
  "mn43:25.2_0": "“Yvāyaṁ, āvuso,",
  "mn43:25.2_1": "mato kālaṅkato tassa kāyasaṅkhārā niruddhā paṭippassaddhā,",
  "mn43:25.2_2": "vacīsaṅkhārā niruddhā paṭippassaddhā,",
  "mn43:25.2_3": "cittasaṅkhārā niruddhā paṭippassaddhā,",
  "mn43:25.2_4": "āyu parikkhīṇo,",
  "mn43:25.2_5": "usmā vūpasantā,",
  "mn43:25.2_6": "indriyāni paribhinnāni.",
  "mn43:25.3_0": "Yo cāyaṁ bhikkhu saññāvedayitanirodhaṁ samāpanno tassapi kāyasaṅkhārā niruddhā paṭippassaddhā,",
  "mn43:25.3_1": "vacīsaṅkhārā niruddhā paṭippassaddhā,",
  "mn43:25.3_2": "cittasaṅkhārā niruddhā paṭippassaddhā,",
  "mn43:25.3_3": "āyu na parikkhīṇo,",
  "mn43:25.3_4": "usmā avūpasantā,",
  "mn43:25.3_5": "indriyāni vippasannāni.",
  "mn43:25.4_0": "Yvāyaṁ, āvuso,",
  "mn43:25.4_1": "mato kālaṅkato,",
  "mn43:25.4_2": "yo cāyaṁ bhikkhu saññāvedayitanirodhaṁ samāpanno—idaṁ nesaṁ nānākaraṇan”ti.",
  "mn43:26.1_0": "“Kati panāvuso, paccayā adukkhamasukhāya cetovimuttiyā samāpattiyā”ti?",
  "mn43:26.2_0": "“Cattāro kho, āvuso, paccayā adukkhamasukhāya cetovimuttiyā samāpattiyā.",
  "mn43:26.3_0": "Idhāvuso,",
  "mn43:26.3_1": "bhikkhu sukhassa ca pahānā dukkhassa ca pahānā pubbeva somanassadomanassānaṁ atthaṅgamā adukkhamasukhaṁ",
  "mn43:26.3_2": "upekkhāsatipārisuddhiṁ catutthaṁ jhānaṁ upasampajja viharati.",
  "mn43:26.4_0": "Ime kho, āvuso, cattāro paccayā adukkhamasukhāya cetovimuttiyā samāpattiyā”ti.",
  "mn43:27.1_0": "“Kati panāvuso, paccayā animittāya cetovimuttiyā samāpattiyā”ti?",
  "mn43:27.2_0": "“Dve kho, āvuso, paccayā animittāya cetovimuttiyā samāpattiyā—",
  "mn43:27.3_0": "sabbanimittānañca amanasikāro, animittāya ca dhātuyā manasikāro.",
  "mn43:27.4_0": "Ime kho, āvuso, dve paccayā animittāya cetovimuttiyā samāpattiyā”ti.",
  "mn43:27.5_0": "“Kati panāvuso, paccayā animittāya cetovimuttiyā ṭhitiyā”ti?",
  "mn43:28.1_0": "“Tayo kho, āvuso, paccayā animittāya cetovimuttiyā ṭhitiyā—",
  "mn43:28.2_0": "sabbanimittānañca amanasikāro, animittāya ca dhātuyā manasikāro, pubbe ca abhisaṅkhāro.",
  "mn43:28.3_0": "Ime kho, āvuso, tayo paccayā animittāya cetovimuttiyā ṭhitiyā”ti.",
  "mn43:29.1_0": "“Kati panāvuso, paccayā animittāya cetovimuttiyā vuṭṭhānāyā”ti?",
  "mn43:29.2_0": "“Dve kho, āvuso, paccayā animittāya cetovimuttiyā vuṭṭhānāya—",
  "mn43:29.3_0": "sabbanimittānañca manasikāro, animittāya ca dhātuyā amanasikāro.",
  "mn43:29.4_0": "Ime kho, āvuso, dve paccayā animittāya cetovimuttiyā vuṭṭhānāyā”ti.",
  "mn43:29.5_0": "“Yā cāyaṁ, āvuso,",
  "mn43:29.5_1": "appamāṇā cetovimutti,",
  "mn43:29.5_2": "yā ca ākiñcaññā cetovimutti,",
  "mn43:29.5_3": "yā ca suññatā cetovimutti,",
  "mn43:29.5_4": "yā ca animittā cetovimutti—ime dhammā nānātthā ceva nānābyañjanā ca udāhu ekatthā byañjanameva nānan”ti?",
  "mn43:30.1_0": "“Yā cāyaṁ, āvuso,",
  "mn43:30.1_1": "appamāṇā cetovimutti,",
  "mn43:30.1_2": "yā ca ākiñcaññā cetovimutti,",
  "mn43:30.1_3": "yā ca suññatā cetovimutti,",
  "mn43:30.1_4": "yā ca animittā cetovimutti—atthi kho, āvuso,",
  "mn43:30.1_5": "pariyāyo yaṁ pariyāyaṁ āgamma ime dhammā nānātthā ceva nānābyañjanā ca;",
  "mn43:30.2_0": "atthi ca kho, āvuso, pariyāyo yaṁ pariyāyaṁ āgamma ime dhammā ekatthā, byañjanameva nānaṁ.",
  "mn43:31.1_0": "Katamo cāvuso, pariyāyo yaṁ pariyāyaṁ āgamma ime dhammā nānātthā ceva nānābyañjanā ca?",
  "mn43:31.2_0": "Idhāvuso,",
  "mn43:31.2_1": "bhikkhu mettāsahagatena cetasā ekaṁ disaṁ pharitvā viharati,",
  "mn43:31.2_2": "tathā dutiyaṁ,",
  "mn43:31.2_3": "tathā tatiyaṁ,",
  "mn43:31.2_4": "tathā catutthaṁ.",
  "mn43:31.2_5": "Iti uddhamadho tiriyaṁ sabbadhi sabbattatāya sabbāvantaṁ lokaṁ mettāsahagatena cetasā vipulena mahaggatena",
  "mn43:31.2_6": "appamāṇena averena abyābajjhena pharitvā viharati.",
  "mn43:31.3_0": "Karuṇāsahagatena cetasā …pe…",
  "mn43:31.4_0": "muditāsahagatena cetasā …",
  "mn43:31.5_0": "upekkhāsahagatena cetasā ekaṁ disaṁ pharitvā viharati,",
  "mn43:31.5_1": "tathā dutiyaṁ,",
  "mn43:31.5_2": "tathā tatiyaṁ,",
  "mn43:31.5_3": "tathā catutthaṁ.",
  "mn43:31.5_4": "Iti uddhamadho tiriyaṁ sabbadhi sabbattatāya sabbāvantaṁ lokaṁ upekkhāsahagatena cetasā vipulena mahaggatena",
  "mn43:31.5_5": "appamāṇena averena abyābajjhena pharitvā viharati.",
  "mn43:31.6_0": "Ayaṁ vuccatāvuso, appamāṇā cetovimutti.",
  "mn43:32.1_0": "Katamā cāvuso, ākiñcaññā cetovimutti?",
  "mn43:32.2_0": "Idhāvuso,",
  "mn43:32.2_1": "bhikkhu sabbaso viññāṇañcāyatanaṁ samatikkamma natthi kiñcīti ākiñcaññāyatanaṁ upasampajja viharati.",
  "mn43:32.3_0": "Ayaṁ vuccatāvuso, ākiñcaññā cetovimutti.",
  "mn43:33.1_0": "Katamā cāvuso, suññatā cetovimutti?",
  "mn43:33.2_0": "Idhāvuso, bhikkhu araññagato vā rukkhamūlagato vā suññāgāragato vā iti paṭisañcikkhati:",
  "mn43:33.3_0": "‘suññamidaṁ attena vā attaniyena vā’ti.",
  "mn43:33.4_0": "Ayaṁ vuccatāvuso, suññatā cetovimutti.",
  "mn43:34.1_0": "Katamā cāvuso, animittā cetovimutti?",
  "mn43:34.2_0": "Idhāvuso, bhikkhu sabbanimittānaṁ amanasikārā animittaṁ cetosamādhiṁ upasampajja viharati.",
  "mn43:34.3_0": "Ayaṁ vuccatāvuso, animittā cetovimutti.",
  "mn43:34.4_0": "Ayaṁ kho, āvuso, pariyāyo yaṁ pariyāyaṁ āgamma ime dhammā nānātthā ceva nānābyañjanā ca.",
  "mn43:35.1_0": "Katamo cāvuso, pariyāyo yaṁ pariyāyaṁ āgamma ime dhammā ekatthā byañjanameva nānaṁ?",
  "mn43:35.2_0": "Rāgo kho, āvuso, pamāṇakaraṇo, doso pamāṇakaraṇo, moho pamāṇakaraṇo.",
  "mn43:35.3_0": "Te khīṇāsavassa bhikkhuno pahīnā ucchinnamūlā tālāvatthukatā anabhāvaṅkatā āyatiṁ anuppādadhammā.",
  "mn43:35.4_0": "Yāvatā kho, āvuso, appamāṇā cetovimuttiyo, akuppā tāsaṁ cetovimutti aggamakkhāyati.",
  "mn43:35.5_0": "Sā kho panākuppā cetovimutti suññā rāgena, suññā dosena, suññā mohena.",
  "mn43:36.1_0": "Rāgo kho, āvuso, kiñcano, doso kiñcano, moho kiñcano.",
  "mn43:36.2_0": "Te khīṇāsavassa bhikkhuno pahīnā ucchinnamūlā tālāvatthukatā anabhāvaṅkatā āyatiṁ anuppādadhammā.",
  "mn43:36.3_0": "Yāvatā kho, āvuso, ākiñcaññā cetovimuttiyo, akuppā tāsaṁ cetovimutti aggamakkhāyati.",
  "mn43:36.4_0": "Sā kho panākuppā cetovimutti suññā rāgena, suññā dosena, suññā mohena.",
  "mn43:37.1_0": "Rāgo kho, āvuso, nimittakaraṇo, doso nimittakaraṇo, moho nimittakaraṇo.",
  "mn43:37.2_0": "Te khīṇāsavassa bhikkhuno pahīnā ucchinnamūlā tālāvatthukatā anabhāvaṅkatā āyatiṁ anuppādadhammā.",
  "mn43:37.3_0": "Yāvatā kho, āvuso, animittā cetovimuttiyo, akuppā tāsaṁ cetovimutti aggamakkhāyati.",
  "mn43:37.4_0": "Sā kho panākuppā cetovimutti suññā rāgena, suññā dosena, suññā mohena.",
  "mn43:37.5_0": "Ayaṁ kho, āvuso, pariyāyo yaṁ pariyāyaṁ āgamma ime dhammā ekatthā byañjanameva nānan”ti.",
  "mn43:37.6_0": "Idamavocāyasmā sāriputto.",
  "mn43:37.7_0": "Attamano āyasmā mahākoṭṭhiko āyasmato sāriputtassa bhāsitaṁ abhinandīti.",
  "mn43:37.8_0": "Mahāvedallasuttaṁ niṭṭhitaṁ tatiyaṁ."
}