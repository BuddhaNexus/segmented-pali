{
  "mn10:0.1_0": "Majjhima Nikāya 10",
  "mn10:0.2_0": "Satipaṭṭhānasutta",
  "mn10:1.1_0": "Evaṁ me sutaṁ—",
  "mn10:1.2_0": "ekaṁ samayaṁ bhagavā kurūsu viharati kammāsadhammaṁ nāma kurūnaṁ nigamo.",
  "mn10:1.3_0": "Tatra kho bhagavā bhikkhū āmantesi:",
  "mn10:1.4_0": "“bhikkhavo”ti.",
  "mn10:1.5_0": "“Bhadante”ti te bhikkhū bhagavato paccassosuṁ.",
  "mn10:1.6_0": "Bhagavā etadavoca:",
  "mn10:2.1_0": "“Ekāyano ayaṁ,",
  "mn10:2.1_1": "bhikkhave,",
  "mn10:2.1_2": "maggo sattānaṁ visuddhiyā,",
  "mn10:2.1_3": "sokaparidevānaṁ samatikkamāya,",
  "mn10:2.1_4": "dukkhadomanassānaṁ atthaṅgamāya,",
  "mn10:2.1_5": "ñāyassa adhigamāya,",
  "mn10:2.1_6": "nibbānassa sacchikiriyāya,",
  "mn10:2.1_7": "yadidaṁ cattāro satipaṭṭhānā.",
  "mn10:3.1_0": "Katame cattāro?",
  "mn10:3.2_0": "Idha,",
  "mn10:3.2_1": "bhikkhave,",
  "mn10:3.2_2": "bhikkhu kāye kāyānupassī viharati ātāpī sampajāno satimā,",
  "mn10:3.2_3": "vineyya loke abhijjhādomanassaṁ;",
  "mn10:3.3_0": "vedanāsu vedanānupassī viharati ātāpī sampajāno satimā, vineyya loke abhijjhādomanassaṁ;",
  "mn10:3.4_0": "citte cittānupassī viharati ātāpī sampajāno satimā, vineyya loke abhijjhādomanassaṁ;",
  "mn10:3.5_0": "dhammesu dhammānupassī viharati ātāpī sampajāno satimā, vineyya loke abhijjhādomanassaṁ.",
  "mn10:3.6_0": "Uddeso niṭṭhito.",
  "mn10:4.0.1_0": "1. Kāyānupassanā",
  "mn10:4.0.2_0": "1.1. Kāyānupassanāānāpānapabba",
  "mn10:4.1_0": "Kathañca, bhikkhave, bhikkhu kāye kāyānupassī viharati?",
  "mn10:4.2_0": "Idha,",
  "mn10:4.2_1": "bhikkhave,",
  "mn10:4.2_2": "bhikkhu araññagato vā rukkhamūlagato vā suññāgāragato vā nisīdati,",
  "mn10:4.2_3": "pallaṅkaṁ ābhujitvā,",
  "mn10:4.2_4": "ujuṁ kāyaṁ paṇidhāya,",
  "mn10:4.2_5": "parimukhaṁ satiṁ upaṭṭhapetvā.",
  "mn10:4.3_0": "So satova assasati, satova passasati.",
  "mn10:4.4_0": "Dīghaṁ vā assasanto ‘dīghaṁ assasāmī’ti pajānāti,",
  "mn10:4.4_1": "dīghaṁ vā passasanto ‘dīghaṁ passasāmī’ti pajānāti,",
  "mn10:4.5_0": "rassaṁ vā assasanto ‘rassaṁ assasāmī’ti pajānāti,",
  "mn10:4.5_1": "rassaṁ vā passasanto ‘rassaṁ passasāmī’ti pajānāti.",
  "mn10:4.6_0": "‘Sabbakāyapaṭisaṁvedī assasissāmī’ti sikkhati, ‘sabbakāyapaṭisaṁvedī passasissāmī’ti sikkhati.",
  "mn10:4.7_0": "‘Passambhayaṁ kāyasaṅkhāraṁ assasissāmī’ti sikkhati,",
  "mn10:4.7_1": "‘passambhayaṁ kāyasaṅkhāraṁ passasissāmī’ti sikkhati.",
  "mn10:4.8_0": "Seyyathāpi,",
  "mn10:4.8_1": "bhikkhave,",
  "mn10:4.8_2": "dakkho bhamakāro vā bhamakārantevāsī vā dīghaṁ vā añchanto ‘dīghaṁ añchāmī’ti pajānāti,",
  "mn10:4.8_3": "rassaṁ vā añchanto ‘rassaṁ añchāmī’ti pajānāti;",
  "mn10:4.9_0": "evameva kho,",
  "mn10:4.9_1": "bhikkhave,",
  "mn10:4.9_2": "bhikkhu dīghaṁ vā assasanto ‘dīghaṁ assasāmī’ti pajānāti,",
  "mn10:4.9_3": "dīghaṁ vā passasanto ‘dīghaṁ passasāmī’ti pajānāti,",
  "mn10:4.9_4": "rassaṁ vā assasanto ‘rassaṁ assasāmī’ti pajānāti,",
  "mn10:4.9_5": "rassaṁ vā passasanto ‘rassaṁ passasāmī’ti pajānāti;",
  "mn10:4.10_0": "‘sabbakāyapaṭisaṁvedī assasissāmī’ti sikkhati, ‘sabbakāyapaṭisaṁvedī passasissāmī’ti sikkhati;",
  "mn10:4.11_0": "‘passambhayaṁ kāyasaṅkhāraṁ assasissāmī’ti sikkhati,",
  "mn10:4.11_1": "‘passambhayaṁ kāyasaṅkhāraṁ passasissāmī’ti sikkhati.",
  "mn10:5.1_0": "Iti ajjhattaṁ vā kāye kāyānupassī viharati,",
  "mn10:5.1_1": "bahiddhā vā kāye kāyānupassī viharati,",
  "mn10:5.1_2": "ajjhattabahiddhā vā kāye kāyānupassī viharati;",
  "mn10:5.2_0": "samudayadhammānupassī vā kāyasmiṁ viharati,",
  "mn10:5.2_1": "vayadhammānupassī vā kāyasmiṁ viharati,",
  "mn10:5.2_2": "samudayavayadhammānupassī vā kāyasmiṁ viharati.",
  "mn10:5.3_0": "‘Atthi kāyo’ti vā panassa sati paccupaṭṭhitā hoti.",
  "mn10:5.3_1": "Yāvadeva ñāṇamattāya paṭissatimattāya anissito ca viharati,",
  "mn10:5.3_2": "na ca kiñci loke upādiyati.",
  "mn10:5.4_0": "Evampi kho, bhikkhave, bhikkhu kāye kāyānupassī viharati.",
  "mn10:5.5_0": "Ānāpānapabbaṁ niṭṭhitaṁ.",
  "mn10:6.0_0": "1.2. Kāyānupassanāiriyāpathapabba",
  "mn10:6.1_0": "Puna caparaṁ,",
  "mn10:6.1_1": "bhikkhave,",
  "mn10:6.1_2": "bhikkhu gacchanto vā ‘gacchāmī’ti pajānāti,",
  "mn10:6.1_3": "ṭhito vā ‘ṭhitomhī’ti pajānāti,",
  "mn10:6.1_4": "nisinno vā ‘nisinnomhī’ti pajānāti,",
  "mn10:6.1_5": "sayāno vā ‘sayānomhī’ti pajānāti.",
  "mn10:6.2_0": "Yathā yathā vā panassa kāyo paṇihito hoti tathā tathā naṁ pajānāti.",
  "mn10:7.1_0": "Iti ajjhattaṁ vā kāye kāyānupassī viharati,",
  "mn10:7.1_1": "bahiddhā vā kāye kāyānupassī viharati,",
  "mn10:7.1_2": "ajjhattabahiddhā vā kāye kāyānupassī viharati;",
  "mn10:7.2_0": "samudayadhammānupassī vā kāyasmiṁ viharati,",
  "mn10:7.2_1": "vayadhammānupassī vā kāyasmiṁ viharati,",
  "mn10:7.2_2": "samudayavayadhammānupassī vā kāyasmiṁ viharati.",
  "mn10:7.3_0": "‘Atthi kāyo’ti vā panassa sati paccupaṭṭhitā hoti.",
  "mn10:7.3_1": "Yāvadeva ñāṇamattāya paṭissatimattāya anissito ca viharati,",
  "mn10:7.3_2": "na ca kiñci loke upādiyati.",
  "mn10:7.4_0": "Evampi kho, bhikkhave, bhikkhu kāye kāyānupassī viharati.",
  "mn10:7.5_0": "Iriyāpathapabbaṁ niṭṭhitaṁ.",
  "mn10:8.0_0": "1.3. Kāyānupassanāsampajānapabba",
  "mn10:8.1_0": "Puna caparaṁ,",
  "mn10:8.1_1": "bhikkhave,",
  "mn10:8.1_2": "bhikkhu abhikkante paṭikkante sampajānakārī hoti,",
  "mn10:8.1_3": "ālokite vilokite sampajānakārī hoti,",
  "mn10:8.1_4": "samiñjite pasārite sampajānakārī hoti,",
  "mn10:8.1_5": "saṅghāṭipattacīvaradhāraṇe sampajānakārī hoti,",
  "mn10:8.1_6": "asite pīte khāyite sāyite sampajānakārī hoti,",
  "mn10:8.1_7": "uccārapassāvakamme sampajānakārī hoti,",
  "mn10:8.1_8": "gate ṭhite nisinne sutte jāgarite bhāsite tuṇhībhāve sampajānakārī hoti.",
  "mn10:9.1_0": "Iti ajjhattaṁ vā kāye kāyānupassī viharati …pe…",
  "mn10:9.2_0": "evampi kho, bhikkhave, bhikkhu kāye kāyānupassī viharati.",
  "mn10:9.3_0": "Sampajānapabbaṁ niṭṭhitaṁ.",
  "mn10:10.0_0": "1.4. Kāyānupassanāpaṭikūlamanasikārapabba",
  "mn10:10.1_0": "Puna caparaṁ,",
  "mn10:10.1_1": "bhikkhave,",
  "mn10:10.1_2": "bhikkhu imameva kāyaṁ uddhaṁ pādatalā,",
  "mn10:10.1_3": "adho kesamatthakā,",
  "mn10:10.1_4": "tacapariyantaṁ pūraṁ nānappakārassa asucino paccavekkhati:",
  "mn10:10.2_0": "‘atthi imasmiṁ kāye kesā lomā nakhā dantā taco maṁsaṁ nhāru aṭṭhi aṭṭhimiñjaṁ vakkaṁ hadayaṁ yakanaṁ",
  "mn10:10.2_1": "kilomakaṁ pihakaṁ papphāsaṁ antaṁ antaguṇaṁ udariyaṁ karīsaṁ pittaṁ semhaṁ pubbo lohitaṁ sedo medo assu",
  "mn10:10.2_2": "vasā kheḷo siṅghāṇikā lasikā muttan’ti.",
  "mn10:10.3_0": "Seyyathāpi,",
  "mn10:10.3_1": "bhikkhave,",
  "mn10:10.3_2": "ubhatomukhā putoḷi pūrā nānāvihitassa dhaññassa,",
  "mn10:10.3_3": "seyyathidaṁ—sālīnaṁ vīhīnaṁ muggānaṁ māsānaṁ tilānaṁ taṇḍulānaṁ.",
  "mn10:10.3_4": "Tamenaṁ cakkhumā puriso muñcitvā paccavekkheyya:",
  "mn10:10.3_5": "‘ime sālī ime vīhī ime muggā ime māsā ime tilā ime taṇḍulā’ti.",
  "mn10:10.4_0": "Evameva kho,",
  "mn10:10.4_1": "bhikkhave,",
  "mn10:10.4_2": "bhikkhu imameva kāyaṁ uddhaṁ pādatalā,",
  "mn10:10.4_3": "adho kesamatthakā,",
  "mn10:10.4_4": "tacapariyantaṁ pūraṁ nānappakārassa asucino paccavekkhati:",
  "mn10:10.5_0": "‘atthi imasmiṁ kāye kesā lomā …pe… muttan’ti.",
  "mn10:11.1_0": "Iti ajjhattaṁ vā kāye kāyānupassī viharati …pe…",
  "mn10:11.2_0": "evampi kho, bhikkhave, bhikkhu kāye kāyānupassī viharati.",
  "mn10:11.3_0": "Paṭikūlamanasikārapabbaṁ niṭṭhitaṁ.",
  "mn10:12.0_0": "1.5. Kāyānupassanādhātumanasikārapabba",
  "mn10:12.1_0": "Puna caparaṁ, bhikkhave, bhikkhu imameva kāyaṁ yathāṭhitaṁ yathāpaṇihitaṁ dhātuso paccavekkhati:",
  "mn10:12.2_0": "‘atthi imasmiṁ kāye pathavīdhātu āpodhātu tejodhātu vāyodhātū’ti.",
  "mn10:12.3_0": "Seyyathāpi,",
  "mn10:12.3_1": "bhikkhave,",
  "mn10:12.3_2": "dakkho goghātako vā goghātakantevāsī vā gāviṁ vadhitvā catumahāpathe bilaso vibhajitvā nisinno assa.",
  "mn10:12.4_0": "Evameva kho, bhikkhave, bhikkhu imameva kāyaṁ yathāṭhitaṁ yathāpaṇihitaṁ dhātuso paccavekkhati:",
  "mn10:12.5_0": "‘atthi imasmiṁ kāye pathavīdhātu āpodhātu tejodhātu vāyodhātū’ti.",
  "mn10:13.1_0": "Iti ajjhattaṁ vā kāye kāyānupassī viharati …pe…",
  "mn10:13.2_0": "evampi kho, bhikkhave, bhikkhu kāye kāyānupassī viharati.",
  "mn10:13.3_0": "Dhātumanasikārapabbaṁ niṭṭhitaṁ.",
  "mn10:14.0_0": "1.6. Kāyānupassanānavasivathikapabba",
  "mn10:14.1_0": "Puna caparaṁ,",
  "mn10:14.1_1": "bhikkhave,",
  "mn10:14.1_2": "bhikkhu seyyathāpi passeyya sarīraṁ sivathikāya chaḍḍitaṁ ekāhamataṁ vā dvīhamataṁ vā tīhamataṁ vā uddhumātakaṁ vinīlakaṁ vipubbakajātaṁ.",
  "mn10:14.2_0": "So imameva kāyaṁ upasaṁharati:",
  "mn10:14.3_0": "‘ayampi kho kāyo evaṁdhammo evaṁbhāvī evaṁanatīto’ti.",
  "mn10:15.1_0": "Iti ajjhattaṁ vā kāye kāyānupassī viharati …pe…",
  "mn10:15.2_0": "evampi kho, bhikkhave, bhikkhu kāye kāyānupassī viharati.",
  "mn10:16.1_0": "Puna caparaṁ,",
  "mn10:16.1_1": "bhikkhave,",
  "mn10:16.1_2": "bhikkhu seyyathāpi passeyya sarīraṁ sivathikāya chaḍḍitaṁ kākehi vā khajjamānaṁ kulalehi vā khajjamānaṁ",
  "mn10:16.1_3": "gijjhehi vā khajjamānaṁ kaṅkehi vā khajjamānaṁ sunakhehi vā khajjamānaṁ byagghehi vā khajjamānaṁ dīpīhi",
  "mn10:16.1_4": "vā khajjamānaṁ siṅgālehi vā khajjamānaṁ vividhehi vā pāṇakajātehi khajjamānaṁ.",
  "mn10:16.2_0": "So imameva kāyaṁ upasaṁharati:",
  "mn10:16.3_0": "‘ayampi kho kāyo evaṁdhammo evaṁbhāvī evaṁanatīto’ti.",
  "mn10:17.1_0": "Iti ajjhattaṁ vā kāye kāyānupassī viharati …pe…",
  "mn10:17.2_0": "evampi kho, bhikkhave, bhikkhu kāye kāyānupassī viharati.",
  "mn10:18-23.1_0": "Puna caparaṁ,",
  "mn10:18-23.1_1": "bhikkhave,",
  "mn10:18-23.1_2": "bhikkhu seyyathāpi passeyya sarīraṁ sivathikāya chaḍḍitaṁ aṭṭhikasaṅkhalikaṁ samaṁsalohitaṁ nhārusambandhaṁ …pe…",
  "mn10:18-23.2_0": "Aṭṭhikasaṅkhalikaṁ nimaṁsalohitamakkhitaṁ nhārusambandhaṁ …pe…",
  "mn10:18-23.3_0": "Aṭṭhikasaṅkhalikaṁ apagatamaṁsalohitaṁ nhārusambandhaṁ …pe…",
  "mn10:24.1_0": "Aṭṭhikāni apagatasambandhāni disā vidisā vikkhittāni,",
  "mn10:24.1_1": "aññena hatthaṭṭhikaṁ aññena pādaṭṭhikaṁ aññena gopphakaṭṭhikaṁ aññena jaṅghaṭṭhikaṁ aññena ūruṭṭhikaṁ",
  "mn10:24.1_2": "aññena kaṭiṭṭhikaṁ aññena phāsukaṭṭhikaṁ aññena piṭṭhiṭṭhikaṁ aññena khandhaṭṭhikaṁ aññena gīvaṭṭhikaṁ",
  "mn10:24.1_3": "aññena hanukaṭṭhikaṁ aññena dantaṭṭhikaṁ aññena sīsakaṭāhaṁ.",
  "mn10:24.2_0": "So imameva kāyaṁ upasaṁharati:",
  "mn10:24.3_0": "‘ayampi kho kāyo evaṁdhammo evaṁbhāvī evaṁanatīto’ti.",
  "mn10:25.1_0": "Iti ajjhattaṁ vā kāye kāyānupassī viharati …pe…",
  "mn10:25.2_0": "evampi kho, bhikkhave, bhikkhu kāye kāyānupassī viharati.",
  "mn10:26-28.1_0": "Puna caparaṁ,",
  "mn10:26-28.1_1": "bhikkhave,",
  "mn10:26-28.1_2": "bhikkhu seyyathāpi passeyya sarīraṁ sivathikāya chaḍḍitaṁ,",
  "mn10:26-28.1_3": "aṭṭhikāni setāni saṅkhavaṇṇapaṭibhāgāni …pe…",
  "mn10:29.1_0": "Aṭṭhikāni puñjakitāni terovassikāni …pe…",
  "mn10:30.1_0": "Aṭṭhikāni pūtīni cuṇṇakajātāni.",
  "mn10:30.2_0": "So imameva kāyaṁ upasaṁharati:",
  "mn10:30.3_0": "‘ayampi kho kāyo evaṁdhammo evaṁbhāvī evaṁanatīto’ti.",
  "mn10:31.1_0": "Iti ajjhattaṁ vā kāye kāyānupassī viharati,",
  "mn10:31.1_1": "bahiddhā vā kāye kāyānupassī viharati,",
  "mn10:31.1_2": "ajjhattabahiddhā vā kāye kāyānupassī viharati;",
  "mn10:31.2_0": "samudayadhammānupassī vā kāyasmiṁ viharati,",
  "mn10:31.2_1": "vayadhammānupassī vā kāyasmiṁ viharati,",
  "mn10:31.2_2": "samudayavayadhammānupassī vā kāyasmiṁ viharati.",
  "mn10:31.3_0": "‘Atthi kāyo’ti vā panassa sati paccupaṭṭhitā hoti.",
  "mn10:31.3_1": "Yāvadeva ñāṇamattāya paṭissatimattāya anissito ca viharati,",
  "mn10:31.3_2": "na ca kiñci loke upādiyati.",
  "mn10:31.4_0": "Evampi kho, bhikkhave, bhikkhu kāye kāyānupassī viharati.",
  "mn10:31.5_0": "Navasivathikapabbaṁ niṭṭhitaṁ.",
  "mn10:31.6_0": "Cuddasakāyānupassanā niṭṭhitā.",
  "mn10:32.0_0": "2. Vedanānupassanā",
  "mn10:32.1_0": "Kathañca, bhikkhave, bhikkhu vedanāsu vedanānupassī viharati?",
  "mn10:32.2_0": "Idha, bhikkhave, bhikkhu sukhaṁ vā vedanaṁ vedayamāno ‘sukhaṁ vedanaṁ vedayāmī’ti pajānāti.",
  "mn10:32.3_0": "Dukkhaṁ vā vedanaṁ vedayamāno ‘dukkhaṁ vedanaṁ vedayāmī’ti pajānāti.",
  "mn10:32.4_0": "Adukkhamasukhaṁ vā vedanaṁ vedayamāno ‘adukkhamasukhaṁ vedanaṁ vedayāmī’ti pajānāti.",
  "mn10:32.5_0": "Sāmisaṁ vā sukhaṁ vedanaṁ vedayamāno ‘sāmisaṁ sukhaṁ vedanaṁ vedayāmī’ti pajānāti.",
  "mn10:32.6_0": "Nirāmisaṁ vā sukhaṁ vedanaṁ vedayamāno ‘nirāmisaṁ sukhaṁ vedanaṁ vedayāmī’ti pajānāti.",
  "mn10:32.7_0": "Sāmisaṁ vā dukkhaṁ vedanaṁ vedayamāno ‘sāmisaṁ dukkhaṁ vedanaṁ vedayāmī’ti pajānāti.",
  "mn10:32.8_0": "Nirāmisaṁ vā dukkhaṁ vedanaṁ vedayamāno ‘nirāmisaṁ dukkhaṁ vedanaṁ vedayāmī’ti pajānāti.",
  "mn10:32.9_0": "Sāmisaṁ vā adukkhamasukhaṁ vedanaṁ vedayamāno ‘sāmisaṁ adukkhamasukhaṁ vedanaṁ vedayāmī’ti pajānāti.",
  "mn10:32.10_0": "Nirāmisaṁ vā adukkhamasukhaṁ vedanaṁ vedayamāno ‘nirāmisaṁ adukkhamasukhaṁ vedanaṁ vedayāmī’ti pajānāti.",
  "mn10:33.1_0": "Iti ajjhattaṁ vā vedanāsu vedanānupassī viharati,",
  "mn10:33.1_1": "bahiddhā vā vedanāsu vedanānupassī viharati,",
  "mn10:33.1_2": "ajjhattabahiddhā vā vedanāsu vedanānupassī viharati;",
  "mn10:33.2_0": "samudayadhammānupassī vā vedanāsu viharati,",
  "mn10:33.2_1": "vayadhammānupassī vā vedanāsu viharati,",
  "mn10:33.2_2": "samudayavayadhammānupassī vā vedanāsu viharati.",
  "mn10:33.3_0": "‘Atthi vedanā’ti vā panassa sati paccupaṭṭhitā hoti.",
  "mn10:33.3_1": "Yāvadeva ñāṇamattāya paṭissatimattāya anissito ca viharati,",
  "mn10:33.3_2": "na ca kiñci loke upādiyati.",
  "mn10:33.4_0": "Evampi kho, bhikkhave, bhikkhu vedanāsu vedanānupassī viharati.",
  "mn10:33.5_0": "Vedanānupassanā niṭṭhitā.",
  "mn10:34.0_0": "3. Cittānupassanā",
  "mn10:34.1_0": "Kathañca, bhikkhave, bhikkhu citte cittānupassī viharati?",
  "mn10:34.2_0": "Idha, bhikkhave, bhikkhu sarāgaṁ vā cittaṁ ‘sarāgaṁ cittan’ti pajānāti.",
  "mn10:34.3_0": "Vītarāgaṁ vā cittaṁ ‘vītarāgaṁ cittan’ti pajānāti.",
  "mn10:34.4_0": "Sadosaṁ vā cittaṁ ‘sadosaṁ cittan’ti pajānāti.",
  "mn10:34.5_0": "Vītadosaṁ vā cittaṁ ‘vītadosaṁ cittan’ti pajānāti.",
  "mn10:34.6_0": "Samohaṁ vā cittaṁ ‘samohaṁ cittan’ti pajānāti.",
  "mn10:34.7_0": "Vītamohaṁ vā cittaṁ ‘vītamohaṁ cittan’ti pajānāti.",
  "mn10:34.8_0": "Saṅkhittaṁ vā cittaṁ ‘saṅkhittaṁ cittan’ti pajānāti.",
  "mn10:34.9_0": "Vikkhittaṁ vā cittaṁ ‘vikkhittaṁ cittan’ti pajānāti.",
  "mn10:34.10_0": "Mahaggataṁ vā cittaṁ ‘mahaggataṁ cittan’ti pajānāti.",
  "mn10:34.11_0": "Amahaggataṁ vā cittaṁ ‘amahaggataṁ cittan’ti pajānāti.",
  "mn10:34.12_0": "Sauttaraṁ vā cittaṁ ‘sauttaraṁ cittan’ti pajānāti.",
  "mn10:34.13_0": "Anuttaraṁ vā cittaṁ ‘anuttaraṁ cittan’ti pajānāti.",
  "mn10:34.14_0": "Samāhitaṁ vā cittaṁ ‘samāhitaṁ cittan’ti pajānāti.",
  "mn10:34.15_0": "Asamāhitaṁ vā cittaṁ ‘asamāhitaṁ cittan’ti pajānāti.",
  "mn10:34.16_0": "Vimuttaṁ vā cittaṁ ‘vimuttaṁ cittan’ti pajānāti.",
  "mn10:34.17_0": "Avimuttaṁ vā cittaṁ ‘avimuttaṁ cittan’ti pajānāti.",
  "mn10:35.1_0": "Iti ajjhattaṁ vā citte cittānupassī viharati,",
  "mn10:35.1_1": "bahiddhā vā citte cittānupassī viharati,",
  "mn10:35.1_2": "ajjhattabahiddhā vā citte cittānupassī viharati;",
  "mn10:35.2_0": "samudayadhammānupassī vā cittasmiṁ viharati,",
  "mn10:35.2_1": "vayadhammānupassī vā cittasmiṁ viharati,",
  "mn10:35.2_2": "samudayavayadhammānupassī vā cittasmiṁ viharati.",
  "mn10:35.3_0": "‘Atthi cittan’ti vā panassa sati paccupaṭṭhitā hoti.",
  "mn10:35.3_1": "Yāvadeva ñāṇamattāya paṭissatimattāya anissito ca viharati,",
  "mn10:35.3_2": "na ca kiñci loke upādiyati.",
  "mn10:35.4_0": "Evampi kho, bhikkhave, bhikkhu citte cittānupassī viharati.",
  "mn10:35.5_0": "Cittānupassanā niṭṭhitā.",
  "mn10:36.0.1_0": "4. Dhammānupassanā",
  "mn10:36.0.2_0": "4.1. Dhammānupassanānīvaraṇapabba",
  "mn10:36.1_0": "Kathañca, bhikkhave, bhikkhu dhammesu dhammānupassī viharati?",
  "mn10:36.2_0": "Idha, bhikkhave, bhikkhu dhammesu dhammānupassī viharati pañcasu nīvaraṇesu.",
  "mn10:36.3_0": "Kathañca pana, bhikkhave, bhikkhu dhammesu dhammānupassī viharati pañcasu nīvaraṇesu?",
  "mn10:36.4_0": "Idha,",
  "mn10:36.4_1": "bhikkhave,",
  "mn10:36.4_2": "bhikkhu santaṁ vā ajjhattaṁ kāmacchandaṁ ‘atthi me ajjhattaṁ kāmacchando’ti pajānāti,",
  "mn10:36.4_3": "asantaṁ vā ajjhattaṁ kāmacchandaṁ ‘natthi me ajjhattaṁ kāmacchando’ti pajānāti;",
  "mn10:36.4_4": "yathā ca anuppannassa kāmacchandassa uppādo hoti tañca pajānāti,",
  "mn10:36.4_5": "yathā ca uppannassa kāmacchandassa pahānaṁ hoti tañca pajānāti,",
  "mn10:36.4_6": "yathā ca pahīnassa kāmacchandassa āyatiṁ anuppādo hoti tañca pajānāti.",
  "mn10:36.5_0": "Santaṁ vā ajjhattaṁ byāpādaṁ ‘atthi me ajjhattaṁ byāpādo’ti pajānāti,",
  "mn10:36.5_1": "asantaṁ vā ajjhattaṁ byāpādaṁ ‘natthi me ajjhattaṁ byāpādo’ti pajānāti;",
  "mn10:36.5_2": "yathā ca anuppannassa byāpādassa uppādo hoti tañca pajānāti,",
  "mn10:36.5_3": "yathā ca uppannassa byāpādassa pahānaṁ hoti tañca pajānāti,",
  "mn10:36.5_4": "yathā ca pahīnassa byāpādassa āyatiṁ anuppādo hoti tañca pajānāti.",
  "mn10:36.6_0": "Santaṁ vā ajjhattaṁ thinamiddhaṁ ‘atthi me ajjhattaṁ thinamiddhan’ti pajānāti,",
  "mn10:36.6_1": "asantaṁ vā ajjhattaṁ thinamiddhaṁ ‘natthi me ajjhattaṁ thinamiddhan’ti pajānāti,",
  "mn10:36.6_2": "yathā ca anuppannassa thinamiddhassa uppādo hoti tañca pajānāti,",
  "mn10:36.6_3": "yathā ca uppannassa thinamiddhassa pahānaṁ hoti tañca pajānāti,",
  "mn10:36.6_4": "yathā ca pahīnassa thinamiddhassa āyatiṁ anuppādo hoti tañca pajānāti.",
  "mn10:36.7_0": "Santaṁ vā ajjhattaṁ uddhaccakukkuccaṁ ‘atthi me ajjhattaṁ uddhaccakukkuccan’ti pajānāti,",
  "mn10:36.7_1": "asantaṁ vā ajjhattaṁ uddhaccakukkuccaṁ ‘natthi me ajjhattaṁ uddhaccakukkuccan’ti pajānāti;",
  "mn10:36.7_2": "yathā ca anuppannassa uddhaccakukkuccassa uppādo hoti tañca pajānāti,",
  "mn10:36.7_3": "yathā ca uppannassa uddhaccakukkuccassa pahānaṁ hoti tañca pajānāti,",
  "mn10:36.7_4": "yathā ca pahīnassa uddhaccakukkuccassa āyatiṁ anuppādo hoti tañca pajānāti.",
  "mn10:36.8_0": "Santaṁ vā ajjhattaṁ vicikicchaṁ ‘atthi me ajjhattaṁ vicikicchā’ti pajānāti,",
  "mn10:36.8_1": "asantaṁ vā ajjhattaṁ vicikicchaṁ ‘natthi me ajjhattaṁ vicikicchā’ti pajānāti;",
  "mn10:36.8_2": "yathā ca anuppannāya vicikicchāya uppādo hoti tañca pajānāti,",
  "mn10:36.8_3": "yathā ca uppannāya vicikicchāya pahānaṁ hoti tañca pajānāti,",
  "mn10:36.8_4": "yathā ca pahīnāya vicikicchāya āyatiṁ anuppādo hoti tañca pajānāti.",
  "mn10:37.1_0": "Iti ajjhattaṁ vā dhammesu dhammānupassī viharati,",
  "mn10:37.1_1": "bahiddhā vā dhammesu dhammānupassī viharati,",
  "mn10:37.1_2": "ajjhattabahiddhā vā dhammesu dhammānupassī viharati;",
  "mn10:37.2_0": "samudayadhammānupassī vā dhammesu viharati,",
  "mn10:37.2_1": "vayadhammānupassī vā dhammesu viharati,",
  "mn10:37.2_2": "samudayavayadhammānupassī vā dhammesu viharati.",
  "mn10:37.3_0": "‘Atthi dhammā’ti vā panassa sati paccupaṭṭhitā hoti.",
  "mn10:37.3_1": "Yāvadeva ñāṇamattāya paṭissatimattāya anissito ca viharati,",
  "mn10:37.3_2": "na ca kiñci loke upādiyati.",
  "mn10:37.4_0": "Evampi kho, bhikkhave, bhikkhu dhammesu dhammānupassī viharati pañcasu nīvaraṇesu.",
  "mn10:37.5_0": "Nīvaraṇapabbaṁ niṭṭhitaṁ.",
  "mn10:38.0_0": "4.2. Dhammānupassanākhandhapabba",
  "mn10:38.1_0": "Puna caparaṁ, bhikkhave, bhikkhu dhammesu dhammānupassī viharati pañcasu upādānakkhandhesu.",
  "mn10:38.2_0": "Kathañca pana, bhikkhave, bhikkhu dhammesu dhammānupassī viharati pañcasu upādānakkhandhesu?",
  "mn10:38.3_0": "Idha, bhikkhave, bhikkhu:",
  "mn10:38.4_0": "‘iti rūpaṁ, iti rūpassa samudayo, iti rūpassa atthaṅgamo;",
  "mn10:38.5_0": "iti vedanā, iti vedanāya samudayo, iti vedanāya atthaṅgamo;",
  "mn10:38.6_0": "iti saññā, iti saññāya samudayo, iti saññāya atthaṅgamo;",
  "mn10:38.7_0": "iti saṅkhārā, iti saṅkhārānaṁ samudayo, iti saṅkhārānaṁ atthaṅgamo;",
  "mn10:38.8_0": "iti viññāṇaṁ, iti viññāṇassa samudayo, iti viññāṇassa atthaṅgamo’ti;",
  "mn10:39.1_0": "iti ajjhattaṁ vā dhammesu dhammānupassī viharati,",
  "mn10:39.1_1": "bahiddhā vā dhammesu dhammānupassī viharati,",
  "mn10:39.1_2": "ajjhattabahiddhā vā dhammesu dhammānupassī viharati;",
  "mn10:39.2_0": "samudayadhammānupassī vā dhammesu viharati,",
  "mn10:39.2_1": "vayadhammānupassī vā dhammesu viharati,",
  "mn10:39.2_2": "samudayavayadhammānupassī vā dhammesu viharati.",
  "mn10:39.3_0": "‘Atthi dhammā’ti vā panassa sati paccupaṭṭhitā hoti.",
  "mn10:39.3_1": "Yāvadeva ñāṇamattāya paṭissatimattāya anissito ca viharati,",
  "mn10:39.3_2": "na ca kiñci loke upādiyati.",
  "mn10:39.4_0": "Evampi kho, bhikkhave, bhikkhu dhammesu dhammānupassī viharati pañcasu upādānakkhandhesu.",
  "mn10:39.5_0": "Khandhapabbaṁ niṭṭhitaṁ.",
  "mn10:40.0_0": "4.3. Dhammānupassanāāyatanapabba",
  "mn10:40.1_0": "Puna caparaṁ, bhikkhave, bhikkhu dhammesu dhammānupassī viharati chasu ajjhattikabāhiresu āyatanesu.",
  "mn10:40.2_0": "Kathañca pana,",
  "mn10:40.2_1": "bhikkhave,",
  "mn10:40.2_2": "bhikkhu dhammesu dhammānupassī viharati chasu ajjhattikabāhiresu āyatanesu?",
  "mn10:40.3_0": "Idha,",
  "mn10:40.3_1": "bhikkhave,",
  "mn10:40.3_2": "bhikkhu cakkhuñca pajānāti,",
  "mn10:40.3_3": "rūpe ca pajānāti,",
  "mn10:40.3_4": "yañca tadubhayaṁ paṭicca uppajjati saṁyojanaṁ tañca pajānāti,",
  "mn10:40.3_5": "yathā ca anuppannassa saṁyojanassa uppādo hoti tañca pajānāti,",
  "mn10:40.3_6": "yathā ca uppannassa saṁyojanassa pahānaṁ hoti tañca pajānāti,",
  "mn10:40.3_7": "yathā ca pahīnassa saṁyojanassa āyatiṁ anuppādo hoti tañca pajānāti.",
  "mn10:40.4_0": "Sotañca pajānāti,",
  "mn10:40.4_1": "sadde ca pajānāti,",
  "mn10:40.4_2": "yañca tadubhayaṁ paṭicca uppajjati saṁyojanaṁ tañca pajānāti,",
  "mn10:40.4_3": "yathā ca anuppannassa saṁyojanassa uppādo hoti tañca pajānāti,",
  "mn10:40.4_4": "yathā ca uppannassa saṁyojanassa pahānaṁ hoti tañca pajānāti,",
  "mn10:40.4_5": "yathā ca pahīnassa saṁyojanassa āyatiṁ anuppādo hoti tañca pajānāti.",
  "mn10:40.5_0": "Ghānañca pajānāti,",
  "mn10:40.5_1": "gandhe ca pajānāti,",
  "mn10:40.5_2": "yañca tadubhayaṁ paṭicca uppajjati saṁyojanaṁ tañca pajānāti,",
  "mn10:40.5_3": "yathā ca anuppannassa saṁyojanassa uppādo hoti tañca pajānāti,",
  "mn10:40.5_4": "yathā ca uppannassa saṁyojanassa pahānaṁ hoti tañca pajānāti,",
  "mn10:40.5_5": "yathā ca pahīnassa saṁyojanassa āyatiṁ anuppādo hoti tañca pajānāti.",
  "mn10:40.6_0": "Jivhañca pajānāti,",
  "mn10:40.6_1": "rase ca pajānāti,",
  "mn10:40.6_2": "yañca tadubhayaṁ paṭicca uppajjati saṁyojanaṁ tañca pajānāti,",
  "mn10:40.6_3": "yathā ca anuppannassa saṁyojanassa uppādo hoti tañca pajānāti,",
  "mn10:40.6_4": "yathā ca uppannassa saṁyojanassa pahānaṁ hoti tañca pajānāti,",
  "mn10:40.6_5": "yathā ca pahīnassa saṁyojanassa āyatiṁ anuppādo hoti tañca pajānāti.",
  "mn10:40.7_0": "Kāyañca pajānāti,",
  "mn10:40.7_1": "phoṭṭhabbe ca pajānāti,",
  "mn10:40.7_2": "yañca tadubhayaṁ paṭicca uppajjati saṁyojanaṁ tañca pajānāti,",
  "mn10:40.7_3": "yathā ca anuppannassa saṁyojanassa uppādo hoti tañca pajānāti,",
  "mn10:40.7_4": "yathā ca uppannassa saṁyojanassa pahānaṁ hoti tañca pajānāti,",
  "mn10:40.7_5": "yathā ca pahīnassa saṁyojanassa āyatiṁ anuppādo hoti tañca pajānāti.",
  "mn10:40.8_0": "Manañca pajānāti,",
  "mn10:40.8_1": "dhamme ca pajānāti,",
  "mn10:40.8_2": "yañca tadubhayaṁ paṭicca uppajjati saṁyojanaṁ tañca pajānāti,",
  "mn10:40.8_3": "yathā ca anuppannassa saṁyojanassa uppādo hoti tañca pajānāti,",
  "mn10:40.8_4": "yathā ca uppannassa saṁyojanassa pahānaṁ hoti tañca pajānāti,",
  "mn10:40.8_5": "yathā ca pahīnassa saṁyojanassa āyatiṁ anuppādo hoti tañca pajānāti.",
  "mn10:41.1_0": "Iti ajjhattaṁ vā dhammesu dhammānupassī viharati,",
  "mn10:41.1_1": "bahiddhā vā dhammesu dhammānupassī viharati,",
  "mn10:41.1_2": "ajjhattabahiddhā vā dhammesu dhammānupassī viharati;",
  "mn10:41.2_0": "samudayadhammānupassī vā dhammesu viharati,",
  "mn10:41.2_1": "vayadhammānupassī vā dhammesu viharati,",
  "mn10:41.2_2": "samudayavayadhammānupassī vā dhammesu viharati.",
  "mn10:41.3_0": "‘Atthi dhammā’ti vā panassa sati paccupaṭṭhitā hoti.",
  "mn10:41.3_1": "Yāvadeva ñāṇamattāya paṭissatimattāya anissito ca viharati na ca kiñci loke upādiyati.",
  "mn10:41.4_0": "Evampi kho, bhikkhave, bhikkhu dhammesu dhammānupassī viharati chasu ajjhattikabāhiresu āyatanesu.",
  "mn10:41.5_0": "Āyatanapabbaṁ niṭṭhitaṁ.",
  "mn10:42.0_0": "4.4. Dhammānupassanābojjhaṅgapabba",
  "mn10:42.1_0": "Puna caparaṁ, bhikkhave, bhikkhu dhammesu dhammānupassī viharati sattasu bojjhaṅgesu.",
  "mn10:42.2_0": "Kathañca pana, bhikkhave, bhikkhu dhammesu dhammānupassī viharati sattasu bojjhaṅgesu?",
  "mn10:42.3_0": "Idha,",
  "mn10:42.3_1": "bhikkhave,",
  "mn10:42.3_2": "bhikkhu santaṁ vā ajjhattaṁ satisambojjhaṅgaṁ ‘atthi me ajjhattaṁ satisambojjhaṅgo’ti pajānāti,",
  "mn10:42.3_3": "asantaṁ vā ajjhattaṁ satisambojjhaṅgaṁ ‘natthi me ajjhattaṁ satisambojjhaṅgo’ti pajānāti,",
  "mn10:42.3_4": "yathā ca anuppannassa satisambojjhaṅgassa uppādo hoti tañca pajānāti,",
  "mn10:42.3_5": "yathā ca uppannassa satisambojjhaṅgassa bhāvanāya pāripūrī hoti tañca pajānāti.",
  "mn10:42.4_0": "Santaṁ vā ajjhattaṁ dhammavicayasambojjhaṅgaṁ ‘atthi me ajjhattaṁ dhammavicayasambojjhaṅgo’ti pajānāti,",
  "mn10:42.4_1": "asantaṁ vā ajjhattaṁ dhammavicayasambojjhaṅgaṁ ‘natthi me ajjhattaṁ dhammavicayasambojjhaṅgo’ti pajānāti,",
  "mn10:42.4_2": "yathā ca anuppannassa dhammavicayasambojjhaṅgassa uppādo hoti tañca pajānāti,",
  "mn10:42.4_3": "yathā ca uppannassa dhammavicayasambojjhaṅgassa bhāvanāya pāripūrī hoti tañca pajānāti.",
  "mn10:42.5_0": "Santaṁ vā ajjhattaṁ vīriyasambojjhaṅgaṁ ‘atthi me ajjhattaṁ vīriyasambojjhaṅgo’ti pajānāti,",
  "mn10:42.5_1": "asantaṁ vā ajjhattaṁ vīriyasambojjhaṅgaṁ ‘natthi me ajjhattaṁ vīriyasambojjhaṅgo’ti pajānāti,",
  "mn10:42.5_2": "yathā ca anuppannassa vīriyasambojjhaṅgassa uppādo hoti tañca pajānāti,",
  "mn10:42.5_3": "yathā ca uppannassa vīriyasambojjhaṅgassa bhāvanāya pāripūrī hoti tañca pajānāti.",
  "mn10:42.6_0": "Santaṁ vā ajjhattaṁ pītisambojjhaṅgaṁ ‘atthi me ajjhattaṁ pītisambojjhaṅgo’ti pajānāti,",
  "mn10:42.6_1": "asantaṁ vā ajjhattaṁ pītisambojjhaṅgaṁ ‘natthi me ajjhattaṁ pītisambojjhaṅgo’ti pajānāti,",
  "mn10:42.6_2": "yathā ca anuppannassa pītisambojjhaṅgassa uppādo hoti tañca pajānāti,",
  "mn10:42.6_3": "yathā ca uppannassa pītisambojjhaṅgassa bhāvanāya pāripūrī hoti tañca pajānāti.",
  "mn10:42.7_0": "Santaṁ vā ajjhattaṁ passaddhisambojjhaṅgaṁ ‘atthi me ajjhattaṁ passaddhisambojjhaṅgo’ti pajānāti,",
  "mn10:42.7_1": "asantaṁ vā ajjhattaṁ passaddhisambojjhaṅgaṁ ‘natthi me ajjhattaṁ passaddhisambojjhaṅgo’ti pajānāti,",
  "mn10:42.7_2": "yathā ca anuppannassa passaddhisambojjhaṅgassa uppādo hoti tañca pajānāti,",
  "mn10:42.7_3": "yathā ca uppannassa passaddhisambojjhaṅgassa bhāvanāya pāripūrī hoti tañca pajānāti.",
  "mn10:42.8_0": "Santaṁ vā ajjhattaṁ samādhisambojjhaṅgaṁ ‘atthi me ajjhattaṁ samādhisambojjhaṅgo’ti pajānāti,",
  "mn10:42.8_1": "asantaṁ vā ajjhattaṁ samādhisambojjhaṅgaṁ ‘natthi me ajjhattaṁ samādhisambojjhaṅgo’ti pajānāti,",
  "mn10:42.8_2": "yathā ca anuppannassa samādhisambojjhaṅgassa uppādo hoti tañca pajānāti,",
  "mn10:42.8_3": "yathā ca uppannassa samādhisambojjhaṅgassa bhāvanāya pāripūrī hoti tañca pajānāti.",
  "mn10:42.9_0": "Santaṁ vā ajjhattaṁ upekkhāsambojjhaṅgaṁ ‘atthi me ajjhattaṁ upekkhāsambojjhaṅgo’ti pajānāti,",
  "mn10:42.9_1": "asantaṁ vā ajjhattaṁ upekkhāsambojjhaṅgaṁ ‘natthi me ajjhattaṁ upekkhāsambojjhaṅgo’ti pajānāti,",
  "mn10:42.9_2": "yathā ca anuppannassa upekkhāsambojjhaṅgassa uppādo hoti tañca pajānāti,",
  "mn10:42.9_3": "yathā ca uppannassa upekkhāsambojjhaṅgassa bhāvanāya pāripūrī hoti tañca pajānāti.",
  "mn10:43.1_0": "Iti ajjhattaṁ vā dhammesu dhammānupassī viharati,",
  "mn10:43.1_1": "bahiddhā vā dhammesu dhammānupassī viharati,",
  "mn10:43.1_2": "ajjhattabahiddhā vā dhammesu dhammānupassī viharati;",
  "mn10:43.2_0": "samudayadhammānupassī vā dhammesu viharati,",
  "mn10:43.2_1": "vayadhammānupassī vā dhammesu viharati,",
  "mn10:43.2_2": "samudayavayadhammānupassī vā dhammesu viharati.",
  "mn10:43.3_0": "‘Atthi dhammā’ti vā panassa sati paccupaṭṭhitā hoti.",
  "mn10:43.3_1": "Yāvadeva ñāṇamattāya paṭissatimattāya anissito ca viharati,",
  "mn10:43.3_2": "na ca kiñci loke upādiyati.",
  "mn10:43.4_0": "Evampi kho, bhikkhave, bhikkhu dhammesu dhammānupassī viharati sattasu bojjhaṅgesu.",
  "mn10:43.5_0": "Bojjhaṅgapabbaṁ niṭṭhitaṁ.",
  "mn10:44.0_0": "4.5. Dhammānupassanāsaccapabba",
  "mn10:44.1_0": "Puna caparaṁ, bhikkhave, bhikkhu dhammesu dhammānupassī viharati catūsu ariyasaccesu.",
  "mn10:44.2_0": "Kathañca pana, bhikkhave, bhikkhu dhammesu dhammānupassī viharati catūsu ariyasaccesu?",
  "mn10:44.3_0": "Idha,",
  "mn10:44.3_1": "bhikkhave,",
  "mn10:44.3_2": "bhikkhu ‘idaṁ dukkhan’ti yathābhūtaṁ pajānāti,",
  "mn10:44.3_3": "‘ayaṁ dukkhasamudayo’ti yathābhūtaṁ pajānāti,",
  "mn10:44.3_4": "‘ayaṁ dukkhanirodho’ti yathābhūtaṁ pajānāti,",
  "mn10:44.3_5": "‘ayaṁ dukkhanirodhagāminī paṭipadā’ti yathābhūtaṁ pajānāti.",
  "mn10:45.1_0": "Iti ajjhattaṁ vā dhammesu dhammānupassī viharati,",
  "mn10:45.1_1": "bahiddhā vā dhammesu dhammānupassī viharati,",
  "mn10:45.1_2": "ajjhattabahiddhā vā dhammesu dhammānupassī viharati;",
  "mn10:45.2_0": "samudayadhammānupassī vā dhammesu viharati,",
  "mn10:45.2_1": "vayadhammānupassī vā dhammesu viharati,",
  "mn10:45.2_2": "samudayavayadhammānupassī vā dhammesu viharati.",
  "mn10:45.3_0": "‘Atthi dhammā’ti vā panassa sati paccupaṭṭhitā hoti.",
  "mn10:45.3_1": "Yāvadeva ñāṇamattāya paṭissatimattāya anissito ca viharati,",
  "mn10:45.3_2": "na ca kiñci loke upādiyati.",
  "mn10:45.4_0": "Evampi kho, bhikkhave, bhikkhu dhammesu dhammānupassī viharati catūsu ariyasaccesu.",
  "mn10:45.5_0": "Saccapabbaṁ niṭṭhitaṁ.",
  "mn10:45.6_0": "Dhammānupassanā niṭṭhitā.",
  "mn10:46.1_0": "Yo hi koci,",
  "mn10:46.1_1": "bhikkhave,",
  "mn10:46.1_2": "ime cattāro satipaṭṭhāne evaṁ bhāveyya satta vassāni,",
  "mn10:46.1_3": "tassa dvinnaṁ phalānaṁ aññataraṁ phalaṁ pāṭikaṅkhaṁ",
  "mn10:46.2_0": "diṭṭheva dhamme aññā; sati vā upādisese anāgāmitā.",
  "mn10:46.3_0": "Tiṭṭhantu, bhikkhave, satta vassāni.",
  "mn10:46.4_0": "Yo hi koci, bhikkhave, ime cattāro satipaṭṭhāne evaṁ bhāveyya cha vassāni …pe…",
  "mn10:46.5_0": "pañca vassāni …",
  "mn10:46.6_0": "cattāri vassāni …",
  "mn10:46.7_0": "tīṇi vassāni …",
  "mn10:46.8_0": "dve vassāni …",
  "mn10:46.9_0": "ekaṁ vassaṁ …",
  "mn10:46.10_0": "tiṭṭhatu, bhikkhave, ekaṁ vassaṁ.",
  "mn10:46.11_0": "Yo hi koci,",
  "mn10:46.11_1": "bhikkhave,",
  "mn10:46.11_2": "ime cattāro satipaṭṭhāne evaṁ bhāveyya satta māsāni,",
  "mn10:46.11_3": "tassa dvinnaṁ phalānaṁ aññataraṁ phalaṁ pāṭikaṅkhaṁ",
  "mn10:46.12_0": "diṭṭheva dhamme aññā; sati vā upādisese anāgāmitā.",
  "mn10:46.13_0": "Tiṭṭhantu, bhikkhave, satta māsāni.",
  "mn10:46.14_0": "Yo hi koci, bhikkhave, ime cattāro satipaṭṭhāne evaṁ bhāveyya cha māsāni …pe…",
  "mn10:46.15_0": "pañca māsāni …",
  "mn10:46.16_0": "cattāri māsāni …",
  "mn10:46.17_0": "tīṇi māsāni …",
  "mn10:46.18_0": "dve māsāni …",
  "mn10:46.19_0": "ekaṁ māsaṁ …",
  "mn10:46.20_0": "aḍḍhamāsaṁ …",
  "mn10:46.21_0": "tiṭṭhatu, bhikkhave, aḍḍhamāso.",
  "mn10:46.22_0": "Yo hi koci,",
  "mn10:46.22_1": "bhikkhave,",
  "mn10:46.22_2": "ime cattāro satipaṭṭhāne evaṁ bhāveyya sattāhaṁ,",
  "mn10:46.22_3": "tassa dvinnaṁ phalānaṁ aññataraṁ phalaṁ pāṭikaṅkhaṁ",
  "mn10:46.23_0": "diṭṭheva dhamme aññā sati vā upādisese anāgāmitāti.",
  "mn10:47.1_0": "‘Ekāyano ayaṁ,",
  "mn10:47.1_1": "bhikkhave,",
  "mn10:47.1_2": "maggo sattānaṁ visuddhiyā sokaparidevānaṁ samatikkamāya dukkhadomanassānaṁ atthaṅgamāya ñāyassa adhigamāya",
  "mn10:47.1_3": "nibbānassa sacchikiriyāya yadidaṁ cattāro satipaṭṭhānā’ti.",
  "mn10:47.2_0": "Iti yaṁ taṁ vuttaṁ, idametaṁ paṭicca vuttan”ti.",
  "mn10:47.3_0": "Idamavoca bhagavā.",
  "mn10:47.4_0": "Attamanā te bhikkhū bhagavato bhāsitaṁ abhinandunti.",
  "mn10:47.5_0": "Satipaṭṭhānasuttaṁ niṭṭhitaṁ dasamaṁ.",
  "mn10:47.6_0": "Mūlapariyāyavaggo niṭṭhito paṭhamo.",
  "mn10:48.0_0": "Tassuddānaṁ",
  "mn10:48.1_0": "Mūlasusaṁvaradhammadāyādā,",
  "mn10:48.2_0": "Bheravānaṅgaṇākaṅkheyyavatthaṁ;",
  "mn10:48.3_0": "Sallekhasammādiṭṭhisatipaṭṭhaṁ,",
  "mn10:48.4_0": "Vaggavaro asamo susamatto."
}