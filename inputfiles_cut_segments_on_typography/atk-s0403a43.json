{
  "atk-s0403a43:0_0": "5. Mahāyaññavaggo",
  "atk-s0403a43:1_0": "1-2. Sattaviññāṇaṭṭhitisuttādivaṇṇanā",
  "atk-s0403a43:2_0": "44- 45.",
  "atk-s0403a43:2_1": "Pañcamassa paṭhame viññāṇaṭṭhitiyoti paṭisandhiviññāṇassa ṭhānāni.",
  "atk-s0403a43:2_2": "Seyyathāpīti nidassanatthe nipāto,",
  "atk-s0403a43:2_3": "yathā manussāti attho.",
  "atk-s0403a43:2_4": "Aparimāṇesu hi cakkavāḷesu aparimāṇānaṁ manussānaṁ vaṇṇasaṇṭhānādivasena dvepi ekasadisā natthi.",
  "atk-s0403a43:2_5": "Yepi hi katthaci yamakabhātaro vaṇṇena vā saṇṭhānena vā sadisā honti,",
  "atk-s0403a43:2_6": "tesampi ālokitavilokitakathitahasitagamanaṭṭhānādīhi viseso hotiyeva.",
  "atk-s0403a43:2_7": "Tasmā nānattakāyāti vuttā.",
  "atk-s0403a43:2_8": "Paṭisandhisaññā pana nesaṁ tihetukāpi dvihetukāpi ahetukāpi hoti.",
  "atk-s0403a43:2_9": "Tasmā nānattasaññinoti vuttā.",
  "atk-s0403a43:2_10": "Ekacce ca devāti cha kāmāvacaradevā.",
  "atk-s0403a43:2_11": "Tesu hi kesañci kāyo nīlo hoti,",
  "atk-s0403a43:2_12": "kesañci pītakādivaṇṇo.",
  "atk-s0403a43:2_13": "Saññā pana tesaṁ dvihetukāpi tihetukāpi hoti,",
  "atk-s0403a43:2_14": "ahetukā natthi.",
  "atk-s0403a43:2_15": "Ekacceca vinipātikāti catuapāyavinimuttā uttaramātā yakkhinī,",
  "atk-s0403a43:2_16": "piyaṅkaramātā,",
  "atk-s0403a43:2_17": "phussamittā,",
  "atk-s0403a43:2_18": "dhammaguttāti evamādikā aññe ca vemānikā petā.",
  "atk-s0403a43:2_19": "Etesañhi pītaodātakāḷamaṅguracchavisāmavaṇṇādivasena ceva kisa thūlarassadīghavasena ca kāyo nānā hoti,",
  "atk-s0403a43:2_20": "manussānaṁ viya dvihetukatihetukaahetukavasena saññāpi.",
  "atk-s0403a43:2_21": "Te pana devā viya na mahesakkhā,",
  "atk-s0403a43:2_22": "kapaṇamanussā viya appesakkhā dullabhaghāsacchādanā dukkhapīḷitā viharanti.",
  "atk-s0403a43:2_23": "Ekacce kāḷapakkhe dukkhitā juṇhapakkhe sukhitā honti.",
  "atk-s0403a43:2_24": "Tasmā sukhasamussayato vinipatitattā vinipātikāti vuttā.",
  "atk-s0403a43:2_25": "Ye panettha tihetukā,",
  "atk-s0403a43:2_26": "tesaṁ dhammābhisamayopi hoti piyaṅkaramātādīnaṁ viya.",
  "atk-s0403a43:3_0": "Brahmakāyikāti brahmapārisajjabrahmapurohitamahābrahmāno.",
  "atk-s0403a43:3_1": "Paṭhamābhinibbattāti te sabbepi paṭhamajjhānena abhinibbattā.",
  "atk-s0403a43:3_2": "Brahmapārisajjā pana parittena abhinibbattā,",
  "atk-s0403a43:3_3": "tesaṁ kappassa tatiyo bhāgo āyuppamāṇaṁ.",
  "atk-s0403a43:3_4": "Brahmapurohitā majjhimena,",
  "atk-s0403a43:3_5": "tesaṁ upaḍḍhakappo āyuppamāṇaṁ,",
  "atk-s0403a43:3_6": "kāyo ca tesaṁ vipphārikataro hoti.",
  "atk-s0403a43:3_7": "Mahābrahmāno paṇītena,",
  "atk-s0403a43:3_8": "tesaṁ kappo āyuppamāṇaṁ,",
  "atk-s0403a43:3_9": "kāyo ca pana tesaṁ ativipphārikova hoti.",
  "atk-s0403a43:3_10": "Iti te kāyassa nānattā paṭhamajjhānavasena saññāya ekattā nānattakāyā ekattasaññinoti veditabbā.",
  "atk-s0403a43:4_0": "Yathā ca te,",
  "atk-s0403a43:4_1": "evaṁ catūsu apāyesu sattā.",
  "atk-s0403a43:4_2": "Nirayesu hi kesañci gāvutaṁ,",
  "atk-s0403a43:4_3": "kesañci aḍḍhayojanaṁ,",
  "atk-s0403a43:4_4": "kesañci yojanaṁ attabhāvo hoti,",
  "atk-s0403a43:4_5": "devadattassa pana yojanasatiko jāto.",
  "atk-s0403a43:4_6": "Tiracchānesupi keci khuddakā,",
  "atk-s0403a43:4_7": "keci mahantā.",
  "atk-s0403a43:4_8": "Pettivisayesupi keci saṭṭhihatthā,",
  "atk-s0403a43:4_9": "keci asītihatthā honti,",
  "atk-s0403a43:4_10": "keci suvaṇṇā,",
  "atk-s0403a43:4_11": "keci dubbaṇṇā.",
  "atk-s0403a43:4_12": "Tathā kālakañcikā asurā.",
  "atk-s0403a43:4_13": "Apicettha dīghapiṭṭhikapetā nāma saṭṭhiyojanikāpi honti.",
  "atk-s0403a43:4_14": "Saññā pana sabbesampi akusalavipākāhetukāva hoti.",
  "atk-s0403a43:4_15": "Iti āpāyikāpi nānattakāyā ekattasaññinotveva saṅkhyaṁ gacchanti.",
  "atk-s0403a43:5_0": "Ābhassarāti daṇḍaukkāya acci viya etesaṁ sarīrato ābhā chijjitvā chijjitvā patantī viya sarati vissaratīti ābhassarā.",
  "atk-s0403a43:5_1": "Tesu pañcakanaye dutiyatatiyajjhānadvayaṁ parittaṁ bhāvetvā upapannā parittābhā nāma honti,",
  "atk-s0403a43:5_2": "tesaṁ dve kappā āyuppamāṇaṁ.",
  "atk-s0403a43:5_3": "Majjhimaṁ bhāvetvā upapannā appamāṇābhā nāma honti,",
  "atk-s0403a43:5_4": "tesaṁ cattāro kappā āyuppamāṇaṁ.",
  "atk-s0403a43:5_5": "Paṇītaṁ bhāvetvā upapannā ābhassarā nāma honti,",
  "atk-s0403a43:5_6": "tesaṁ aṭṭha kappā āyuppamāṇaṁ.",
  "atk-s0403a43:5_7": "Idha pana ukkaṭṭhaparicchedavasena sabbeva te gahitā.",
  "atk-s0403a43:5_8": "Sabbesañhi tesaṁ kāyo ekavipphārova hoti,",
  "atk-s0403a43:5_9": "saññā pana avitakkavicāramattā vā avitakkaavicārā vāti nānā.",
  "atk-s0403a43:6_0": "Subhakiṇhāti subhena vokiṇṇā vikiṇṇā,",
  "atk-s0403a43:6_1": "subhena sarīrappabhāvaṇṇena ekagghanāti attho.",
  "atk-s0403a43:6_2": "Etesañhi na ābhassarānaṁ viya chijjitvā chijjitvā pabhā gacchati.",
  "atk-s0403a43:6_3": "Pañcakanaye pana parittamajjhimapaṇītassa catutthajjhānassa vasena soḷasabāttiṁsacatussaṭṭhikappāyukā",
  "atk-s0403a43:6_4": "parittaappamāṇasubhakiṇhā nāma hutvā nibbattanti.",
  "atk-s0403a43:6_5": "Iti sabbepi te ekattakāyā ceva catutthajjhānasaññāya ekattasaññino cāti veditabbā.",
  "atk-s0403a43:6_6": "Vehapphalāpi catutthaviññāṇaṭṭhitimeva bhajanti.",
  "atk-s0403a43:6_7": "Asaññasattā viññāṇābhāvā ettha saṅgahaṁ na gacchanti,",
  "atk-s0403a43:6_8": "sattāvāsesu gacchanti.",
  "atk-s0403a43:7_0": "Suddhāvāsā vivaṭṭapakkhe ṭhitā na sabbakālikā,",
  "atk-s0403a43:7_1": "kappasatasahassampi asaṅkheyyampi buddhasuññe loke na uppajjanti.",
  "atk-s0403a43:7_2": "Soḷasakappasahassaabbhantare buddhesu uppannesuyeva uppajjanti.",
  "atk-s0403a43:7_3": "Dhammacakkappavattissa bhagavato khandhāvāraṭṭhānasadisā honti.",
  "atk-s0403a43:7_4": "Tasmā neva viññāṇaṭṭhitiṁ na sattāvāsaṁ bhajanti.",
  "atk-s0403a43:7_5": "Mahāsīvatthero pana “na kho pana so,",
  "atk-s0403a43:7_6": "sāriputta,",
  "atk-s0403a43:7_7": "āvāso sulabharūpo,",
  "atk-s0403a43:7_8": "yo mayā anāvutthapubbo iminā dīghena addhunā aññatra suddhāvāsehi devehī”ti iminā suttena suddhāvāsāpi",
  "atk-s0403a43:7_9": "catutthaviññāṇaṭṭhitiṁ catutthasattāvāsañca bhajantīti vadati,",
  "atk-s0403a43:7_10": "taṁ appatibāhiyattā suttassa anuññātaṁ.",
  "atk-s0403a43:8_0": "Nevasaññānāsaññāyatanaṁ yatheva saññāya,",
  "atk-s0403a43:8_1": "evaṁ viññāṇassāpi sukhumattā neva viññāṇaṁ nāviññāṇaṁ.",
  "atk-s0403a43:8_2": "Tasmā viññāṇaṭṭhitīsu na vuttaṁ.",
  "atk-s0403a43:8_3": "Dutiye samādhiparikkhārāti maggasamādhissa sambhārā.",
  "atk-s0403a43:9_0": "3. Paṭhamaaggisuttavaṇṇanā",
  "atk-s0403a43:10_0": "46.",
  "atk-s0403a43:10_1": "Tatiye sabbepi rāgādayo anuḍahanaṭṭhena aggī.",
  "atk-s0403a43:10_2": "Āhuneyyaggītiādīsu panettha āhunaṁ vuccati sakkāro,",
  "atk-s0403a43:10_3": "āhunaṁ arahantīti āhuneyyā.",
  "atk-s0403a43:10_4": "Mātāpitaro hi puttānaṁ bahupakārattā āhunaṁ arahanti,",
  "atk-s0403a43:10_5": "tesu vippaṭipajjamānā puttā nirayādīsu nibbattanti.",
  "atk-s0403a43:10_6": "Tasmā kiñcāpi mātāpitaro na anuḍahanti,",
  "atk-s0403a43:10_7": "anuḍahanassa pana paccayā honti.",
  "atk-s0403a43:10_8": "Iti anuḍahanaṭṭheneva āhuneyyaggīti vuccanti.",
  "atk-s0403a43:10_9": "Gahapatīti pana gehasāmiko vuccati,",
  "atk-s0403a43:10_10": "so mātugāmassa sayanavatthālaṅkārādianuppadānena bahupakāro.",
  "atk-s0403a43:10_11": "Taṁ aticaranto mātugāmo nirayādīsu nibbattati.",
  "atk-s0403a43:10_12": "Tasmā sopi purimanayeneva anuḍahanaṭṭhena gahapataggīti vutto.",
  "atk-s0403a43:10_13": "Dakkhiṇeyyaggīti ettha pana dakkhiṇāti cattāro paccayā,",
  "atk-s0403a43:10_14": "bhikkhusaṅgho dakkhiṇeyyo.",
  "atk-s0403a43:10_15": "So hi gihīnaṁ tīsu saraṇesu pañcasu sīlesu dasasu sīlesu mātāpitupaṭṭhāne dhammikasamaṇabrāhmaṇupaṭṭhāneti",
  "atk-s0403a43:10_16": "evamādīsu kalyāṇadhammesu niyojanena bahupakāro.",
  "atk-s0403a43:10_17": "Tasmiṁ micchāpaṭipannā gihī bhikkhusaṅghaṁ akkositvā paribhāsitvā nirayādīsu nibbattanti.",
  "atk-s0403a43:10_18": "Tasmā sopi purimanayeneva anuḍahanaṭṭhena dakkhiṇeyyaggīti vutto.",
  "atk-s0403a43:10_19": "Kaṭṭhato nibbatto pākatikova aggi kaṭṭhaggi nāma.",
  "atk-s0403a43:11_0": "4. Dutiyaaggisuttavaṇṇanā",
  "atk-s0403a43:12_0": "47.",
  "atk-s0403a43:12_1": "Catutthe uggatasarīrassāti so kira brāhmaṇamahāsālo attabhāvenapi bhogehipi uggato sārappatto ahosi,",
  "atk-s0403a43:12_2": "tasmā uggatasarīrotveva paññāyittha.",
  "atk-s0403a43:12_3": "Upakkhaṭoti paccupaṭṭhito.",
  "atk-s0403a43:12_4": "Thūṇūpanītānīti yūpasaṅkhātaṁ thūṇaṁ upanītāni.",
  "atk-s0403a43:12_5": "Yaññatthāyāti vadhitvā yajanatthāya.",
  "atk-s0403a43:12_6": "Upasaṅkamīti so kira sabbaṁ taṁ yaññasambhāraṁ sajjetvā cintesi –",
  "atk-s0403a43:12_7": "“samaṇo kira gotamo mahāpañño,",
  "atk-s0403a43:12_8": "kiṁ nu kho me yaññassa vaṇṇaṁ kathessati udāhu avaṇṇaṁ,",
  "atk-s0403a43:12_9": "pucchitvā jānissāmī”ti iminā kāraṇena yena bhagavā tenupasaṅkami.",
  "atk-s0403a43:12_10": "Aggissaādānanti yaññayajanatthāya navassa maṅgalaggino ādiyanaṁ.",
  "atk-s0403a43:12_11": "Sabbena sabbanti sabbena sutena sabbaṁ sutaṁ sameti saṁsandati,",
  "atk-s0403a43:12_12": "ekasadisaṁ hotīti dasseti.",
  "atk-s0403a43:12_13": "Satthānīti vihiṁsanaṭṭhena satthāni viyāti satthāni.",
  "atk-s0403a43:12_14": "Sayaṁ paṭhamaṁ samārambhatīti attanāva paṭhamataraṁ ārabhati.",
  "atk-s0403a43:12_15": "Hantunti hanituṁ.",
  "atk-s0403a43:13_0": "Pahātabbāti pariharitabbā.",
  "atk-s0403a43:13_1": "Atohayanti ato hi mātāpitito ayaṁ.",
  "atk-s0403a43:13_2": "Āhutoti āgato.",
  "atk-s0403a43:13_3": "Sambhūtoti uppanno.",
  "atk-s0403a43:13_4": "Ayaṁ vuccati, brāhmaṇa,",
  "atk-s0403a43:13_5": "gahapataggīti ayaṁ puttadārādigaṇo yasmā, gahapati,",
  "atk-s0403a43:13_6": "viya gehasāmiko viya hutvā aggati vicarati,",
  "atk-s0403a43:13_7": "tasmā gahapataggīti vuccati.",
  "atk-s0403a43:13_8": "Attānanti cittaṁ.",
  "atk-s0403a43:13_9": "Damentīti indriyadamanena damenti.",
  "atk-s0403a43:13_10": "Samentīti rāgādisamanena samenti.",
  "atk-s0403a43:13_11": "Tesaññeva parinibbāpanena parinibbāpenti.",
  "atk-s0403a43:13_12": "Nikkhipitabboti yathā na vinassati,",
  "atk-s0403a43:13_13": "evaṁ ṭhapetabbo.",
  "atk-s0403a43:13_14": "Upavāyatanti upavāyatu.",
  "atk-s0403a43:13_15": "Evañca pana vatvā brāhmaṇo sabbesampi tesaṁ pāṇānaṁ jīvitaṁ datvā yaññasālaṁ viddhaṁsetvā satthu sāsane opānabhūto ahosīti.",
  "atk-s0403a43:14_0": "5-6. Saññāsuttadvayavaṇṇanā",
  "atk-s0403a43:15_0": "48- 49.",
  "atk-s0403a43:15_1": "Pañcame amatogadhāti nibbānapatiṭṭhā.",
  "atk-s0403a43:15_2": "Amatapariyosānāti nibbānāvasānā.",
  "atk-s0403a43:15_3": "Chaṭṭhe methunadhammasamāpattiyāti methunadhammena samaṅgibhāvato.",
  "atk-s0403a43:15_4": "Nhārudaddulanti nhārukhaṇḍaṁ nhāruvilekhanaṁ vā.",
  "atk-s0403a43:15_5": "Anusandatīti pavattati.",
  "atk-s0403a43:15_6": "Natthi me pubbenāparaṁ visesoti natthi mayhaṁ pubbena abhāvitakālena saddhiṁ aparaṁ bhāvitakāle viseso.",
  "atk-s0403a43:15_7": "Lokacitresūti tidhātukalokasannivāsasaṅkhātesu lokacitresu.",
  "atk-s0403a43:15_8": "Ālasyeti ālasiyabhāve.",
  "atk-s0403a43:15_9": "Vissaṭṭhiyeti vissaṭṭhabhāve.",
  "atk-s0403a43:15_10": "Ananuyogeti yogassa ananuyuñjane.",
  "atk-s0403a43:15_11": "Ahaṅkāramamaṅkāramānāpagatanti ahaṅkāradiṭṭhito ca mamaṅkārataṇhāto ca navavidhamānato ca apagataṁ.",
  "atk-s0403a43:15_12": "Vidhāsamatikkantanti tisso vidhā atikkantaṁ.",
  "atk-s0403a43:15_13": "Santanti tappaccanīkakilesehi santaṁ.",
  "atk-s0403a43:15_14": "Suvimuttanti pañcahi vimuttīhi suṭṭhu vimuttaṁ.",
  "atk-s0403a43:16_0": "7. Methunasuttavaṇṇanā",
  "atk-s0403a43:17_0": "50.",
  "atk-s0403a43:17_1": "Sattame upasaṅkamīti bhuttapātarāso dāsakammakaraparivuto upasaṅkami.",
  "atk-s0403a43:17_2": "Bhavampinoti bhavampi nu.",
  "atk-s0403a43:17_3": "Brahmacārī paṭijānātīti “ahaṁ brahmacārī”ti evaṁ brahmacariyavāsaṁ paṭijānātīti pucchati.",
  "atk-s0403a43:17_4": "Evaṁ kirassa ahosi –",
  "atk-s0403a43:17_5": "“brāhmaṇasamaye vedaṁ uggaṇhantā aṭṭhacattālīsa vassāni brahmacariyaṁ caranti.",
  "atk-s0403a43:17_6": "Samaṇo pana gotamo agāraṁ ajjhāvasanto tīsu pāsādesu tividhanāṭakaratiyā abhirami,",
  "atk-s0403a43:17_7": "idāni kiṁ nu kho vakkhatī”ti imamatthaṁ sandhāyevaṁ pucchati.",
  "atk-s0403a43:17_8": "Tato bhagavā mantena kaṇhasappaṁ gaṇhanto viya amittaṁ gīvāya pādena akkamanto viya attano saṁkilesakāle",
  "atk-s0403a43:17_9": "chabbassāni padhānacariyāya rajjasukhaṁ vā pāsādesu nāṭakasampattiṁ vā ārabbha vitakkamattassāpi anuppannabhāvaṁ",
  "atk-s0403a43:17_10": "sandhāya sīhanādaṁ nadanto yañhi taṁ brāhmaṇātiādimāha.",
  "atk-s0403a43:17_11": "Tattha dvayaṁdvayasamāpattinti dvīhi dvīhi samāpajjitabbabhāvaṁ.",
  "atk-s0403a43:17_12": "Dukkhasmāti sakalavaṭṭadukkhato.",
  "atk-s0403a43:17_13": "Sañjagghatīti hasitakathaṁ katheti.",
  "atk-s0403a43:17_14": "Saṁkīḷatīti keḷiṁ karoti.",
  "atk-s0403a43:17_15": "Saṁkeḷāyatīti mahāhasitaṁ hasati.",
  "atk-s0403a43:17_16": "Cakkhunā cakkhunti attano cakkhunā tassā cakkhuṁ paṭivijjhitvā upanijjhāyati.",
  "atk-s0403a43:17_17": "Tirokuṭṭaṁ vā tiropākāraṁ vāti parakuṭṭe vā parapākāre vā.",
  "atk-s0403a43:17_18": "Devoti eko devarājā.",
  "atk-s0403a43:17_19": "Devaññataroti aññataro devaputto.",
  "atk-s0403a43:17_20": "Anuttaraṁ sammāsambodhinti arahattañceva sabbaññutaññāṇañca.",
  "atk-s0403a43:18_0": "8. Saṁyogasuttavaṇṇanā",
  "atk-s0403a43:19_0": "51.",
  "atk-s0403a43:19_1": "Aṭṭhame saṁyogavisaṁyoganti saṁyogavisaṁyogasādhakaṁ.",
  "atk-s0403a43:19_2": "Dhammapariyāyanti dhammakāraṇaṁ.",
  "atk-s0403a43:19_3": "Ajjhattaṁ itthindriyanti niyakajjhatte itthibhāvaṁ.",
  "atk-s0403a43:19_4": "Itthikuttanti itthikiriyaṁ.",
  "atk-s0403a43:19_5": "Itthākappanti nivāsanapārupanādiitthiākappaṁ.",
  "atk-s0403a43:19_6": "Itthividhanti itthiyā mānavidhaṁ.",
  "atk-s0403a43:19_7": "Itthichandanti itthiyā ajjhāsayacchandaṁ.",
  "atk-s0403a43:19_8": "Itthissaranti itthisaddaṁ.",
  "atk-s0403a43:19_9": "Itthālaṅkāranti itthiyā pasādhanabhaṇḍaṁ.",
  "atk-s0403a43:19_10": "Purisindriyādīsupi eseva nayo.",
  "atk-s0403a43:19_11": "Bahiddhā saṁyoganti purisena saddhiṁ samāgamaṁ.",
  "atk-s0403a43:19_12": "Ativattatīti anabhiratāti evaṁ vuttāya balavavipassanāya ariyamaggaṁ patvā ativattati.",
  "atk-s0403a43:19_13": "Imasmiṁ sutte vaṭṭavivaṭṭaṁ kathitaṁ.",
  "atk-s0403a43:20_0": "9. Dānamahapphalasuttavaṇṇanā",
  "atk-s0403a43:21_0": "52.",
  "atk-s0403a43:21_1": "Navame sāpekhoti sataṇho.",
  "atk-s0403a43:21_2": "Paṭibaddhacittoti vipāke baddhacitto.",
  "atk-s0403a43:21_3": "Sannidhipekhoti nidhānapekho hutvā.",
  "atk-s0403a43:21_4": "Peccāti paralokaṁ gantvā.",
  "atk-s0403a43:21_5": "Taṁ kammaṁ khepetvāti taṁ kammavipākaṁ khepetvā.",
  "atk-s0403a43:21_6": "Iddhinti vipākiddhiṁ.",
  "atk-s0403a43:21_7": "Yasanti parivārasampadaṁ.",
  "atk-s0403a43:21_8": "Ādhipaccanti jeṭṭhabhāvakāraṇaṁ.",
  "atk-s0403a43:21_9": "Āgantā itthattanti itthabhāvaṁ ime pañcakkhandhe puna āgantā,",
  "atk-s0403a43:21_10": "na tatrūpapattiko na uparūpapattiko,",
  "atk-s0403a43:21_11": "heṭṭhāgāmīyeva hotīti attho.",
  "atk-s0403a43:21_12": "Sāhu dānanti dānaṁ nāmetaṁ sādhu bhaddakaṁ sundaraṁ.",
  "atk-s0403a43:21_13": "Tāni mahāyaññānīti tāni sappinavanītadadhimadhuphāṇitādīhi niṭṭhānaṁ gatāni mahādānāni.",
  "atk-s0403a43:21_14": "Cittālaṅkāracittaparikkhāranti samathavipassanācittassa alaṅkārabhūtañceva parivārabhūtañca.",
  "atk-s0403a43:21_15": "Brahmakāyikānaṁ devānaṁ sahabyatanti na sakkā tattha dānena upapajjituṁ.",
  "atk-s0403a43:21_16": "Yasmā pana taṁ samathavipassanācittassa alaṅkārabhūtaṁ,",
  "atk-s0403a43:21_17": "tasmā tena dānālaṅkatena cittena jhānañceva ariyamaggañca nibbattetvā jhānena tattha upapajjati.",
  "atk-s0403a43:21_18": "Anāgāmī hotīti jhānānāgāmī nāma hoti.",
  "atk-s0403a43:21_19": "Anāgantā itthattanti puna itthabhāvaṁ na āgantā,",
  "atk-s0403a43:21_20": "uparūpapattiko vā tatrūpapattiko vā hutvā tattheva parinibbāyati.",
  "atk-s0403a43:21_21": "Iti imesu dānesu paṭhamaṁ taṇhuttariyadānaṁ,",
  "atk-s0403a43:21_22": "dutiyaṁ cittīkāradānaṁ,",
  "atk-s0403a43:21_23": "tatiyaṁ hirottappadānaṁ,",
  "atk-s0403a43:21_24": "catutthaṁ niravasesadānaṁ,",
  "atk-s0403a43:21_25": "pañcamaṁ dakkhiṇeyyadānaṁ,",
  "atk-s0403a43:21_26": "chaṭṭhaṁ somanassupavicāradānaṁ,",
  "atk-s0403a43:21_27": "sattamaṁ alaṅkāraparivāradānaṁ nāmāti.",
  "atk-s0403a43:22_0": "10. Nandamātāsuttavaṇṇanā",
  "atk-s0403a43:23_0": "53.",
  "atk-s0403a43:23_1": "Dasamaṁ atthuppattivasena desitaṁ.",
  "atk-s0403a43:23_2": "Satthā kira vutthavasso pavāretvā dve aggasāvake ohāya “dakkhiṇāgiriṁ cārikaṁ gamissāmī”ti nikkhami,",
  "atk-s0403a43:23_3": "rājā pasenadi kosalo,",
  "atk-s0403a43:23_4": "anāthapiṇḍiko gahapati,",
  "atk-s0403a43:23_5": "visākhā mahāupāsikā,",
  "atk-s0403a43:23_6": "aññe ca bahujanā dasabalaṁ nivattetuṁ nāsakkhiṁsu.",
  "atk-s0403a43:23_7": "Anāthapiṇḍiko gahapati “satthāraṁ nivattetuṁ nāsakkhi”nti raho cintayamāno nisīdi.",
  "atk-s0403a43:23_8": "Atha naṁ puṇṇā nāma dāsī disvā “kiṁ nu kho te, sāmi,",
  "atk-s0403a43:23_9": "na pubbe viya indriyāni vippasannānī”ti pucchi. Āma, puṇṇe,",
  "atk-s0403a43:23_10": "satthā cārikaṁ pakkanto,",
  "atk-s0403a43:23_11": "tamahaṁ nivattetuṁ nāsakkhiṁ.",
  "atk-s0403a43:23_12": "Na kho pana sakkā jānituṁ puna sīghaṁ āgaccheyya vā na vā,",
  "atk-s0403a43:23_13": "tenāhaṁ cintayamāno nisinnoti.",
  "atk-s0403a43:23_14": "Sacāhaṁ dasabalaṁ nivatteyyaṁ,",
  "atk-s0403a43:23_15": "kiṁ me kareyyāsīti?",
  "atk-s0403a43:23_16": "Bhujissaṁ taṁ karissāmīti.",
  "atk-s0403a43:23_17": "Sā gantvā satthāraṁ vanditvā “nivattatha,",
  "atk-s0403a43:23_18": "bhante”ti āha.",
  "atk-s0403a43:23_19": "Mama nivattanapaccayā tvaṁ kiṁ karissasīti? Tumhe, bhante,",
  "atk-s0403a43:23_20": "mama parādhīnabhāvaṁ jānātha,",
  "atk-s0403a43:23_21": "aññaṁ kiñci kātuṁ na sakkomi,",
  "atk-s0403a43:23_22": "saraṇesu pana patiṭṭhāya pañca sīlāni rakkhissāmīti.",
  "atk-s0403a43:23_23": "Sādhu sādhu puṇṇeti,",
  "atk-s0403a43:23_24": "satthā dhammagāravena ekapadasmiññeva nivatti.",
  "atk-s0403a43:23_25": "Vuttañhetaṁ –",
  "atk-s0403a43:23_26": "“dhammagaru,",
  "atk-s0403a43:23_27": "bhikkhave,",
  "atk-s0403a43:23_28": "tathāgato dhammagāravo”ti.",
  "atk-s0403a43:24_0": "Satthā nivattitvā jetavanamahāvihāraṁ pāvisi.",
  "atk-s0403a43:24_1": "Mahājano puṇṇāya sādhukārasahassāni adāsi.",
  "atk-s0403a43:24_2": "Satthā tasmiṁ samāgame dhammaṁ desesi,",
  "atk-s0403a43:24_3": "caturāsītipāṇasahassāni amatapānaṁ piviṁsu.",
  "atk-s0403a43:24_4": "Puṇṇāpi seṭṭhinā anuññātā bhikkhuniupassayaṁ gantvā pabbaji.",
  "atk-s0403a43:24_5": "Sammāsambuddho sāriputtamoggallāne āmantetvā “ahaṁ yaṁ disaṁ cārikāya nikkhanto,",
  "atk-s0403a43:24_6": "tattha na gacchāmi.",
  "atk-s0403a43:24_7": "Tumhe tumhākaṁ parisāya saddhiṁ taṁ disaṁ cārikaṁ gacchathā”ti vatvā uyyojesi.",
  "atk-s0403a43:24_8": "Imissaṁ atthuppattiyaṁ ekaṁ samayaṁ āyasmā sāriputtotiādi vuttaṁ.",
  "atk-s0403a43:25_0": "Tattha veḷukaṇḍakīti veḷukaṇṭakanagaravāsinī.",
  "atk-s0403a43:25_1": "Tassa kira nagarassa pākāraguttatthāya pākārapariyantena veḷū ropitā,",
  "atk-s0403a43:25_2": "tenassa veḷukaṇṭakanteva nāmaṁ jātaṁ.",
  "atk-s0403a43:25_3": "Pārāyananti nibbānasaṅkhātapāraṁ ayanato pārāyananti laddhavohāraṁ dhammaṁ.",
  "atk-s0403a43:25_4": "Sarena bhāsatīti sattabhūmikassa pāsādassa uparimatale susaṁvihitārakkhaṭṭhāne nisinnā samāpattibalena",
  "atk-s0403a43:25_5": "rattibhāgaṁ vītināmetvā samāpattito vuṭṭhāya “imaṁ rattāvasesaṁ katarāya ratiyā vītināmessāmī”ti cintetvā",
  "atk-s0403a43:25_6": "“dhammaratiyā”ti katasanniṭṭhānā tīṇi phalāni pattā ariyasāvikā aḍḍhateyyagāthāsataparimāṇaṁ pārāyanasuttaṁ",
  "atk-s0403a43:25_7": "madhurena sarabhaññena bhāsati.",
  "atk-s0403a43:25_8": "Assosi khoti ākāsaṭṭhakavimānāni pariharitvā tassa pāsādassa uparibhāgaṁ gatena maggena naravāhanayānaṁ āruyha gacchamāno assosi.",
  "atk-s0403a43:25_9": "Kathāpariyosānaṁ āgamayamāno aṭṭhāsīti “kiṁ saddo esa bhaṇe”ti pucchitvā “nandamātāya upāsikāya sarabhaññasaddo”ti",
  "atk-s0403a43:25_10": "vutte otaritvā “idamavocā”ti idaṁ desanāpariyosānaṁ olokento avidūraṭṭhāne ākāse aṭṭhāsi.",
  "atk-s0403a43:26_0": "Sādhu bhagini,",
  "atk-s0403a43:26_1": "sādhu bhaginīti “suggahitā te bhagini dhammadesanā sukathitā,",
  "atk-s0403a43:26_2": "pāsāṇakacetiye nisīditvā soḷasannaṁ pārāyanikabrāhmaṇānaṁ sammāsambuddhena kathitadivase ca ajja ca na kiñci antaraṁ passāmi,",
  "atk-s0403a43:26_3": "majjhe bhinnasuvaṇṇaṁ viya te satthu kathitena saddhiṁ sadisameva kathita”nti vatvā sādhukāraṁ dadanto evamāha.",
  "atk-s0403a43:26_4": "Ko paneso bhadramukhāti imasmiṁ susaṁvihitārakkhaṭṭhāne evaṁ mahantena saddena ko nāmesa,",
  "atk-s0403a43:26_5": "bhadramukha,",
  "atk-s0403a43:26_6": "laddhamukha,",
  "atk-s0403a43:26_7": "kiṁ nāgo supaṇṇo devo māro brahmāti suvaṇṇapaṭṭavaṇṇaṁ vātapānaṁ vivaritvā vigatasārajjā tīṇi phalāni",
  "atk-s0403a43:26_8": "pattā ariyasāvikā vessavaṇena saddhiṁ kathayamānā evamāha.",
  "atk-s0403a43:26_9": "Ahaṁ te bhagini bhātāti sayaṁ sotāpannattā anāgāmiariyasāvikaṁ jeṭṭhikaṁ maññamāno “bhaginī”ti vatvā puna taṁ paṭhamavaye ṭhitattā attano kaniṭṭhaṁ,",
  "atk-s0403a43:26_10": "attānaṁ pana navutivassasatasahassāyukattā mahallakataraṁ maññamāno “bhātā”ti āha.",
  "atk-s0403a43:26_11": "Sādhu bhadramukhāti,",
  "atk-s0403a43:26_12": "bhadramukha,",
  "atk-s0403a43:26_13": "sādhu sundaraṁ,",
  "atk-s0403a43:26_14": "svāgamanaṁ te āgamanaṁ,",
  "atk-s0403a43:26_15": "āgantuṁ yuttaṭṭhānamevasi āgatoti attho.",
  "atk-s0403a43:26_16": "Idaṁ te hotu ātitheyyanti idameva dhammabhaṇanaṁ tava atithipaṇṇākāro hotu,",
  "atk-s0403a43:26_17": "na hi te aññaṁ ito uttaritaraṁ dātabbaṁ passāmīti adhippāyo.",
  "atk-s0403a43:26_18": "Evañceva me bhavissati ātitheyyanti evaṁ attano pattidānaṁ yācitvā “ayaṁ te dhammakathikasakkāro”ti aḍḍhateḷasāni",
  "atk-s0403a43:26_19": "koṭṭhasatāni rattasālīnaṁ pūretvā “yāvāyaṁ upāsikā carati,",
  "atk-s0403a43:26_20": "tāva mā khayaṁ gamiṁsū”ti adhiṭṭhahitvā pakkāmi.",
  "atk-s0403a43:26_21": "Yāva upāsikā aṭṭhāsi,",
  "atk-s0403a43:26_22": "tāva koṭṭhānaṁ heṭṭhimatalaṁ nāma daṭṭhuṁ nāsakkhiṁsu.",
  "atk-s0403a43:26_23": "Tato paṭṭhāya “nandamātāya koṭṭhāgāraṁ viyā”ti vohāro udapādi.",
  "atk-s0403a43:27_0": "Akatapātarāsoti abhuttapātarāso.",
  "atk-s0403a43:27_1": "Puññanti pubbacetanā ca muñcanacetanā ca.",
  "atk-s0403a43:27_2": "Puññamahīti aparacetanā.",
  "atk-s0403a43:27_3": "Sukhāya hotūti sukhatthāya hitatthāya hotu.",
  "atk-s0403a43:27_4": "Evaṁ attano dāne vessavaṇassa pattiṁ adāsi.",
  "atk-s0403a43:28_0": "Pakaraṇeti kāraṇe.",
  "atk-s0403a43:28_1": "Okkassa pasayhāti ākaḍḍhitvā abhibhavitvā.",
  "atk-s0403a43:28_2": "Yakkhayoninti bhummadevatābhāvaṁ.",
  "atk-s0403a43:28_3": "Teneva purimena attabhāvena uddassetīti purimasarīrasadisameva sarīraṁ māpetvā alaṅkatapaṭiyatto sirigabbhasayanatale attānaṁ dasseti.",
  "atk-s0403a43:28_4": "Upāsikā paṭidesitāti upāsikā ahanti evaṁ upāsikābhāvaṁ desesiṁ.",
  "atk-s0403a43:28_5": "Yāvadeti yāvadeva.",
  "atk-s0403a43:28_6": "Sesaṁ sabbattha uttānamevāti.",
  "atk-s0403a43:29_0": "Mahāyaññavaggo pañcamo.",
  "atk-s0403a43:30_0": "Paṇṇāsakaṁ niṭṭhitaṁ."
}