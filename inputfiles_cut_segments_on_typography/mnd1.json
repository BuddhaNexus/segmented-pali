{
  "mnd1:0.1_0": "Mahāniddesa",
  "mnd1:0.2_0": "Aṭṭhakavagga",
  "mnd1:0.3_0": "1. Kāmasuttaniddesa",
  "mnd1:1.1_0": "Namo tassa Bhagavato Arahato Sammāsambuddhassa.",
  "mnd1:2.1_0": "<b>Kāmaṁ kāmayamānassa,</b>",
  "mnd1:2.2_0": "<b>Tassa ce taṁ samijjhati;</b>",
  "mnd1:2.3_0": "<b>Addhā pītimano hoti,</b>",
  "mnd1:2.4_0": "<b>Laddhā macco yadicchati.</b>",
  "mnd1:3.1_0": "<b>Kāmaṁ kāmayamānassā</b>ti <b>kāmā</b>ti uddānato dve kāmā—",
  "mnd1:3.2_0": "vatthukāmā ca kilesakāmā ca.",
  "mnd1:3.3_0": "Katame <b>vatthukāmā?</b>",
  "mnd1:3.4_0": "Manāpikā rūpā manāpikā saddā manāpikā gandhā manāpikā rasā manāpikā phoṭṭhabbā;",
  "mnd1:3.5_0": "attharaṇā pāvuraṇā dāsidāsā ajeḷakā kukkuṭasūkarā hatthigavāssavaḷavā khettaṁ vatthu hiraññaṁ suvaṇṇaṁ",
  "mnd1:3.5_1": "gāmanigamarājadhāniyo raṭṭhañca janapado ca koso ca koṭṭhāgārañca,",
  "mnd1:3.5_2": "yaṁ kiñci rajanīyaṁ vatthu—",
  "mnd1:3.6_0": "vatthukāmā.",
  "mnd1:4.1_0": "Api ca atītā kāmā anāgatā kāmā paccuppannā kāmā;",
  "mnd1:4.2_0": "ajjhattā kāmā bahiddhā kāmā ajjhattabahiddhā kāmā;",
  "mnd1:4.3_0": "hīnā kāmā majjhimā kāmā paṇītā kāmā;",
  "mnd1:4.4_0": "āpāyikā kāmā mānusikā kāmā dibbā kāmā;",
  "mnd1:4.5_0": "paccupaṭṭhitā kāmā nimmitā kāmā animmitā kāmā paranimmitā kāmā;",
  "mnd1:4.6_0": "pariggahitā kāmā apariggahitā kāmā mamāyitā kāmā amamāyitā kāmā;",
  "mnd1:4.7_0": "sabbepi kāmāvacarā dhammā,",
  "mnd1:4.7_1": "sabbepi rūpāvacarā dhammā,",
  "mnd1:4.7_2": "sabbepi arūpāvacarā dhammā,",
  "mnd1:4.7_3": "taṇhāvatthukā taṇhārammaṇā kāmanīyaṭṭhena rajanīyaṭṭhena madanīyaṭṭhena kāmā—",
  "mnd1:4.8_0": "ime vuccanti vatthukāmā.",
  "mnd1:5.1_0": "Katame <b>kilesakāmā?</b>",
  "mnd1:5.2_0": "Chando kāmo rāgo kāmo chandarāgo kāmo;",
  "mnd1:5.3_0": "saṅkappo kāmo rāgo kāmo saṅkapparāgo kāmo;",
  "mnd1:5.4_0": "yo kāmesu kāmacchando kāmarāgo kāmanandī kāmataṇhā kāmasneho kāmapariḷāho kāmamucchā kāmajjhosānaṁ kāmogho kāmayogo kāmupādānaṁ kāmacchandanīvaraṇaṁ.",
  "mnd1:6.1_0": "“Addasaṁ kāma te mūlaṁ,",
  "mnd1:6.2_0": "Saṅkappā kāma jāyasi;",
  "mnd1:6.3_0": "Na taṁ saṅkappayissāmi,",
  "mnd1:6.4_0": "Evaṁ kāma na hehisī”ti.—",
  "mnd1:7.1_0": "Ime vuccanti kilesakāmā.",
  "mnd1:7.2_0": "<b>Kāmayamānassā</b>ti kāmayamānassa icchamānassa sādiyamānassa patthayamānassa pihayamānassa abhijappamānassāti—",
  "mnd1:7.3_0": "kāmaṁ kāmayamānassa.",
  "mnd1:8.1_0": "<b>Tassa ce taṁ samijjhatī</b>ti.",
  "mnd1:8.2_0": "<b>Tassa ce</b>ti tassa khattiyassa vā brāhmaṇassa vā vessassa vā suddassa vā gahaṭṭhassa vā pabbajitassa vā devassa vā manussassa vā.",
  "mnd1:8.3_0": "<b>Tan</b>ti vatthukāmā vuccanti—",
  "mnd1:8.4_0": "manāpikā rūpā manāpikā saddā manāpikā gandhā manāpikā rasā manāpikā phoṭṭhabbā.",
  "mnd1:8.5_0": "<b>Samijjhatī</b>ti ijjhati samijjhati labhati paṭilabhati adhigacchati vindatīti—",
  "mnd1:8.6_0": "tassa ce taṁ samijjhati.",
  "mnd1:9.1_0": "<b>Addhā pītimano hotī</b>ti.",
  "mnd1:9.2_0": "<b>Addhā</b>ti ekaṁsavacanaṁ nissaṁsayavacanaṁ nikkaṅkhāvacanaṁ advejjhavacanaṁ adveḷhakavacanaṁ niyogavacanaṁ apaṇṇakavacanaṁ avatthāpanavacanametaṁ—",
  "mnd1:9.3_0": "addhāti.",
  "mnd1:9.4_0": "<b>Pītī</b>ti yā pañcakāmaguṇapaṭisaññuttā pīti pāmujjaṁ āmodanā pamodanā hāso pahāso vitti tuṭṭhi odagyaṁ attamanatā abhipharaṇatā cittassa.",
  "mnd1:9.5_0": "<b>Mano</b>ti yaṁ cittaṁ mano mānasaṁ hadayaṁ paṇḍaraṁ mano manāyatanaṁ manindriyaṁ viññāṇaṁ viññāṇakkhandho tajjā manoviññāṇadhātu,",
  "mnd1:9.5_1": "ayaṁ vuccati mano.",
  "mnd1:9.6_0": "Ayaṁ mano imāya pītiyā sahagato hoti sahajāto saṁsaṭṭho sampayutto ekuppādo ekanirodho ekavatthuko ekārammaṇo.",
  "mnd1:9.7_0": "<b>Pītimano hotī</b>ti pītimano hoti tuṭṭhamano haṭṭhamano pahaṭṭhamano attamano udaggamano muditamano pamoditamano hotīti—",
  "mnd1:9.8_0": "addhā pītimano hoti.",
  "mnd1:10.1_0": "<b>Laddhā macco yadicchatī</b>ti.",
  "mnd1:10.2_0": "<b>Laddhā</b>ti labhitvā paṭilabhitvā adhigantvā vinditvā.",
  "mnd1:10.3_0": "<b>Macco</b>ti satto naro mānavo poso puggalo jīvo jāgu jantu indagu manujo.",
  "mnd1:10.4_0": "<b>Yadicchatī</b>ti yaṁ icchati yaṁ sādiyati yaṁ pattheti yaṁ piheti yaṁ abhijappati,",
  "mnd1:10.4_1": "rūpaṁ vā saddaṁ vā gandhaṁ vā rasaṁ vā phoṭṭhabbaṁ vāti,",
  "mnd1:10.4_2": "laddhā macco yadicchati.",
  "mnd1:11.1_0": "Tenāha bhagavā—",
  "mnd1:12.1_0": "“Kāmaṁ kāmayamānassa,",
  "mnd1:12.2_0": "tassa ce taṁ samijjhati;",
  "mnd1:12.3_0": "Addhā pītimano hoti,",
  "mnd1:12.4_0": "laddhā macco yadicchatī”ti.",
  "mnd1:13.1_0": "<b>Tassa ce kāmayānassa,</b>",
  "mnd1:13.2_0": "<b>chandajātassa jantuno;</b>",
  "mnd1:13.3_0": "<b>Te kāmā parihāyanti,</b>",
  "mnd1:13.4_0": "<b>sallaviddhova ruppati.</b>",
  "mnd1:14.1_0": "<b>Tassa ce kāmayānassā</b>ti.",
  "mnd1:14.2_0": "<b>Tassa ce</b>ti tassa khattiyassa vā brāhmaṇassa vā vessassa vā suddassa vā gahaṭṭhassa vā pabbajitassa vā devassa vā manussassa vā.",
  "mnd1:14.3_0": "<b>Kāmayānassā</b>ti kāme icchamānassa sādiyamānassa patthayamānassa pihayamānassa abhijappamānassa.",
  "mnd1:14.4_0": "Atha vā kāmataṇhāya yāyati niyyati vuyhati saṁharīyati.",
  "mnd1:14.5_0": "Yathā hatthiyānena vā assayānena vā goyānena vā ajayānena vā meṇḍayānena vā oṭṭhayānena vā kharayānena vā yāyati niyyati vuyhati saṁharīyati;",
  "mnd1:14.6_0": "evamevaṁ kāmataṇhāya yāyati niyyati vuyhati saṁharīyatīti—",
  "mnd1:14.7_0": "tassa ce kāmayānassa.",
  "mnd1:15.1_0": "<b>Chandajātassa jantuno</b>ti.",
  "mnd1:15.2_0": "<b>Chando</b>ti yo kāmesu kāmacchando kāmarāgo kāmanandī kāmataṇhā kāmasneho kāmapariḷāho kāmamucchā",
  "mnd1:15.2_1": "kāmajjhosānaṁ kāmogho kāmayogo kāmupādānaṁ kāmacchandanīvaraṇaṁ,",
  "mnd1:15.2_2": "tassa so kāmacchando jāto hoti sañjāto nibbatto abhinibbatto pātubhūto.",
  "mnd1:15.3_0": "<b>Jantuno</b>ti sattassa narassa mānavassa posassa puggalassa jīvassa jāgussa jantussa indagussa manujassāti—",
  "mnd1:15.4_0": "chandajātassa jantuno.",
  "mnd1:16.1_0": "<b>Te kāmā parihāyantī</b>ti—",
  "mnd1:16.2_0": "te vā kāmā parihāyanti, so vā kāmehi parihāyati.",
  "mnd1:16.3_0": "Kathaṁ te kāmā parihāyanti?",
  "mnd1:16.4_0": "Tassa tiṭṭhantasseva te bhoge rājāno vā haranti,",
  "mnd1:16.4_1": "corā vā haranti,",
  "mnd1:16.4_2": "aggi vā dahati,",
  "mnd1:16.4_3": "udakaṁ vā vahati,",
  "mnd1:16.4_4": "appiyā vā dāyādā haranti,",
  "mnd1:16.4_5": "nihitaṁ vā nādhigacchati,",
  "mnd1:16.4_6": "duppayuttā vā kammantā bhijjanti,",
  "mnd1:16.4_7": "kule vā kulaṅgāro uppajjati,",
  "mnd1:16.4_8": "yo te bhoge vikirati vidhamati viddhaṁseti aniccatāyeva aṭṭhamī.",
  "mnd1:16.5_0": "Evaṁ te kāmā hāyanti parihāyanti paridhaṁsenti paripatanti antaradhāyanti vippalujjanti.",
  "mnd1:16.6_0": "Kathaṁ so kāmehi parihāyati?",
  "mnd1:16.7_0": "Tiṭṭhanteva te bhoge so cavati marati vippalujjati.",
  "mnd1:16.8_0": "Evaṁ so kāmehi hāyati parihāyati paridhaṁsati paripatati antaradhāyati vippalujjati.",
  "mnd1:17.1_0": "Corā haranti rājāno,",
  "mnd1:17.2_0": "aggi dahati nassati;",
  "mnd1:17.3_0": "Atha antena jahati,",
  "mnd1:17.4_0": "sarīraṁ sapariggahaṁ;",
  "mnd1:17.5_0": "Etadaññāya medhāvī,",
  "mnd1:17.6_0": "bhuñjetha ca dadetha ca.",
  "mnd1:18.1_0": "Datvā ca bhutvā ca yathānubhāvaṁ, anindito saggamupeti ṭhānanti, te kāmā parihāyanti.",
  "mnd1:19.1_0": "<b>Sallaviddhova ruppatī</b>ti.",
  "mnd1:19.2_0": "Yathā ayomayena vā sallena viddho,",
  "mnd1:19.2_1": "aṭṭhimayena vā sallena dantamayena vā sallena visāṇamayena vā sallena kaṭṭhamayena vā sallena viddho ruppati kuppati ghaṭṭīyati pīḷīyati,",
  "mnd1:19.2_2": "byādhito domanassito hoti,",
  "mnd1:19.2_3": "evamevaṁ vatthukāmānaṁ vipariṇāmaññathābhāvā uppajjanti sokaparidevadukkhadomanassupāyāsā.",
  "mnd1:19.3_0": "So kāmasallena ca sokasallena ca viddho,",
  "mnd1:19.3_1": "ruppati kuppati ghaṭṭīyati pīḷīyati byādhito domanassito hotīti—",
  "mnd1:19.4_0": "sallaviddhova ruppati.",
  "mnd1:20.1_0": "Tenāha bhagavā—",
  "mnd1:21.1_0": "“Tassa ce kāmayānassa,",
  "mnd1:21.2_0": "chandajātassa jantuno;",
  "mnd1:21.3_0": "Te kāmā parihāyanti,",
  "mnd1:21.4_0": "sallaviddhova ruppatī”ti.",
  "mnd1:22.1_0": "<b>Yo kāme parivajjeti,</b>",
  "mnd1:22.2_0": "<b>sappasseva padā siro;</b>",
  "mnd1:22.3_0": "<b>Somaṁ visattikaṁ loke,</b>",
  "mnd1:22.4_0": "<b>sato samativattati.</b>",
  "mnd1:23.1_0": "<b>Yo kāme parivajjetī</b>ti.",
  "mnd1:23.2_0": "<b>Yo</b>ti yo yādiso yathāyutto yathāvihito yathāpakāro yaṁṭhānappatto yaṁdhammasamannāgato khattiyo",
  "mnd1:23.2_1": "vā brāhmaṇo vā vesso vā suddo vā gahaṭṭho vā pabbajito vā devo vā manusso vā.",
  "mnd1:23.3_0": "<b>Kāme parivajjetī</b>ti.",
  "mnd1:23.4_0": "<b>Kāmā</b>ti uddānato dve kāmā—",
  "mnd1:23.5_0": "vatthukāmā ca kilesakāmā ca …pe…",
  "mnd1:23.6_0": "ime vuccanti vatthukāmā …pe…",
  "mnd1:23.7_0": "ime vuccanti kilesakāmā.",
  "mnd1:23.8_0": "<b>Kāme parivajjetī</b>ti dvīhi kāraṇehi kāme parivajjeti—",
  "mnd1:23.9_0": "vikkhambhanato vā samucchedato vā.",
  "mnd1:23.10_0": "Kathaṁ vikkhambhanato kāme parivajjeti?",
  "mnd1:23.11_0": "“Aṭṭhikaṅkalūpamā kāmā appassādaṭṭhenā”ti passanto vikkhambhanato kāme parivajjeti,",
  "mnd1:23.12_0": "“maṁsapesūpamā kāmā bahusādhāraṇaṭṭhenā”ti passanto vikkhambhanato kāme parivajjeti,",
  "mnd1:23.13_0": "“tiṇukkūpamā kāmā anudahanaṭṭhenā”ti passanto vikkhambhanato kāme parivajjeti,",
  "mnd1:23.14_0": "“aṅgārakāsūpamā kāmā mahāpariḷāhaṭṭhenā”ti passanto vikkhambhanato kāme parivajjeti,",
  "mnd1:23.15_0": "“supinakūpamā kāmā ittarapaccupaṭṭhānaṭṭhenā”ti passanto vikkhambhanato kāme parivajjeti,",
  "mnd1:23.16_0": "“yācitakūpamā kāmā tāvakālikaṭṭhenā”ti passanto vikkhambhanato kāme parivajjeti,",
  "mnd1:23.17_0": "“rukkhaphalūpamā kāmā sambhañjanaparibhañjanaṭṭhenā”ti passanto vikkhambhanato kāme parivajjeti,",
  "mnd1:23.18_0": "“asisūnūpamā kāmā adhikuṭṭanaṭṭhenā”ti passanto vikkhambhanato kāme parivajjeti,",
  "mnd1:23.19_0": "“sattisūlūpamā kāmā vinivijjhanaṭṭhenā”ti passanto vikkhambhanato kāme parivajjeti,",
  "mnd1:23.20_0": "“sappasirūpamā kāmā sappaṭibhayaṭṭhenā”ti passanto vikkhambhanato kāme parivajjeti,",
  "mnd1:23.21_0": "“aggikkhandhūpamā kāmā mahābhitāpanaṭṭhenā”ti passanto vikkhambhanato kāme parivajjeti.",
  "mnd1:24.1_0": "Buddhānussatiṁ bhāventopi vikkhambhanato kāme parivajjeti,",
  "mnd1:24.2_0": "dhammānussatiṁ bhāventopi …pe…",
  "mnd1:24.3_0": "saṅghānussatiṁ bhāventopi …",
  "mnd1:24.4_0": "sīlānussatiṁ bhāventopi …",
  "mnd1:24.5_0": "cāgānussatiṁ bhāventopi …",
  "mnd1:24.6_0": "devatānussatiṁ bhāventopi …",
  "mnd1:24.7_0": "ānāpānassatiṁ bhāventopi …",
  "mnd1:24.8_0": "maraṇassatiṁ bhāventopi …",
  "mnd1:24.9_0": "kāyagatāsatiṁ bhāventopi …",
  "mnd1:24.10_0": "upasamānussatiṁ bhāventopi vikkhambhanato kāme parivajjeti.",
  "mnd1:25.1_0": "Paṭhamaṁ jhānaṁ bhāventopi vikkhambhanato kāme parivajjeti …pe…",
  "mnd1:25.2_0": "dutiyaṁ jhānaṁ bhāventopi …",
  "mnd1:25.3_0": "tatiyaṁ jhānaṁ bhāventopi …",
  "mnd1:25.4_0": "catutthaṁ jhānaṁ bhāventopi …",
  "mnd1:25.5_0": "ākāsānañcāyatanasamāpattiṁ bhāventopi …",
  "mnd1:25.6_0": "viññāṇañcāyatanasamāpattiṁ bhāventopi …",
  "mnd1:25.7_0": "ākiñcaññāyatanasamāpattiṁ bhāventopi …",
  "mnd1:25.8_0": "nevasaññānāsaññāyatanasamāpattiṁ bhāventopi vikkhambhanato kāme parivajjeti.",
  "mnd1:25.9_0": "Evaṁ vikkhambhanato kāme parivajjeti.",
  "mnd1:26.1_0": "Kathaṁ samucchedato kāme parivajjeti?",
  "mnd1:26.2_0": "Sotāpattimaggaṁ bhāventopi apāyagamanīye kāme samucchedato parivajjeti,",
  "mnd1:26.3_0": "sakadāgāmimaggaṁ bhāventopi oḷārike kāme samucchedato parivajjeti,",
  "mnd1:26.4_0": "anāgāmimaggaṁ bhāventopi anusahagate kāme samucchedato parivajjeti,",
  "mnd1:26.5_0": "arahattamaggaṁ bhāventopi sabbena sabbaṁ sabbathā sabbaṁ asesaṁ nissesaṁ samucchedato kāme parivajjeti.",
  "mnd1:26.6_0": "Evaṁ samucchedato kāme parivajjetīti—",
  "mnd1:26.7_0": "yo kāme parivajjeti.",
  "mnd1:27.1_0": "<b>Sappasseva padā siro</b>ti.",
  "mnd1:27.2_0": "<b>Sappo</b> vuccati ahi.",
  "mnd1:27.3_0": "Kenaṭṭhena sappo?",
  "mnd1:27.4_0": "Saṁsappanto gacchatīti sappo;",
  "mnd1:27.5_0": "bhujanto gacchatīti bhujago;",
  "mnd1:27.6_0": "urena gacchatīti urago;",
  "mnd1:27.7_0": "pannasiro gacchatīti pannago;",
  "mnd1:27.8_0": "sirena supatīti sarīsapo;",
  "mnd1:27.9_0": "bile sayatīti bilāsayo;",
  "mnd1:27.10_0": "guhāyaṁ sayatīti guhāsayo;",
  "mnd1:27.11_0": "dāṭhā tassa āvudhoti dāṭhāvudho;",
  "mnd1:27.12_0": "visaṁ tassa ghoranti ghoraviso;",
  "mnd1:27.13_0": "jivhā tassa duvidhāti dvijivho;",
  "mnd1:27.14_0": "dvīhi jivhāhi rasaṁ sāyatīti dvirasaññū.",
  "mnd1:27.15_0": "Yathā puriso jīvitukāmo amaritukāmo sukhakāmo dukkhapaṭikkūlo pādena sappasiraṁ vajjeyya vivajjeyya parivajjeyya abhinivajjeyya;",
  "mnd1:27.16_0": "evamevaṁ sukhakāmo dukkhapaṭikkūlo kāme vajjeyya vivajjeyya parivajjeyya abhinivajjeyyāti—",
  "mnd1:27.17_0": "sappasseva padā siro.",
  "mnd1:28.1_0": "<b>Somaṁ visattikaṁ loke, sato samativattatī</b>ti.",
  "mnd1:28.2_0": "<b>So</b>ti yo kāme parivajjeti.",
  "mnd1:28.3_0": "Visattikā vuccati taṇhā.",
  "mnd1:28.4_0": "Yo rāgo sārāgo anunayo anurodho nandī nandirāgo,",
  "mnd1:28.4_1": "cittassa sārāgo icchā mucchā ajjhosānaṁ gedho paligedho saṅgo paṅko,",
  "mnd1:28.4_2": "ejā māyā janikā sañjananī sibbinī jālinī saritā visattikā,",
  "mnd1:28.4_3": "suttaṁ visatā āyūhinī dutiyā paṇidhi bhavanetti,",
  "mnd1:28.4_4": "vanaṁ vanatho sandhavo sneho apekkhā paṭibandhu,",
  "mnd1:28.4_5": "āsā āsīsanā āsīsitattaṁ,",
  "mnd1:28.4_6": "rūpāsā saddāsā gandhāsā rasāsā phoṭṭhabbāsā,",
  "mnd1:28.4_7": "lābhāsā dhanāsā puttāsā jīvitāsā,",
  "mnd1:28.4_8": "jappā pajappā abhijappā jappanā jappitattaṁ loluppaṁ loluppāyanā loluppāyitattaṁ pucchañjikatā sādhukamyatā,",
  "mnd1:28.4_9": "adhammarāgo visamalobho nikanti nikāmanā patthanā pihanā sampatthanā,",
  "mnd1:28.4_10": "kāmataṇhā bhavataṇhā vibhavataṇhā,",
  "mnd1:28.4_11": "rūpataṇhā arūpataṇhā nirodhataṇhā,",
  "mnd1:28.4_12": "rūpataṇhā saddataṇhā gandhataṇhā rasataṇhā phoṭṭhabbataṇhā dhammataṇhā,",
  "mnd1:28.4_13": "ogho yogo gantho upādānaṁ āvaraṇaṁ nīvaraṇaṁ chadanaṁ bandhanaṁ,",
  "mnd1:28.4_14": "upakkileso anusayo pariyuṭṭhānaṁ latā vevicchaṁ,",
  "mnd1:28.4_15": "dukkhamūlaṁ dukkhanidānaṁ dukkhappabhavo mārapāso mārabaḷisaṁ māravisayo,",
  "mnd1:28.4_16": "taṇhānadī taṇhājālaṁ taṇhāgaddūlaṁ taṇhāsamuddo abhijjhā lobho akusalamūlaṁ.",
  "mnd1:29.1_0": "<b>Visattikā</b>ti.",
  "mnd1:29.2_0": "Kenaṭṭhena visattikā?",
  "mnd1:29.3_0": "Visatāti visattikā;",
  "mnd1:29.4_0": "visālāti visattikā;",
  "mnd1:29.5_0": "visaṭāti visattikā;",
  "mnd1:29.6_0": "visakkatīti visattikā;",
  "mnd1:29.7_0": "visaṁharatīti visattikā;",
  "mnd1:29.8_0": "visaṁvādikāti visattikā;",
  "mnd1:29.9_0": "visamūlāti visattikā;",
  "mnd1:29.10_0": "visaphalāti visattikā;",
  "mnd1:29.11_0": "visaparibhogoti visattikā;",
  "mnd1:29.12_0": "visālā vā pana sā taṇhā rūpe sadde gandhe rase phoṭṭhabbe,",
  "mnd1:29.12_1": "kule gaṇe āvāse lābhe yase,",
  "mnd1:29.12_2": "pasaṁsāya sukhe cīvare piṇḍapāte senāsane gilānapaccayabhesajjaparikkhāre,",
  "mnd1:29.12_3": "kāmadhātuyā rūpadhātuyā arūpadhātuyā,",
  "mnd1:29.12_4": "kāmabhave rūpabhave arūpabhave,",
  "mnd1:29.12_5": "saññābhave asaññābhave nevasaññānāsaññābhave,",
  "mnd1:29.12_6": "ekavokārabhave catuvokārabhave pañcavokārabhave,",
  "mnd1:29.12_7": "atīte anāgate paccuppanne,",
  "mnd1:29.12_8": "diṭṭhasutamutaviññātabbesu dhammesu visaṭā vitthatāti visattikā.",
  "mnd1:30.1_0": "<b>Loke</b>ti apāyaloke manussaloke devaloke, khandhaloke dhātuloke āyatanaloke.",
  "mnd1:30.2_0": "<b>Sato</b>ti catūhi kāraṇehi sato—",
  "mnd1:30.3_0": "kāye kāyānupassanāsatipaṭṭhānaṁ bhāvento sato,",
  "mnd1:30.4_0": "vedanāsu …",
  "mnd1:30.5_0": "citte …",
  "mnd1:30.6_0": "dhammesu dhammānupassanāsatipaṭṭhānaṁ bhāvento sato.",
  "mnd1:31.1_0": "Aparehipi catūhi kāraṇehi sato—",
  "mnd1:31.2_0": "asatiparivajjanāya sato,",
  "mnd1:31.2_1": "satikaraṇīyānaṁ dhammānaṁ katattā sato,",
  "mnd1:31.2_2": "satiparibandhānaṁ dhammānaṁ hatattā sato,",
  "mnd1:31.2_3": "satinimittānaṁ dhammānaṁ asammuṭṭhattā sato.",
  "mnd1:32.1_0": "Aparehipi catūhi kāraṇehi sato—",
  "mnd1:32.2_0": "satiyā samannāgatattā sato,",
  "mnd1:32.2_1": "satiyā vasitattā sato,",
  "mnd1:32.2_2": "satiyā pāguññatāya sato,",
  "mnd1:32.2_3": "satiyā apaccorohaṇatāya sato.",
  "mnd1:33.1_0": "Aparehipi catūhi kāraṇehi sato—",
  "mnd1:33.2_0": "sattattā sato, santattā sato, samitattā sato, santadhammasamannāgatattā sato.",
  "mnd1:33.3_0": "Buddhānussatiyā sato,",
  "mnd1:33.3_1": "dhammānussatiyā sato,",
  "mnd1:33.3_2": "saṅghānussatiyā sato,",
  "mnd1:33.3_3": "sīlānussatiyā sato,",
  "mnd1:33.3_4": "cāgānussatiyā sato,",
  "mnd1:33.3_5": "devatānussatiyā sato,",
  "mnd1:33.3_6": "ānāpānassatiyā sato,",
  "mnd1:33.3_7": "maraṇassatiyā sato,",
  "mnd1:33.3_8": "kāyagatāsatiyā sato,",
  "mnd1:33.3_9": "upasamānussatiyā sato.",
  "mnd1:33.4_0": "Yā sati anussati paṭissati sati saraṇatā dhāraṇatā apilāpanatā asammussanatā sati satindriyaṁ satibalaṁ sammāsati satisambojjhaṅgo ekāyanamaggo,",
  "mnd1:33.4_1": "ayaṁ vuccati sati.",
  "mnd1:33.5_0": "Imāya satiyā upeto hoti samupeto upagato samupagato upapanno samupapanno samannāgato,",
  "mnd1:33.5_1": "so vuccati sato.",
  "mnd1:34.1_0": "<b>Somaṁ visattikaṁ loke, sato samativattatī</b>ti.",
  "mnd1:34.2_0": "Loke vā sā visattikā,",
  "mnd1:34.2_1": "loke vā taṁ visattikaṁ sato tarati uttarati patarati samatikkamati vītivattatīti—",
  "mnd1:34.3_0": "somaṁ visattikaṁ loke, sato samativattati.",
  "mnd1:35.1_0": "Tenāha bhagavā—",
  "mnd1:36.1_0": "“Yo kāme parivajjeti,",
  "mnd1:36.2_0": "sappasseva padā siro;",
  "mnd1:36.3_0": "Somaṁ visattikaṁ loke,",
  "mnd1:36.4_0": "sato samativattatī”ti.",
  "mnd1:37.1_0": "<b>Khettaṁ vatthuṁ hiraññaṁ vā,</b>",
  "mnd1:37.2_0": "<b>Gavāssaṁ dāsaporisaṁ;</b>",
  "mnd1:37.3_0": "<b>Thiyo bandhū puthu kāme,</b>",
  "mnd1:37.4_0": "<b>Yo naro anugijjhati.</b>",
  "mnd1:38.1_0": "<b>Khettaṁ vatthuṁ hiraññaṁ vā</b>ti.",
  "mnd1:38.2_0": "<b>Khettan</b>ti sālikkhettaṁ vīhikkhettaṁ muggakkhettaṁ māsakkhettaṁ yavakkhettaṁ godhumakkhettaṁ tilakkhettaṁ.",
  "mnd1:38.3_0": "<b>Vatthun</b>ti gharavatthuṁ koṭṭhakavatthuṁ purevatthuṁ pacchāvatthuṁ ārāmavatthuṁ vihāravatthuṁ.",
  "mnd1:38.4_0": "<b>Hiraññan</b>ti hiraññaṁ vuccati kahāpaṇoti—",
  "mnd1:38.5_0": "khettaṁ vatthuṁ hiraññaṁ vā.",
  "mnd1:39.1_0": "<b>Gavāssaṁ dāsaporisan</b>ti.",
  "mnd1:39.2_0": "<b>Gavan</b>ti gavā vuccanti.",
  "mnd1:39.3_0": "<b>Assā</b>ti pasukādayo vuccanti.",
  "mnd1:39.4_0": "<b>Dāsā</b>ti cattāro dāsā—",
  "mnd1:39.5_0": "antojātako dāso, dhanakkītako dāso, sāmaṁ vā dāsabyaṁ upeti, akāmako vā dāsavisayaṁ upeti.",
  "mnd1:40.1_0": "“Āmāya dāsāpi bhavanti heke,",
  "mnd1:40.2_0": "Dhanena kītāpi bhavanti dāsā;",
  "mnd1:40.3_0": "Sāmañca eke upayanti dāsyaṁ,",
  "mnd1:40.4_0": "Bhayāpanuṇṇāpi bhavanti dāsā”ti.",
  "mnd1:41.1_0": "<b>Purisā</b>ti tayo purisā—",
  "mnd1:41.2_0": "bhatakā, kammakarā, upajīvinoti—",
  "mnd1:41.3_0": "gavāssaṁ dāsaporisaṁ.",
  "mnd1:42.1_0": "<b>Thiyo bandhū puthu kāme</b>ti.",
  "mnd1:42.2_0": "<b>Thiyo</b>ti itthipariggaho vuccati.",
  "mnd1:42.3_0": "<b>Bandhū</b>ti cattāro bandhū—",
  "mnd1:42.4_0": "ñātibandhavāpi bandhu, gottabandhavāpi bandhu, mantabandhavāpi bandhu, sippabandhavāpi bandhu.",
  "mnd1:42.5_0": "<b>Puthu kāme</b>ti bahū kāme.",
  "mnd1:42.6_0": "Ete puthu kāmā manāpikā rūpā …pe…",
  "mnd1:42.7_0": "manāpikā phoṭṭhabbāti—",
  "mnd1:42.8_0": "thiyo bandhū puthu kāme.",
  "mnd1:43.1_0": "<b>Yo naro anugijjhatī</b>ti.",
  "mnd1:43.2_0": "<b>Yo</b>ti yo yādiso yathāyutto yathāvihito yathāpakāro yaṁṭhānappatto yaṁdhammasamannāgato khattiyo",
  "mnd1:43.2_1": "vā brāhmaṇo vā vesso vā suddo vā gahaṭṭho vā pabbajito vā devo vā manusso vā.",
  "mnd1:43.3_0": "<b>Naro</b>ti satto naro mānavo poso puggalo jīvo jāgu jantu indagu manujo.",
  "mnd1:43.4_0": "<b>Anugijjhatī</b>ti kilesakāmena vatthukāmesu gijjhati anugijjhati paligijjhati palibajjhatīti—",
  "mnd1:43.5_0": "yo naro anugijjhati.",
  "mnd1:44.1_0": "Tenāha bhagavā—",
  "mnd1:45.1_0": "“Khettaṁ vatthuṁ hiraññaṁ vā,",
  "mnd1:45.2_0": "gavāssaṁ dāsaporisaṁ;",
  "mnd1:45.3_0": "Thiyo bandhū puthu kāme,",
  "mnd1:45.4_0": "yo naro anugijjhatī”ti.",
  "mnd1:46.1_0": "<b>Abalā naṁ balīyanti,</b>",
  "mnd1:46.2_0": "<b>maddantenaṁ parissayā;</b>",
  "mnd1:46.3_0": "<b>Tato naṁ dukkhamanveti,</b>",
  "mnd1:46.4_0": "<b>nāvaṁ bhinnamivodakaṁ.</b>",
  "mnd1:47.1_0": "<b>Abalā naṁ balīyantī</b>ti.",
  "mnd1:47.2_0": "<b>Abalā</b>ti abalā kilesā dubbalā appabalā appathāmakā hīnā nihīnā (…) omakā lāmakā chatukkā parittā.",
  "mnd1:47.3_0": "Te kilesā taṁ puggalaṁ sahanti parisahanti abhibhavanti ajjhottharanti pariyādiyanti maddantīti,",
  "mnd1:47.3_1": "evampi abalā naṁ balīyanti.",
  "mnd1:47.4_0": "Atha vā abalaṁ puggalaṁ dubbalaṁ appabalaṁ appathāmakaṁ hīnaṁ nihīnaṁ omakaṁ lāmakaṁ chatukkaṁ parittaṁ,",
  "mnd1:47.4_1": "yassa natthi saddhābalaṁ vīriyabalaṁ satibalaṁ samādhibalaṁ paññābalaṁ hiribalaṁ ottappabalaṁ.",
  "mnd1:47.5_0": "Te kilesā taṁ puggalaṁ sahanti parisahanti abhibhavanti ajjhottharanti pariyādiyanti maddantīti—",
  "mnd1:47.6_0": "evampi abalā naṁ balīyantīti.",
  "mnd1:48.1_0": "<b>Maddantenaṁ parissayā</b>ti.",
  "mnd1:48.2_0": "Dve parissayā—",
  "mnd1:48.3_0": "pākaṭaparissayā ca paṭicchannaparissayā ca.",
  "mnd1:48.4_0": "Katame <b>pākaṭaparissayā</b>?",
  "mnd1:48.5_0": "Sīhā byagghā dīpī acchā taracchā kokā mahiṁsā hatthī ahī vicchikā satapadī,",
  "mnd1:48.6_0": "corā vā assu mānavā vā katakammā vā akatakammā vā,",
  "mnd1:48.7_0": "cakkhurogo sotarogo ghānarogo jivhārogo kāyarogo sīsarogo kaṇṇarogo mukharogo dantarogo,",
  "mnd1:48.7_1": "kāso sāso pināso ḍāho jaro,",
  "mnd1:48.7_2": "kucchirogo mucchā pakkhandikā sūlā visūcikā,",
  "mnd1:48.7_3": "kuṭṭhaṁ gaṇḍo kilāso soso apamāro,",
  "mnd1:48.7_4": "daddu kaṇḍu kacchu rakhasā vitacchikā lohitapittaṁ,",
  "mnd1:48.7_5": "madhumeho aṁsā piḷakā bhagandalā,",
  "mnd1:48.7_6": "pittasamuṭṭhānā ābādhā semhasamuṭṭhānā ābādhā vātasamuṭṭhānā ābādhā sannipātikā ābādhā utupariṇāmajā ābādhā visamaparihārajā ābādhā,",
  "mnd1:48.7_7": "opakkamikā ābādhā kammavipākajā ābādhā,",
  "mnd1:48.7_8": "sītaṁ uṇhaṁ jighacchā pipāsā uccāro passāvo ḍaṁsamakasavātātapasarīsapasamphassā iti vā—",
  "mnd1:48.8_0": "ime vuccanti pākaṭaparissayā.",
  "mnd1:49.1_0": "Katame <b>paṭicchannaparissayā</b>?",
  "mnd1:49.2_0": "Kāyaduccaritaṁ vacīduccaritaṁ manoduccaritaṁ,",
  "mnd1:49.2_1": "kāmacchandanīvaraṇaṁ byāpādanīvaraṇaṁ thinamiddhanīvaraṇaṁ uddhaccakukkuccanīvaraṇaṁ vicikicchānīvaraṇaṁ,",
  "mnd1:49.2_2": "rāgo doso moho kodho upanāho makkho paḷāso issā macchariyaṁ,",
  "mnd1:49.2_3": "māyā sāṭheyyaṁ thambho sārambho māno atimāno mado pamādo,",
  "mnd1:49.2_4": "sabbe kilesā sabbe duccaritā sabbe darathā sabbe pariḷāhā sabbe santāpā sabbākusalābhisaṅkhārā—",
  "mnd1:49.3_0": "ime vuccanti paṭicchannaparissayā.",
  "mnd1:50.1_0": "<b>Parissayā</b>ti kenaṭṭhena parissayā?",
  "mnd1:50.2_0": "Parisahantīti parissayā, parihānāya saṁvattantīti parissayā, tatrāsayāti parissayā.",
  "mnd1:50.3_0": "Kathaṁ parisahantīti parissayā?",
  "mnd1:50.4_0": "Te parissayā taṁ puggalaṁ sahanti parisahanti abhibhavanti ajjhottharanti pariyādiyanti maddanti.",
  "mnd1:50.5_0": "Evaṁ parisahantīti parissayā.",
  "mnd1:50.6_0": "Kathaṁ parihānāya saṁvattantīti parissayā?",
  "mnd1:50.7_0": "Te parissayā kusalānaṁ dhammānaṁ antarāyāya parihānāya saṁvattanti.",
  "mnd1:50.8_0": "Katamesaṁ kusalānaṁ dhammānaṁ?",
  "mnd1:50.9_0": "Sammāpaṭipadāya anulomapaṭipadāya apaccanīkapaṭipadāya aviruddhapaṭipadāya anvatthapaṭipadāya dhammānudhammapaṭipadāya,",
  "mnd1:50.10_0": "sīlesu paripūrikāritāya indriyesu guttadvāratāya bhojane mattaññutāya,",
  "mnd1:50.11_0": "jāgariyānuyogassa satisampajaññassa,",
  "mnd1:50.12_0": "catunnaṁ satipaṭṭhānānaṁ bhāvanānuyogassa catunnaṁ sammappadhānānaṁ bhāvanānuyogassa catunnaṁ iddhipādānaṁ bhāvanānuyogassa,",
  "mnd1:50.13_0": "pañcannaṁ indriyānaṁ bhāvanānuyogassa pañcannaṁ balānaṁ bhāvanānuyogassa,",
  "mnd1:50.14_0": "sattannaṁ bojjhaṅgānaṁ bhāvanānuyogassa,",
  "mnd1:50.15_0": "ariyassa aṭṭhaṅgikassa maggassa bhāvanānuyogassa—",
  "mnd1:50.16_0": "imesaṁ kusalānaṁ dhammānaṁ antarāyāya parihānāya saṁvattanti.",
  "mnd1:50.17_0": "Evaṁ parihānāya saṁvattantīti—",
  "mnd1:50.18_0": "parissayā.",
  "mnd1:51.1_0": "Kathaṁ tatrāsayāti parissayā?",
  "mnd1:51.2_0": "Tatthete pāpakā akusalā dhammā uppajjanti attabhāvasannissayā.",
  "mnd1:51.3_0": "Yathā bile bilāsayā pāṇā sayanti,",
  "mnd1:51.4_0": "dake dakāsayā pāṇā sayanti,",
  "mnd1:51.5_0": "vane vanāsayā pāṇā sayanti,",
  "mnd1:51.6_0": "rukkhe rukkhāsayā pāṇā sayanti,",
  "mnd1:51.7_0": "evamevaṁ tatthete pāpakā akusalā dhammā uppajjanti attabhāvasannissayā.",
  "mnd1:51.8_0": "Evampi tatrāsayāti—",
  "mnd1:51.9_0": "parissayā.",
  "mnd1:52.1_0": "Vuttañhetaṁ bhagavatā—",
  "mnd1:53.1_0": "“Sāntevāsiko, bhikkhave, bhikkhu sācariyako dukkhaṁ na phāsu viharati.",
  "mnd1:53.2_0": "Kathañca, bhikkhave, bhikkhu sāntevāsiko sācariyako dukkhaṁ na phāsu viharati?",
  "mnd1:53.3_0": "Idha,",
  "mnd1:53.3_1": "bhikkhave,",
  "mnd1:53.3_2": "bhikkhuno cakkhunā rūpaṁ disvā uppajjanti ye pāpakā akusalā dhammā sarasaṅkappā saṁyojaniyā,",
  "mnd1:53.3_3": "tyassa anto vasanti anvāsavanti pāpakā akusalā dhammāti—",
  "mnd1:53.4_0": "tasmā sāntevāsikoti vuccati.",
  "mnd1:53.5_0": "Te naṁ samudācaranti.",
  "mnd1:53.6_0": "Samudācaranti naṁ pāpakā akusalā dhammāti—",
  "mnd1:53.7_0": "tasmā sācariyakoti vuccati.",
  "mnd1:54.1_0": "Puna caparaṁ, bhikkhave, bhikkhuno sotena saddaṁ sutvā,",
  "mnd1:54.2_0": "ghānena gandhaṁ ghāyitvā,",
  "mnd1:54.3_0": "jivhāya rasaṁ sāyitvā,",
  "mnd1:54.4_0": "kāyena phoṭṭhabbaṁ phusitvā,",
  "mnd1:54.5_0": "manasā dhammaṁ viññāya uppajjanti ye pāpakā akusalā dhammā sarasaṅkappā saṁyojaniyā,",
  "mnd1:54.5_1": "tyassa anto vasanti anvāsavanti pāpakā akusalā dhammāti—",
  "mnd1:54.6_0": "tasmā sāntevāsikoti vuccati.",
  "mnd1:54.7_0": "Te naṁ samudācaranti.",
  "mnd1:54.8_0": "Samudācaranti naṁ pāpakā akusalā dhammāti—",
  "mnd1:54.9_0": "tasmā sācariyakoti vuccati.",
  "mnd1:54.10_0": "Evaṁ kho, bhikkhave, bhikkhu sāntevāsiko sācariyako dukkhaṁ na phāsu viharatī”ti.",
  "mnd1:54.11_0": "Evampi tatrāsayāti—",
  "mnd1:54.12_0": "parissayā.",
  "mnd1:55.1_0": "Vuttañhetaṁ bhagavatā—",
  "mnd1:56.1_0": "“Tayome, bhikkhave, antarāmalā—",
  "mnd1:56.2_0": "antarāamittā antarāsapattā antarāvadhakā antarāpaccatthikā.",
  "mnd1:56.3_0": "Katame tayo?",
  "mnd1:56.4_0": "Lobho, bhikkhave, antarāmalo antarāamitto antarāsapatto antarāvadhako antarāpaccatthiko.",
  "mnd1:56.5_0": "Doso …pe…",
  "mnd1:56.6_0": "moho, bhikkhave, antarāmalo antarāamitto antarāsapatto antarāvadhako antarāpaccatthiko.",
  "mnd1:56.7_0": "Ime kho, bhikkhave, tayo antarāmalā—",
  "mnd1:56.8_0": "antarāamittā antarāsapattā antarāvadhakā antarāpaccatthikā.",
  "mnd1:57.1_0": "Anatthajanano lobho,",
  "mnd1:57.2_0": "lobho cittappakopano;",
  "mnd1:57.3_0": "Bhayamantarato jātaṁ,",
  "mnd1:57.4_0": "taṁ jano nāvabujjhati.",
  "mnd1:58.1_0": "Luddho atthaṁ na jānāti,",
  "mnd1:58.2_0": "luddho dhammaṁ na passati;",
  "mnd1:58.3_0": "Andhantamaṁ tadā hoti,",
  "mnd1:58.4_0": "yaṁ lobho sahate naraṁ.",
  "mnd1:59.1_0": "Anatthajanano doso,",
  "mnd1:59.2_0": "doso cittappakopano;",
  "mnd1:59.3_0": "Bhayamantarato jātaṁ,",
  "mnd1:59.4_0": "taṁ jano nāvabujjhati.",
  "mnd1:60.1_0": "Kuddho atthaṁ na jānāti,",
  "mnd1:60.2_0": "kuddho dhammaṁ na passati;",
  "mnd1:60.3_0": "Andhantamaṁ tadā hoti,",
  "mnd1:60.4_0": "yaṁ doso sahate naraṁ.",
  "mnd1:61.1_0": "Anatthajanano moho,",
  "mnd1:61.2_0": "moho cittappakopano;",
  "mnd1:61.3_0": "Bhayamantarato jātaṁ,",
  "mnd1:61.4_0": "taṁ jano nāvabujjhati.",
  "mnd1:62.1_0": "Mūḷho atthaṁ na jānāti,",
  "mnd1:62.2_0": "mūḷho dhammaṁ na passati;",
  "mnd1:62.3_0": "Andhantamaṁ tadā hoti,",
  "mnd1:62.4_0": "yaṁ moho sahate naran”ti.",
  "mnd1:63.1_0": "Evampi tatrāsayāti—",
  "mnd1:63.2_0": "parissayā.",
  "mnd1:64.1_0": "Vuttampi hetaṁ bhagavatā—",
  "mnd1:64.2_0": "“tayo kho, mahārāja,",
  "mnd1:64.2_1": "purisassa dhammā ajjhattaṁ uppajjamānā uppajjanti,",
  "mnd1:64.2_2": "ahitāya dukkhāya aphāsuvihārāya.",
  "mnd1:64.3_0": "Katame tayo?",
  "mnd1:64.4_0": "Lobho kho, mahārāja,",
  "mnd1:64.4_1": "purisassa dhammo ajjhattaṁ uppajjamāno uppajjati,",
  "mnd1:64.4_2": "ahitāya dukkhāya aphāsuvihārāya.",
  "mnd1:64.5_0": "Doso kho, mahārāja …pe…",
  "mnd1:64.6_0": "moho kho, mahārāja,",
  "mnd1:64.6_1": "purisassa dhammo ajjhattaṁ uppajjamāno uppajjati,",
  "mnd1:64.6_2": "ahitāya dukkhāya aphāsuvihārāya.",
  "mnd1:64.7_0": "Ime kho, mahārāja,",
  "mnd1:64.7_1": "tayo purisassa dhammā ajjhattaṁ uppajjamānā uppajjanti,",
  "mnd1:64.7_2": "ahitāya dukkhāya aphāsuvihārāya.",
  "mnd1:65.1_0": "Lobho doso ca moho ca,",
  "mnd1:65.2_0": "purisaṁ pāpacetasaṁ;",
  "mnd1:65.3_0": "Hiṁsanti attasambhūtā,",
  "mnd1:65.4_0": "tacasāraṁva samphalan”ti.",
  "mnd1:66.1_0": "Evampi tatrāsayāti—",
  "mnd1:66.2_0": "parissayā.",
  "mnd1:67.1_0": "Vuttampi cetaṁ bhagavatā—",
  "mnd1:68.1_0": "“Rāgo ca doso ca itonidānā,",
  "mnd1:68.2_0": "Arati rati lomahaṁso itojā;",
  "mnd1:68.3_0": "Ito samuṭṭhāya manovitakkā,",
  "mnd1:68.4_0": "Kumārakā dhaṅkamivossajantī”ti.",
  "mnd1:69.1_0": "Evampi tatrāsayāti—",
  "mnd1:69.2_0": "parissayā.",
  "mnd1:69.3_0": "<b>Maddantenaṁ parissayā</b>ti.",
  "mnd1:69.4_0": "Te parissayā taṁ puggalaṁ sahanti parisahanti abhibhavanti ajjhottharanti pariyādiyanti maddantīti—",
  "mnd1:69.5_0": "maddantenaṁ parissayā.",
  "mnd1:70.1_0": "<b>Tato naṁ dukkhamanvetī</b>ti.",
  "mnd1:70.2_0": "<b>Tato</b>ti tato tato parissayato taṁ puggalaṁ dukkhaṁ anveti anugacchati anvāyikaṁ hoti,",
  "mnd1:70.2_1": "jātidukkhaṁ anveti anugacchati anvāyikaṁ hoti,",
  "mnd1:70.2_2": "jarādukkhaṁ anveti anugacchati anvāyikaṁ hoti,",
  "mnd1:70.2_3": "byādhidukkhaṁ anveti anugacchati anvāyikaṁ hoti,",
  "mnd1:70.2_4": "maraṇadukkhaṁ anveti anugacchati anvāyikaṁ hoti,",
  "mnd1:70.2_5": "sokaparidevadukkhadomanassupāyāsadukkhaṁ anveti anugacchati anvāyikaṁ hoti,",
  "mnd1:70.2_6": "nerayikaṁ dukkhaṁ,",
  "mnd1:70.2_7": "tiracchānayonikaṁ dukkhaṁ,",
  "mnd1:70.2_8": "pettivisayikaṁ dukkhaṁ anveti anugacchati anvāyikaṁ hoti,",
  "mnd1:70.2_9": "mānusikaṁ dukkhaṁ …",
  "mnd1:70.3_0": "gabbhokkantimūlakaṁ dukkhaṁ …",
  "mnd1:70.4_0": "gabbhe ṭhitimūlakaṁ dukkhaṁ …",
  "mnd1:70.5_0": "gabbhā vuṭṭhānamūlakaṁ dukkhaṁ …",
  "mnd1:70.6_0": "jātassūpanibandhakaṁ dukkhaṁ …",
  "mnd1:70.7_0": "jātassa parādheyyakaṁ dukkhaṁ …",
  "mnd1:70.8_0": "attūpakkamaṁ dukkhaṁ …",
  "mnd1:70.9_0": "parūpakkamaṁ dukkhaṁ anveti anugacchati anvāyikaṁ hoti,",
  "mnd1:70.10_0": "dukkhadukkhaṁ anveti anugacchati anvāyikaṁ hoti,",
  "mnd1:70.11_0": "saṅkhāradukkhaṁ …",
  "mnd1:70.12_0": "vipariṇāmadukkhaṁ …",
  "mnd1:70.13_0": "cakkhurogo sotarogo ghānarogo jivhārogo kāyarogo sīsarogo kaṇṇarogo mukharogo dantarogo,",
  "mnd1:70.13_1": "kāso sāso pināso ḍāho jaro,",
  "mnd1:70.13_2": "kucchirogo mucchā pakkhandikā sūlā visūcikā,",
  "mnd1:70.13_3": "kuṭṭhaṁ gaṇḍo kilāso soso apamāro,",
  "mnd1:70.13_4": "daddu kaṇḍu kacchu rakhasā vitacchikā lohitapittaṁ,",
  "mnd1:70.13_5": "madhumeho aṁsā piḷakā bhagandalā pittasamuṭṭhānā ābādhā semhasamuṭṭhānā ābādhā vātasamuṭṭhānā ābādhā",
  "mnd1:70.13_6": "sannipātikā ābādhā utupariṇāmajā ābādhā visamaparihārajā ābādhā,",
  "mnd1:70.13_7": "opakkamikā ābādhā kammavipākajā ābādhā,",
  "mnd1:70.13_8": "sītaṁ uṇhaṁ jighacchā pipāsā uccāro passāvo ḍaṁsamakasavātātapasarīsapasamphassadukkhaṁ …",
  "mnd1:70.14_0": "mātumaraṇaṁ dukkhaṁ …",
  "mnd1:70.15_0": "pitumaraṇaṁ dukkhaṁ …",
  "mnd1:70.16_0": "bhātumaraṇaṁ dukkhaṁ …",
  "mnd1:70.17_0": "bhaginimaraṇaṁ dukkhaṁ …",
  "mnd1:70.18_0": "puttamaraṇaṁ dukkhaṁ …",
  "mnd1:70.19_0": "dhītumaraṇaṁ dukkhaṁ …",
  "mnd1:70.20_0": "ñātibyasanaṁ dukkhaṁ …",
  "mnd1:70.21_0": "bhogabyasanaṁ dukkhaṁ …",
  "mnd1:70.22_0": "rogabyasanaṁ dukkhaṁ …",
  "mnd1:70.23_0": "sīlabyasanaṁ dukkhaṁ …",
  "mnd1:70.24_0": "diṭṭhibyasanaṁ dukkhaṁ anveti anugacchati anvāyikaṁ hotīti—",
  "mnd1:70.25_0": "tato naṁ dukkhamanveti.",
  "mnd1:71.1_0": "<b>Nāvaṁ bhinnamivodakan</b>ti.",
  "mnd1:71.2_0": "Yathā bhinnaṁ nāvaṁ dakamesiṁ tato tato udakaṁ anveti anugacchati anvāyikaṁ hoti,",
  "mnd1:71.3_0": "puratopi udakaṁ anveti anugacchati anvāyikaṁ hoti,",
  "mnd1:71.4_0": "pacchatopi …",
  "mnd1:71.5_0": "heṭṭhatopi …",
  "mnd1:71.6_0": "passatopi udakaṁ anveti anugacchati anvāyikaṁ hoti;",
  "mnd1:71.7_0": "evamevaṁ tato tato parissayato taṁ puggalaṁ dukkhaṁ anveti anugacchati anvāyikaṁ hoti,",
  "mnd1:71.8_0": "jātidukkhaṁ anveti anugacchati anvāyikaṁ hoti …pe…",
  "mnd1:71.9_0": "diṭṭhibyasanaṁ dukkhaṁ anveti anugacchati anvāyikaṁ hotīti—",
  "mnd1:71.10_0": "nāvaṁ bhinnamivodakaṁ.",
  "mnd1:72.1_0": "Tenāha bhagavā—",
  "mnd1:73.1_0": "“Abalā naṁ balīyanti,",
  "mnd1:73.2_0": "maddante naṁ parissayā;",
  "mnd1:73.3_0": "Tato naṁ dukkhamanveti,",
  "mnd1:73.4_0": "nāvaṁ bhinnamivodakan”ti.",
  "mnd1:74.1_0": "<b>Tasmā jantu sadā sato,</b>",
  "mnd1:74.2_0": "<b>kāmāni parivajjaye;</b>",
  "mnd1:74.3_0": "<b>Te pahāya tare oghaṁ,</b>",
  "mnd1:74.4_0": "<b>nāvaṁ sitvāva pāragū.</b>",
  "mnd1:75.1_0": "<b>Tasmā jantu sadā sato</b>ti.",
  "mnd1:75.2_0": "<b>Tasmā</b>ti tasmā taṅkāraṇā taṁhetu tappaccayā taṁnidānā etaṁ ādīnavaṁ sampassamāno kāmesūti—",
  "mnd1:75.3_0": "tasmā.",
  "mnd1:75.4_0": "<b>Jantū</b>ti satto naro mānavo poso puggalo jīvo jāgu jantu indagu manujo.",
  "mnd1:75.5_0": "<b>Sadā</b>ti sadā sabbadā sabbakālaṁ niccakālaṁ dhuvakālaṁ satataṁ samitaṁ abbokiṇṇaṁ poṅkhānupoṅkhaṁ",
  "mnd1:75.5_1": "udakūmikajātaṁ avīci santati sahitaṁ phassitaṁ,",
  "mnd1:75.5_2": "purebhattaṁ pacchābhattaṁ purimayāmaṁ majjhimayāmaṁ pacchimayāmaṁ,",
  "mnd1:75.5_3": "kāḷe juṇhe vasse hemante gimhe,",
  "mnd1:75.5_4": "purime vayokhandhe majjhime vayokhandhe pacchime vayokhandhe.",
  "mnd1:75.6_0": "<b>Sato</b>ti catūhi kāraṇehi sato—",
  "mnd1:75.7_0": "kāye kāyānupassanāsatipaṭṭhānaṁ bhāvento sato,",
  "mnd1:75.8_0": "vedanāsu …",
  "mnd1:75.9_0": "citte …",
  "mnd1:75.10_0": "dhammesu dhammānupassanāsatipaṭṭhānaṁ bhāvento sato.",
  "mnd1:75.11_0": "Aparehi catūhi kāraṇehi sato …pe…",
  "mnd1:75.12_0": "so vuccati satoti—",
  "mnd1:75.13_0": "tasmā jantu sadā sato.",
  "mnd1:76.1_0": "<b>Kāmāni parivajjaye</b>ti.",
  "mnd1:76.2_0": "<b>Kāmā</b>ti uddānato dve kāmā—",
  "mnd1:76.3_0": "vatthukāmā ca kilesakāmā ca …pe…",
  "mnd1:76.4_0": "ime vuccanti vatthukāmā …pe…",
  "mnd1:76.5_0": "ime vuccanti kilesakāmā.",
  "mnd1:76.6_0": "<b>Kāmāni parivajjaye</b>ti dvīhi kāraṇehi kāme parivajjeyya—",
  "mnd1:76.7_0": "vikkhambhanato vā samucchedato vā.",
  "mnd1:76.8_0": "Kathaṁ vikkhambhanato kāme parivajjeyya?",
  "mnd1:76.9_0": "“Aṭṭhikaṅkalūpamā kāmā appassādaṭṭhenā”ti passanto vikkhambhanato kāme parivajjeyya,",
  "mnd1:76.10_0": "“maṁsapesūpamā kāmā bahusādhāraṇaṭṭhenā”ti passanto vikkhambhanato kāme parivajjeyya,",
  "mnd1:76.11_0": "“tiṇukkūpamā kāmā anudahanaṭṭhenā”ti passanto vikkhambhanato kāme parivajjeyya …pe…",
  "mnd1:76.12_0": "nevasaññānāsaññāyatanasamāpattiṁ bhāvento vikkhambhanato kāme parivajjeyya.",
  "mnd1:76.13_0": "Evaṁ vikkhambhanato kāme parivajjeyya …pe…",
  "mnd1:76.14_0": "evaṁ samucchedato kāme parivajjeyyāti—",
  "mnd1:76.15_0": "kāmāni parivajjaye.",
  "mnd1:77.1_0": "<b>Te pahāya tare oghan</b>ti.",
  "mnd1:77.2_0": "<b>Te</b>ti vatthukāme parijānitvā kilesakāme pahāya pajahitvā vinodetvā byantiṁ karitvā anabhāvaṁ gamitvā;",
  "mnd1:77.3_0": "kāmacchandanīvaraṇaṁ pahāya pajahitvā vinodetvā byantiṁ karitvā anabhāvaṁ gamitvā;",
  "mnd1:77.4_0": "byāpādanīvaraṇaṁ …pe…",
  "mnd1:77.5_0": "thinamiddhanīvaraṇaṁ …",
  "mnd1:77.6_0": "uddhaccakukkuccanīvaraṇaṁ …",
  "mnd1:77.7_0": "vicikicchānīvaraṇaṁ pahāya pajahitvā vinodetvā byantiṁ karitvā anabhāvaṁ gamitvā kāmoghaṁ bhavoghaṁ diṭṭhoghaṁ",
  "mnd1:77.7_1": "avijjoghaṁ tareyya uttareyya patareyya samatikkameyya vītivatteyyāti—",
  "mnd1:77.8_0": "te pahāya tare oghaṁ.",
  "mnd1:78.1_0": "<b>Nāvaṁ sitvāva pāragū</b>ti.",
  "mnd1:78.2_0": "Yathā garukaṁ nāvaṁ bhārikaṁ udakaṁ sitvā osiñcitvā chaḍḍetvā lahukāya nāvāya khippaṁ lahuṁ appakasireneva pāraṁ gaccheyya;",
  "mnd1:78.3_0": "evamevaṁ vatthukāme parijānitvā kilesakāme pahāya pajahitvā vinodetvā byantiṁ karitvā anabhāvaṁ gamitvā;",
  "mnd1:78.4_0": "kāmacchandanīvaraṇaṁ …",
  "mnd1:78.5_0": "byāpādanīvaraṇaṁ …",
  "mnd1:78.6_0": "thinamiddhanīvaraṇaṁ …",
  "mnd1:78.7_0": "uddhaccakukkuccanīvaraṇaṁ …",
  "mnd1:78.8_0": "vicikicchānīvaraṇaṁ pahāya pajahitvā vinodetvā byantiṁ karitvā anabhāvaṁ gamitvā khippaṁ lahuṁ appakasireneva pāraṁ gaccheyya.",
  "mnd1:78.9_0": "Pāraṁ vuccati amataṁ nibbānaṁ.",
  "mnd1:78.10_0": "Yo so sabbasaṅkhārasamatho sabbūpadhipaṭinissaggo taṇhakkhayo virāgo nirodho nibbānaṁ.",
  "mnd1:78.11_0": "<b>Pāraṁ gaccheyyā</b>ti—",
  "mnd1:78.12_0": "pāraṁ adhigaccheyya, pāraṁ phuseyya, pāraṁ sacchikareyya.",
  "mnd1:78.13_0": "<b>Pāragū</b>ti yopi pāraṁ gantukāmo sopi pāragū;",
  "mnd1:78.14_0": "yopi pāraṁ gacchati sopi pāragū;",
  "mnd1:78.15_0": "yopi pāraṅgato, sopi pāragū.",
  "mnd1:79.1_0": "Vuttampi hetaṁ bhagavatā—",
  "mnd1:80.1_0": "“Tiṇṇo pāraṅgato thale tiṭṭhati brāhmaṇoti kho, bhikkhave, arahato etaṁ adhivacanaṁ.",
  "mnd1:80.2_0": "So abhiññāpāragū pariññāpāragū pahānapāragū bhāvanāpāragū sacchikiriyāpāragū samāpattipāragū.",
  "mnd1:80.3_0": "Abhiññāpāragū sabbadhammānaṁ,",
  "mnd1:80.3_1": "pariññāpāragū sabbadukkhānaṁ,",
  "mnd1:80.3_2": "pahānapāragū sabbakilesānaṁ,",
  "mnd1:80.3_3": "bhāvanāpāragū catunnaṁ ariyamaggānaṁ,",
  "mnd1:80.3_4": "sacchikiriyāpāragū nirodhassa,",
  "mnd1:80.3_5": "samāpattipāragū sabbasamāpattīnaṁ.",
  "mnd1:80.4_0": "So vasippatto pāramippatto ariyasmiṁ sīlasmiṁ,",
  "mnd1:80.4_1": "vasippatto pāramippatto ariyasmiṁ samādhismiṁ,",
  "mnd1:80.4_2": "vasippatto pāramippatto ariyāya paññāya,",
  "mnd1:80.4_3": "vasippatto pāramippatto ariyāya vimuttiyā.",
  "mnd1:80.5_0": "So pāraṅgato pārappatto antagato antappatto koṭigato koṭippatto pariyantagato pariyantappatto vosānagato",
  "mnd1:80.5_1": "vosānappatto tāṇagato tāṇappatto leṇagato leṇappatto saraṇagato saraṇappatto abhayagato abhayappatto",
  "mnd1:80.5_2": "accutagato accutappatto amatagato amatappatto nibbānagato nibbānappatto.",
  "mnd1:80.6_0": "So vuṭṭhavāso ciṇṇacaraṇo gataddho gatadiso gatakoṭiko pālitabrahmacariyo uttamadiṭṭhippatto bhāvitamaggo",
  "mnd1:80.6_1": "pahīnakileso paṭividdhākuppo sacchikatanirodho,",
  "mnd1:80.6_2": "dukkhaṁ tassa pariññātaṁ,",
  "mnd1:80.6_3": "samudayo pahīno,",
  "mnd1:80.6_4": "maggo bhāvito,",
  "mnd1:80.6_5": "nirodho sacchikato,",
  "mnd1:80.6_6": "abhiññeyyaṁ abhiññātaṁ,",
  "mnd1:80.6_7": "pariññeyyaṁ pariññātaṁ,",
  "mnd1:80.6_8": "pahātabbaṁ pahīnaṁ,",
  "mnd1:80.6_9": "bhāvetabbaṁ bhāvitaṁ,",
  "mnd1:80.6_10": "sacchikātabbaṁ sacchikataṁ.",
  "mnd1:81.1_0": "So ukkhittapaligho saṅkiṇṇaparikkho abbuḷhesiko niraggaḷo ariyo pannaddhajo pannabhāro visaññutto pañcaṅgavippahīno",
  "mnd1:81.1_1": "chaḷaṅgasamannāgato ekārakkho caturāpasseno panuṇṇapaccekasacco samavayasaṭṭhesano anāvilasaṅkappo passaddhakāyasaṅkhāro",
  "mnd1:81.1_2": "suvimuttacitto suvimuttapañño kevalī vusitavā uttamapuriso paramapuriso paramapattippatto.",
  "mnd1:81.2_0": "So nevācinati nāpacinati, apacinitvā ṭhito.",
  "mnd1:81.3_0": "Neva pajahati na upādiyati, pajahitvā ṭhito.",
  "mnd1:81.4_0": "Neva saṁsibbati na ussineti, visinitvā ṭhito.",
  "mnd1:81.5_0": "Neva vidhūpeti na sandhūpeti, vidhūpetvā ṭhito.",
  "mnd1:81.6_0": "Asekkhena sīlakkhandhena samannāgatattā ṭhito.",
  "mnd1:81.7_0": "Asekkhena samādhikkhandhena …",
  "mnd1:81.8_0": "asekkhena paññākkhandhena …",
  "mnd1:81.9_0": "asekkhena vimuttikkhandhena …",
  "mnd1:81.10_0": "asekkhena vimuttiñāṇadassanakkhandhena samannāgatattā ṭhito.",
  "mnd1:81.11_0": "Saccaṁ sampaṭipādiyitvā ṭhito.",
  "mnd1:81.12_0": "Ejaṁ samatikkamitvā ṭhito.",
  "mnd1:81.13_0": "Kilesaggiṁ pariyādiyitvā ṭhito,",
  "mnd1:81.14_0": "aparigamanatāya ṭhito,",
  "mnd1:81.15_0": "kaṭaṁ samādāya ṭhito,",
  "mnd1:81.16_0": "muttipaṭisevanatāya ṭhito,",
  "mnd1:81.17_0": "mettāya pārisuddhiyā ṭhito,",
  "mnd1:81.18_0": "karuṇāya …",
  "mnd1:81.19_0": "muditāya …",
  "mnd1:81.20_0": "upekkhāya pārisuddhiyā ṭhito,",
  "mnd1:81.21_0": "accantapārisuddhiyā ṭhito,",
  "mnd1:81.22_0": "atammayatāya pārisuddhiyā ṭhito,",
  "mnd1:81.23_0": "vimuttattā ṭhito,",
  "mnd1:81.24_0": "santussitattā ṭhito,",
  "mnd1:81.25_0": "khandhapariyante ṭhito,",
  "mnd1:81.26_0": "dhātupariyante ṭhito,",
  "mnd1:81.27_0": "āyatanapariyante ṭhito,",
  "mnd1:81.28_0": "gatipariyante ṭhito,",
  "mnd1:81.29_0": "upapattipariyante ṭhito,",
  "mnd1:81.30_0": "paṭisandhipariyante ṭhito,",
  "mnd1:81.31_0": "bhavapariyante ṭhito,",
  "mnd1:81.32_0": "saṁsārapariyante ṭhito,",
  "mnd1:81.33_0": "vaṭṭapariyante ṭhito,",
  "mnd1:81.34_0": "antime bhave ṭhito,",
  "mnd1:81.35_0": "antime samussaye ṭhito,",
  "mnd1:81.36_0": "antimadehadharo arahā.",
  "mnd1:82.1_0": "Tassāyaṁ pacchimako bhavo,",
  "mnd1:82.2_0": "carimoyaṁ samussayo;",
  "mnd1:82.3_0": "Jātimaraṇasaṁsāro,",
  "mnd1:82.4_0": "natthi tassa punabbhavo”ti.",
  "mnd1:83.1_0": "Nāvaṁ sitvāva pāragūti.",
  "mnd1:83.2_0": "Tenāha bhagavā—",
  "mnd1:84.1_0": "“Tasmā jantu sadā sato,",
  "mnd1:84.2_0": "kāmāni parivajjaye;",
  "mnd1:84.3_0": "Te pahāya tare oghaṁ,",
  "mnd1:84.4_0": "nāvaṁ sitvāva pāragū”ti.",
  "mnd1:85.1_0": "Kāmasuttaniddeso paṭhamo."
}