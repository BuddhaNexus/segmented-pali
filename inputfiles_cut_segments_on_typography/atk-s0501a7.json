{
  "atk-s0501a7:0_0": "7. Tirokuṭṭasuttavaṇṇanā",
  "atk-s0501a7:1_0": "Nikkhepappayojanaṁ",
  "atk-s0501a7:2_0": "Idāni “tirokuṭṭesu tiṭṭhantī”tiādinā ratanasuttānantaraṁ nikkhittassa tirokuṭṭasuttassa atthavaṇṇanākkamo anuppatto,",
  "atk-s0501a7:2_1": "tassa idha nikkhepappayojanaṁ vatvā atthavaṇṇanaṁ karissāma.",
  "atk-s0501a7:3_0": "Tattha idañhi tirokuṭṭaṁ iminā anukkamena bhagavatā avuttampi yāyaṁ ito pubbe nānappakārena kusalakammapaṭipatti dassitā,",
  "atk-s0501a7:3_1": "tattha pamādaṁ āpajjamāno nirayatiracchānayonīhi visiṭṭhatarepi ṭhāne uppajjamāno yasmā evarūpesu petesu uppajjati,",
  "atk-s0501a7:3_2": "tasmā na ettha pamādo karaṇīyoti dassanatthaṁ,",
  "atk-s0501a7:3_3": "yehi ca bhūtehi upaddutāya vesāliyā upaddavavūpasamanatthaṁ ratanasuttaṁ vuttaṁ,",
  "atk-s0501a7:3_4": "tesu ekaccāni evarūpānīti dassanatthaṁ vā vuttanti.",
  "atk-s0501a7:4_0": "Idamassa idha nikkhepappayojanaṁ veditabbaṁ.",
  "atk-s0501a7:5_0": "Anumodanākathā",
  "atk-s0501a7:6_0": "Yasmā panassa atthavaṇṇanā –",
  "atk-s0501a7:7_0": "“Yena yattha yadā yasmā, tirokuṭṭaṁ pakāsitaṁ;",
  "atk-s0501a7:8_0": "Pakāsetvāna taṁ sabbaṁ, kayiramānā yathākkamaṁ;",
  "atk-s0501a7:9_0": "Sukatā hoti tasmāhaṁ, karissāmi tatheva taṁ”.",
  "atk-s0501a7:10_0": "Kena panetaṁ pakāsitaṁ,",
  "atk-s0501a7:10_1": "kattha kadā kasmā cāti? Vuccate –",
  "atk-s0501a7:10_2": "bhagavatā pakāsitaṁ,",
  "atk-s0501a7:10_3": "taṁ kho pana rājagahe dutiyadivase rañño māgadhassa anumodanatthaṁ.",
  "atk-s0501a7:10_4": "Imassa catthassa vibhāvanatthaṁ ayamettha vitthārakathā kathetabbā –",
  "atk-s0501a7:11_0": "Ito dvānavutikappe kāsi nāma nagaraṁ ahosi.",
  "atk-s0501a7:11_1": "Tattha jayaseno nāma rājā.",
  "atk-s0501a7:11_2": "Tassa sirimā nāma devī,",
  "atk-s0501a7:11_3": "tassā kucchiyaṁ phusso nāma bodhisatto nibbattitvā anupubbena sammāsambodhiṁ abhisambujjhi.",
  "atk-s0501a7:11_4": "Jayaseno rājā “mama putto abhinikkhamitvā buddho jāto,",
  "atk-s0501a7:11_5": "mayhameva buddho,",
  "atk-s0501a7:11_6": "mayhaṁ dhammo,",
  "atk-s0501a7:11_7": "mayhaṁ saṅgho”ti mamattaṁ uppādetvā sabbakālaṁ sayameva upaṭṭhahati,",
  "atk-s0501a7:11_8": "na aññesaṁ okāsaṁ deti.",
  "atk-s0501a7:12_0": "Bhagavato kaniṭṭhabhātaro vemātikā tayo bhātaro cintesuṁ –",
  "atk-s0501a7:12_1": "“buddhā nāma sabbalokahitāya uppajjanti,",
  "atk-s0501a7:12_2": "na cekassevatthāya,",
  "atk-s0501a7:12_3": "amhākañca pitā aññesaṁ okāsaṁ na deti,",
  "atk-s0501a7:12_4": "kathaṁ nu mayaṁ labheyyāma bhagavantaṁ upaṭṭhātu”nti.",
  "atk-s0501a7:12_5": "Tesaṁ etadahosi –",
  "atk-s0501a7:12_6": "“handa mayaṁ kiñci upāyaṁ karomā”ti.",
  "atk-s0501a7:12_7": "Te paccantaṁ kupitaṁ viya kārāpesuṁ.",
  "atk-s0501a7:12_8": "Tato rājā “paccanto kupito”ti sutvā tayopi putte paccantavūpasamanatthaṁ pesesi.",
  "atk-s0501a7:12_9": "Te vūpasametvā āgatā,",
  "atk-s0501a7:12_10": "rājā tuṭṭho varaṁ adāsi “yaṁ icchatha,",
  "atk-s0501a7:12_11": "taṁ gaṇhathā”ti.",
  "atk-s0501a7:12_12": "Te “mayaṁ bhagavantaṁ upaṭṭhātuṁ icchāmā”ti āhaṁsu.",
  "atk-s0501a7:12_13": "Rājā “etaṁ ṭhapetvā aññaṁ gaṇhathā”ti āha.",
  "atk-s0501a7:12_14": "Te “mayaṁ aññena anatthikā”ti āhaṁsu.",
  "atk-s0501a7:12_15": "Tena hi paricchedaṁ katvā gaṇhathāti.",
  "atk-s0501a7:12_16": "Te satta vassāni yāciṁsu,",
  "atk-s0501a7:12_17": "rājā na adāsi. Evaṁ cha, pañca, cattāri, tīṇi, dve, ekaṁ,",
  "atk-s0501a7:12_18": "satta māsāni, cha, pañca,",
  "atk-s0501a7:12_19": "cattārīti yāva temāsaṁ yāciṁsu.",
  "atk-s0501a7:12_20": "Rājā “gaṇhathā”ti adāsi.",
  "atk-s0501a7:13_0": "Te varaṁ labhitvā paramatuṭṭhā bhagavantaṁ upasaṅkamitvā vanditvā āhaṁsu –",
  "atk-s0501a7:13_1": "“icchāma mayaṁ, bhante,",
  "atk-s0501a7:13_2": "bhagavantaṁ temāsaṁ upaṭṭhātuṁ,",
  "atk-s0501a7:13_3": "adhivāsetu no, bhante,",
  "atk-s0501a7:13_4": "bhagavā imaṁ temāsaṁ vassāvāsa”nti.",
  "atk-s0501a7:13_5": "Adhivāsesi bhagavā tuṇhībhāvena.",
  "atk-s0501a7:13_6": "Tato te attano janapade niyuttakapurisassa lekhaṁ pesesuṁ “imaṁ temāsaṁ amhehi bhagavā upaṭṭhātabbo,",
  "atk-s0501a7:13_7": "vihāraṁ ādiṁ katvā sabbaṁ bhagavato upaṭṭhānasambhāraṁ karohī”ti.",
  "atk-s0501a7:13_8": "So taṁ sabbaṁ sampādetvā paṭinivedesi.",
  "atk-s0501a7:13_9": "Te kāsāyavatthanivatthā hutvā aḍḍhateyyehi purisasahassehi veyyāvaccakarehi bhagavantaṁ sakkaccaṁ upaṭṭhahamānā",
  "atk-s0501a7:13_10": "janapadaṁ netvā vihāraṁ niyyātetvā vasāpesuṁ.",
  "atk-s0501a7:14_0": "Tesaṁ bhaṇḍāgāriko eko gahapatiputto sapajāpatiko saddho ahosi pasanno.",
  "atk-s0501a7:14_1": "So buddhappamukhassa saṅghassa dānavattaṁ sakkaccaṁ adāsi.",
  "atk-s0501a7:14_2": "Janapade niyuttakapuriso taṁ gahetvā jānapadehi ekādasamattehi purisasahassehi saddhiṁ sakkaccameva dānaṁ pavattāpesi.",
  "atk-s0501a7:14_3": "Tattha keci jānapadā paṭihatacittā ahesuṁ.",
  "atk-s0501a7:14_4": "Te dānassa antarāyaṁ katvā deyyadhamme attanā khādiṁsu,",
  "atk-s0501a7:14_5": "bhattasālañca agginā dahiṁsu.",
  "atk-s0501a7:14_6": "Pavārite rājaputtā bhagavato mahantaṁ sakkāraṁ katvā bhagavantaṁ purakkhatvā pituno sakāsameva agamaṁsu.",
  "atk-s0501a7:14_7": "Tattha gantvā eva bhagavā parinibbāyi.",
  "atk-s0501a7:14_8": "Rājā ca rājaputtā ca janapade niyuttakapuriso ca bhaṇḍāgāriko ca anupubbena kālaṁ katvā saddhiṁ parisāya sagge uppajjiṁsu,",
  "atk-s0501a7:14_9": "paṭihatacittajanā nirayesu nibbattiṁsu.",
  "atk-s0501a7:14_10": "Evaṁ tesaṁ dvinnaṁ gaṇānaṁ saggato saggaṁ,",
  "atk-s0501a7:14_11": "nirayato nirayaṁ upapajjantānaṁ dvānavutikappā vītivattā.",
  "atk-s0501a7:15_0": "Atha imasmiṁ bhaddakappe kassapabuddhassa kāle te paṭihatacittajanā petesu uppannā.",
  "atk-s0501a7:15_1": "Tadā manussā attano ñātakānaṁ petānaṁ atthāya dānaṁ datvā uddisanti “idaṁ amhākaṁ ñātīnaṁ hotū”ti.",
  "atk-s0501a7:15_2": "Te sampattiṁ labhanti.",
  "atk-s0501a7:15_3": "Atha imepi petā taṁ disvā bhagavantaṁ kassapaṁ upasaṅkamitvā pucchiṁsu –",
  "atk-s0501a7:15_4": "“kiṁ nu kho, bhante,",
  "atk-s0501a7:15_5": "mayampi evarūpaṁ sampattiṁ labheyyāmā”ti?",
  "atk-s0501a7:15_6": "Bhagavā āha –",
  "atk-s0501a7:15_7": "“idāni na labhatha,",
  "atk-s0501a7:15_8": "apica anāgate gotamo nāma buddho bhavissati,",
  "atk-s0501a7:15_9": "tassa bhagavato kāle bimbisāro nāma rājā bhavissati,",
  "atk-s0501a7:15_10": "so tumhākaṁ ito dvānavutikappe ñāti ahosi,",
  "atk-s0501a7:15_11": "so buddhassa dānaṁ datvā tumhākaṁ uddisissati,",
  "atk-s0501a7:15_12": "tadā labhissathā”ti.",
  "atk-s0501a7:15_13": "Evaṁ vutte kira tesaṁ petānaṁ taṁ vacanaṁ “sve labhissathā”ti vuttaṁ viya ahosi.",
  "atk-s0501a7:16_0": "Atha ekasmiṁ buddhantare vītivatte amhākaṁ bhagavā loke uppajji.",
  "atk-s0501a7:16_1": "Tepi tayo rājaputtā tehi aḍḍhateyyehi purisasahassehi saddhiṁ devalokā cavitvā magadharaṭṭhe brāhmaṇakule",
  "atk-s0501a7:16_2": "uppajjitvā anupubbena isipabbajjaṁ pabbajitvā gayāsīse tayo jaṭilā ahesuṁ,",
  "atk-s0501a7:16_3": "janapade niyuttakapuriso,",
  "atk-s0501a7:16_4": "rājā ahosi bimbisāro,",
  "atk-s0501a7:16_5": "bhaṇḍāgāriko,",
  "atk-s0501a7:16_6": "gahapati visākho nāma mahāseṭṭhi ahosi,",
  "atk-s0501a7:16_7": "tassa pajāpati dhammadinnā nāma seṭṭhidhītā ahosi.",
  "atk-s0501a7:16_8": "Evaṁ sabbāpi avasesā parisā rañño eva parivārā hutvā nibbattā.",
  "atk-s0501a7:17_0": "Amhākaṁ bhagavā loke uppajjitvā sattasattāhaṁ atikkamitvā anupubbena bārāṇasiṁ āgamma dhammacakkaṁ pavattetvā",
  "atk-s0501a7:17_1": "pañcavaggiye ādiṁ katvā yāva aḍḍhateyyasahassaparivāre tayo jaṭile vinetvā rājagahaṁ agamāsi.",
  "atk-s0501a7:17_2": "Tattha ca tadahupasaṅkamantaṁyeva rājānaṁ bimbisāraṁ sotāpattiphale patiṭṭhāpesi ekādasanavutehi māgadhakehi brāhmaṇagahapatikehi saddhiṁ.",
  "atk-s0501a7:17_3": "Atha raññā svātanāya bhattena nimantito bhagavā adhivāsetvā dutiyadivase sakkena devānamindena purato purato gacchantena –",
  "atk-s0501a7:18_0": "“Danto dantehi saha purāṇajaṭilehi, vippamutto vippamuttehi;",
  "atk-s0501a7:19_0": "Siṅgīnikkhasavaṇṇo, rājagahaṁ pāvisi bhagavā”ti. –",
  "atk-s0501a7:20_0": "Evamādīhi gāthāhi abhitthaviyamāno rājagahaṁ pavisitvā rañño nivesane mahādānaṁ sampaṭicchi.",
  "atk-s0501a7:20_1": "Te petā “idāni rājā amhākaṁ dānaṁ uddisissati,",
  "atk-s0501a7:20_2": "idāni uddisissatī”ti āsāya parivāretvā aṭṭhaṁsu.",
  "atk-s0501a7:21_0": "Rājā dānaṁ datvā “kattha nu kho bhagavā vihareyyā”ti bhagavato vihāraṭṭhānameva cintesi,",
  "atk-s0501a7:21_1": "na taṁ dānaṁ kassaci uddisi.",
  "atk-s0501a7:21_2": "Petā chinnāsā hutvā rattiṁ rañño nivesane ativiya bhiṁsanakaṁ vissaramakaṁsu.",
  "atk-s0501a7:21_3": "Rājā bhayasaṁvegasantāsamāpajji,",
  "atk-s0501a7:21_4": "tato pabhātāya rattiyā bhagavato ārocesi –",
  "atk-s0501a7:21_5": "“evarūpaṁ saddamassosiṁ,",
  "atk-s0501a7:21_6": "kiṁ nu kho me, bhante,",
  "atk-s0501a7:21_7": "bhavissatī”ti.",
  "atk-s0501a7:21_8": "Bhagavā āha –",
  "atk-s0501a7:21_9": "“mā bhāyi, mahārāja,",
  "atk-s0501a7:21_10": "na te kiñci pāpakaṁ bhavissati,",
  "atk-s0501a7:21_11": "apica kho te purāṇañātakā petesu uppannā santi,",
  "atk-s0501a7:21_12": "te ekaṁ buddhantaraṁ tameva paccāsīsamānā vicaranti ‘buddhassa dānaṁ datvā amhākaṁ uddisissatī’ti,",
  "atk-s0501a7:21_13": "na tesaṁ tvaṁ hiyyo uddisi,",
  "atk-s0501a7:21_14": "te chinnāsā tathārūpaṁ vissaramakaṁsū”ti.",
  "atk-s0501a7:22_0": "So āha “idāni pana, bhante,",
  "atk-s0501a7:22_1": "dinne labheyyu”nti? “Āma,",
  "atk-s0501a7:22_2": "mahārājā”ti.",
  "atk-s0501a7:22_3": "“Tena hi me, bhante,",
  "atk-s0501a7:22_4": "adhivāsetu bhagavā ajjatanāya dānaṁ,",
  "atk-s0501a7:22_5": "tesaṁ uddisissāmī”ti?",
  "atk-s0501a7:22_6": "Bhagavā adhivāsesi.",
  "atk-s0501a7:22_7": "Rājā nivesanaṁ gantvā mahādānaṁ paṭiyādetvā bhagavato kālaṁ ārocāpesi.",
  "atk-s0501a7:22_8": "Bhagavā rājantepuraṁ gantvā paññatte āsane nisīdi saddhiṁ bhikkhusaṅghena.",
  "atk-s0501a7:22_9": "Tepi kho petā “api nāma ajja labheyyāmā”ti gantvā tirokuṭṭādīsu aṭṭhaṁsu.",
  "atk-s0501a7:22_10": "Bhagavā tathā akāsi,",
  "atk-s0501a7:22_11": "yathā te sabbeva rañño pākaṭā ahesuṁ.",
  "atk-s0501a7:22_12": "Rājā dakkhiṇodakaṁ dento “idaṁ me ñātīnaṁ hotū”ti uddisi,",
  "atk-s0501a7:22_13": "taṅkhaṇaññeva tesaṁ petānaṁ padumasañchannā pokkharaṇiyo nibbattiṁsu.",
  "atk-s0501a7:22_14": "Te tattha nhatvā ca pivitvā ca paṭippassaddhadarathakilamathapipāsā suvaṇṇavaṇṇā ahesuṁ.",
  "atk-s0501a7:22_15": "Rājā yāgukhajjakabhojanāni datvā uddisi,",
  "atk-s0501a7:22_16": "taṅkhaṇaññeva tesaṁ dibbayāgukhajjakabhojanāni nibbattiṁsu.",
  "atk-s0501a7:22_17": "Te tāni paribhuñjitvā pīṇindriyā ahesuṁ.",
  "atk-s0501a7:22_18": "Atha vatthasenāsanāni datvā uddisi.",
  "atk-s0501a7:22_19": "Tesaṁ dibbavatthadibbayānadibbapāsādadibbapaccattharaṇadibbaseyyādialaṅkāravidhayo nibbattiṁsu.",
  "atk-s0501a7:22_20": "Sāpi tesaṁ sampatti yathā sabbāva pākaṭā hoti,",
  "atk-s0501a7:22_21": "tathā bhagavā adhiṭṭhāsi.",
  "atk-s0501a7:22_22": "Rājā ativiya attamano ahosi.",
  "atk-s0501a7:22_23": "Tato bhagavā bhuttāvī pavārito rañño māgadhassa anumodanatthaṁ “tirokuṭṭesu tiṭṭhantī”ti imā gāthā abhāsi.",
  "atk-s0501a7:23_0": "Ettāvatā ca “yena yattha yadā yasmā,",
  "atk-s0501a7:23_1": "tirokuṭṭaṁ pakāsitaṁ,",
  "atk-s0501a7:23_2": "pakāsetvāna taṁ sabba”nti ayaṁ mātikā saṅkhepato vitthārato ca vibhattā hoti.",
  "atk-s0501a7:24_0": "Paṭhamagāthāvaṇṇanā",
  "atk-s0501a7:25_0": "1.",
  "atk-s0501a7:25_1": "Idāni imassa tirokuṭṭassa yathākkamaṁ atthavaṇṇanaṁ karissāma.",
  "atk-s0501a7:25_2": "Seyyathidaṁ –",
  "atk-s0501a7:25_3": "paṭhamagāthāya tāva tirokuṭṭāti kuṭṭānaṁ parabhāgā vuccanti.",
  "atk-s0501a7:25_4": "Tiṭṭhantīti nisajjādippaṭikkhepato ṭhānakappanavacanametaṁ.",
  "atk-s0501a7:25_5": "Tena yathā pākāraparabhāgaṁ pabbataparabhāgañca gacchantaṁ “tiropākāraṁ tiropabbataṁ asajjamāno gacchatī”ti vadanti,",
  "atk-s0501a7:25_6": "evamidhāpi kuṭṭassa parabhāgesu tiṭṭhante “tirokuṭṭesu tiṭṭhantī”ti āha.",
  "atk-s0501a7:25_7": "Sandhisiṅghāṭakesu cāti ettha sandhiyoti catukkoṇaracchā vuccanti gharasandhibhittisandhiālokasandhiyo cāpi.",
  "atk-s0501a7:25_8": "Siṅghāṭakāti tikoṇaracchā vuccanti,",
  "atk-s0501a7:25_9": "tadekajjhaṁ katvā purimena saddhiṁ saṅghaṭento “sandhisiṅghāṭakesu cā”ti āha.",
  "atk-s0501a7:25_10": "Dvārabāhāsu tiṭṭhantīti nagaradvāragharadvārānaṁ bāhā nissāya tiṭṭhanti.",
  "atk-s0501a7:25_11": "Āgantvāna sakaṁ gharanti ettha sakaṁ gharaṁ nāma pubbañātigharampi attanā sāmikabhāvena ajjhāvutthapubbagharampi.",
  "atk-s0501a7:25_12": "Tadubhayampi yasmā te sakagharasaññāya āgacchanti,",
  "atk-s0501a7:25_13": "tasmā “āgantvāna sakaṁ ghara”nti āha.",
  "atk-s0501a7:26_0": "Dutiyagāthāvaṇṇanā",
  "atk-s0501a7:27_0": "2.",
  "atk-s0501a7:27_1": "Evaṁ bhagavā pubbe anajjhāvutthapubbampi pubbañātigharaṁ bimbisāranivesanaṁ sakagharasaññāya āgantvā",
  "atk-s0501a7:27_2": "tirokuṭṭasandhisiṅghāṭakadvārabāhāsu ṭhite issāmacchariyaphalaṁ anubhavante,",
  "atk-s0501a7:27_3": "appekacce dīghamassukesavikāradhare andhakāramukhe sithilabandhanavilambamānakisapharusakāḷakaṅgapaccaṅge",
  "atk-s0501a7:27_4": "tattha tattha ṭhitavanadāhadaḍḍhatālarukkhasadise,",
  "atk-s0501a7:27_5": "appekacce jighacchāpipāsāraṇinimmathanena udarato uṭṭhāya mukhato viniccharantāya aggijālāya pariḍayhamānasarīre,",
  "atk-s0501a7:27_6": "appekacce sūcichiddāṇumattakaṇṭhabilatāya pabbatākārakucchitāya ca laddhampi pānabhojanaṁ yāvadatthaṁ",
  "atk-s0501a7:27_7": "bhuñjituṁ asamatthatāya khuppipāsāparete aññaṁ rasamavindamāne,",
  "atk-s0501a7:27_8": "appekacce aññamaññassa aññesaṁ vā sattānaṁ pabhinnagaṇḍapiḷakamukhā paggharitarudhirapubbalasikādiṁ laddhā",
  "atk-s0501a7:27_9": "amatamiva sāyamāne ativiya duddasikavirūpabhayānakasarīre bahū pete rañño nidassento –",
  "atk-s0501a7:28_0": "“Tirokuṭṭesu tiṭṭhanti, sandhisiṅghāṭakesu ca;",
  "atk-s0501a7:29_0": "Dvārabāhāsu tiṭṭhanti, āgantvāna sakaṁ ghara”nti. –",
  "atk-s0501a7:30_0": "Vatvā puna tehi katassa kammassa dāruṇabhāvaṁ dassento “pahūte annapānamhī”ti dutiyagāthamāha.",
  "atk-s0501a7:31_0": "Tattha pahūteti anappake bahumhi,",
  "atk-s0501a7:31_1": "yāvadatthiketi vuttaṁ hoti. Bha-",
  "atk-s0501a7:31_2": "kārassa hi ha-",
  "atk-s0501a7:31_3": "kāro labbhati “pahu santo na bharatī”tiādīsu viya.",
  "atk-s0501a7:31_4": "Keci pana “bahūte” iti ca “bahūke” iti ca paṭhanti.",
  "atk-s0501a7:31_5": "Pamādapāṭhā ete.",
  "atk-s0501a7:31_6": "Anne ca pānamhi ca annapānamhi.",
  "atk-s0501a7:31_7": "Khajje ca bhojje ca khajjabhojje,",
  "atk-s0501a7:31_8": "etena asitapītakhāyitasāyitavasena catubbidhaṁ āhāraṁ dasseti.",
  "atk-s0501a7:31_9": "Upaṭṭhiteti upagamma ṭhite,",
  "atk-s0501a7:31_10": "sajjite paṭiyatte samohiteti vuttaṁ hoti.",
  "atk-s0501a7:31_11": "Na tesaṁ koci sarati,",
  "atk-s0501a7:31_12": "sattānanti tesaṁ pettivisaye uppannānaṁ sattānaṁ koci mātā vā pitā vā putto vā na sarati.",
  "atk-s0501a7:31_13": "Kiṁ kāraṇā?",
  "atk-s0501a7:31_14": "Kammapaccayā,",
  "atk-s0501a7:31_15": "attanā katassa adānadānappaṭisedhanādibhedassa kadariyakammassa paccayā.",
  "atk-s0501a7:31_16": "Tañhi tesaṁ kammaṁ ñātīnaṁ sarituṁ na deti.",
  "atk-s0501a7:32_0": "Tatiyagāthāvaṇṇanā",
  "atk-s0501a7:33_0": "3.",
  "atk-s0501a7:33_1": "Evaṁ bhagavā anappakepi annapānādimhi paccupaṭṭhite “api nāma amhe uddissa kiñci dadeyyu”nti ñātī paccāsīsantānaṁ",
  "atk-s0501a7:33_2": "vicarataṁ tesaṁ petānaṁ tehi katassa atikaṭukavipākakarassa kammassa paccayena kassaci ñātino anussaraṇamattābhāvaṁ",
  "atk-s0501a7:33_3": "dassento –",
  "atk-s0501a7:34_0": "“Pahūte annapānamhi, khajjabhojje upaṭṭhite;",
  "atk-s0501a7:35_0": "Na tesaṁ koci sarati, sattānaṁ kammapaccayā”ti. –",
  "atk-s0501a7:36_0": "Vatvā puna rañño pettivisayūpapanne ñātake uddissa dinnaṁ dānaṁ pasaṁsanto “evaṁ dadanti ñātīna”nti tatiyagāthamāha.",
  "atk-s0501a7:37_0": "Tattha evanti upamāvacanaṁ.",
  "atk-s0501a7:37_1": "Tassa dvidhā sambandho –",
  "atk-s0501a7:37_2": "tesaṁ sattānaṁ kammapaccayā asarantepi kismiñci dadanti, ñātīnaṁ,",
  "atk-s0501a7:37_3": "ye evaṁ anukampakā hontīti ca yathā tayā, mahārāja, dinnaṁ,",
  "atk-s0501a7:37_4": "evaṁ suciṁ paṇītaṁ kālena kappiyaṁ pānabhojanaṁ dadanti ñātīnaṁ,",
  "atk-s0501a7:37_5": "ye honti anukampakāti ca.",
  "atk-s0501a7:37_6": "Dadantīti denti uddisanti niyyātenti.",
  "atk-s0501a7:37_7": "Ñātīnanti mātito ca pitito ca sambandhānaṁ.",
  "atk-s0501a7:37_8": "Yeti ye keci puttā vā dhītaro vā bhātaro vā hontīti bhavanti.",
  "atk-s0501a7:37_9": "Anukampakāti atthakāmā hitesino.",
  "atk-s0501a7:37_10": "Sucinti vimalaṁ dassaneyyaṁ manoramaṁ dhammikaṁ dhammaladdhaṁ.",
  "atk-s0501a7:37_11": "Paṇītanti uttamaṁ seṭṭhaṁ.",
  "atk-s0501a7:37_12": "Kālenāti ñātipetānaṁ tirokuṭṭādīsu āgantvā ṭhitakālena.",
  "atk-s0501a7:37_13": "Kappiyanti anucchavikaṁ patirūpaṁ ariyānaṁ paribhogārahaṁ.",
  "atk-s0501a7:37_14": "Pānabhojananti pānañca bhojanañca.",
  "atk-s0501a7:37_15": "Idha pānabhojanamukhena sabbopi deyyadhammo adhippeto.",
  "atk-s0501a7:38_0": "Catutthagāthāpubbaddhavaṇṇanā",
  "atk-s0501a7:39_0": "4. Evaṁ bhagavā raññā māgadhena petabhūtānaṁ ñātīnaṁ anukampāya dinnaṁ pānabhojanaṁ pasaṁsanto –",
  "atk-s0501a7:40_0": "“Evaṁ dadanti ñātīnaṁ, ye honti anukampakā;",
  "atk-s0501a7:41_0": "Suciṁ paṇītaṁ kālena, kappiyaṁ pānabhojana”nti. –",
  "atk-s0501a7:42_0": "Vatvā puna yena pakārena dinnaṁ tesaṁ hoti,",
  "atk-s0501a7:42_1": "taṁ dassento “idaṁ vo ñātīnaṁ hotū”ti catutthagāthāya pubbaddhamāha taṁ tatiyagāthāya pubbaddhena sambandhitabbaṁ –",
  "atk-s0501a7:43_0": "“Evaṁ dadanti ñātīnaṁ, ye honti anukampakā ;",
  "atk-s0501a7:44_0": "Idaṁ vo ñātīnaṁ hotu, sukhitā hontu ñātayo”ti.",
  "atk-s0501a7:45_0": "Tena “idaṁ vo ñātīnaṁ hotūti evaṁ dadanti,",
  "atk-s0501a7:45_1": "no aññathā”ti ettha ākāratthena evaṁsaddena dātabbākāranidassanaṁ kataṁ hoti.",
  "atk-s0501a7:46_0": "Tattha idanti deyyadhammanidassanaṁ.",
  "atk-s0501a7:46_1": "Voti “kacci pana vo anuruddhā samaggā sammodamānā”ti ca,",
  "atk-s0501a7:46_2": "“yehi vo ariyā”ti ca evamādīsu viya kevalaṁ nipātamattaṁ,",
  "atk-s0501a7:46_3": "na sāmivacanaṁ.",
  "atk-s0501a7:46_4": "Ñātīnaṁ hotūti pettivisaye uppannānaṁ ñātakānaṁ hotu.",
  "atk-s0501a7:46_5": "Sukhitā hontu ñātayoti te pettivisayūpapannā ñātayo idaṁ paccanubhavantā sukhitā hontūti.",
  "atk-s0501a7:47_0": "Catutthagāthāparaddhapañcamagāthāpubbaddhavaṇṇanā",
  "atk-s0501a7:48_0": "4- 5.",
  "atk-s0501a7:48_1": "Evaṁ bhagavā yena pakārena pettivisayūpapannānaṁ ñātīnaṁ dātabbaṁ,",
  "atk-s0501a7:48_2": "taṁ dassento “idaṁ vo ñātīnaṁ hotu,",
  "atk-s0501a7:48_3": "sukhitā hontu ñātayo”ti vatvā puna yasmā “idaṁ vo ñātīnaṁ hotū”ti vuttepi na aññena kataṁ kammaṁ aññassa phaladaṁ hoti,",
  "atk-s0501a7:48_4": "kevalantu tathā uddissa diyyamānaṁ taṁ vatthu ñātīnaṁ kusalakammassa paccayo hoti.",
  "atk-s0501a7:48_5": "Tasmā yathā tesaṁ tasmiṁyeva vatthusmiṁ taṅkhaṇe phalanibbattakaṁ kusalakammaṁ hoti,",
  "atk-s0501a7:48_6": "taṁ dassento “te ca tatthā”ti catutthagāthāya pacchimaddhaṁ “pahūte annapānamhī”ti pañcamagāthāya pubbaddhañca āha.",
  "atk-s0501a7:49_0": "Tesaṁ attho –",
  "atk-s0501a7:49_1": "te ñātipetā yattha taṁ dānaṁ dīyati,",
  "atk-s0501a7:49_2": "tattha samantato āgantvā samāgantvā,",
  "atk-s0501a7:49_3": "samodhāya vā ekajjhaṁ hutvāti vuttaṁ hoti,",
  "atk-s0501a7:49_4": "sammā āgatā samāgatā “ime no ñātayo amhākaṁ atthāya dānaṁ uddisissantī”ti etadatthaṁ sammā āgatā hutvāti vuttaṁ hoti.",
  "atk-s0501a7:49_5": "Pahūte annapānamhīti tasmiṁ attano uddissamāne pahūte annapānamhi.",
  "atk-s0501a7:49_6": "Sakkaccaṁ anumodareti abhisaddahantā kammaphalaṁ avijahantā cittīkāraṁ avikkhittacittā hutvā “idaṁ no",
  "atk-s0501a7:49_7": "dānaṁ hitāya sukhāya hotū”ti modanti anumodanti,",
  "atk-s0501a7:49_8": "pītisomanassajātā hontīti.",
  "atk-s0501a7:50_0": "Pañcamagāthāparaddhachaṭṭhagāthāpubbaddhavaṇṇanā",
  "atk-s0501a7:51_0": "5- 6.",
  "atk-s0501a7:51_1": "Evaṁ bhagavā yathā pettivisayūpapannānaṁ taṅkhaṇe phalanibbattakaṁ kusalaṁ kammaṁ hoti,",
  "atk-s0501a7:51_2": "taṁ dassento –",
  "atk-s0501a7:52_0": "“Te ca tattha samāgantvā, ñātipetā samāgatā;",
  "atk-s0501a7:53_0": "Pahūte annapānamhi, sakkaccaṁ anumodare”ti. –",
  "atk-s0501a7:54_0": "Vatvā puna ñātake nissāya nibbattakusalakammaphalaṁ paccanubhontānaṁ tesaṁ ñātī ārabbha thomanākāraṁ",
  "atk-s0501a7:54_1": "dassento “ciraṁ jīvantū”ti pañcamagāthāya pacchimaddhaṁ “amhākañca katā pūjā”ti chaṭṭhagāthāya pubbaddhañca āha.",
  "atk-s0501a7:55_0": "Tesaṁ attho –",
  "atk-s0501a7:55_1": "ciraṁ jīvantūti cirajīvino dīghāyukā hontu.",
  "atk-s0501a7:55_2": "No ñātīti amhākaṁ ñātakā.",
  "atk-s0501a7:55_3": "Yesaṁ hetūti ye nissāya yesaṁ kāraṇā.",
  "atk-s0501a7:55_4": "Labhāmaseti labhāma.",
  "atk-s0501a7:55_5": "Attanā taṅkhaṇaṁ paṭiladdhasampattiṁ apadisantā bhaṇanti.",
  "atk-s0501a7:55_6": "Petānañhi attano anumodanena,",
  "atk-s0501a7:55_7": "dāyakānaṁ uddesena,",
  "atk-s0501a7:55_8": "dakkhiṇeyyasampadāya cāti tīhi aṅgehi dakkhiṇā samijjhati,",
  "atk-s0501a7:55_9": "taṅkhaṇe phalanibbattikā hoti.",
  "atk-s0501a7:55_10": "Tattha dāyakā visesahetu.",
  "atk-s0501a7:55_11": "Tenāhaṁsu “yesaṁ hetu labhāmase”ti.",
  "atk-s0501a7:55_12": "Amhākañca katā pūjāti “idaṁ vo ñātīnaṁ hotū”ti evaṁ imaṁ dānaṁ uddisantehi amhākañca pūjā katā.",
  "atk-s0501a7:55_13": "Dāyakā ca anipphalāti yamhi santāne pariccāgamayaṁ kammaṁ kataṁ,",
  "atk-s0501a7:55_14": "tassa tattheva phaladānato dāyakā ca anipphalāti.",
  "atk-s0501a7:56_0": "Etthāha –",
  "atk-s0501a7:56_1": "“kiṁ pana pettivisayūpapannā eva ñātayo labhanti,",
  "atk-s0501a7:56_2": "udāhu aññepi labhantī”ti ? Vuccate –",
  "atk-s0501a7:56_3": "bhagavatā evetaṁ byākataṁ jāṇussoṇinā brāhmaṇena puṭṭhena,",
  "atk-s0501a7:56_4": "kimettha amhehi vattabbaṁ atthi.",
  "atk-s0501a7:56_5": "Vuttaṁ hetaṁ –",
  "atk-s0501a7:57_0": "“Mayamassu,",
  "atk-s0501a7:57_1": "bho gotama,",
  "atk-s0501a7:57_2": "brāhmaṇā nāma dānāni dema,",
  "atk-s0501a7:57_3": "saddhāni karoma ‘idaṁ dānaṁ petānaṁ ñātisālohitānaṁ upakappatu,",
  "atk-s0501a7:57_4": "idaṁ dānaṁ petā ñātisālohitā paribhuñjantū’ti,",
  "atk-s0501a7:57_5": "kacci taṁ,",
  "atk-s0501a7:57_6": "bho gotama,",
  "atk-s0501a7:57_7": "dānaṁ petānaṁ ñātisālohitānaṁ upakappati,",
  "atk-s0501a7:57_8": "kacci te petā ñātisālohitā taṁ dānaṁ paribhuñjantīti.",
  "atk-s0501a7:57_9": "Ṭhāne kho, brāhmaṇa,",
  "atk-s0501a7:57_10": "upakappati,",
  "atk-s0501a7:57_11": "no aṭṭhāneti.",
  "atk-s0501a7:58_0": "“Katamaṁ pana taṁ,",
  "atk-s0501a7:58_1": "bho gotama, ṭhānaṁ,",
  "atk-s0501a7:58_2": "katamaṁ aṭṭhānanti? Idha, brāhmaṇa,",
  "atk-s0501a7:58_3": "ekacco pāṇātipātī hoti…pe…",
  "atk-s0501a7:58_4": "micchādiṭṭhiko hoti,",
  "atk-s0501a7:58_5": "so kāyassa bhedā paraṁ maraṇā nirayaṁ upapajjati.",
  "atk-s0501a7:58_6": "Yo nerayikānaṁ sattānaṁ āhāro,",
  "atk-s0501a7:58_7": "tena so tattha yāpeti,",
  "atk-s0501a7:58_8": "tena so tattha tiṭṭhati. Idaṁ kho, brāhmaṇa, aṭṭhānaṁ,",
  "atk-s0501a7:58_9": "yattha ṭhitassa taṁ dānaṁ na upakappati.",
  "atk-s0501a7:59_0": "“Idha pana, brāhmaṇa,",
  "atk-s0501a7:59_1": "ekacco pāṇātipātī hoti…pe…",
  "atk-s0501a7:59_2": "micchādiṭṭhiko hoti,",
  "atk-s0501a7:59_3": "so kāyassa bhedā paraṁ maraṇā tiracchānayoniṁ upapajjati.",
  "atk-s0501a7:59_4": "Yo tiracchānayonikānaṁ sattānaṁ āhāro,",
  "atk-s0501a7:59_5": "tena so tattha yāpeti,",
  "atk-s0501a7:59_6": "tena so tattha tiṭṭhati.",
  "atk-s0501a7:59_7": "Idampi kho, brāhmaṇa, aṭṭhānaṁ,",
  "atk-s0501a7:59_8": "yattha ṭhitassa taṁ dānaṁ na upakappati.",
  "atk-s0501a7:60_0": "“Idha pana, brāhmaṇa,",
  "atk-s0501a7:60_1": "ekacco pāṇātipātā paṭivirato hoti…pe…",
  "atk-s0501a7:60_2": "sammādiṭṭhiko hoti,",
  "atk-s0501a7:60_3": "so kāyassa bhedā paraṁ maraṇā manussānaṁ sahabyataṁ upapajjati…pe…",
  "atk-s0501a7:60_4": "devānaṁ sahabyataṁ upapajjati.",
  "atk-s0501a7:60_5": "Yo devānaṁ āhāro,",
  "atk-s0501a7:60_6": "tena so tattha yāpeti,",
  "atk-s0501a7:60_7": "tena so tattha tiṭṭhati.",
  "atk-s0501a7:60_8": "Idampi kho, brāhmaṇa, aṭṭhānaṁ,",
  "atk-s0501a7:60_9": "yattha ṭhitassa taṁ dānaṁ na upakappati.",
  "atk-s0501a7:61_0": "“Idha pana, brāhmaṇa,",
  "atk-s0501a7:61_1": "ekacco pāṇātipātī hoti…pe…",
  "atk-s0501a7:61_2": "micchādiṭṭhiko hoti,",
  "atk-s0501a7:61_3": "so kāyassa bhedā paraṁ maraṇā pettivisayaṁ upapajjati.",
  "atk-s0501a7:61_4": "Yo pettivesayikānaṁ sattānaṁ āhāro,",
  "atk-s0501a7:61_5": "tena so tattha yāpeti,",
  "atk-s0501a7:61_6": "tena so tattha tiṭṭhati.",
  "atk-s0501a7:61_7": "Yaṁ vā panassa ito anupavecchanti mittāmaccā vā ñātisālohitā vā,",
  "atk-s0501a7:61_8": "tena so tattha yāpeti,",
  "atk-s0501a7:61_9": "tena so tattha tiṭṭhati. Idaṁ kho, brāhmaṇa, ṭhānaṁ,",
  "atk-s0501a7:61_10": "yattha ṭhitassa taṁ dānaṁ upakappatīti.",
  "atk-s0501a7:62_0": "“Sace pana,",
  "atk-s0501a7:62_1": "bho gotama,",
  "atk-s0501a7:62_2": "so peto ñātisālohito taṁ ṭhānaṁ anupapanno hoti,",
  "atk-s0501a7:62_3": "ko taṁ dānaṁ paribhuñjatīti?",
  "atk-s0501a7:62_4": "Aññepissa, brāhmaṇa,",
  "atk-s0501a7:62_5": "petā ñātisālohitā taṁ ṭhānaṁ upapannā honti,",
  "atk-s0501a7:62_6": "te taṁ dānaṁ paribhuñjantīti.",
  "atk-s0501a7:63_0": "“Sace pana,",
  "atk-s0501a7:63_1": "bho gotama,",
  "atk-s0501a7:63_2": "so ceva peto ñātisālohito taṁ ṭhānaṁ anupapanno hoti,",
  "atk-s0501a7:63_3": "aññepissa petā ñātisālohitā taṁ ṭhānaṁ anupapannā honti,",
  "atk-s0501a7:63_4": "ko taṁ dānaṁ paribhuñjatīti?",
  "atk-s0501a7:63_5": "Aṭṭhānaṁ kho etaṁ brāhmaṇa anavakāso,",
  "atk-s0501a7:63_6": "yaṁ taṁ ṭhānaṁ vivittaṁ assa iminā dīghena addhunā yadidaṁ petehi ñātisālohitehi.",
  "atk-s0501a7:63_7": "Apica brāhmaṇa dāyakopi anipphalo”ti.",
  "atk-s0501a7:64_0": "Chaṭṭhagāthāparaddhasattamagāthāvaṇṇanā",
  "atk-s0501a7:65_0": "6- 7.",
  "atk-s0501a7:65_1": "Evaṁ bhagavā rañño māgadhassa pettivisayūpapannānaṁ pubbañātīnaṁ sampattiṁ nissāya thomento “ete te, mahārāja,",
  "atk-s0501a7:65_2": "ñātī imāya dānasampadāya attamanā evaṁ thomentī”ti dassento –",
  "atk-s0501a7:66_0": "“Ciraṁ jīvantu no ñātī, yesaṁ hetu labhāmase;",
  "atk-s0501a7:67_0": "Amhākañca katā pūjā, dāyakā ca anipphalā”ti. –",
  "atk-s0501a7:68_0": "Vatvā puna tesaṁ pettivisayūpapannānaṁ aññassa kasigorakkhādino sampattipaṭilābhakāraṇassa abhāvaṁ ito",
  "atk-s0501a7:68_1": "dinnena yāpanabhāvañca dassento “na hi tattha kasī atthī”ti chaṭṭhagāthāya pacchimaddhaṁ “vaṇijjā tādisī”ti",
  "atk-s0501a7:68_2": "imaṁ sattamagāthañca āha.",
  "atk-s0501a7:69_0": "Tatrāyaṁ atthavaṇṇanā – na hi, mahārāja,",
  "atk-s0501a7:69_1": "tattha pettivisaye kasi atthi,",
  "atk-s0501a7:69_2": "yaṁ nissāya te petā sampattiṁ paṭilabheyyuṁ.",
  "atk-s0501a7:69_3": "Gorakkhettha na vijjatīti na kevalaṁ kasi eva,",
  "atk-s0501a7:69_4": "gorakkhāpi ettha pettivisaye na vijjati,",
  "atk-s0501a7:69_5": "yaṁ nissāya te sampattiṁ paṭilabheyyuṁ.",
  "atk-s0501a7:69_6": "Vaṇijjā tādisī natthīti vāṇijjāpi tādisī natthi,",
  "atk-s0501a7:69_7": "yā tesaṁ sampattipaṭilābhahetu bhaveyya.",
  "atk-s0501a7:69_8": "Hiraññena kayākayanti hiraññena kayavikkayampi tattha tādisaṁ natthi,",
  "atk-s0501a7:69_9": "yaṁ tesaṁ sampattipaṭilābhahetu bhaveyya.",
  "atk-s0501a7:69_10": "Ito dinnena yāpenti,",
  "atk-s0501a7:69_11": "petā kālagatā tahinti kevalaṁ pana ito ñātīhi vā mittāmaccehi vā dinnena yāpenti,",
  "atk-s0501a7:69_12": "attabhāvaṁ gamenti.",
  "atk-s0501a7:69_13": "Petāti pettivisayūpapannā sattā.",
  "atk-s0501a7:69_14": "Kālagatāti attano maraṇakālena gatā,",
  "atk-s0501a7:69_15": "“kālakatā”ti vā pāṭho,",
  "atk-s0501a7:69_16": "katakālā katamaraṇāti attho.",
  "atk-s0501a7:69_17": "Tahinti tasmiṁ pettivisaye.",
  "atk-s0501a7:70_0": "Aṭṭhamanavamagāthādvayavaṇṇanā",
  "atk-s0501a7:71_0": "8- 9.",
  "atk-s0501a7:71_1": "Evaṁ “ito dinnena yāpenti,",
  "atk-s0501a7:71_2": "petā kālagatā tahi”nti vatvā idāni upamāhi tamatthaṁ pakāsento “unname udakaṁ vuṭṭha”nti idaṁ gāthādvayamāha.",
  "atk-s0501a7:72_0": "Tassattho –",
  "atk-s0501a7:72_1": "yathā unnate thale ussāde bhūmibhāge meghehi abhivuṭṭhaṁ udakaṁ ninnaṁ pavattati,",
  "atk-s0501a7:72_2": "yo yo bhūmibhāgo ninno oṇato,",
  "atk-s0501a7:72_3": "taṁ taṁ pavattati gacchati pāpuṇāti,",
  "atk-s0501a7:72_4": "evameva ito dinnaṁ dānaṁ petānaṁ upakappati nibbattati,",
  "atk-s0501a7:72_5": "pātubhavatīti attho.",
  "atk-s0501a7:72_6": "Ninnamiva hi udakappavattiyā ṭhānaṁ petaloko dānupakappanāya. Yathāha –",
  "atk-s0501a7:72_7": "“idaṁ kho, brāhmaṇa, ṭhānaṁ,",
  "atk-s0501a7:72_8": "yattha ṭhitassa taṁ dānaṁ upakappatī”ti.",
  "atk-s0501a7:72_9": "Yathā ca kandarapadarasākhāpasākhakusobbhamahāsobbhasannipātehi vārivahā mahānajjo pūrā hutvā sāgaraṁ paripūrenti,",
  "atk-s0501a7:72_10": "evampi ito dinnadānaṁ pubbe vuttanayeneva petānaṁ upakappatīti.",
  "atk-s0501a7:73_0": "Dasamagāthāvaṇṇanā",
  "atk-s0501a7:74_0": "10.",
  "atk-s0501a7:74_1": "Evaṁ bhagavā “ito dinnena yāpenti,",
  "atk-s0501a7:74_2": "petā kālagatā tahi”nti imaṁ atthaṁ upamāhi pakāsetvā puna yasmā te petā “ito kiñci lacchāmā”ti āsābhibhūtā",
  "atk-s0501a7:74_3": "ñātigharaṁ āgantvāpi “idaṁ nāma no dethā”ti yācituṁ asamatthā,",
  "atk-s0501a7:74_4": "tasmā tesaṁ imāni anussaraṇavatthūni anussaranto kulaputto dakkhiṇaṁ dajjāti dassento “adāsi me”ti imaṁ gāthamāha.",
  "atk-s0501a7:75_0": "Tassattho –",
  "atk-s0501a7:75_1": "“idaṁ nāma me dhanaṁ vā dhaññaṁ vā adāsī”ti ca,",
  "atk-s0501a7:75_2": "“idaṁ nāma me kiccaṁ attanā uyyogamāpajjanto akāsī”ti ca,",
  "atk-s0501a7:75_3": "“amu me mātito vā pitito vā sambandhattā ñātī”ti ca sinehavasena tāṇasamatthatāya “mittā”ti ca,",
  "atk-s0501a7:75_4": "“asuko me saha paṁsukīḷako sakhā”ti ca evaṁ sabbamanussaranto petānaṁ dakkhiṇaṁ dajjā,",
  "atk-s0501a7:75_5": "dānaṁ niyyāteyyāti.",
  "atk-s0501a7:75_6": "Aparo pāṭho “petānaṁ dakkhiṇā dajjā”ti.",
  "atk-s0501a7:75_7": "Tassattho –",
  "atk-s0501a7:75_8": "dātabbāti dajjā. Kā sā?",
  "atk-s0501a7:75_9": "Petānaṁ dakkhiṇā,",
  "atk-s0501a7:75_10": "teneva “adāsi me”tiādinā nayena pubbe katamanussaraṁ anussaratāti vuttaṁ hoti.",
  "atk-s0501a7:75_11": "Karaṇavacanappasaṅge paccattavacanaṁ veditabbaṁ.",
  "atk-s0501a7:76_0": "Ekādasamagāthāvaṇṇanā",
  "atk-s0501a7:77_0": "11. Evaṁ bhagavā petānaṁ dakkhiṇāniyyātane kāraṇabhūtāni anussaraṇavatthūni dassento –",
  "atk-s0501a7:78_0": "“Adāsi me akāsi me, ñātimittā sakhā ca me;",
  "atk-s0501a7:79_0": "Petānaṁ dakkhiṇaṁ dajjā, pubbe katamanussara”nti. –",
  "atk-s0501a7:80_0": "Vatvā puna ye ñātimaraṇena ruṇṇasokādiparā eva hutvā tiṭṭhanti,",
  "atk-s0501a7:80_1": "na tesaṁ atthāya kiñci denti,",
  "atk-s0501a7:80_2": "tesaṁ taṁ ruṇṇasokādi kevalaṁ attaparitāpanameva hoti,",
  "atk-s0501a7:80_3": "na petānaṁ kiñci atthaṁ nipphādetīti dassento “na hi ruṇṇaṁ vā”ti imaṁ gāthamāha.",
  "atk-s0501a7:81_0": "Tattha ruṇṇanti rodanā roditattaṁ assupātanaṁ,",
  "atk-s0501a7:81_1": "etena kāyaparissamaṁ dasseti.",
  "atk-s0501a7:81_2": "Sokoti socanā socitattaṁ,",
  "atk-s0501a7:81_3": "etena cittaparissamaṁ dasseti.",
  "atk-s0501a7:81_4": "Yā caññāti yā ca ruṇṇasokehi aññā.",
  "atk-s0501a7:81_5": "Paridevanāti ñātibyasanena phuṭṭhassa lālappanā,",
  "atk-s0501a7:81_6": "“kahaṁ ekaputtaka piya manāpā”ti evamādinā nayena guṇasaṁvaṇṇanā,",
  "atk-s0501a7:81_7": "etena vacīparissamaṁ dasseti.",
  "atk-s0501a7:82_0": "Dvādasamagāthāvaṇṇanā",
  "atk-s0501a7:83_0": "12.",
  "atk-s0501a7:83_1": "Evaṁ bhagavā “ruṇṇaṁ vā soko vā yā caññā paridevanā,",
  "atk-s0501a7:83_2": "sabbampi taṁ petānaṁ atthāya na hoti,",
  "atk-s0501a7:83_3": "kevalantu attānaṁ paritāpanamattameva,",
  "atk-s0501a7:83_4": "evaṁ tiṭṭhanti ñātayo”ti ruṇṇādīnaṁ niratthakabhāvaṁ dassetvā puna māgadharājena yā dakkhiṇā dinnā,",
  "atk-s0501a7:83_5": "tassā sātthakabhāvaṁ dassento “ayañca kho dakkhiṇā”ti imaṁ gāthamāha.",
  "atk-s0501a7:84_0": "Tassattho –",
  "atk-s0501a7:84_1": "ayañca kho, mahārāja,",
  "atk-s0501a7:84_2": "dakkhiṇā tayā ajja attano ñātigaṇaṁ uddissa dinnā,",
  "atk-s0501a7:84_3": "sā yasmā saṅgho anuttaraṁ puññakkhettaṁ lokassa,",
  "atk-s0501a7:84_4": "tasmā saṅghamhi suppatiṭṭhitā assa petajanassa dīgharattaṁ hitāya upakappati sampajjati phalatīti vuttaṁ hoti.",
  "atk-s0501a7:84_5": "Upakappatīti ca ṭhānaso upakappati,",
  "atk-s0501a7:84_6": "taṁkhaṇaṁyeva upakappati,",
  "atk-s0501a7:84_7": "na cirena.",
  "atk-s0501a7:84_8": "Yathā hi taṁkhaṇaññeva paṭibhantaṁ “ṭhānasovetaṁ tathāgataṁ paṭibhātī”ti vuccati,",
  "atk-s0501a7:84_9": "evamidhāpi taṁkhaṇaṁyeva upakappantā “ṭhānaso upakappatī”ti vuttā.",
  "atk-s0501a7:84_10": "Yaṁ vā taṁ “idaṁ kho, brāhmaṇa, ṭhānaṁ,",
  "atk-s0501a7:84_11": "yattha ṭhitassa taṁ dānaṁ upakappatī”ti vuttaṁ,",
  "atk-s0501a7:84_12": "tattha khuppipāsikavantāsaparadattūpajīvinijjhāmataṇhikādibhedabhinne ṭhāne upakappatīti vuttaṁ yathā",
  "atk-s0501a7:84_13": "kahāpaṇaṁ dento “kahāpaṇaso detī”ti loke vuccati.",
  "atk-s0501a7:84_14": "Imasmiñca atthavikappe upakappatīti pātubhavati,",
  "atk-s0501a7:84_15": "nibbattatīti vuttaṁ hoti.",
  "atk-s0501a7:85_0": "Terasamagāthāvaṇṇanā",
  "atk-s0501a7:86_0": "13. Evaṁ bhagavā raññā dinnāya dakkhiṇāya sātthakabhāvaṁ dassento –",
  "atk-s0501a7:87_0": "“Ayañca kho dakkhiṇā dinnā, saṅghamhi suppatiṭṭhitā;",
  "atk-s0501a7:88_0": "Dīgharattaṁ hitāyassa, ṭhānaso upakappatī”ti. –",
  "atk-s0501a7:89_0": "Vatvā puna yasmā imaṁ dakkhiṇaṁ dentena ñātīnaṁ ñātīhi kattabbakiccakaraṇavasena ñātidhammo nidassito,",
  "atk-s0501a7:89_1": "bahujanassa pākaṭīkato,",
  "atk-s0501a7:89_2": "nidassanaṁ vā kato,",
  "atk-s0501a7:89_3": "tumhehipi ñātīnaṁ evameva ñātīhi kattabbakiccakaraṇavasena ñātidhammo paripūretabbo,",
  "atk-s0501a7:89_4": "na niratthakehi ruṇṇādīhi attā paritāpetabboti ca pete dibbasampattiṁ adhigamentena petānaṁ pūjā katā uḷārā,",
  "atk-s0501a7:89_5": "buddhappamukhañca bhikkhusaṅghaṁ annapānādīhi santappentena bhikkhūnaṁ balaṁ anupadinnaṁ,",
  "atk-s0501a7:89_6": "anukampādiguṇaparivārañca cāgacetanaṁ nibbattentena anappakaṁ puññaṁ pasutaṁ,",
  "atk-s0501a7:89_7": "tasmā bhagavā imehi yathābhuccaguṇehi rājānaṁ sampahaṁsento –",
  "atk-s0501a7:90_0": "“So ñātidhammo ca ayaṁ nidassito,",
  "atk-s0501a7:91_0": "Petāna pūjā ca katā uḷārā;",
  "atk-s0501a7:92_0": "Balañca bhikkhūnamanuppadinnaṁ,",
  "atk-s0501a7:93_0": "Tumhehi puññaṁ pasutaṁ anappaka”nti. –",
  "atk-s0501a7:94_0": "Imāya gāthāya desanaṁ pariyosāpeti.",
  "atk-s0501a7:95_0": "Atha vā “so ñātidhammo ca ayaṁ nidassito”ti iminā gāthāpadena bhagavā rājānaṁ dhammiyā kathāya sandasseti.",
  "atk-s0501a7:95_1": "Ñātidhammanidassanameva hi ettha sandassanaṁ petāna pūjā ca katā uḷārāti iminā samādapeti.",
  "atk-s0501a7:95_2": "Uḷārāti pasaṁsanameva hi ettha punappunaṁ pūjākaraṇe samādapanaṁ.",
  "atk-s0501a7:95_3": "Balañca bhikkhūnamanuppadinnanti iminā samuttejeti.",
  "atk-s0501a7:95_4": "Balānuppadānameva hi ettha evaṁ dānaṁ,",
  "atk-s0501a7:95_5": "balānuppadānatāti tassa ussāhavaḍḍhanena samuttejanaṁ.",
  "atk-s0501a7:95_6": "Tumhehi puññaṁ pasutaṁ anappakanti iminā sampahaṁseti.",
  "atk-s0501a7:95_7": "Puññappasutakittanameva hi ettha tassa yathābhuccaguṇasaṁvaṇṇanabhāvena sampahaṁsanajananato sampahaṁsananti veditabbaṁ.",
  "atk-s0501a7:96_0": "Desanāpariyosāne ca pettivisayūpapattiādīnavasaṁvaṇṇanena saṁviggānaṁ yoniso padahataṁ caturāsītiyā pāṇasahassānaṁ dhammābhisamayo ahosi.",
  "atk-s0501a7:96_1": "Dutiyadivasepi bhagavā devamanussānaṁ idameva tirokuṭṭaṁ desesi,",
  "atk-s0501a7:96_2": "evaṁ yāva sattamadivasā tādiso eva dhammābhisamayo ahosīti.",
  "atk-s0501a7:97_0": "Paramatthajotikāya khuddakapāṭha-aṭṭhakathāya",
  "atk-s0501a7:98_0": "Tirokuṭṭasuttavaṇṇanā niṭṭhitā."
}