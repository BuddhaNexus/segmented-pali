{
  "anya-e0803n3:0_0": "3. Pakiṇṇakavinicchaya",
  "anya-e0803n3:1_0": "Ito paraṁ pavakkhāmi, pakiṇṇakavinicchayaṁ;",
  "anya-e0803n3:2_0": "Sappayogesu atthesu, viññūnaṁ pāṭavatthayā.",
  "anya-e0803n3:3_0": "Tattha atthuddhāro,",
  "anya-e0803n3:3_1": "atthasaddacintā,",
  "anya-e0803n3:3_2": "atthātisayayogo,",
  "anya-e0803n3:3_3": "samānāsamānavasenavacanasaṅgaho,",
  "anya-e0803n3:3_4": "āgamalakkhaṇavasena vibhattivacanasaṅgaho,",
  "anya-e0803n3:3_5": "kālavasena vibhattivacanasaṅgaho,",
  "anya-e0803n3:3_6": "kālasaṅgaho,",
  "anya-e0803n3:3_7": "pakaraṇasaṁsandanā,",
  "anya-e0803n3:3_8": "vattamānādīnaṁ vacanatthavibhāvanā cāti navadhā vinicchayo veditabbo.",
  "anya-e0803n3:4_0": "Atthuddhāre tāva samānasutikapadānamatthuddhāraṇaṁ karissāma.",
  "anya-e0803n3:4_1": "Etthākhyātapadasaññitānaṁ bhotisadda bhavesaddānamattho uddharitabbo.",
  "anya-e0803n3:4_2": "Tathā hete nāmikapadasaññitehi aparehi bhotisadda bhavesaddehi samānasutikāpi asamānatthā ceva honti asamānavibhattikā ca.",
  "anya-e0803n3:4_3": "Sāsanasmiñhi keci saddā aññamaññaṁ samānasutikā samānāpi asamānatthā asamānapavattinimittā asamānaliṅgā",
  "anya-e0803n3:4_4": "asamānavibhattikā asamānavacanakā asamānantā asamānakālikā asamānapadajātikā ca bhavanti.",
  "anya-e0803n3:5_0": "Tesamasamānatthatte “sabbañhi taṁ jīrati dehanissitaṁ.",
  "anya-e0803n3:5_1": "Appassutāyaṁ puriso,",
  "anya-e0803n3:5_2": "balibaddova jīrati.",
  "anya-e0803n3:5_3": "Santo tasito.",
  "anya-e0803n3:5_4": "Pahu santo na bharati.",
  "anya-e0803n3:5_5": "Santo ācikkhate muni.",
  "anya-e0803n3:5_6": "Santo sappurisā loke.",
  "anya-e0803n3:5_7": "Santo saṁvijjamānā lokasmi”nti evamādayo payogā.",
  "anya-e0803n3:5_8": "Ettha jīratisaddadvayaṁ yathāsambhavaṁ navabhāvāpagamavaḍḍhanavācakaṁ.",
  "anya-e0803n3:5_9": "Santosaddapañcakaṁ yathāsambhavaṁ parissamappattasamānopasantopalabbhamānavācakanti daṭṭhabbaṁ.",
  "anya-e0803n3:6_0": "Asamānapavattinimittatte pana “akataññū mittadubbhī,",
  "anya-e0803n3:6_1": "assaddho akataññūcā”tievamādayo.",
  "anya-e0803n3:6_2": "Ettha ca akataññūsaddadvayaṁ katākatājānanajānanapavattinimittaṁ paṭicca sambhūtattā asamānapavattinimittakanti daṭṭhabbaṁ.",
  "anya-e0803n3:7_0": "Asamānaliṅgatte “sukhī hotu pañcasikha sakko devānamindo.",
  "anya-e0803n3:7_1": "Tvañca bhadde sukhī hohi.",
  "anya-e0803n3:7_2": "Yattha sā upaṭṭhito hoti.",
  "anya-e0803n3:7_3": "Mātā me atthi,",
  "anya-e0803n3:7_4": "sā mayā posetabbā”ti evamādayo.",
  "anya-e0803n3:7_5": "Ettha sukhīsaddadvayaṁ sāsaddadvayañca pumitthiliṅgavasena asamānaliṅganti daṭṭhabbaṁ.",
  "anya-e0803n3:8_0": "Asamānavibhattikatte “āhāre udare yato.",
  "anya-e0803n3:8_1": "Yato pajānāti sahetudhamma”nti evamādayo.",
  "anya-e0803n3:8_2": "Ettha yatosaddadvayaṁ paṭhamāpañcamīvibhattisahitattā asamānavibhattikanti daṭṭhabbaṁ.",
  "anya-e0803n3:9_0": "Asamānavacanakatte ime payogā –",
  "anya-e0803n3:10_0": "“Yāya mātu bhato poso, imaṁ lokaṁ avekkhati;",
  "anya-e0803n3:11_0": "Tampi pāṇadadiṁ santiṁ, hanti kuddho puthujjano”ti",
  "anya-e0803n3:12_0": "Ādīsu hantisaddo ekavacano.",
  "anya-e0803n3:13_0": "“Ime nūna araññasmiṁ, migasaṅghāni luddakā;",
  "anya-e0803n3:14_0": "Vākurāhi parikkhippa, sobbhaṁ pātetvā tāvade;",
  "anya-e0803n3:15_0": "Vikkosamānā tibbāhi, hanti nesaṁ varaṁ vara”nti.",
  "anya-e0803n3:16_0": "Ādīsu pana bahuvacano.",
  "anya-e0803n3:16_1": "“Sīlavā vattasampanno.",
  "anya-e0803n3:16_2": "Etha tumhe āyasmanto sīlavā hotha.",
  "anya-e0803n3:16_3": "Santo danto niyato brahmacārī.",
  "anya-e0803n3:16_4": "Santo have sabbhi pavedayanti.",
  "anya-e0803n3:16_5": "Mahārājā yasassī so.",
  "anya-e0803n3:16_6": "Cattāro mahārājā”ti evamādīsu sīlavāsaddādayo ekavacanabahuvacanakā.",
  "anya-e0803n3:17_0": "Asamānantatte pana yattha samānasutikānaṁ asamānavibhattikattaṁ vā asamānavacanattaṁ vā upalabbhati.",
  "anya-e0803n3:17_1": "Teyeva payogā.",
  "anya-e0803n3:17_2": "Taṁ yathā?",
  "anya-e0803n3:17_3": "“Sataṁ sampajānaṁ,",
  "anya-e0803n3:17_4": "sataṁ dhammo,",
  "anya-e0803n3:17_5": "santo danto,",
  "anya-e0803n3:17_6": "santo sappurisā” iccevamādayo.",
  "anya-e0803n3:18_0": "Asamānakālatte “nanu te sutaṁ brāhmaṇa bhaññamāne,",
  "anya-e0803n3:18_1": "devā na issanti purisaparakkamassa.",
  "anya-e0803n3:18_2": "Te janā pāramissanti,",
  "anya-e0803n3:18_3": "maccudheyyaṁ suduttara”nti evamādayo.",
  "anya-e0803n3:18_4": "Ettha issantisaddadvayaṁ vattamānābhavissantīkālavasena asamānakālanti daṭṭhabbaṁ.",
  "anya-e0803n3:18_5": "Vattamānābhavissantīvibhattivasena pana asamānavibhattikantipi.",
  "anya-e0803n3:19_0": "Asamānapadajātikatte “sayaṁ samāhito nāgo,",
  "anya-e0803n3:19_1": "sayaṁ abhiññāya kamuddiseyyaṁ.",
  "anya-e0803n3:19_2": "Pathe dhāvantiyā pati,",
  "anya-e0803n3:19_3": "ekaṁsaṁ ajinaṁ katvā,",
  "anya-e0803n3:19_4": "pādesu sirasā pati.",
  "anya-e0803n3:19_5": "Giriṁ caṇḍoraṇaṁ patī”ti evamādayo.",
  "anya-e0803n3:19_6": "Ettha sayaṁsaddadvayaṁ nāmanipātavasena patisaddattayaṁ nāmākhyātopasaggavasena asamānapadajātikanti daṭṭhabbaṁ.",
  "anya-e0803n3:20_0": "Iminā nayena sabbattha vitthāretabbaṁ.",
  "anya-e0803n3:20_1": "Evaṁ sāsanasmiṁ keci saddā aññamaññaṁ samānasutikā samānāpi asamānatthā asamānapavattinimittā asamānaliṅgā",
  "anya-e0803n3:20_2": "asamānavibhattikā asamānavacanakā asamānantā asamānakālikā asamānapadajātikā ca bhavanti.",
  "anya-e0803n3:20_3": "Etādisesu saddesu yo kriyāpadattaṁ pakāseti,",
  "anya-e0803n3:20_4": "na so nāmikapadattaṁ.",
  "anya-e0803n3:20_5": "Yo ca nāmikapadattaṁ pakāseti,",
  "anya-e0803n3:20_6": "na so kriyāpadattaṁ.",
  "anya-e0803n3:20_7": "Evaṁ santepi sutisāmaññato ekattena gahetvā atthuddhāro karaṇīyoti yathāvuttakriyāpadānaṁ nāmapadehi",
  "anya-e0803n3:20_8": "samānasutikānaṁ bhotisadda bhave saddānamatthuddhāraṁ vadāma.",
  "anya-e0803n3:21_0": "Kathaṁ?",
  "anya-e0803n3:21_1": "Bhotisaddo kattuyoge kriyāpadaṁ,",
  "anya-e0803n3:21_2": "kriyāyoge nāmikapadaṁ,",
  "anya-e0803n3:21_3": "tasmā so dvīsu atthesu vattati kriyāpadatthe nāmikapadatthe ca.",
  "anya-e0803n3:21_4": "Tattha kriyāpadatthe vattamānavasena,",
  "anya-e0803n3:21_5": "nāmikapadatthe panālapanavasena.",
  "anya-e0803n3:21_6": "Kriyāpadatthe tāva “eko bhoti”,",
  "anya-e0803n3:21_7": "nāmikapadatthe “mā bhoti paridevesi”.",
  "anya-e0803n3:21_8": "Atridaṁ vuccati –",
  "anya-e0803n3:22_0": "Bhāve nāmapadatthe ca, ālapanavisesite;",
  "anya-e0803n3:23_0": "Imesu dvīsu atthesu, bhotisaddo pavattati.",
  "anya-e0803n3:24_0": "Bhavesaddo pana “bhavāmī”timassa vattamānāvibhattiyuttassa saddassatthepi vattati.",
  "anya-e0803n3:24_1": "“Bhavāmī”timassa pañcamīvibhattiyuttassa saddassa āṇatyāsīsanatthesupi vattati.",
  "anya-e0803n3:24_2": "“Bhaveyyāmī”timassa sattamīvibhattisahitassa saddassa anumatiparikappatthesupi vattati.",
  "anya-e0803n3:24_3": "Tatridaṁ paṭhamatthassa sādhakaṁ āhaccavacanaṁ –",
  "anya-e0803n3:25_0": "“Devānaṁ adhiko homi, bhavāmi manujādhipo;",
  "anya-e0803n3:26_0": "Rūpalakkhaṇasampanno, paññāya asamo bhave”ti.",
  "anya-e0803n3:27_0": "Ayaṁ pana sabbesaṁ tesamatthānaṁ sādhikā amhākaṁ gāthāracanā –",
  "anya-e0803n3:28_0": "“Sukhī bhavati eso ca, ahañcāpi sukhī bhave;",
  "anya-e0803n3:29_0": "Sukhī bhavatu eso ca, ahañcāpi sukhī bhave.",
  "anya-e0803n3:30_0": "Imāya buddhapūjāya, bhavantu sukhitā pajā;",
  "anya-e0803n3:31_0": "Bhave’hañca sukhappatto, sāmacco saha ñātibhi.",
  "anya-e0803n3:32_0": "Sukhī bhaveyya eso ca, ahañcāpi sukhī bhave;",
  "anya-e0803n3:33_0": "Sukhī bhaveyya ce eso, ahañcāpi sukhī bhave”ti.",
  "anya-e0803n3:34_0": "Iccevaṁ –",
  "anya-e0803n3:35_0": "Vattamānāya pañcamyaṁ, sattamyañca vibhattiyaṁ;",
  "anya-e0803n3:36_0": "Etesu tīsu ṭhānesu, bhavesaddo pavattati.",
  "anya-e0803n3:37_0": "Ekadhā vattamānāyaṁ, pañcamīsattamīsu ca;",
  "anya-e0803n3:38_0": "Dvedhā dvedhātimassatthaṁ, pañcadhā paridīpaye.",
  "anya-e0803n3:39_0": "Dvedhā vā vattamānāya-mādipurisavācako;",
  "anya-e0803n3:40_0": "Attho “bhave”ti etassa, “bhavatī”tipiyujjati.",
  "anya-e0803n3:41_0": "Idāni pana etassa, vuttassatthassa sādhakaṁ;",
  "anya-e0803n3:42_0": "Ettha pāḷippadesaṁ tu, āharissaṁ suṇātha me.",
  "anya-e0803n3:43_0": "Ko’yaṁ majjhesamuddasmiṁ, apassaṁ tīramāyuhe;",
  "anya-e0803n3:44_0": "Kaṁ tvaṁ atthavasaṁ ñatvā, evaṁ vāyamase bhusaṁ.",
  "anya-e0803n3:45_0": "Nisamma vattaṁ lokassa, vāyāmassa ca devate;",
  "anya-e0803n3:46_0": "Tasmā majjhesamuddasmiṁ, apassaṁ tīramāyuhe.",
  "anya-e0803n3:47_0": "Assaṁ purimagāthāyaṁ, “āyuhe”tipadassa hi;",
  "anya-e0803n3:48_0": "“Āyūhatī”ti atthoti, viññātabbo vibhāvinā.",
  "anya-e0803n3:49_0": "Vibhattiyā vipallāsa-vasenāyaṁ samīrito;",
  "anya-e0803n3:50_0": "Vattamāne sattamīti, tissekāravasena vā.",
  "anya-e0803n3:51_0": "Pacchimāya ca gāthāyaṁ, “āyuhe”tipadassa tu;",
  "anya-e0803n3:52_0": "“Āyūhāmī”ti atthoti, saddatthaññū vibhāvaye.",
  "anya-e0803n3:53_0": "Tathā “bhave”tietassa, vattamānāvibhattiyaṁ;",
  "anya-e0803n3:54_0": "“Bhavatī”ti, “bhavāmī”ti, catthaṁ dvedhā vibhāvaye.",
  "anya-e0803n3:55_0": "Evaṁvidhesu aññesu, pāṭhesupi ayaṁ nayo;",
  "anya-e0803n3:56_0": "Netabbo nayadakkhena, nayasāgarasāsane.",
  "anya-e0803n3:57_0": "Evamayaṁ bhavesaddo pañcasu chasu vā kriyāpadatthesu pavattati.",
  "anya-e0803n3:57_1": "Tathā sattamīvibhatyantanāmikapadassa vuddhisaṁsārakammabhavūpapattibhavasaṅkhātesu atthesupi.",
  "anya-e0803n3:57_2": "Tathā hi “abhave nandati tassa,",
  "anya-e0803n3:57_3": "bhave tassa na nandatī”tiādīsu vuddhimhi.",
  "anya-e0803n3:57_4": "“Bhave vicaranto”tiādīsu saṁsāre.",
  "anya-e0803n3:57_5": "“Bhave kho sati jāti hoti,",
  "anya-e0803n3:57_6": "jātipaccayā jarāmaraṇa”ntiādīsu kammabhave.",
  "anya-e0803n3:57_7": "“Evaṁ bhavevijjamāne”tiādīsu upapattibhaveti daṭṭhabbaṁ.",
  "anya-e0803n3:57_8": "Iminā nayena bhūdhātuto nipphannānaṁ aññatopi aññesaṁ kriyāpadānaṁ yathāsambhavamattho uddharitabbo.",
  "anya-e0803n3:58_0": "Ākhyātatthamhime atthā, na lātabbā kudācanaṁ;",
  "anya-e0803n3:59_0": "Atthuddhāravasenete, uddhaṭā nāmato yato.",
  "anya-e0803n3:60_0": "Idamettha saṅkhepato atthuddhāranayanidassanaṁ.",
  "anya-e0803n3:61_0": "Atthasaddacintāyaṁ pana evamupalakkhetabbaṁ –",
  "anya-e0803n3:61_1": "“bhavante,",
  "anya-e0803n3:61_2": "parābhavante,",
  "anya-e0803n3:61_3": "parābhave”iccādayo gacchati gacchaṁ gacchatosaddādayo viya visesasaddā,",
  "anya-e0803n3:61_4": "na yācanopatāpanatthādivācako nāthatisaddo viya,",
  "anya-e0803n3:61_5": "na ca rājadevatādivācako devasaddo viya sāmaññasaddā.",
  "anya-e0803n3:61_6": "Ye cettha visesasaddā,",
  "anya-e0803n3:61_7": "te sabbakālaṁ visesasaddāva.",
  "anya-e0803n3:61_8": "Ye ca sāmaññasaddā,",
  "anya-e0803n3:61_9": "tepi sabbakālaṁ sāmaññasaddāva.",
  "anya-e0803n3:62_0": "Tatra gacchatītiādīnaṁ visesasaddatā evaṁ daṭṭhabbā –",
  "anya-e0803n3:62_1": "gacchatīti ekaṁ nāmapadaṁ,",
  "anya-e0803n3:62_2": "ekamākhyātaṁ.",
  "anya-e0803n3:62_3": "Tathā gacchanti ekaṁ nāmapadaṁ,",
  "anya-e0803n3:62_4": "ekamākhyātaṁ.",
  "anya-e0803n3:62_5": "Gacchatoti eko kitanto,",
  "anya-e0803n3:62_6": "aparo rūḷhīsaddo.",
  "anya-e0803n3:62_7": "Satipi visesasaddatte sadisattā sutisāmaññato tabbisayaṁ buddhiṁ nuppādeti vināva’tthappakaraṇasaddantarābhisambandhena.",
  "anya-e0803n3:62_8": "Tathā hi saddantarābhisambandhena “gacchati patiṭṭhita”nti vutte sattamyantaṁ nāmapadanti viññāyati.",
  "anya-e0803n3:62_9": "“Gacchati tisso”ti vutte panākhyātanti.",
  "anya-e0803n3:62_10": "Tathā “sa gacchaṁ na nivattatī”ti vutte paṭhamantaṁ nāmapadanti viññāyati.",
  "anya-e0803n3:62_11": "“Gacchaṁ puttanivedako”ti vutte ākhyātanti viññāyati.",
  "anya-e0803n3:62_12": "“Gacchato hayato patito”ti vutte kitantoti viññāyati.",
  "anya-e0803n3:62_13": "“Gacchato paṇṇapupphāni patantī”ti vutte rukkhavācako rūḷhīsaddoti.",
  "anya-e0803n3:62_14": "Iti visesasaddānaṁ ākhyātanāmānaṁ nāmākhyātehi samānasutikānaṁ atthābhisambandhādīsu yo koci atthavisesañāpako sambandho avassamicchitabbo.",
  "anya-e0803n3:62_15": "Evaṁ “gacchatī”tiādīnaṁ ākhyātanāmattādivasena paccekaṁ ṭhitānaṁ ekekatthavācakānaṁ visesasaddatā daṭṭhabbā.",
  "anya-e0803n3:63_0": "“Nāthati devo”tiādīnaṁ pana ākhyātanāmānaṁ nāmākhyātehi asamānasutikānaṁ anekatthavācakānaṁ sāmaññasaddatā eva daṭṭhabbā.",
  "anya-e0803n3:63_1": "Atthasambandhādīsu hi vinā yena kenaci sambandhena “nāthatī”ti vutte “yācatī”ti vā “upatāpetī”ti vā “issariyaṁ",
  "anya-e0803n3:63_2": "karotī”ti vā “āsīsatī”ti vā attho paṭibhāti,",
  "anya-e0803n3:63_3": "tathā “devo”ti vutte “megho”ti vā “ākāso”ti vā “rājā”ti vā “devatā”ti vā “visuddhidevo”ti vā attho paṭibhāti.",
  "anya-e0803n3:63_4": "Yadā pana saddantarābhisambandhena “nāthati suppaṭipatti”nti vutte tadā “nāthatī”ti kriyāpadassa “yācatī”ti attho viññāyati,",
  "anya-e0803n3:63_5": "“nāthati sabbakilese”ti vutte “upatāpetī”ti attho viññāyati.",
  "anya-e0803n3:63_6": "“Nāthati sakacitte”ti vutte “issariyaṁ karotī”ti attho viññāyati.",
  "anya-e0803n3:63_7": "“Nāthati lokassa hita”nti vutte “āsīsatī”ti attho viññāyati.",
  "anya-e0803n3:63_8": "Tathā “devo gajjatī”ti vutte “devo”ti nāmapadassa “megho”ti attho viññāyati.",
  "anya-e0803n3:63_9": "“Viddho vigatavalāhako devo”ti vutte “ākāso”ti attho viññāyati.",
  "anya-e0803n3:63_10": "“Pivatu devo pānīya”nti vutte “rājā”ti attho viññāyati.",
  "anya-e0803n3:63_11": "“Devo devakāyā cavati āyusaṅkhayā”ti vutte “devatā”ti attho viññāyati.",
  "anya-e0803n3:63_12": "“Devātidevo satapuññalakkhaṇo”ti vutte “visuddhidevo”ti attho viññāyati.",
  "anya-e0803n3:63_13": "Iminā nayena aññepi sāmaññasaddā ñātabbā.",
  "anya-e0803n3:64_0": "Sabbametaṁ ñatvā yathā attho saddena,",
  "anya-e0803n3:64_1": "saddo catthena na virujjhati,",
  "anya-e0803n3:64_2": "tathātthasaddā cintanīyā.",
  "anya-e0803n3:64_3": "Tatridaṁ upalakkhaṇamattaṁ cintākāranidassanaṁ –",
  "anya-e0803n3:64_4": "“atthakusalā bhavante”ti vā “kiccāni bhavante”ti vā vutte “bhavante”ti idaṁ “bhavantī”timinā samānatthamākhyātapadanti",
  "anya-e0803n3:64_5": "evamattho ca saddo ca cintanīyo.",
  "anya-e0803n3:64_6": "“Bhavante passāmī”ti vā “icchāmī”ti vā vutte upayogatthavaṁ nāmapadanti evamattho ca saddo ca cintanīyo.",
  "anya-e0803n3:64_7": "“Bhavante jane pasaṁsatī”ti vā “kāmetī”ti vā vutte paccattopayogatthavantāni dve nāmapadānīti evamattho ca saddo ca cintanīyo.",
  "anya-e0803n3:64_8": "“Corā parābhavante”ti vutte “parābhavante”ti idaṁ “parābhavantī”timinā samānatthamākhyātikapadanti evamattho ca saddo ca cintanīyo.",
  "anya-e0803n3:64_9": "“Parābhavante janā icchanti amittāna”nti vutte “parābhavante”ti imāni upayogapaccattatthavantāni dve nāmapadānīti evamattho ca saddo ca cintanīyo.",
  "anya-e0803n3:64_10": "“Eso parābhave”ti vutte “parābhave”ti idaṁ “parābhaveyyā”timinā samānatthamākhyātapadanti evamattho ca saddo ca cintanīyo.",
  "anya-e0803n3:64_11": "“Ete parābhave loke,",
  "anya-e0803n3:64_12": "paṇḍito samavekkhiyā”ti vutte “parābhave”ti idaṁ upayogatthavaṁ bahuvacanaṁ nāmapadanti evamattho ca saddo ca cintanīyo.",
  "anya-e0803n3:64_13": "“Parābhave satī”ti vutte bhāvalakkhaṇabhummatthekavacanakaṁ nāmapadanti evamattho ca saddo ca cintanīyo.",
  "anya-e0803n3:64_14": "“Tumhe me pasādā sambhave”ti vutte “sambhave”ti idaṁ “sambhavathā”timinā samānatthamākhyātapadanti evamattho ca saddo ca cintanīyo.",
  "anya-e0803n3:64_15": "“Ehi tvaṁ sambhavavhe”ti vutte “sambhavavhe”ti idaṁ sambhavāya nāma itthiyā vācakaṁ itthiliṅgaṁ sālapanaṁ",
  "anya-e0803n3:64_16": "nāmikapadanti evamattho ca saddo ca cintanīyo.",
  "anya-e0803n3:64_17": "“Ehi tvaṁ sambhavavhepatiṭṭhita”nti vutte sambhavanāmakassa purisassa vācakaṁ pulliṅgaṁ bhummavacananti evamattho ca saddo ca cintanīyo.",
  "anya-e0803n3:65_0": "“Varuṇo brahmadevo ca, ahesuṁ aggasāvakā;",
  "anya-e0803n3:66_0": "Sambhavo nāmupaṭṭhāko, revatassa mahesino”ti –",
  "anya-e0803n3:67_0": "Hi pāḷi.",
  "anya-e0803n3:67_1": "“Dhammā pātubhavante”ti vutte “pātubhavante”ti idaṁ “pātubhavantī”timinā samānatthaṁ sanipātamākhyātapadanti evamattho ca saddo ca cintanīyo.",
  "anya-e0803n3:67_2": "“Pātu bhavante jane”ti vutte “te jane bhavaṁ rakkhatū”ti atthavācakāni ākhyātakitantasabbanāmikapadānīti evamattho ca saddo ca cintanīyo.",
  "anya-e0803n3:67_3": "“Pātubhavase tvaṁ guṇehī”ti vutte “pātubhavase”ti idaṁ “pātubhavasī”timinā samānatthamākhyātapadanti evamattho ca saddo ca cintanīyo.",
  "anya-e0803n3:67_4": "“Pātubhavase guṇe yo tva”nti vutte “pātubhavāhi attano guṇahetu tva”nti atthavācakāninipātayuttākhyātanāmapadānīti evamattho ca saddo ca cintanīyo.",
  "anya-e0803n3:67_5": "“Ahamattano guṇehi pātubhave”ti vutte “pātubhave”ti idaṁ “pātubhavāmī”timinā samānatthaṁ sanipātamākhyātapadanti evamattho ca saddo ca cintanīyo.",
  "anya-e0803n3:67_6": "“Maṁ pātu bhave idaṁ puññakamma”nti vutte “maṁ rakkhatu saṁsāre idaṁ puññakamma”nti atthavācakāni ākhyātanāmapadānīti evamattho ca saddo ca cintanīyo.",
  "anya-e0803n3:67_7": "Iminā nayena sabbattha yathārahamatthasaddā cintanīyā.",
  "anya-e0803n3:67_8": "Tattha samānasutikānaṁ kesañci saddānaṁ “na tesaṁ koṭṭhe openti.",
  "anya-e0803n3:67_9": "Na tesaṁ antarā gacche.",
  "anya-e0803n3:67_10": "Satta vo licchavī aparihānīye dhamme desessāmi,",
  "anya-e0803n3:67_11": "ime te deva sattavo,",
  "anya-e0803n3:67_12": "tvañca uttamasattavo”tiādīsu samānasutikānaṁ viya uccāraṇaviseso icchanīyo.",
  "anya-e0803n3:67_13": "Uccāraṇavisese hi sati padāni paribyattāni,",
  "anya-e0803n3:67_14": "padesu paribyattesu attho paribyatto hoti,",
  "anya-e0803n3:67_15": "atthapariggāhakānaṁ atthādhigamo akiccho hoti,",
  "anya-e0803n3:67_16": "suparisuddhādāsatale paṭibimbadassanaṁ viya,",
  "anya-e0803n3:67_17": "so ca gahitapubbasaṅketassa atthasambandhādīsu aññatarasmiṁ ñāteyeva hoti,",
  "anya-e0803n3:67_18": "na itarathā.",
  "anya-e0803n3:67_19": "Vuttañhetaṁ porāṇehi –",
  "anya-e0803n3:68_0": "“Visayattamanāpannā, saddā nevatthabodhakā;",
  "anya-e0803n3:69_0": "Na padamattato atthe, te aññātā pakāsakā”ti.",
  "anya-e0803n3:70_0": "Yadidamettha vuttamamhehi “uccāraṇaviseso icchanīyo”ti.",
  "anya-e0803n3:70_1": "Atrāyamuccāraṇavisesadīpanī gāthā sahatthappakāsananayadānagāthāya.",
  "anya-e0803n3:71_0": "“Na te saṁ koṭṭhe openti”, iti pāṭhe sumedhaso;",
  "anya-e0803n3:72_0": "Padaṁ “na te”ti chinditvā, “saṁ koṭṭhe”ti paṭheyya ve.",
  "anya-e0803n3:73_0": "“Saṁ na openti koṭṭhe te, bhikkhū”ti atthamīraye;",
  "anya-e0803n3:74_0": "Evamimesu aññesu, pāṭhesupi ayaṁ nayo.",
  "anya-e0803n3:75_0": "Atha yaṁ panidampi vuttaṁ “kesañcī”ti,",
  "anya-e0803n3:75_1": "taṁ kimatthaṁ?",
  "anya-e0803n3:75_2": "“Gacchati patiṭṭhitaṁ,",
  "anya-e0803n3:75_3": "gacchati tisso,",
  "anya-e0803n3:75_4": "bhavante passāmi,",
  "anya-e0803n3:75_5": "atthakusalā bhavante,",
  "anya-e0803n3:75_6": "vadantaṁ ekapokkharā,",
  "anya-e0803n3:75_7": "vadantaṁ paṭivadatī”tiādīsu samānasutikānamuccāraṇaviseso na labbhatīti dassanatthaṁ.",
  "anya-e0803n3:75_8": "Tasmā idamettha sallakkhetabbaṁ –",
  "anya-e0803n3:75_9": "yattha samānasutikānamuccāraṇaviseso labbhati atthaviseso ca padānaṁ vibhāgavasena vā avibhāgavasena vā,",
  "anya-e0803n3:75_10": "tattha payoge samānasutikamekaccaṁ padaṁ vicchinditvā uccāretabbaṁ.",
  "anya-e0803n3:75_11": "Seyyathidaṁ?",
  "anya-e0803n3:75_12": "“Hetu hetusampayuttakānaṁ dhammānaṁ taṁsamuṭṭhānānañca rūpānaṁ hetupaccayena paccayo.",
  "anya-e0803n3:75_13": "So tena saddhiṁ bhāsati,",
  "anya-e0803n3:75_14": "sotena vuyhati.",
  "anya-e0803n3:75_15": "Bhavante jane pasaṁsati,",
  "anya-e0803n3:75_16": "bhavante passāmī”ti evamādayo payogā.",
  "anya-e0803n3:75_17": "Ettha “hetū”ti īsakaṁ vicchinditvā “hetusampayuttāna”nti uccāretabbaṁ.",
  "anya-e0803n3:75_18": "Tathā “so”ti vicchinditvā “tena saddhi”nti uccāretabbaṁ.",
  "anya-e0803n3:75_19": "“Bhava”nti vicchinditvā “te jane”ti uccāretabbaṁ.",
  "anya-e0803n3:76_0": "Sesaṁ pana samānasutikaṁ vicchinditvā na uccāretabbaṁ.",
  "anya-e0803n3:76_1": "Avicchindanīyasmiñhi ṭhāne vicchinditvā paṭhitassa attho duṭṭho hoti.",
  "anya-e0803n3:76_2": "Evaṁ padavibhāgāvibhāgavasena samānasutikānamatthuccāraṇaviseso veditabbo.",
  "anya-e0803n3:76_3": "Ettha hi “so tenā”tiādīsu dvipadatthaggahaṇaṁ vibhāgo,",
  "anya-e0803n3:76_4": "ekapadatthaggahaṇamavibhāgoti adhippeto.",
  "anya-e0803n3:76_5": "Ettha ca visuṁ vavatthitānaṁ asamānasutikānaṁ ekato katvā samānasutikabhāvaparikappanaṁ atthantaraviññāpanatthañceva uccāraṇavisesadassanatthañca.",
  "anya-e0803n3:76_6": "Na hi etāni “sappo sappo”tiādīsu viya ekasmiṁyevatthe samānasutikāni.",
  "anya-e0803n3:76_7": "Evaṁ santepi ekajjhakaraṇena laddhaṁ samānasutilesaṁ gahetvā atthantaraviññāpanatthaṁ uccāraṇavisesadassanatthañca “samānasutikānī”ti vuttāni.",
  "anya-e0803n3:76_8": "Esa nayo aññatrāpi īdisesu ṭhānesu.",
  "anya-e0803n3:76_9": "Idamettha sallakkhetabbaṁ –",
  "anya-e0803n3:77_0": "Yattha samānasutikānaṁ aṭṭhārasākāresu yena kenaci ākārena atthaviseso labbhati,",
  "anya-e0803n3:77_1": "vicchinditvā pana uccāraṇe saddavilāso na hoti,",
  "anya-e0803n3:77_2": "attho vā duṭṭho hoti,",
  "anya-e0803n3:77_3": "na tādisesu payogesu samānasutikāni padāni vicchinditvā uccāretabbāni.",
  "anya-e0803n3:77_4": "Tatra katamena cākārena atthavisesalābho bhavati?",
  "anya-e0803n3:77_5": "Padānaṁ vibhāgavasena vā avibhāgavasena vā akkharasannidhānavasena vā padasannidhānavasena vā padakkharasannidhānavasena",
  "anya-e0803n3:77_6": "vā vicchāvasena vā kammappavacanīyavasena vā bhayakodhādīsu uppannesu kathitāmeḍitavacanavasena vā guṇavācakasaddassa",
  "anya-e0803n3:77_7": "dviruttavasena vā kriyāpadassa dviruttavasena vā saṁhitāpadacchedavasena vā agāravatthaparidīpanavasena",
  "anya-e0803n3:77_8": "vā nirantaratthaparidīpanavasena vā nanirantaratthaparidīpanavasena vā “punappuna”miccatthaparidīpanavasena",
  "anya-e0803n3:77_9": "vā upamāne iva saddavasena vā itisaddaṁ paṭicca saddapadatthavācakatthaparidīpanavasena vā tathāpavattacittaparidīpanavasena",
  "anya-e0803n3:77_10": "vāti imesuṭṭhārasākāresu,",
  "anya-e0803n3:77_11": "vitthārato pana chabbīsāya ākāresu tato vādhikesu yena kenaci ākārena atthavisesalābho bhavati.",
  "anya-e0803n3:78_0": "Ettha padānaṁ tāva vibhāgavasena vā avibhāgavasena vā samānasutikānamatthavisesalābhe “sā naṁ saṅgati pāleti,",
  "anya-e0803n3:78_1": "abhikkamo sānaṁ paññāyati.",
  "anya-e0803n3:78_2": "Mā no deva avadhi,",
  "anya-e0803n3:78_3": "māno mayhaṁ na vijjatī”ti evamādayo payogā.",
  "anya-e0803n3:79_0": "Akkharasannidhānavasena pana atthavisesalābhe “santehi mahito hito.",
  "anya-e0803n3:79_1": "Saṅgā saṅgāmajiṁ muttaṁ,",
  "anya-e0803n3:79_2": "tamahaṁ brūmi brāhmaṇaṁ.",
  "anya-e0803n3:79_3": "Dāṭhī dāṭhīsu pakkhandi,",
  "anya-e0803n3:79_4": "maññamāno yathā pure.",
  "anya-e0803n3:79_5": "Sabbābhibhuṁva sirasāsirasā namāmi.",
  "anya-e0803n3:79_6": "Bhūmito uṭṭhitā yāva,",
  "anya-e0803n3:79_7": "brahmalokā vidhāvati.",
  "anya-e0803n3:79_8": "Acci accimato loke,",
  "anya-e0803n3:79_9": "ḍayhamānamhi tejasā”ti evamādayo payogā.",
  "anya-e0803n3:80_0": "Padasannidhānavasena atthavisesalābhe “āpo āpogataṁ.",
  "anya-e0803n3:80_1": "Rājarājamahāmattādayo,",
  "anya-e0803n3:80_2": "sukho’lokassa lokassa,",
  "anya-e0803n3:80_3": "kārako ñāṇacakkhudo,",
  "anya-e0803n3:80_4": "nirāpade pade ninno,",
  "anya-e0803n3:80_5": "anantañāṇaṁ karuṇālayaṁ layaṁ,",
  "anya-e0803n3:80_6": "malassa buddhaṁ susamāhitaṁ hitaṁ.",
  "anya-e0803n3:80_7": "Namāmi dhammaṁ bhavasaṁvaraṁ varaṁ,",
  "anya-e0803n3:80_8": "guṇākarañceva niraṅgaṇaṁ gaṇa”nti evamādayo payogā.",
  "anya-e0803n3:81_0": "Padakkharasannidhānavasena atthavisesalābhe “pamāṇarahitaṁ hitaṁ,",
  "anya-e0803n3:81_1": "siddhattho sabbasiddhattho,",
  "anya-e0803n3:81_2": "tilokamahito hito.",
  "anya-e0803n3:81_3": "Upagantvāna sambuddho,",
  "anya-e0803n3:81_4": "idaṁ vacanamabravī”ti evamādayo payogā.",
  "anya-e0803n3:81_5": "Tatrimā akkharasannidhānādīsu adhippāyaviññāpaniyo gāthā –",
  "anya-e0803n3:82_0": "Mahitoiti saddamhā, makāro ce vivecito;",
  "anya-e0803n3:83_0": "Saddo niratthako ettha, “akkhara”nti vade budho.",
  "anya-e0803n3:84_0": "Ñeyyā akkharayogena,",
  "anya-e0803n3:85_0": "“Santehi mahito hito”;",
  "anya-e0803n3:86_0": "Iccādīsu sarūpānaṁ,",
  "anya-e0803n3:87_0": "Hoti atthavisesatā.",
  "anya-e0803n3:88_0": "Upasaggā nipātā ca, yañcaññaṁ atthajotakaṁ;",
  "anya-e0803n3:89_0": "Ekakkharampi viññūhi, taṁ “pada”nti samīritaṁ.",
  "anya-e0803n3:90_0": "Padānaṁ sannidhānañca, padakkharānameva ca;",
  "anya-e0803n3:91_0": "Samāse labbhamānattaṁ, sandhāya lapitaṁ mayā.",
  "anya-e0803n3:92_0": "Vicchāvasena atthavisesalābhe “gāme gāme sataṁ kumbhā,",
  "anya-e0803n3:92_1": "gāmo gāmo ramaṇīyo”ti evamādayo payogā.",
  "anya-e0803n3:92_2": "Ettha hi vicchāvasena sabbepi gāmā pariggahitā.",
  "anya-e0803n3:93_0": "Nānādhikaraṇānaṁ tu, vattumekakkhaṇamhi yā;",
  "anya-e0803n3:94_0": "Icchato byāpituṁ icchā, sā vicchāti pakittitā.",
  "anya-e0803n3:95_0": "Kammappavacanīyavasena atthavisesalābhe “rukkhaṁ rukkhaṁ pati vijjotate cando,",
  "anya-e0803n3:95_1": "rukkhaṁ rukkhaṁ pari vijjotate cando”ti payogā,",
  "anya-e0803n3:95_2": "rukkhānaṁ upari upari vijjotateti attho.",
  "anya-e0803n3:96_0": "Bhayakodhādīsu uppannesu kathitāmeḍitavacanavasena pana atthavisesalābhe ime payogā –",
  "anya-e0803n3:96_1": "bhaye tāva “coro coro,",
  "anya-e0803n3:96_2": "sappo sappo”iccādayo.",
  "anya-e0803n3:96_3": "Kodhe “vasala vasala,",
  "anya-e0803n3:96_4": "caṇḍāla caṇḍāla,",
  "anya-e0803n3:96_5": "vijjha vijjha,",
  "anya-e0803n3:96_6": "pahara pahara”iccādayo.",
  "anya-e0803n3:96_7": "Pasaṁsāyaṁ “sādhu sādhu sāriputta,",
  "anya-e0803n3:96_8": "abhikkantaṁ bhante abhikkantaṁ bhante”iccādayo.",
  "anya-e0803n3:96_9": "Turite “abhikkama vāseṭṭha abhikkama vāseṭṭha,",
  "anya-e0803n3:96_10": "gaccha gaccha,",
  "anya-e0803n3:96_11": "lunāhi lunāhi”iccādayo.",
  "anya-e0803n3:96_12": "Kotūhale “āgaccha āgaccha”iccādayo.",
  "anya-e0803n3:96_13": "Acchariye “aho buddho aho buddho”iccādayo.",
  "anya-e0803n3:96_14": "Hāse “aho sukhaṁ aho sukhaṁ,",
  "anya-e0803n3:96_15": "aho manāpaṁ aho manāpaṁ”iccādayo.",
  "anya-e0803n3:96_16": "Soke “kahaṁ ekaputtaka kahaṁ ekaputtaka”iccādayo.",
  "anya-e0803n3:96_17": "Pasāde “bhavissanti vajjī bhavissanti vajjī”iccādayo.",
  "anya-e0803n3:96_18": "Evaṁ bhayakodhādīsu uppannesu kathitāmeḍitavacanavasena atthavisesalābho bhavati.",
  "anya-e0803n3:96_19": "Ettha pana atthantarābhāvepi daḷhīkammavasena padānamatthajotakabhāvoyeva atthavisesalābho.",
  "anya-e0803n3:97_0": "Bhaye kodhe pasaṁsāyaṁ,",
  "anya-e0803n3:98_0": "Turite kotūhala’cchare;",
  "anya-e0803n3:99_0": "Hāse soke pasāde ca,",
  "anya-e0803n3:100_0": "Kare āmeḍitaṁ budho.",
  "anya-e0803n3:101_0": "Casaddo avuttasamuccayattho,",
  "anya-e0803n3:101_1": "tena garahāasammānādīnaṁ saṅgaho daṭṭhabbo.",
  "anya-e0803n3:101_2": "“Pāpo pāpo”tiādīsu hi garahāyaṁ.",
  "anya-e0803n3:101_3": "“Abhirūpaka abhirūpakā”tiādīsu asammāne.",
  "anya-e0803n3:101_4": "“Kvāyaṁ abalabalo viyā”tiādīsu atisayatthe āmeḍitaṁ daṭṭhabbaṁ.",
  "anya-e0803n3:101_5": "Guṇavācakassa dviruttavasena atthavisesalābhe “kaṇho kaṇho ca ghoro cā”ti evamādayo.",
  "anya-e0803n3:101_6": "“Kaṇho kaṇho”ti hi atīva kaṇhoti attho.",
  "anya-e0803n3:101_7": "Kriyāpadassa dviruttavasena atthavisesalābhe “dhame dhame nātidhame”ti evamādayo.",
  "anya-e0803n3:101_8": "Tattha dhame dhameti dhameyya no na dhameyya.",
  "anya-e0803n3:101_9": "Nātidhameti pamāṇātikkantaṁ pana na dhameyya.",
  "anya-e0803n3:101_10": "Saṁhitāpadacchedavasena atthavisesalābhe “narānarā, surāsurā,",
  "anya-e0803n3:101_11": "katākatakusalākusalavisayaṁ vippaṭisārākārena pavattaṁ anusocanaṁ kukkucca”nti evamādayo.",
  "anya-e0803n3:101_12": "Ettha pana viññūnaṁ paramakosallajananatthaṁ silokaṁ racayāma –",
  "anya-e0803n3:102_0": "Hitāhitā hitaṁhitaṁ, ānubhāvena te jina;",
  "anya-e0803n3:103_0": "Pavarāpavarāhacca, bhavāmā’nāmayā mayanti.",
  "anya-e0803n3:104_0": "Agāravatthaparidīpanavasena atthavisesalābhe “tuvaṁtuvaṁ pesuññakalahaviggahavivādā”ti evamādayo.",
  "anya-e0803n3:104_1": "Nirantaratthaparidīpanavasena atthavisesalābhe “divase divase paribhuñjatī”ti evamādayo.",
  "anya-e0803n3:104_2": "Nanirantaratthaparidīpanavasena atthavisesalābhe “khaṇe khaṇe pīti uppajjatī”ti evamādayo.",
  "anya-e0803n3:104_3": "“Punappuna”miccatthaparidīpanavasena atthavisesalābhe “muhuṁ muhuṁ bhāyayate kumāre”ti evamādayo.",
  "anya-e0803n3:104_4": "Upamāne ivasaddavasena atthavisesalābhe “rājā rakkhatu dhammena,",
  "anya-e0803n3:104_5": "attanova pajaṁ paja”nti evamādayo.",
  "anya-e0803n3:104_6": "Itisaddaṁ paṭicca saddapadatthavācakattaparidīpanavasena atthavisesalābhe “buddho buddhoti kathayanto,",
  "anya-e0803n3:104_7": "somanassaṁ pavedayi”nti evamādayo.",
  "anya-e0803n3:104_8": "Tathāpavattacittaparidīpanavasena atthavisesalābhe “buddho buddhoti cintento,",
  "anya-e0803n3:104_9": "maggaṁ sodhemahaṁ tadā”ti evamādayo.",
  "anya-e0803n3:104_10": "Evaṁ īdisesu payogesu samānasutikapadaṁ vicchinditvā na uccāretabbaṁ.",
  "anya-e0803n3:104_11": "Vicchinditvā hi uccāraṇe sati saddavilāso na bhavati,",
  "anya-e0803n3:104_12": "katthaci pana “katākatākusalākusalavisaya”nti evamādīsu vicchinditvā uccāritassa attho duṭṭho hoti,",
  "anya-e0803n3:104_13": "tasmā vicchinditvā na uccāretabbaṁ,",
  "anya-e0803n3:104_14": "ekābaddhaṁyeva katvā uccāretabbaṁ.",
  "anya-e0803n3:104_15": "Iti samānasutikesu vinicchayo chabbīsāya ākārehi adhikehi ca maṇḍetvā dassito.",
  "anya-e0803n3:105_0": "Yasmā pana samānasutikesu vinicchaye dassite asamānasutikesupi vinicchayo dassetabbo hoti,",
  "anya-e0803n3:105_1": "tasmā tampi dassessāma –",
  "anya-e0803n3:105_2": "yattha niggahītamhā parākāralopopi pāṭho paññāyati,",
  "anya-e0803n3:105_3": "saṁyogabyañjanassa visaṁyogattampi.",
  "anya-e0803n3:105_4": "Tesu payogesu niggahītapadaṁ anantarapadena saddhiṁ ekābaddhaṁyeva katvā uccāretabbaṁ.",
  "anya-e0803n3:105_5": "Katamāni tāni?",
  "anya-e0803n3:105_6": "“Sace bhutto bhaveyyāhaṁ-",
  "anya-e0803n3:105_7": "sā’jīvo garahito mama.",
  "anya-e0803n3:105_8": "Pupphaṁ’sā uppajji.",
  "anya-e0803n3:105_9": "Khayamattaṁ na nibbānaṁ’sa gambhīrādivācato”ti evamādayo.",
  "anya-e0803n3:105_10": "Ettha hi “sace bhutto bhaveyyāha”ntiādinā vicchedamakatvā anantare dvīsu gāthāpadesu antarībhūtānaṁ dvinnaṁ",
  "anya-e0803n3:105_11": "samānasutikapadānaṁ ekato uccāraṇamiva anantarapadehi saddhiṁ ekābaddhuccāraṇavasena “sace bhutto bhaveyyāhaṁ-",
  "anya-e0803n3:105_12": "sā’jīvo garahito mamā”tiādinā uccāretabbaṁ.",
  "anya-e0803n3:105_13": "Evarūpoyeva hi uccāraṇaviseso sakalehipi porāṇehi viññūhi anumato uccārito ca “assa ājīvo garahito mama,",
  "anya-e0803n3:105_14": "assā uppajji,",
  "anya-e0803n3:105_15": "assa gambhīrādivācato”tievamādiatthappaṭipādanassānurūpattā.",
  "anya-e0803n3:106_0": "Yattha pana yādise uccāraṇe kariyamāne attho paribyatto hoti,",
  "anya-e0803n3:106_1": "tesu payogesu kvaci casadda panasaddādiyogaṭṭhāne īsakaṁ vicchinditvā padamuccāretabbaṁ.",
  "anya-e0803n3:106_2": "Seyyathidaṁ?",
  "anya-e0803n3:106_3": "“Vāḷā ca lapasakkharā.",
  "anya-e0803n3:106_4": "Accantasantā pana yā,",
  "anya-e0803n3:106_5": "ayaṁ nibbānasampadā,",
  "anya-e0803n3:106_6": "“idaṁ dukkha”nti vācaṁ bhāsato “idaṁ dukkha”nti ñāṇaṁ pavattatīti? Āmantā.",
  "anya-e0803n3:106_7": "Iti ca danti ca duti ca khanti ca ñāṇaṁ pavattatīti?",
  "anya-e0803n3:106_8": "Na hevaṁ vattabbe”ti evamādayo payogā.",
  "anya-e0803n3:107_0": "Etesu hi paṭhamapayoge “vāḷā cā”ti īsakaṁ vicchinditvā “lapasakkharā”ti uccāretabbaṁ.",
  "anya-e0803n3:107_1": "Tattha lapasakkharāti sakkharasadisamadhuravacanā.",
  "anya-e0803n3:107_2": "Jātakaṭṭhakathāyaṁ pana “niratthakavacanehi sakkharā viya madhurā”ti vuttaṁ,",
  "anya-e0803n3:107_3": "tasmātra bahubbīhitappurisavasena dvidhā samāso daṭṭhabbo “lapā sakkharā viya yāsaṁ tā lapasakkharā,",
  "anya-e0803n3:107_4": "lapehi vā sakkharā viyāti lapasakkharā”ti.",
  "anya-e0803n3:108_0": "Dutiyapayoge “accantasantā pana”iti īsakaṁ vicchinditvā “yā”ti uccāretabbaṁ.",
  "anya-e0803n3:108_1": "Yā pana ayaṁ nibbānasampadā accantasantāti hi attho.",
  "anya-e0803n3:109_0": "Tatiyapayoge iti ca danti ca duti ca khanti cāti etesu catūsu ṭhānesu ikārañca daṁkārañca dukārañca khaṁkārañca",
  "anya-e0803n3:109_1": "īsakaṁ vicchinditvā tadanantaraṁ ti ca saddā uccāretabbā.",
  "anya-e0803n3:110_0": "Ettha hi avicchinditvā uccāraṇe sati aññathā gahetabbattā attho duṭṭho bhavati. Kathaṁ?",
  "anya-e0803n3:110_1": "Īdisesu ṭhānesu avicchinditvā uccāraṇe sati itisaddo evanti atthavācako nipāto siyā,",
  "anya-e0803n3:110_2": "sandhivasena pana ikāratthavācako rūḷhīsaddo na siyā.",
  "anya-e0803n3:110_3": "Dantisaddo damanattho siyā,",
  "anya-e0803n3:110_4": "daṁkāravācako na siyā.",
  "anya-e0803n3:110_5": "Dutisaddo niratthako siyā,",
  "anya-e0803n3:110_6": "dukāravācako na siyā.",
  "anya-e0803n3:110_7": "Khantisaddo khamanattho siyā,",
  "anya-e0803n3:110_8": "khaṁkāravācako na siyā.",
  "anya-e0803n3:110_9": "Tasmā ikāra daṁkāra dukāra khaṁkārāni īsakaṁ vicchinditabbāni.",
  "anya-e0803n3:111_0": "Ettha hi iiti daṁiti duiti khaṁitītiādinā saṁhitāpadacchedo veditabbo,",
  "anya-e0803n3:111_1": "parabhūtassa ca ikārassa lopo.",
  "anya-e0803n3:111_2": "Na panettha idaṁ vattabbaṁ “sarūpasarānaṁ visaye parabhūtassa sarūpasarassa lopo na hoti,",
  "anya-e0803n3:111_3": "pubbasarasseva lopo hoti tatrāyanti ettha viyā”ti “akilāsuno vaṇṇapathe khaṇantā,",
  "anya-e0803n3:111_4": "udaṅgaṇe tattha papaṁ avindu”nti pāḷiyaṁ sarūpaparasarassa lopadassanato.",
  "anya-e0803n3:111_5": "Tathā hi aṭṭhakathācariyehi “pavaddhaṁ āpaṁ papa”nti attho saṁvaṇṇito.",
  "anya-e0803n3:111_6": "Tasmā “iti cā”ti etthāpi iiti cāti chedaṁ katvā dvīsu ikāresu parassa ikārassa lopo kātabbo,",
  "anya-e0803n3:111_7": "na pubbassa.",
  "anya-e0803n3:112_0": "Pubbasmiñhi ikāravācake ikāre naṭṭhe sati nipātabhūtena itisaddena ikārasaṅkhāto attho na viññāyeyya,",
  "anya-e0803n3:112_1": "nipātabhūtassa pana itisaddassa ikāre naṭṭhepi so attho viññāyateva “devadattoti me suta”nti ettha devadattapadattho viya.",
  "anya-e0803n3:112_2": "Tasmā itisaddassa parabhūtassa ikārasseva lopo kātabbo,",
  "anya-e0803n3:112_3": "na pubbassa ikāravācakassa ikārassa.",
  "anya-e0803n3:112_4": "Kaccāyane pana yebhuyyappavattiṁ sandhāya asarūpasarato parasseva asarūpasarassa lopo vutto,",
  "anya-e0803n3:112_5": "na sarūpasarato parassa sarūpasarassa.",
  "anya-e0803n3:112_6": "Mahāpadesasuttehi vā sarūpassa parasarassa lopo vuttoti daṭṭhabbaṁ.",
  "anya-e0803n3:113_0": "“Antarā ca rājagahaṁ antarā ca nāḷanda”ntiādīsu pana casaddādiyogaṭṭhānepi sati vicchinditvā padaṁ na uccāretabbaṁ.",
  "anya-e0803n3:113_1": "Yattha ca āgamakkharādīni dissanti,",
  "anya-e0803n3:113_2": "tesu payogesu pubbapadāni vicchinditvā na uccāretabbāni,",
  "anya-e0803n3:113_3": "āgamakkharavantehi parapadehi saddhiṁyeva uccāretabbāni.",
  "anya-e0803n3:113_4": "Seyyathidaṁ?",
  "anya-e0803n3:113_5": "“Nakkhattarājāriva tārakānaṁ.",
  "anya-e0803n3:113_6": "Bhagavā etadavoca”iccevamādayo payogā.",
  "anya-e0803n3:113_7": "Yattha yesaṁ visuṁ visuṁ sambandho dissati,",
  "anya-e0803n3:113_8": "attho ca yujjati,",
  "anya-e0803n3:113_9": "tattha tāni atthānurūpaṁ vicchinditvā uccāretabbāni.",
  "anya-e0803n3:113_10": "Seyyathidaṁ?",
  "anya-e0803n3:113_11": "“Nahāne ussukkaṁ akāsi,",
  "anya-e0803n3:113_12": "ussukkampi akāsi yāguyā khādanīye bhattasmiṁ” iccevamādayo payogā.",
  "anya-e0803n3:113_13": "Ettha hi “nahāne ussukkaṁ akāsī”ti vicchinditvā “ussukkampi akāsi yāguyā khādanīye bhattasmi”nti uccāretabbaṁ.",
  "anya-e0803n3:113_14": "Evañhi sati na kevalaṁ so bhikkhu nahāneyeva ussukkaṁ akāsi,",
  "anya-e0803n3:113_15": "atha kho yāguyāpi khādanīyepi bhattasmimpi ussukkaṁ akāsīti atthappakāsane samattho bhavati,",
  "anya-e0803n3:113_16": "aṭṭhānappayutto samuccayatthavācako apisaddo.",
  "anya-e0803n3:114_0": "Yattha pana yesamitarena vā itarena vā ekekapadena ubhayapadehi vā sambandho dissati sahevatthayuttiyā,",
  "anya-e0803n3:114_1": "tattha tāni yathārahaṁ vicchinditvā uccāretabbāni.",
  "anya-e0803n3:114_2": "Seyyathidaṁ?",
  "anya-e0803n3:114_3": "“So dhammaṁ desetiādikalyāṇaṁ majjhekalyāṇaṁ pariyosānakalyāṇaṁ sātthaṁ sabyañjanaṁ kevalaparipuṇṇaṁ parisuddhaṁ brahmacariyaṁ pakāseti.",
  "anya-e0803n3:114_4": "Paṭiccasamuppādaṁ vo bhikkhave desessāmi,",
  "anya-e0803n3:114_5": "taṁ suṇātha sādhukaṁ manasikarotha.",
  "anya-e0803n3:114_6": "Ajjhattaṁ sampasādanaṁ cetaso ekodibhāva”nti evamādayo payogā.",
  "anya-e0803n3:114_7": "Tatrimā adhippāyaviññāpikā gāthā –",
  "anya-e0803n3:115_0": "Dhammasaddena vā brahma-cariyasaddena vā padaṁ;",
  "anya-e0803n3:116_0": "Yojetvā īraye viññū, “sātthaṁ sabyañjana”ntidaṁ.",
  "anya-e0803n3:117_0": "“Sādhuka”nti padaṁ viññū, “suṇāthā”ti padena vā;",
  "anya-e0803n3:118_0": "Tathā “manasikarotha”, iti vuttapadena vā;",
  "anya-e0803n3:119_0": "Īraye yojayitvāna, ubhayehi padehi vā.",
  "anya-e0803n3:120_0": "Ekamekena sambandho, sambandho ubhayehi vā;",
  "anya-e0803n3:121_0": "Dissatīti vijāneyya, saddhimevatthayuttiyā.",
  "anya-e0803n3:122_0": "Nattanomatiyā eso, attho ettha mayā ruto;",
  "anya-e0803n3:123_0": "Pubbācariyasīhānaṁ, nayaṁ nissāya me ruto.",
  "anya-e0803n3:124_0": "Evaṁvidhesu aññesu, pāṭhesupi ayaṁ nayo;",
  "anya-e0803n3:125_0": "Netabbo nayadakkhena, sāsanatthagavesinā.",
  "anya-e0803n3:126_0": "Atthānurūpato saddaṁ, atthaṁ saddānurūpato;",
  "anya-e0803n3:127_0": "Cintayitvāna medhāvī, vohare na yathā tathāti.",
  "anya-e0803n3:128_0": "Ayamettha atthasaddacintā.",
  "anya-e0803n3:129_0": "Atthātisayayoge evaṁ upalakkhetabbaṁ –",
  "anya-e0803n3:129_1": "bhūdhātuatthātisayayogato vaḍḍhane diṭṭhā “ekamantaṁ nisinno kho mahānāmo licchavī udānaṁ udānesi ‘bhavissanti",
  "anya-e0803n3:129_2": "vajjī bhavissanti vajjī’ti” iti vā “ahameva dūsiyā bhūnahatā,",
  "anya-e0803n3:129_3": "rañño mahāpatāpassā”ti vā “vedā na tāṇāya bhavantidassa,",
  "anya-e0803n3:129_4": "mittadduno bhūnahuno narassā”ti vā “bhūnahaccaṁ kataṁ mayā”ti vā evaṁ vaḍḍhane diṭṭhā.",
  "anya-e0803n3:130_0": "Vacanasaṅgahe evaṁ upalakkhetabbaṁ –",
  "anya-e0803n3:130_1": "vattamānāya vibhattiyā parassapadaṁ majjhimapurisabahuvacanaṁ pañcamiyā parassapadena majjhimapurisabahuvacanena sadisaṁ.",
  "anya-e0803n3:130_2": "Tumhe bhavatha.",
  "anya-e0803n3:131_0": "Vattamānapañcamīnaṁ parassapade uttamapurisacatukke ekavacanaṁ ekavacanena,",
  "anya-e0803n3:131_1": "bahuvacanampi bahuvacanena sadisaṁ.",
  "anya-e0803n3:131_2": "Ahaṁ bhavāmi,",
  "anya-e0803n3:131_3": "mayaṁ bhavāma.",
  "anya-e0803n3:132_0": "Vattamānāya attanopadaṁ majjhimapurisekavacanaṁ hiyyattanajjatanīnaṁ attanopadehi dvīhi majjhimapurisekavacanehi",
  "anya-e0803n3:132_1": "sadisaṁ katthaci vaṇṇasamudāyavasena kiñci visesaṁ vajjetvā,",
  "anya-e0803n3:132_2": "esa nayo uttaratrāpi yojetabbo.",
  "anya-e0803n3:132_3": "Tvaṁ bhavase,",
  "anya-e0803n3:132_4": "idaṁ vattamānāya rūpaṁ.",
  "anya-e0803n3:132_5": "Tvaṁ abhavase,",
  "anya-e0803n3:132_6": "idaṁ hiyyattanajjatanīnaṁ rūpaṁ.",
  "anya-e0803n3:133_0": "Vattamānāya attanopadaṁ uttamapurisekavacanaṁ pañcamiyā attanopadenuttamapurisekavacanena ca parokkhāya",
  "anya-e0803n3:133_1": "parassapadena majjhimapurisekavacanena cāti dvīhi vacanehi sadisaṁ.",
  "anya-e0803n3:133_2": "Ahaṁ bhave,",
  "anya-e0803n3:133_3": "idaṁ vattamānapañcamīnaṁ rūpaṁ.",
  "anya-e0803n3:133_4": "Tvaṁ babhūve,",
  "anya-e0803n3:133_5": "idaṁ parokkhāya rūpaṁ.",
  "anya-e0803n3:134_0": "Vattamānāya attanopadaṁ uttamapurisabahuvacanaṁ parokkhajjatanīnaṁ attanopadehi dvīhi uttamapurisabahuvacanehi sadisaṁ.",
  "anya-e0803n3:134_1": "Mayaṁ bhavāmhe,",
  "anya-e0803n3:134_2": "idaṁ vattamānāya rūpaṁ.",
  "anya-e0803n3:134_3": "Mayaṁ babhūvimhe,",
  "anya-e0803n3:134_4": "idaṁ parokkhāya rūpaṁ.",
  "anya-e0803n3:134_5": "Mayaṁ abhavimhe,",
  "anya-e0803n3:134_6": "idamajjataniyā rūpaṁ.",
  "anya-e0803n3:135_0": "Pañcamiyā attanopadaṁ majjhimapurisabahuvacanaṁ parokkhāya attanopadena majjhimapurisabahuvacanena sadisaṁ.",
  "anya-e0803n3:135_1": "Tumhe bhavavho,",
  "anya-e0803n3:135_2": "idaṁ pañcamiyā rūpaṁ.",
  "anya-e0803n3:135_3": "Tumhe babhūvivho,",
  "anya-e0803n3:135_4": "idaṁ parokkhāya rūpaṁ.",
  "anya-e0803n3:136_0": "Parokkhāya parassapadaṁ paṭhamapurisabahuvacanaṁ hiyyattaniyā parassapadena paṭhamapurisabahuvacanena",
  "anya-e0803n3:136_1": "ca ajjataniyā attanopadena paṭhamapurisabahuvacanena cāti dvīhi vacanehi sadisaṁ.",
  "anya-e0803n3:136_2": "Te babhūvu,",
  "anya-e0803n3:136_3": "idaṁ parokkhāya rūpaṁ.",
  "anya-e0803n3:136_4": "Te abhavu,",
  "anya-e0803n3:136_5": "idaṁ hiyyattanajjatanīnaṁ rūpaṁ.",
  "anya-e0803n3:137_0": "Parokkhāya parassapadaṁ majjhimapurisabahuvacanaṁ attanopadena paṭhamapurisekavacanena ca hiyyattaniyā",
  "anya-e0803n3:137_1": "parassapadena majjhimapurisabahuvacanena ca attanopadena paṭhamapurisekavacanena ca ajjataniyā parassapadena",
  "anya-e0803n3:137_2": "majjhimapurisabahuvacanena cāti catūhi vacanehi sadisaṁ.",
  "anya-e0803n3:137_3": "Tumhe babhūvittha,",
  "anya-e0803n3:137_4": "so babhūvittha,",
  "anya-e0803n3:137_5": "imāni parokkhāya rūpāni.",
  "anya-e0803n3:137_6": "Tumhe abhavattha,",
  "anya-e0803n3:137_7": "so abhavattha,",
  "anya-e0803n3:137_8": "imāni hiyyattaniyā rūpāni.",
  "anya-e0803n3:137_9": "Tumhe abhavittha,",
  "anya-e0803n3:137_10": "idamajjataniyā rūpaṁ.",
  "anya-e0803n3:138_0": "Parokkhāya parassapadaṁ uttamapurisekavacanaṁ hiyyattaniyā parassapadenuttamapurisekavacanena ca ajjataniyā",
  "anya-e0803n3:138_1": "attanopadenuttamapurisekavacanena cāti dvīhi vacanehi sadisaṁ.",
  "anya-e0803n3:138_2": "Ahaṁ babhūvaṁ,",
  "anya-e0803n3:138_3": "idaṁ parokkhāya rūpaṁ.",
  "anya-e0803n3:138_4": "Ahaṁ abhavaṁ,",
  "anya-e0803n3:138_5": "idaṁ hiyyattanajjatanīnaṁ rūpaṁ.",
  "anya-e0803n3:139_0": "Parokkhāya parassapadaṁ uttamapurisabahuvacanaṁ hiyyattaniyā parassapadenuttamapurisabahuvacanena sadisaṁ.",
  "anya-e0803n3:139_1": "Mayaṁ babhūvimha,",
  "anya-e0803n3:139_2": "idaṁ parokkhāya rūpaṁ.",
  "anya-e0803n3:139_3": "Mayaṁ abhavamha,",
  "anya-e0803n3:139_4": "idaṁ hiyyattaniyā rūpaṁ.",
  "anya-e0803n3:140_0": "Parokkhāya attanopadauttamapurisekavacanaṁ hiyyattaniyā attanopadenuttamapurisekavacanena ca ajjataniyā",
  "anya-e0803n3:140_1": "parassapadenuttamapurisekavacanena cāti dvīhi vacanehi sadisaṁ.",
  "anya-e0803n3:140_2": "Ahaṁ babhūviṁ,",
  "anya-e0803n3:140_3": "idaṁ parokkhāya rūpaṁ.",
  "anya-e0803n3:140_4": "Ahaṁ abhaviṁ,",
  "anya-e0803n3:140_5": "idaṁ hiyyattanajjatanīnaṁ rūpaṁ.",
  "anya-e0803n3:141_0": "Hiyyattaniyā parassapadaṁ paṭhamapurisekavacanaṁ ajjataniyā attanopadena paṭhamapurisekavacanena sadisaṁ.",
  "anya-e0803n3:141_1": "So abhavā.",
  "anya-e0803n3:142_0": "Hiyyattaniyā parassapadaṁ majjhimapurisekavacanaṁ ajjataniyā parassapadena majjhimapurisekavacanena sadisaṁ.",
  "anya-e0803n3:142_1": "Tvaṁ abhavo.",
  "anya-e0803n3:143_0": "Bhavissantiyā parassapadaṁ majjhimapurisabahuvacanaṁ kālātipattiyā parassapadena majjhimapurisabahuvacanena",
  "anya-e0803n3:143_1": "attanopadena paṭhamapurisekavacanena cāti dvīhi vacanehi sadisaṁ.",
  "anya-e0803n3:143_2": "Tumhe bhavissatha,",
  "anya-e0803n3:143_3": "idaṁ bhavissantiyā rūpaṁ.",
  "anya-e0803n3:143_4": "Tumhe abhavissatha,",
  "anya-e0803n3:143_5": "so abhavissatha,",
  "anya-e0803n3:143_6": "imāni kālātipattiyā rūpāni.",
  "anya-e0803n3:144_0": "Bhavissantiyā attanopadaṁ majjhimapurisekavacanaṁ kālātipattiyā attanopadena majjhimapurisekavacanena sadisaṁ.",
  "anya-e0803n3:144_1": "Tvaṁ bhavissase,",
  "anya-e0803n3:144_2": "idaṁ bhavissantiyā rūpaṁ.",
  "anya-e0803n3:144_3": "Tvaṁ abhavissase,",
  "anya-e0803n3:144_4": "idaṁ kālātipattiyā rūpaṁ.",
  "anya-e0803n3:145_0": "Bhavissantiyā attanopadaṁ majjhimapurisabahuvacanaṁ kālātipattiyā attanopadena majjhimapurisabahuvacanena sadisaṁ.",
  "anya-e0803n3:145_1": "Tumhe bhavissavhe,",
  "anya-e0803n3:145_2": "idaṁ bhavissantiyā rūpaṁ.",
  "anya-e0803n3:145_3": "Tumhe abhavissavhe,",
  "anya-e0803n3:145_4": "idaṁ kālātipattiyā rūpaṁ.",
  "anya-e0803n3:146_0": "Bhavissantiyā attanopadaṁ uttamapurisekavacanaṁ kālātipattiyā parassapadenuttamapurisekavacanena sadisaṁ.",
  "anya-e0803n3:146_1": "Ahaṁ bhavissaṁ,",
  "anya-e0803n3:146_2": "idaṁ bhavissantiyā rūpaṁ.",
  "anya-e0803n3:146_3": "Ahaṁ abhavissaṁ,",
  "anya-e0803n3:146_4": "idaṁ kālātipattiyā rūpaṁ.",
  "anya-e0803n3:146_5": "Sesāni sabbāsamaṭṭhannaṁ vibhattīnaṁ vacanāni aññamaññaṁ visadisānīti daṭṭhabbaṁ.",
  "anya-e0803n3:146_6": "Bhavanti catra –",
  "anya-e0803n3:147_0": "Vattamānāpañcamīsu, thadvayaṁ samudīritaṁ;",
  "anya-e0803n3:148_0": "“Tumhe bhavatha”iccatra, udāharaṇakaṁ dvidhā.",
  "anya-e0803n3:149_0": "Midvayaṁ madvayañceva, tāsu vuttaṁ dvidhā dvidhā;",
  "anya-e0803n3:150_0": "“Bhavāmī”ti “bhavāmā”ti, cettha rūpāni niddise.",
  "anya-e0803n3:151_0": "Vattamānakahiyyatta-najjatanīvibhattisu;",
  "anya-e0803n3:152_0": "Settayaṁ “bhavase tva”nti, vattamānāvibhattito;",
  "anya-e0803n3:153_0": "“Abhavase”ti hiyyatta-najjatanīvibhattito.",
  "anya-e0803n3:154_0": "Vattamānāpañcamikā-parokkhāsu vibhattisu;",
  "anya-e0803n3:155_0": "Ettayaṁ lapitaṁ tattha, ādo dvinnaṁ vasena tu.",
  "anya-e0803n3:156_0": "Jaññā “ahaṁ bhave”ti “tvaṁ, babhūve”ti parokkhato;",
  "anya-e0803n3:157_0": "Vattamānāparokkhajja-tanīsu tīsu sadditaṁ.",
  "anya-e0803n3:158_0": "Mhettayaṁ kamato rūpaṁ, mayaṁsaddavisesiyaṁ;",
  "anya-e0803n3:159_0": "“Sambhavāmhe babhūvimhe, abhavimhe”ti niddise.",
  "anya-e0803n3:160_0": "Pañcamikāparokkhāsu, vhodvayaṁ rūpamettha hi;",
  "anya-e0803n3:161_0": "“Bhavavho babhūvivho”ti, tumhesaddavisesiyaṁ.",
  "anya-e0803n3:162_0": "Parokkhamhi vā hiyyatta-najjatanīvibhattisu;",
  "anya-e0803n3:163_0": "Uttayaṁ “te babhūvū”ti, rūpaṁ jaññā parokkhato;",
  "anya-e0803n3:164_0": "Hiyyattanajjatanito, jaññā “te abhavū”iti.",
  "anya-e0803n3:165_0": "Parokkhamhi vā hiyyatta-najjatanīvibhattisu;",
  "anya-e0803n3:166_0": "Sadditaṁ tathasaṁyoga- pañcakaṁ iti niddise.",
  "anya-e0803n3:167_0": "Babhūvitthadvayaṁ tattha, rūpaṁ jaññā parokkhajaṁ;",
  "anya-e0803n3:168_0": "Bavhattekattato vuttaṁ, majjhimapaṭhamavhayaṁ.",
  "anya-e0803n3:169_0": "Abhavatthadvayaṁ ñeyyaṁ, hiyyattanīvibhattijaṁ;",
  "anya-e0803n3:170_0": "Bavhattekattato vuttaṁ, majjhimo paṭhamo ca so;",
  "anya-e0803n3:171_0": "“Abhavitthā”tidaṁ rūpaṁ, ajjatanīvibhattijaṁ.",
  "anya-e0803n3:172_0": "Tañca kho bahukattamhi, tumhesaddena yojaye;",
  "anya-e0803n3:173_0": "Parokkhāvhayahiyyatta-najjatanīsu kittitaṁ.",
  "anya-e0803n3:174_0": "Aṁtayaṁ tattha ādiyaṁ, “babhūvaṁ”rūpamīritaṁ;",
  "anya-e0803n3:175_0": "Duvinnaṁ abhavaṁrūpaṁ, ahaṁsaddena yojaye.",
  "anya-e0803n3:176_0": "Parokkhakāhiyyattanī-vasena mhadukaṁ “mayaṁ;",
  "anya-e0803n3:177_0": "Babhūvimha abhavimha”, iti rūpadvayaṁ kamā.",
  "anya-e0803n3:178_0": "Parokkhāvhayahiyyatta-najjatanīvibhattisu;",
  "anya-e0803n3:179_0": "Iṁtayaṁ tu tahiṁ rūpaṁ, “babhūvi”nti parokkhajaṁ;",
  "anya-e0803n3:180_0": "“Abhavi”ntītarāsaṁ tu, ahaṁsaddayutākhilaṁ.",
  "anya-e0803n3:181_0": "Hiyyattanajjatanīsu, ādvayaṁ matamettha hi;",
  "anya-e0803n3:182_0": "“Abhavā” iti ekatte, rūpaṁ paṭhamaporisaṁ.",
  "anya-e0803n3:183_0": "Hiyyattanajjatanīsu, odvayaṁ vuttamettha tu;",
  "anya-e0803n3:184_0": "“Abhavo”iti ekatte, rūpaṁ majjhimaporisaṁ.",
  "anya-e0803n3:185_0": "Bhavissantiyakālāti-pattīsu dvīsu bhāsitaṁ;",
  "anya-e0803n3:186_0": "Bavhatte bahuekatte, sasaṁyogaṁ ssathattayaṁ.",
  "anya-e0803n3:187_0": "“Tumhe bhavissathi”ccetaṁ, bhavissantiyato mataṁ;",
  "anya-e0803n3:188_0": "“Abhavissatha tumhe”ti, “abhavissatha so”ti ca;",
  "anya-e0803n3:189_0": "Kālātipattito vuttaṁ, etañhi vacanadvayaṁ.",
  "anya-e0803n3:190_0": "Bhavissantiyakālāti-pattīsu samudīritaṁ;",
  "anya-e0803n3:191_0": "Majjhimapurisaṭṭhāne, sasaṁyogaṁ ssaseyugaṁ.",
  "anya-e0803n3:192_0": "“Bhavissase tva”miccetaṁ, “tvaṁ abhavissase”ti ca;",
  "anya-e0803n3:193_0": "Imāni tu payogāni, tattha viññū pakāsaye.",
  "anya-e0803n3:194_0": "Ssavhedvayaṁ sena yutaṁ, ssaṁdvayañca catukkakaṁ;",
  "anya-e0803n3:195_0": "Idampi kathitaṁ dvīsu, yathārutavibhattisu.",
  "anya-e0803n3:196_0": "“Bhavissavhe”ti bavhatte, bhavissantikamajjhimo;",
  "anya-e0803n3:197_0": "Bavhatte “abhavissavhe”, kālātipattimajjhimo.",
  "anya-e0803n3:198_0": "“Bhavissaṁ” iti ekatte, bhavissantikamuttamo;",
  "anya-e0803n3:199_0": "“Abhavissa”nti ekatte, kālātipattikuttamo.",
  "anya-e0803n3:200_0": "Iti vuttāni vuttehi, vacanehi samānataṁ;",
  "anya-e0803n3:201_0": "Yante’kaccehi taṁ sabbaṁ, ekatālīsadhā ṭhitaṁ.",
  "anya-e0803n3:202_0": "Sesāni pañcapaññāsa, asamānāni sabbathā;",
  "anya-e0803n3:203_0": "Etaṁ nayaṁ gahetvāna, vade sabbattha sambhavāti.",
  "anya-e0803n3:204_0": "Ayamettha samānāsamānavasena vacanasaṅgaho.",
  "anya-e0803n3:205_0": "Āgamalakkhaṇavasena vibhattivacanasaṅgahe evaṁ upalakkhetabbaṁ –",
  "anya-e0803n3:206_0": "Bhavissantīparokkhajja-tanīkālātipattisu;",
  "anya-e0803n3:207_0": "Niccaṁ kvaci kvacā’niccaṁ, ikārāgamanaṁ bhave.",
  "anya-e0803n3:208_0": "Ikārāgamanaṁ tañhi, parokkhāyaṁ vibhattiyaṁ;",
  "anya-e0803n3:209_0": "Bavhatte majjhimaṭṭhāne, bavhatte cuttame siyā;",
  "anya-e0803n3:210_0": "Parassapadaṁ sandhāya, idaṁ vacanamīritaṁ.",
  "anya-e0803n3:211_0": "Uttamekavaco cāpi, netassa attanopade;",
  "anya-e0803n3:212_0": "Hotīti avagantabbaṁ, bhavissantimhi sabbaso.",
  "anya-e0803n3:213_0": "Hiyyattanajjatanika-kālātipattīsu pana;",
  "anya-e0803n3:214_0": "Akārāgamanaṁ hoti, sabbaso iti lakkhaye.",
  "anya-e0803n3:215_0": "Ajjatanimhi bavhatte, majjhime uttame tathā;",
  "anya-e0803n3:216_0": "Bavhattamhi akārena, ikārāgamanaṁ bhave.",
  "anya-e0803n3:217_0": "Ikārāgamanaṁ niccaṁ, kālātipattiyaṁ bhave;",
  "anya-e0803n3:218_0": "Akārāgamanaṁ tattha, anekantikamīritaṁ.",
  "anya-e0803n3:219_0": "Akārāgamanaṁyeva, hiyyattanyaṁ pakāsati;",
  "anya-e0803n3:220_0": "Parokkhāyaṁ bhavissantya-ñcikāroyeva dissati.",
  "anya-e0803n3:221_0": "Akārāgamanañceva, ikārāgamanampi ca;",
  "anya-e0803n3:222_0": "Ajjatanikakālāti-pattīsu pana dissati.",
  "anya-e0803n3:223_0": "Tīsu sesavibhattīsu, nā’kārattayamīritaṁ;",
  "anya-e0803n3:224_0": "Vattamānāya pañcamyaṁ, sattamiyanti sabbaso.",
  "anya-e0803n3:225_0": "Ikāreneva sahitā, dve bhavanti vibhattiyo;",
  "anya-e0803n3:226_0": "Satta dvādasa hontettha, vacanānīti lakkhaye.",
  "anya-e0803n3:227_0": "Akāreneva sahitā, ekāyeva vibhatti tu;",
  "anya-e0803n3:228_0": "Dvādasa vacanānettha, bhavantīti ca lakkhaye.",
  "anya-e0803n3:229_0": "Akārikārasahitā, duveyeva vibhattiyo;",
  "anya-e0803n3:230_0": "Cattāri dvādasañceva, vacanāni bhavantidha.",
  "anya-e0803n3:231_0": "Ākārattayamuttā tu, tissoyeva vibhattiyo;",
  "anya-e0803n3:232_0": "Vacanānettha chattiṁsa, hontīti paridīpaye.",
  "anya-e0803n3:233_0": "Parokkhāajjatanīsu, pañcaṭṭha ca yathākkamaṁ;",
  "anya-e0803n3:234_0": "Ikārato vimuttāni, vacanāni bhavantiti.",
  "anya-e0803n3:235_0": "Evamettha vibhattīnaṁ, channavutividhāna ca;",
  "anya-e0803n3:236_0": "Saṅgaho vacanānanti, viññātabbo vibhāvināti.",
  "anya-e0803n3:237_0": "Ayamettha āgamalakkhaṇavasena vibhattivacanasaṅgaho.",
  "anya-e0803n3:238_0": "Kālavasena pana vibhattivacanasaṅgahe duvidho saṅgaho kālattayavasena saṅgaho,",
  "anya-e0803n3:238_1": "kālachakkavasena saṅgaho cāti.",
  "anya-e0803n3:238_2": "Tattha vattamānāpañcamīsattamīvibhattiyo paccuppannakālikā,",
  "anya-e0803n3:238_3": "vattamānāpañcamīsattamīvibhatyantāni padāni paccuppannavacanāni.",
  "anya-e0803n3:238_4": "Parokkhāhiyyattanajjatanīvibhattiyo atītakālikā,",
  "anya-e0803n3:238_5": "parokkhāhiyyattanajjatanīvibhatyantāni padāni atītavacanāni.",
  "anya-e0803n3:238_6": "Bhavissantīvibhatti anāgatakālikā,",
  "anya-e0803n3:238_7": "bhavissantīvibhatyantāni padāni anāgatavacanāni.",
  "anya-e0803n3:238_8": "Kālātipattivibhatti pana katthaci atītakālikā katthaci anāgatakālikā,",
  "anya-e0803n3:238_9": "tasmā tadantāni padāni atītavacanānipi anāgatavacanānipi honti.",
  "anya-e0803n3:238_10": "Ayaṁ kālattayavasena vibhattivacanasaṅgaho.",
  "anya-e0803n3:239_0": "Ayaṁ pana kālachakkavasena vibhattivacanasaṅgaho –",
  "anya-e0803n3:239_1": "parokkhāhiyyattanajjatanīvibhattiyo atītakālikā,",
  "anya-e0803n3:239_2": "parokkhāhiyyattanajjatanīvibhatyantāni padāni atītavacanāni.",
  "anya-e0803n3:239_3": "Bhavissantīvibhatti anāgatakālikā,",
  "anya-e0803n3:239_4": "bhavissantīvibhatyantāni padāni anāgatavacanāni.",
  "anya-e0803n3:239_5": "Vattamānāvibhatti paccuppannakālikā,",
  "anya-e0803n3:239_6": "vattamānāvibhatyantāni padāni paccuppannavacanāni.",
  "anya-e0803n3:239_7": "Pañcamīvibhatti āṇattikālikā,",
  "anya-e0803n3:239_8": "pañcamīvibhatyantāni padāni āṇattivacanāni.",
  "anya-e0803n3:239_9": "Sattamīvibhatti parikappakālikā,",
  "anya-e0803n3:239_10": "sattamīvibhatyantāni padāni parikappavacanāni.",
  "anya-e0803n3:239_11": "Ettha pana “āṇattivacanānī”ti ca “parikappavacanānī”ti ca idaṁ tathāsīsamattaṁ āsiṭṭhānumatyādīsu pañcamyādīnaṁ dissanato.",
  "anya-e0803n3:239_12": "Kālātipattivibhatti kālātipattikālikā,",
  "anya-e0803n3:239_13": "kālātipattivibhatyantāni padāni kālātipattivacanāni.",
  "anya-e0803n3:239_14": "Evaṁ kālachakkavasena vibhattivacanasaṅgaho veditabbo.",
  "anya-e0803n3:240_0": "Kālasaṅgahe tividho kālasaṅgaho kālattayasaṅgaho kālacatukkasaṅgaho kālachakkasaṅgaho cāti.",
  "anya-e0803n3:241_0": "Paccuppanne vattamānā, pañcamī sattamī cimā;",
  "anya-e0803n3:242_0": "Hontātīte parokkhādī, saha kālātipattiyā.",
  "anya-e0803n3:243_0": "Anāgate bhavissantī, kālātipattikāpi vā;",
  "anya-e0803n3:244_0": "Evaṁ kālattayaṁ ñeyyaṁ, ākhyātaṁ tappakāsakaṁ.",
  "anya-e0803n3:245_0": "Nanu kaccāyane ganthe, kālo vutto catubbidho;",
  "anya-e0803n3:246_0": "Paccuppannenuttakāle, atītenāgate iti.",
  "anya-e0803n3:247_0": "Saccaṁ vutto nuttakālo, paccuppannoti icchito;",
  "anya-e0803n3:248_0": "Samīpe vuttakāloti, atthasambhavato pana.",
  "anya-e0803n3:249_0": "Tathā hi “yaṁ tikāla”nti, vuttamācariyehipi;",
  "anya-e0803n3:250_0": "Na kālato vinimuttaṁ, ākhyātaṁ kiñci dissati.",
  "anya-e0803n3:251_0": "Nanu cāvuttakāleti, attho tatra tu yujjati;",
  "anya-e0803n3:252_0": "Tathā hi chabbidho kālo, niruttimhi pakāsito.",
  "anya-e0803n3:253_0": "Atītānāgato paccu-ppanno āṇattimeva ca;",
  "anya-e0803n3:254_0": "Parikappo ca kālassa, atipattīti chabbidho.",
  "anya-e0803n3:255_0": "Duve vibhattiyo tattha, āṇattiparikappikā;",
  "anya-e0803n3:256_0": "Kālamanāmasitvāpi, niruttaññūhi bhāsitā.",
  "anya-e0803n3:257_0": "“Gacchatu gaccheyyi”ccādi-vacane kathite na hi;",
  "anya-e0803n3:258_0": "Kriyā nipphajjati niṭṭhaṁ, nāgatā nātipannikā.",
  "anya-e0803n3:259_0": "Kālātipattikā saddā, atītenāgatepi ca;",
  "anya-e0803n3:260_0": "Bhavantīti yathāvuttā, niruttimhi vidūhi ve.",
  "anya-e0803n3:261_0": "Pañcamīsattamīvhitā, āṇattiparikappikā;",
  "anya-e0803n3:262_0": "Paccuppanne bhavantīti, na tathā tattha bhāsitā.",
  "anya-e0803n3:263_0": "Tasmā kaccāyane ganthe, “nuttakāle”ti yaṁ padaṁ;",
  "anya-e0803n3:264_0": "Attho “avuttakāle”ti, tassa ñāyatimevidaṁ.",
  "anya-e0803n3:265_0": "Saccamevaṁ tu santepi, āṇattiparikappikā;",
  "anya-e0803n3:266_0": "Paccuppannepi daṭṭhabbā, paṇḍitena nayaññunā.",
  "anya-e0803n3:267_0": "Kasmāti ce āṇāpanaṁ, parikappo ca saccato;",
  "anya-e0803n3:268_0": "Paccuppanne yato atthā, nipphannā dissare ime.",
  "anya-e0803n3:269_0": "“Anuttakāle”ti padaṁ, etassatthassa jotakaṁ;",
  "anya-e0803n3:270_0": "“Samīpe vuttakāle”ti, atthadīpanatotha vā.",
  "anya-e0803n3:271_0": "Atthānaṁ gamanādīnaṁ, nipphatti na tu dissati;",
  "anya-e0803n3:272_0": "“Gacchatu gaccheyyi”ccādi, vuttakāle yato tato;",
  "anya-e0803n3:273_0": "Avuttakāle niddiṭṭhā, taddīpakavibhattiyo.",
  "anya-e0803n3:274_0": "Kālo vā vuttakāloti, iccevaṁ gahito idha;",
  "anya-e0803n3:275_0": "Dakkhiṇāsuddhipāṭhamhi, katāva tatiyā ayaṁ;",
  "anya-e0803n3:276_0": "Kāladīpanatā tāsaṁ, iti yujjati nāññathā.",
  "anya-e0803n3:277_0": "Atthadvayaṁ pakāsetuṁ, ganthe kaccāyanavhaye;",
  "anya-e0803n3:278_0": "Thero kaccāyano “nutta-kāle”ti padamabravi.",
  "anya-e0803n3:279_0": "Evaṁ tidhā catudhāpi, vutto kālāna saṅgaho;",
  "anya-e0803n3:280_0": "Chadhā idāni kālānaṁ, saṅgaho nāma niyyate.",
  "anya-e0803n3:281_0": "Vibhattiyo parokkhā ca, hiyyattanīvibhattiyo;",
  "anya-e0803n3:282_0": "Atha ajjatanī cāti, tisso’tīte pakāsitā.",
  "anya-e0803n3:283_0": "Anāgate bhavissantī, bhavatīti pakittitā;",
  "anya-e0803n3:284_0": "Paccuppanne vattamānā, tikāle pañcadhā katā.",
  "anya-e0803n3:285_0": "Pañcamīsattamīvhitā, āṇattiparikappikā;",
  "anya-e0803n3:286_0": "Saṅgayhamānā tā yanti, paccuppannamhi saṅgahaṁ.",
  "anya-e0803n3:287_0": "Yasmā pañcamibhūtāya, vattamānāya ṭhānato;",
  "anya-e0803n3:288_0": "Samānā pañcamī hoti, tasmā sā pañcamī matā.",
  "anya-e0803n3:289_0": "Sattamī pana kiñcāpi, samānā tāhi sattamā;",
  "anya-e0803n3:290_0": "Hoti yasmā tato vuttā, sattamītveva no mati.",
  "anya-e0803n3:291_0": "Kālātipattiyādīhi, yajjevaṁ vattamānikā;",
  "anya-e0803n3:292_0": "Chaṭṭhī bhaveyya kālāti-pattikātītavācikā.",
  "anya-e0803n3:293_0": "Pañcamī tāya chaṭṭhassa, tulyattā ṭhānato nanu;",
  "anya-e0803n3:294_0": "Tāhi sattavibhattīhi, sattamī aṭṭhamī siyā.",
  "anya-e0803n3:295_0": "Iti ce koci bhāseyya, “tannā”ti paṭisedhaye;",
  "anya-e0803n3:296_0": "Atītenāgate cāpi, kālātipattisambhavā.",
  "anya-e0803n3:297_0": "Tathā hi bhāsitā cūḷa-niruttimhi visuṁ ayaṁ;",
  "anya-e0803n3:298_0": "Kālātipatyatītamhā-nāgate cāti dīpaye.",
  "anya-e0803n3:299_0": "Kriyātipannetīteti, kasmā kaccāyane rutaṁ;",
  "anya-e0803n3:300_0": "Athāpi ce vadeyyatra, “pāyenā”ti pakāsaye.",
  "anya-e0803n3:301_0": "Yebhuyyena hi lokasmiṁ, atītamhi pavattati;",
  "anya-e0803n3:302_0": "Kālātipattisaṁyutto, vohāro iti lakkhaye.",
  "anya-e0803n3:303_0": "Atridaṁ kālātipattiyā atītavacanaṁ –",
  "anya-e0803n3:303_1": "“sacāyaṁ bhikkhave rājā pitaraṁ dhammikaṁ dhammarājānaṁ jīvitā na voropessatha,",
  "anya-e0803n3:303_2": "imasmiṁyevassa āsane virajaṁ vītamalaṁ dhammacakkhu uppajjissathā”ti.",
  "anya-e0803n3:303_3": "“Passānanda imaṁ mahādhanaseṭṭhiputtaṁ imasmiṁyeva nagare dveasītikoṭidhanaṁ khepetvā bhariyaṁ ādāya bhikkhāya carantaṁ.",
  "anya-e0803n3:303_4": "Sace hi ayaṁ paṭhamavaye bhoge akhepetvā kammante payojayissā,",
  "anya-e0803n3:303_5": "imasmiṁyeva nagare aggaseṭṭhi abhavissā.",
  "anya-e0803n3:303_6": "Sace pana nikkhamitvā pabbajissā,",
  "anya-e0803n3:303_7": "arahattaṁ pāpuṇissā,",
  "anya-e0803n3:303_8": "bhariyāpissa anāgāmiphale patiṭṭhahissā.",
  "anya-e0803n3:303_9": "Sace majjhimavaye bhoge akhepetvā kammante payojayissā,",
  "anya-e0803n3:303_10": "dutiyaseṭṭhi abhavissā.",
  "anya-e0803n3:303_11": "Nikkhamitvā pabbajanto anāgāmī abhavissā,",
  "anya-e0803n3:303_12": "bhariyāpissa sakadāgāmiphale patiṭṭhahissā.",
  "anya-e0803n3:303_13": "Sace pacchimavaye bhoge akhepetvā kammante payojayissā,",
  "anya-e0803n3:303_14": "tatiyaseṭṭhi abhavissā.",
  "anya-e0803n3:303_15": "Nikkhamitvā pabbajanto sakadāgāmī abhavissā,",
  "anya-e0803n3:303_16": "bhariyāpissa sotāpattiphale patiṭṭhahissā” iti vā,",
  "anya-e0803n3:303_17": "“sace satthā agāraṁ ajjhāvasissā,",
  "anya-e0803n3:303_18": "cakkavattirājā abhavissā.",
  "anya-e0803n3:303_19": "Rāhulasāmaṇero pariṇāyakaratanaṁ,",
  "anya-e0803n3:303_20": "therī itthiratanaṁ,",
  "anya-e0803n3:303_21": "sakalacakkavāḷarajjaṁ etesaññeva abhavissā” iti vā evaṁ kālātipattiyā atītavacanaṁ bhavati.",
  "anya-e0803n3:304_0": "Kathaṁ kālātipattiyā anāgatavacanaṁ bhavati?",
  "anya-e0803n3:304_1": "“Cirampi bhakkho abhavissā,",
  "anya-e0803n3:304_2": "sace na vivadāmase.",
  "anya-e0803n3:304_3": "Asīsakaṁ anaṅguṭṭhaṁ,",
  "anya-e0803n3:304_4": "siṅgālo harati rohitaṁ”itivā,",
  "anya-e0803n3:304_5": "“sace ānanda nālabhissā mātugāmo tathāgatappavedite dhammavinaye agārasmā anagāriyaṁ pabbajjaṁ,",
  "anya-e0803n3:304_6": "ciraṭṭhitikaṁ ānanda brahmacariyaṁ abhavissā”ti iti vā,",
  "anya-e0803n3:304_7": "“ayaṁ aṅgulimālassa mātā ‘aṅgulimālaṁ ānessāmī’ti gacchati,",
  "anya-e0803n3:304_8": "sace samāgamissati,",
  "anya-e0803n3:304_9": "aṅgulimālo ‘aṅgulisahassaṁ pūressāmī’ti mātaraṁ māressati.",
  "anya-e0803n3:304_10": "Sacāhaṁ na gamissāmi,",
  "anya-e0803n3:304_11": "mahājāniko abhavissā” iti vā evaṁ kālātipattiyā anāgatavacanaṁ bhavati.",
  "anya-e0803n3:304_12": "Kaccāyane pana yebhuyyena atītappavattiṁ sandhāya kālātipattivibhattiyā atītakālikatā vuttāti daṭṭhabbaṁ.",
  "anya-e0803n3:305_0": "Kaccāyanepi vā esā, kālātipattikā pana;",
  "anya-e0803n3:306_0": "Anāgatepi hotīti, ayamatthopi dissati.",
  "anya-e0803n3:307_0": "Appaccakkhe parokkhāya-tīte iti hi lakkhaṇe;",
  "anya-e0803n3:308_0": "Santepyatītaggahaṇe, anapekkhiya taṁ idaṁ.",
  "anya-e0803n3:309_0": "Anāgate bhavissantī, iti suttassanantaraṁ;",
  "anya-e0803n3:310_0": "Kālātipattivacanā, anāgatānukaḍḍhanaṁ;",
  "anya-e0803n3:311_0": "Tasmā aniyataṁ kālaṁ, kālātipattikaṁ vinā.",
  "anya-e0803n3:312_0": "Atītānāgatapaccu-ppannikāhi vibhattihi;",
  "anya-e0803n3:313_0": "Sattamī sattamīyeva, bhavate na tu aṭṭhamī.",
  "anya-e0803n3:314_0": "Pañcamīsattamīnaṁ tu, paccuppannavibhattiyaṁ;",
  "anya-e0803n3:315_0": "Saṅgaṇhanatthametāsaṁ, majjhe chaṭṭhī na vuccati.",
  "anya-e0803n3:316_0": "Tathā pañca upādāya, bhavitabbañca chaṭṭhiyā;",
  "anya-e0803n3:317_0": "Pañcamiyā tu sā esā, “chaṭṭhī”ti na samīritā.",
  "anya-e0803n3:318_0": "Chaṭṭhībhāvamhi santepi, “pañcamī”ti vaco pana;",
  "anya-e0803n3:319_0": "Pañcamiyā vibhattiyā, paccuppannavibhattiyaṁ.",
  "anya-e0803n3:320_0": "Saṅgaṇhanatthaṁ vuttanti, viññātabbā vibhāvinā;",
  "anya-e0803n3:321_0": "Pañcamiṁ tu upādāya, sattamiyā vibhattiyā.",
  "anya-e0803n3:322_0": "Chaṭṭhiyā ca bhavitabbaṁ, na sā “chaṭṭhī”ti īritā;",
  "anya-e0803n3:323_0": "Chaṭṭhiṁ pana upādāya, “sattamī”tveva īritā.",
  "anya-e0803n3:324_0": "Majjhe chaṭṭhiṁ adassetvā, evaṁ tu kathanampi ca;",
  "anya-e0803n3:325_0": "Sattamiyā vibhattiyā, paccuppannavibhattiyaṁ;",
  "anya-e0803n3:326_0": "Saṅgaṇhanatthaṁ vuttanti, adhippāyaṁ vibhāvaye.",
  "anya-e0803n3:327_0": "Sabhāvo hesa vatthūnaṁ, gambhīratthesu attano;",
  "anya-e0803n3:328_0": "Yena kenacākārena, adhippāyassa ñāpanaṁ.",
  "anya-e0803n3:329_0": "Yajjevaṁ paṭhamaṁtīte-nāgate ca vibhattiyo;",
  "anya-e0803n3:330_0": "Vatvā tato paccuppanne, kathetabbā vibhattiyo.",
  "anya-e0803n3:331_0": "Kaccāyanavhaye ganthe, kasmā evaṁ na bhāsitā;",
  "anya-e0803n3:332_0": "Paccuppannavibhatyova, kasmā ādimhi bhāsitā?",
  "anya-e0803n3:333_0": "Yasmā vadanti vohāra-pathe etāva pāyato;",
  "anya-e0803n3:334_0": "Tasmā bahuppayogattaṁ, hotetāsaṁ vibhattinaṁ.",
  "anya-e0803n3:335_0": "Ādobahuppayogova, kathetabboti ñāyato;",
  "anya-e0803n3:336_0": "Paccuppannamhi sambhūtā, vibhatyovādito matā.",
  "anya-e0803n3:337_0": "Atītānāgataṁ vatvā, paccuppanne tato paraṁ;",
  "anya-e0803n3:338_0": "Yasmā vuttamhi lokasmiṁ, hoti vācāsiliṭṭhatā.",
  "anya-e0803n3:339_0": "Tasmā siliṭṭhakathane, atītādimapekkhiya;",
  "anya-e0803n3:340_0": "Pañcamī sattamī cetā, vattamānāyanantaraṁ;",
  "anya-e0803n3:341_0": "Saṅgaṇhanatthamakkhātā, paccuppannavibhattisu.",
  "anya-e0803n3:342_0": "Ettha hi yathā “mātāpitaro”ti vutte siliṭṭhakathanaṁ hoti,",
  "anya-e0803n3:342_1": "tasmiṁyeva vacane vipariyayaṁ katvā samāsavasena “pitāmātaro”ti vutte siliṭṭhakathanaṁ na hoti,",
  "anya-e0803n3:342_2": "tasmā tādisī saddaracanā apūjanīyā,",
  "anya-e0803n3:342_3": "“pitā mātā ca me dajju”nti pāṭho pana byāsavasena yathicchitappayogattā pūjanīyo,",
  "anya-e0803n3:342_4": "evameva “atītānāgatapaccuppanna”nti vutte siliṭṭhakathanaṁ hoti,",
  "anya-e0803n3:342_5": "“atītapaccuppannānāgata”nti evamādinā vutte siliṭṭhakathanaṁ na hoti,",
  "anya-e0803n3:342_6": "tasmā tādisī saddaracanā apūjanīyā siyā.",
  "anya-e0803n3:342_7": "“Atītārammaṇā paccu-",
  "anya-e0803n3:342_8": "ppannānāgatagocarā”ti vacanaṁ pana gāthābandhasukhatthaṁ yathicchitappayogattā pūjanīyameva.",
  "anya-e0803n3:342_9": "Ayamettha pāḷi veditabbā –",
  "anya-e0803n3:343_0": "“Yaṁkiñci rūpaṁ atītānāgatapaccuppanna”nti ca,",
  "anya-e0803n3:344_0": "“Ekāyanaṁ jātikhayantadassī,",
  "anya-e0803n3:345_0": "Maggaṁ pajānāti hitānukampī;",
  "anya-e0803n3:346_0": "Etena maggena ataṁsu pubbe,",
  "anya-e0803n3:347_0": "Tarissanti ye ca taranti ogha”nti ca,",
  "anya-e0803n3:348_0": "“Ye cabbhatītā sambuddhā, ye ca buddhā anāgatā;",
  "anya-e0803n3:349_0": "Ye cetarahi sambuddhā, bahūnaṁ sokanāsakā.",
  "anya-e0803n3:350_0": "Sabbe saddhammagaruno, vihaṁsu viharanti ca;",
  "anya-e0803n3:351_0": "Athopi viharissanti, esā buddhāna dhammatā”ti ca",
  "anya-e0803n3:352_0": "Evamanekesu saddappayogesu.",
  "anya-e0803n3:352_1": "Idha yathicchitappayogavasena atītānāgatapaccuppannakālikāsu aṭṭhasu vibhattīsu tisso paccuppannakālikā vibhattiyo ādimhi kathitā,",
  "anya-e0803n3:352_2": "tañca kathanaṁ tāsaññeva vohārapathe yebhuyyena pavattito bahuppayogatāñāpanatthaṁ.",
  "anya-e0803n3:352_3": "Tāsu pana dvinnaṁ vibhattīnaṁ “pañcamīsattamī”tisaññā siliṭṭhakathanicchāyaṁ kamena vattabbā,",
  "anya-e0803n3:352_4": "atītānāgatakālikā vibhattiyo apekkhitvā katā. Iccevaṁ",
  "anya-e0803n3:353_0": "Yathicchitappayogena, paccuppannavibhattiyo;",
  "anya-e0803n3:354_0": "Tidhā katvāna ādimhi, kaccānena udīritā.",
  "anya-e0803n3:355_0": "Ādimhi kathanaṁ tañca, tāsaṁ pāyena vuttito;",
  "anya-e0803n3:356_0": "Bahuppayogabhāvassa, ñāpanatthanti niddise.",
  "anya-e0803n3:357_0": "Atītādimapekkhitvā, siliṭṭhakathane dhuvaṁ;",
  "anya-e0803n3:358_0": "“Pañcamī sattami”cceva, dvinnaṁ nāmaṁ katanti ca;",
  "anya-e0803n3:359_0": "Kālātipattiṁ vajjetvā, idaṁ vacanamīritaṁ.",
  "anya-e0803n3:360_0": "Yadi evaṁ ayaṁ doso, āpajjati na saṁsayo;",
  "anya-e0803n3:361_0": "Iti ce koci bhāseyya, atthe akusalonaro.",
  "anya-e0803n3:362_0": "Tekālikākhyātapade, kālātipattiyā pana;",
  "anya-e0803n3:363_0": "Asaṅgahova hotīti, “tannā”ti paṭisedhaye.",
  "anya-e0803n3:364_0": "Tekālikākhyātapade, na no kālātipattiyā;",
  "anya-e0803n3:365_0": "Iṭṭho asaṅgaho tattha, saṅgahoyeva icchito.",
  "anya-e0803n3:366_0": "Pañcamīsattamīsaññā, kālātipattikaṁ pana;",
  "anya-e0803n3:367_0": "Vibhattimanapekkhitvā, katā icceva no mati.",
  "anya-e0803n3:368_0": "Nānānayaṁ gahetvāna,",
  "anya-e0803n3:369_0": "Paccetabbaṁ tu sārato;",
  "anya-e0803n3:370_0": "Yāya eso ruto attho,",
  "anya-e0803n3:371_0": "Tasmā esā na dubbalā.",
  "anya-e0803n3:372_0": "Attho labbhati pāsaṁso,",
  "anya-e0803n3:373_0": "Yattha yattha yathā yathā;",
  "anya-e0803n3:374_0": "Tathā tathā gahetabbo,",
  "anya-e0803n3:375_0": "Tattha tattha vibhāvinā.",
  "anya-e0803n3:376_0": "Vuttañhetaṁ abhidhammaṭīkāyaṁ “yattha yattha yathā yathā attho labbhati,",
  "anya-e0803n3:376_1": "tattha tattha tathā tathā gahetabbo”ti.",
  "anya-e0803n3:377_0": "Pañcamīsattamīsaññā, rūḷhīsaññāti kecana;",
  "anya-e0803n3:378_0": "Na panevaṁ gahetabbaṁ, ajānitvā vadanti te.",
  "anya-e0803n3:379_0": "Nesā purisasaññādi, jhala saññādayo viya;",
  "anya-e0803n3:380_0": "Rūḷhiyā bhāsitā saññā, bhūtenatthena bhāsitā.",
  "anya-e0803n3:381_0": "Upanidhāya paññatti, esā saññā yato tato;",
  "anya-e0803n3:382_0": "Anvatthasaññā ṭhapitā, porāṇehīti lakkhaye.",
  "anya-e0803n3:383_0": "Iccevaṁ kālachakkaṁ tu, saṅkhepena tidhā mataṁ;",
  "anya-e0803n3:384_0": "Etamatthañhi sandhāya, “yaṁ tikāla”nti bhāsitaṁ.",
  "anya-e0803n3:385_0": "Ayamettha kālachakkasaṅgaho.",
  "anya-e0803n3:386_0": "Evaṁ tidhā catudhā vā, chadhā vāpi sumedhaso;",
  "anya-e0803n3:387_0": "Kālabhedaṁ vibhāveyya, kālaññūhi vibhāvitaṁ.",
  "anya-e0803n3:388_0": "Atītānāgataṁ kālaṁ, visuṁ kālātipattikaṁ;",
  "anya-e0803n3:389_0": "Gahetvā pañcadhā hoti, evañcāpi vibhāvaye.",
  "anya-e0803n3:390_0": "Ettha nayova “ajjhatta-bahiddhā vā”ti pāḷiyaṁ;",
  "anya-e0803n3:391_0": "Atītānāgatakālī, vibhatti samudīritā.",
  "anya-e0803n3:392_0": "Iccevaṁ sabbathāpi kālasaṅgaho samatto.",
  "anya-e0803n3:393_0": "Idāni viññūnaṁ atthaggahaṇe kosallajananatthaṁ pakaraṇantaravasenapi imasmiṁ pakaraṇe vattamānānantaraṁ",
  "anya-e0803n3:393_1": "vuttānaṁ āṇattiparikappakālikānaṁ “pañcamīsattamī”tisaṅkhātānaṁ dvinnaṁ vibhattīnaṁ paṭipāṭiṭṭhapane",
  "anya-e0803n3:393_2": "pakaraṇasaṁsandanaṁ kathayāma –",
  "anya-e0803n3:393_3": "kātantappakaraṇasmiñhi sakkatabhāsānurūpena dasadhā ākhyātavibhattiyo ṭhapitā,",
  "anya-e0803n3:393_4": "kaccāyanappakaraṇe pana māgadhabhāsānurūpena aṭṭhadhā ṭhapitā,",
  "anya-e0803n3:393_5": "niruttiyañca pana māgadhabhāsānurūpeneva atītānāgatapaccuppannāṇattiparikappakālātipattivasena chadhā ṭhapitā.",
  "anya-e0803n3:393_6": "Tesu hi kātante vattamānā, sattamī, pañcamī,",
  "anya-e0803n3:393_7": "hiyyattanī, ajjatanī, parokkhā, svātanī, āsī,",
  "anya-e0803n3:393_8": "bhavissantī,",
  "anya-e0803n3:393_9": "kriyātipatti cāti dasadhā vibhattā.",
  "anya-e0803n3:393_10": "Kaccāyane pana vattamānā, pañcamī, sattamī, parokkhā,",
  "anya-e0803n3:393_11": "hiyyattanī, ajjatanī,",
  "anya-e0803n3:393_12": "bhavissantī,",
  "anya-e0803n3:393_13": "kālātipatti cāti aṭṭhadhā vibhattā.",
  "anya-e0803n3:393_14": "Iti etesu dvīsu kātantakaccāyanesu vibhattiyo visadisāya paṭipāṭiyā ṭhapitā.",
  "anya-e0803n3:393_15": "Kiñcāpettha visadisā paṭipāṭi,",
  "anya-e0803n3:393_16": "tathāpetā niruttiyaṁ vuttātītādikālavibhāgavasena ekato saṁsandanti samenti kiñci visesaṁ ṭhapetvā.",
  "anya-e0803n3:394_0": "Kathaṁ ?",
  "anya-e0803n3:394_1": "Kātante tāva hiyyattanī ajjatanī parokkhā cāti imā tisso ekantena atītakālikā,",
  "anya-e0803n3:394_2": "svātanī āsī bhavissanti cāti imā tisso ekantena anāgatakālikā,",
  "anya-e0803n3:394_3": "vattamānā ekāyeva paccuppannakālikā,",
  "anya-e0803n3:394_4": "sattamī pana pañcamī ca paccuppannānāgatakālavasena dvikālikā “ajja puññaṁ kareyya,",
  "anya-e0803n3:394_5": "svepi kareyya.",
  "anya-e0803n3:394_6": "Ajja gacchatu,",
  "anya-e0803n3:394_7": "sve vā gacchatū”ti payogārahattā.",
  "anya-e0803n3:394_8": "Kriyātipatti aniyatakālikā “so ce hiyyo yānaṁ alabhissā,",
  "anya-e0803n3:394_9": "agacchissā.",
  "anya-e0803n3:394_10": "So ce ajja anatthaṅgate sūriye yānaṁ alabhissā,",
  "anya-e0803n3:394_11": "agacchissā.",
  "anya-e0803n3:394_12": "So ce sve yānaṁ alabhissā,",
  "anya-e0803n3:394_13": "agacchissā”ti payogārahattā.",
  "anya-e0803n3:394_14": "Evaṁ asaṅkarato vavatthapetabbaṁ.",
  "anya-e0803n3:395_0": "Evaṁ vavatthapetvā ayamamhehi vuccamāno nayo sādhukaṁ sallakkhetabbo. Kathaṁ?",
  "anya-e0803n3:395_1": "Hiyyattanajjatanīparokkhāsvātanyāsībhavissantivasena ekantātītānāgatakālikā vibhattiyo cha,",
  "anya-e0803n3:395_2": "vattamānavasena ekantapaccuppannakālikā vibhatti ekāyeva,",
  "anya-e0803n3:395_3": "sā paṭipāṭiyā gaṇiyamānā sattamaṁ ṭhānaṁ bhajati.",
  "anya-e0803n3:395_4": "Evaṁ etasmiṁ vattamānāsaṅkhāte sattamaṭṭhāne pakkhipituṁ niruttinayena “parikappakālikā”ti saṅkhaṁ gataṁ",
  "anya-e0803n3:395_5": "satthanayena “paccuppannānāgatakālikā”tivattabbaṁ ekaṁ vibhattiṁ sattamībhūtāya vattamānāya samānaṭṭhānattā",
  "anya-e0803n3:395_6": "sattamīsaññaṁ katvā ṭhapesi.",
  "anya-e0803n3:395_7": "Tato punadeva svātanyāsībhavissantivasena ekantānāgatakālikā tisso vibhattiyo gaṇetvā taṁ paccuppannānāgatakālikaṁ",
  "anya-e0803n3:395_8": "“sattamī”ti laddhasaññaṁ vibhattiṁ anāgatakālikabhāvena tāhi tīhi saddhiṁ samānaṭṭhānattā catutthaṁ katvā",
  "anya-e0803n3:395_9": "niruttinayena “āṇattikālikā”ti saṅkhaṁ gataṁ satthanayena “paccuppannānāgatakālikā”ti vattabbaṁ ekaṁ",
  "anya-e0803n3:395_10": "vibhattiṁ pañcannaṁ saṅkhyānaṁ pūraṇena pañcamīsaññaṁ katvā ṭhapesi.",
  "anya-e0803n3:396_0": "Kriyātipattiyā pana aniyatakālikattā taṁ vajjetvā ayaṁ vinicchayo kato,",
  "anya-e0803n3:396_1": "so ca kho niruttinayaṁyeva nissāya.",
  "anya-e0803n3:396_2": "Ayaṁ tāva kātante vattamānānantaraṁ vuttānaṁ sattamīpañcamīnaṁ anvatthasaññaṁ icchantānaṁ amhākaṁ ruci,",
  "anya-e0803n3:396_3": "esā saddhammavidūhi garūhi appaṭikkositā anumatā sampaṭicchitā “evamevaṁ āvuso,",
  "anya-e0803n3:396_4": "evamevaṁ āvuso”ti.",
  "anya-e0803n3:396_5": "Veyyākaraṇehipi appaṭikkositā anumatā sampaṭicchitā “evamevaṁ bhante,",
  "anya-e0803n3:396_6": "evamevaṁ bhante”ti.",
  "anya-e0803n3:396_7": "Evaṁ sabbehipi tehi pubbācariyehi abbhanumoditā appaṭikkositā.",
  "anya-e0803n3:397_0": "Kaccāyanappakaraṇe pana buddhavacanānurūpena aṭṭhadhā vibhattīnaṁ vuttattā vattamānāvibhatti pañcamaṭṭhāne ṭhitā. Kathaṁ?",
  "anya-e0803n3:397_1": "Parokkhāhiyyattanajjatanībhavissantivasena ekantātītānāgatakālikā catasso vibhattiyo,",
  "anya-e0803n3:397_2": "vattamānavasena ekantapaccuppannakālikā vibhatti ekāyeva,",
  "anya-e0803n3:397_3": "sā paṭipāṭiyā gaṇiyamānā pañcamaṁ ṭhānaṁ bhajati.",
  "anya-e0803n3:397_4": "Evaṁ etasmiṁ vattamānāsaṅkhāte pañcamaṭṭhāne pakkhipituṁ niruttinayena “āṇattikālikā”ti saṅkhaṁ gataṁ",
  "anya-e0803n3:397_5": "“anuttakālikā”ti vuttaṁ vibhattiṁ pañcamībhūtāya vattamānāya samānaṭṭhānattā pañcamīsaññaṁ katvā ṭhapesi.",
  "anya-e0803n3:397_6": "Tato paraṁ taṁ pañcamaṁ chaṭṭhiṭṭhāne ṭhapetvā parokkhā hiyyattanī ajjatanī bhavissantī vattamānā pañcamīti",
  "anya-e0803n3:397_7": "evaṁ gaṇanāvasena cha vibhattiyo upādāya niruttinayena “parikappakālikā”ti saṅkhaṁ gataṁ “anuttakālikā”ti",
  "anya-e0803n3:397_8": "vuttaṁ vibhattiṁ sattannaṁ saṅkhyānaṁ pūraṇena sattamīsaññaṁ katvā ṭhapesi.",
  "anya-e0803n3:398_0": "Kālātipattiyā pana atītānāgatakālikattā taṁ vajjetvā ayaṁ vinicchayo kato,",
  "anya-e0803n3:398_1": "so ca kho niruttinayaṁyeva nissāya.",
  "anya-e0803n3:398_2": "Ayaṁ kaccāyane vattamānānantaraṁ vuttānaṁ pañcamīsattamīnaṁ anvatthasaññaṁ icchantānaṁ amhākaṁ ruci,",
  "anya-e0803n3:398_3": "esā ca saddhammavidūhi garūhi appaṭikkositā anumatā sampaṭicchitā “evamevaṁ āvuso,",
  "anya-e0803n3:398_4": "evamevaṁ āvuso”ti.",
  "anya-e0803n3:398_5": "Veyyākaraṇehipi appaṭikkositā anumatā sampaṭicchitā “evamevaṁ bhante,",
  "anya-e0803n3:398_6": "evamevaṁ bhante”ti.",
  "anya-e0803n3:398_7": "Evaṁ sabbehipi tehi pubbācariyehi abbhanumoditā appaṭikkositā.",
  "anya-e0803n3:399_0": "Yasmā hi kātantakaccāyanāni aññamaññaṁ visadisavibhattikkamānipi antarena kiñci visesaṁ niruttiyaṁ vuttātītādikālavibhāgavasenekajjhaṁ",
  "anya-e0803n3:399_1": "saṁsandanti samenti,",
  "anya-e0803n3:399_2": "tasmā niruttinayaññeva sārato gahetvā pañcamīsattamīvibhattīnaṁ anvatthasaññāparikappane amhākaṁ ruci pubbācariyehi abbhanumoditā appaṭikkositā,",
  "anya-e0803n3:399_3": "tasmā eva yo koci imaṁ vādaṁ madditvā aññaṁ vādaṁ patiṭṭhāpetuṁ sakkhissatīti netaṁ ṭhānaṁ vijjati.",
  "anya-e0803n3:399_4": "Ayañhi nayo atīva sukhumo duddaso ca paramāṇuriva,",
  "anya-e0803n3:399_5": "dukkhogāḷho ca mahāgahanamiva,",
  "anya-e0803n3:399_6": "atigambhīro ca mahāsamuddo viya,",
  "anya-e0803n3:399_7": "tasmā imissaṁ saddanītiyaṁ saddhāsampannehi kulaputtehi sāsanopakāratthaṁ yogo suṭṭhu karaṇīyo.",
  "anya-e0803n3:399_8": "Tathā hi idha katayogehi nāmākhyātādīsu catūsu padesu uppannavādā paravādino jitāva honti.",
  "anya-e0803n3:400_0": "Muninā munināgena, duṭṭhā pabbajitā jitā;",
  "anya-e0803n3:401_0": "Yathā yathā asaddhamma-pūraṇā pūraṇādayo.",
  "anya-e0803n3:402_0": "Tathā tathāgatādāyā-nugāyaṁ saddanītiyaṁ;",
  "anya-e0803n3:403_0": "Katayogehipi jitā, savanti paravādinoti.",
  "anya-e0803n3:404_0": "Ayaṁ pañcamīsattamīnaṁ paṭipāṭiṭṭhapane pakaraṇasaṁsandanā.",
  "anya-e0803n3:405_0": "Atha vattamānādīnaṁ vacanatthaṁ kathayāma –",
  "anya-e0803n3:405_1": "tattha vattamānāti kenaṭṭhena vattamānā?",
  "anya-e0803n3:405_2": "Vattamānakālavacanaṭṭhena.",
  "anya-e0803n3:405_3": "Paccuppannabhāvena hi vattatīti vattamāno,",
  "anya-e0803n3:405_4": "paccuppannakriyāsaṅkhāto kālo.",
  "anya-e0803n3:405_5": "Tabbācakavasena vattamāno kālo etissā atthīti ayaṁ ti antiādivibhatti vattamānā.",
  "anya-e0803n3:405_6": "Tathā hi “gacchati devadatto”ti ettha devadattassa paccuppannaṁ gamanakriyaṁ vibhattibhūto tisaddoyeva vadati,",
  "anya-e0803n3:405_7": "tasmā tabbācakavasena vattamāno kālo etissā atthīti vattamānāti vuccati.",
  "anya-e0803n3:405_8": "Pañcamīti kenaṭṭhena pañcamī?",
  "anya-e0803n3:405_9": "Pañcamaṁ vattamānaṭṭhānaṁ gamanaṭṭhena,",
  "anya-e0803n3:405_10": "pañcannañca saṅkhyānaṁ pūraṇaṭṭhena.",
  "anya-e0803n3:405_11": "Tathā hi niyogā atītānāgatapaccuppannakālikānaṁ parokkhāhiyyattanajjatanībhavissantīvattamānāsaṅkhātānaṁ",
  "anya-e0803n3:405_12": "pañcannaṁ vibhattīnamantare pañcamībhūtāya vattamānāya sayampi paccuppannakālikabhāvena samānaṭṭhānattā",
  "anya-e0803n3:405_13": "pañcamaṁ vattamānaṭṭhānaṁ gacchatīti pañcamī.",
  "anya-e0803n3:405_14": "Yathā nadantī gacchatīti nadī.",
  "anya-e0803n3:405_15": "Tathā niyogā atītānāgatakālikā parokkhāhiyyattanajjatanībhavissantīsaṅkhātā catasso vibhattiyo upādāya",
  "anya-e0803n3:405_16": "sayampi vattamānāvibhatti viya pañcannaṁ saṅkhyānaṁ pūraṇīti pañcamī.",
  "anya-e0803n3:405_17": "Sattamīti kenaṭṭhena sattamī?",
  "anya-e0803n3:405_18": "Sattannaṁ saṅkhyānaṁ pūraṇaṭṭhena.",
  "anya-e0803n3:405_19": "Tathā hi atītānāgatapaccuppannakālikā parokkhāhiyyattanajjatanībhavissantīvattamānāpañcamīsaṅkhātā cha",
  "anya-e0803n3:405_20": "vibhattiyo upādāya sayampi paccuppannakālikā hutvā sattannaṁ saṅkhyānaṁ pūraṇīti sattamī.",
  "anya-e0803n3:406_0": "Parokkhāti kenaṭṭhena parokkhā?",
  "anya-e0803n3:406_1": "Parokkhe bhavāti atthena.",
  "anya-e0803n3:406_2": "Tathā hi cakkhādindriyasaṅkhātassa akkhassa paro tirobhāvo parokkhaṁ,",
  "anya-e0803n3:406_3": "tabbācakabhāvena parokkhe bhavāti parokkhā.",
  "anya-e0803n3:406_4": "Hiyyattanīti kenaṭṭhena hiyyattanī?",
  "anya-e0803n3:406_5": "Hiyyo pabhuti atīte kāle bhavā tabbācakabhāvenāti atthena.",
  "anya-e0803n3:406_6": "Ajjatanīti kenaṭṭhena ajjatanī?",
  "anya-e0803n3:406_7": "Ajja pabhuti atīte kāle bhavā tabbācakabhāvenāti atthena.",
  "anya-e0803n3:406_8": "Bhavissantīti kenaṭṭhena bhavissantī?",
  "anya-e0803n3:406_9": "“Evaṁ anāgate bhavissatī”ti atthaṁ pakāsentī eti gacchatīti atthena.",
  "anya-e0803n3:406_10": "Kālātipattīti kenaṭṭhena kālātipatti?",
  "anya-e0803n3:406_11": "Kālassātipatanavacanaṭṭhena.",
  "anya-e0803n3:406_12": "Tathā hi kālassa atipatanaṁ accayo atikkamitvā pavatti kālātipatti,",
  "anya-e0803n3:406_13": "labhitabbassa atthassa nipphattirahitaṁ kriyātikkamanaṁ.",
  "anya-e0803n3:406_14": "Kāloti cettha kriyā adhippetā.",
  "anya-e0803n3:406_15": "Karaṇaṁ kāro,",
  "anya-e0803n3:406_16": "kāro eva kālo rakārassa lakāraṁ katvā uccāraṇavasena.",
  "anya-e0803n3:406_17": "Ayaṁ pana vibhatti tabbācakattā kālātipattīti.",
  "anya-e0803n3:406_18": "Ayaṁ pana vattamānādīnaṁ vacanatthavibhāvanā.",
  "anya-e0803n3:407_0": "Vippakiṇṇavividhanaye, saṁkiṇṇalakkhaṇadharavarasāsane;",
  "anya-e0803n3:408_0": "Sumatimativaḍḍhanatthaṁ, kathito pakiṇṇakavinicchayo.",
  "anya-e0803n3:409_0": "Iti navaṅge sāṭṭhakathe piṭakattaye byappathagatīsu viññūnaṁ",
  "anya-e0803n3:410_0": "Kosallatthāya kate saddanītippakaraṇe",
  "anya-e0803n3:411_0": "Pakiṇṇakavinicchayo nāma",
  "anya-e0803n3:412_0": "Tatiyo paricchedo."
}