{
  "mn18:0.1_0": "Majjhima Nikāya 18",
  "mn18:0.2_0": "Madhupiṇḍikasutta",
  "mn18:1.1_0": "Evaṁ me sutaṁ—",
  "mn18:1.2_0": "ekaṁ samayaṁ bhagavā sakkesu viharati kapilavatthusmiṁ nigrodhārāme.",
  "mn18:2.1_0": "Atha kho bhagavā pubbaṇhasamayaṁ nivāsetvā pattacīvaramādāya kapilavatthuṁ piṇḍāya pāvisi.",
  "mn18:2.2_0": "Kapilavatthusmiṁ piṇḍāya caritvā pacchābhattaṁ piṇḍapātapaṭikkanto yena mahāvanaṁ tenupasaṅkami divāvihārāya.",
  "mn18:2.3_0": "Mahāvanaṁ ajjhogāhetvā beluvalaṭṭhikāya mūle divāvihāraṁ nisīdi.",
  "mn18:3.1_0": "Daṇḍapāṇipi kho sakko jaṅghāvihāraṁ anucaṅkamamāno anuvicaramāno yena mahāvanaṁ tenupasaṅkami.",
  "mn18:3.2_0": "Mahāvanaṁ ajjhogāhetvā yena beluvalaṭṭhikā yena bhagavā tenupasaṅkami;",
  "mn18:3.2_1": "upasaṅkamitvā bhagavatā saddhiṁ sammodi.",
  "mn18:3.3_0": "Sammodanīyaṁ kathaṁ sāraṇīyaṁ vītisāretvā daṇḍamolubbha ekamantaṁ aṭṭhāsi.",
  "mn18:3.3_1": "Ekamantaṁ ṭhito kho daṇḍapāṇi sakko bhagavantaṁ etadavoca:",
  "mn18:3.4_0": "“kiṁvādī samaṇo kimakkhāyī”ti?",
  "mn18:4.1_0": "“Yathāvādī kho, āvuso,",
  "mn18:4.1_1": "sadevake loke samārake sabrahmake sassamaṇabrāhmaṇiyā pajāya sadevamanussāya na kenaci loke viggayha tiṭṭhati,",
  "mn18:4.1_2": "yathā ca pana kāmehi visaṁyuttaṁ viharantaṁ taṁ brāhmaṇaṁ akathaṅkathiṁ chinnakukkuccaṁ bhavābhave vītataṇhaṁ saññā nānusenti—",
  "mn18:4.2_0": "evaṁvādī kho ahaṁ, āvuso, evamakkhāyī”ti.",
  "mn18:5.1_0": "Evaṁ vutte,",
  "mn18:5.1_1": "daṇḍapāṇi sakko sīsaṁ okampetvā,",
  "mn18:5.1_2": "jivhaṁ nillāḷetvā,",
  "mn18:5.1_3": "tivisākhaṁ nalāṭikaṁ nalāṭe vuṭṭhāpetvā daṇḍamolubbha pakkāmi.",
  "mn18:6.1_0": "Atha kho bhagavā sāyanhasamayaṁ paṭisallānā vuṭṭhito yena nigrodhārāmo tenupasaṅkami;",
  "mn18:6.1_1": "upasaṅkamitvā paññatte āsane nisīdi.",
  "mn18:6.2_0": "Nisajja kho bhagavā bhikkhū āmantesi:",
  "mn18:6.3_0": "“idhāhaṁ, bhikkhave, pubbaṇhasamayaṁ nivāsetvā pattacīvaramādāya kapilavatthuṁ piṇḍāya pāvisiṁ.",
  "mn18:6.4_0": "Kapilavatthusmiṁ piṇḍāya caritvā pacchābhattaṁ piṇḍapātapaṭikkanto yena mahāvanaṁ tenupasaṅkamiṁ divāvihārāya.",
  "mn18:6.5_0": "Mahāvanaṁ ajjhogāhetvā beluvalaṭṭhikāya mūle divāvihāraṁ nisīdiṁ.",
  "mn18:6.6_0": "Daṇḍapāṇipi kho,",
  "mn18:6.6_1": "bhikkhave,",
  "mn18:6.6_2": "sakko jaṅghāvihāraṁ anucaṅkamamāno anuvicaramāno yena mahāvanaṁ tenupasaṅkami.",
  "mn18:6.7_0": "Mahāvanaṁ ajjhogāhetvā yena beluvalaṭṭhikā yenāhaṁ tenupasaṅkami;",
  "mn18:6.7_1": "upasaṅkamitvā mayā saddhiṁ sammodi.",
  "mn18:6.8_0": "Sammodanīyaṁ kathaṁ sāraṇīyaṁ vītisāretvā daṇḍamolubbha ekamantaṁ aṭṭhāsi.",
  "mn18:6.8_1": "Ekamantaṁ ṭhito kho,",
  "mn18:6.8_2": "bhikkhave,",
  "mn18:6.8_3": "daṇḍapāṇi sakko maṁ etadavoca:",
  "mn18:6.9_0": "‘kiṁvādī samaṇo kimakkhāyī’ti?",
  "mn18:6.10_0": "Evaṁ vutte, ahaṁ, bhikkhave, daṇḍapāṇiṁ sakkaṁ etadavocaṁ:",
  "mn18:6.11_0": "‘yathāvādī kho, āvuso,",
  "mn18:6.11_1": "sadevake loke samārake sabrahmake sassamaṇabrāhmaṇiyā pajāya sadevamanussāya na kenaci loke viggayha tiṭṭhati,",
  "mn18:6.11_2": "yathā ca pana kāmehi visaṁyuttaṁ viharantaṁ taṁ brāhmaṇaṁ akathaṅkathiṁ chinnakukkuccaṁ bhavābhave vītataṇhaṁ saññā nānusenti—",
  "mn18:6.12_0": "evaṁvādī kho ahaṁ, āvuso, evamakkhāyī’ti.",
  "mn18:6.13_0": "Evaṁ vutte,",
  "mn18:6.13_1": "bhikkhave,",
  "mn18:6.13_2": "daṇḍapāṇi sakko sīsaṁ okampetvā,",
  "mn18:6.13_3": "jivhaṁ nillāḷetvā,",
  "mn18:6.13_4": "tivisākhaṁ nalāṭikaṁ nalāṭe vuṭṭhāpetvā daṇḍamolubbha pakkāmī”ti.",
  "mn18:6.14_0": "Evaṁ vutte, aññataro bhikkhu bhagavantaṁ etadavoca:",
  "mn18:7.1_0": "“kiṁvādī pana, bhante,",
  "mn18:7.1_1": "bhagavā sadevake loke samārake sabrahmake sassamaṇabrāhmaṇiyā pajāya sadevamanussāya na kenaci loke viggayha tiṭṭhati?",
  "mn18:7.2_0": "Kathañca pana, bhante,",
  "mn18:7.2_1": "bhagavantaṁ kāmehi visaṁyuttaṁ viharantaṁ taṁ brāhmaṇaṁ akathaṅkathiṁ chinnakukkuccaṁ bhavābhave vītataṇhaṁ saññā nānusentī”ti?",
  "mn18:8.1_0": "“Yatonidānaṁ, bhikkhu, purisaṁ papañcasaññāsaṅkhā samudācaranti.",
  "mn18:8.2_0": "Ettha ce natthi abhinanditabbaṁ abhivaditabbaṁ ajjhositabbaṁ.",
  "mn18:8.3_0": "Esevanto rāgānusayānaṁ,",
  "mn18:8.3_1": "esevanto paṭighānusayānaṁ,",
  "mn18:8.3_2": "esevanto diṭṭhānusayānaṁ,",
  "mn18:8.3_3": "esevanto vicikicchānusayānaṁ,",
  "mn18:8.3_4": "esevanto mānānusayānaṁ,",
  "mn18:8.3_5": "esevanto bhavarāgānusayānaṁ,",
  "mn18:8.3_6": "esevanto avijjānusayānaṁ,",
  "mn18:8.3_7": "esevanto daṇḍādānasatthādānakalahaviggahavivādatuvaṁtuvaṁpesuññamusāvādānaṁ.",
  "mn18:8.4_0": "Etthete pāpakā akusalā dhammā aparisesā nirujjhantī”ti.",
  "mn18:9.1_0": "Idamavoca bhagavā.",
  "mn18:9.2_0": "Idaṁ vatvāna sugato uṭṭhāyāsanā vihāraṁ pāvisi.",
  "mn18:10.1_0": "Atha kho tesaṁ bhikkhūnaṁ acirapakkantassa bhagavato etadahosi:",
  "mn18:10.2_0": "“idaṁ kho no, āvuso,",
  "mn18:10.2_1": "bhagavā saṅkhittena uddesaṁ uddisitvā,",
  "mn18:10.2_2": "vitthārena atthaṁ avibhajitvā,",
  "mn18:10.2_3": "uṭṭhāyāsanā vihāraṁ paviṭṭho:",
  "mn18:10.3_0": "‘yatonidānaṁ, bhikkhu, purisaṁ papañcasaññāsaṅkhā samudācaranti.",
  "mn18:10.4_0": "Ettha ce natthi abhinanditabbaṁ abhivaditabbaṁ ajjhositabbaṁ.",
  "mn18:10.5_0": "Esevanto rāgānusayānaṁ …pe…",
  "mn18:10.6_0": "etthete pāpakā akusalā dhammā aparisesā nirujjhantī’ti.",
  "mn18:10.7_0": "Ko nu kho imassa bhagavatā saṅkhittena uddesassa uddiṭṭhassa vitthārena atthaṁ avibhattassa vitthārena atthaṁ vibhajeyyā”ti?",
  "mn18:10.8_0": "Atha kho tesaṁ bhikkhūnaṁ etadahosi:",
  "mn18:10.9_0": "“ayaṁ kho āyasmā mahākaccāno satthu ceva saṁvaṇṇito sambhāvito ca viññūnaṁ sabrahmacārīnaṁ.",
  "mn18:10.10_0": "Pahoti cāyasmā mahākaccāno imassa bhagavatā saṅkhittena uddesassa uddiṭṭhassa vitthārena atthaṁ avibhattassa vitthārena atthaṁ vibhajituṁ.",
  "mn18:10.11_0": "Yannūna mayaṁ yenāyasmā mahākaccāno tenupasaṅkameyyāma;",
  "mn18:10.11_1": "upasaṅkamitvā āyasmantaṁ mahākaccānaṁ etamatthaṁ paṭipuccheyyāmā”ti.",
  "mn18:11.1_0": "Atha kho te bhikkhū yenāyasmā mahākaccāno tenupasaṅkamiṁsu;",
  "mn18:11.1_1": "upasaṅkamitvā āyasmatā mahākaccānena saddhiṁ sammodiṁsu.",
  "mn18:11.2_0": "Sammodanīyaṁ kathaṁ sāraṇīyaṁ vītisāretvā ekamantaṁ nisīdiṁsu.",
  "mn18:11.2_1": "Ekamantaṁ nisinnā kho te bhikkhū āyasmantaṁ mahākaccānaṁ etadavocuṁ:",
  "mn18:11.3_0": "“idaṁ kho no,",
  "mn18:11.3_1": "āvuso kaccāna,",
  "mn18:11.3_2": "bhagavā saṅkhittena uddesaṁ uddisitvā vitthārena atthaṁ avibhajitvā uṭṭhāyāsanā vihāraṁ paviṭṭho:",
  "mn18:11.4_0": "‘yatonidānaṁ, bhikkhu, purisaṁ papañcasaññāsaṅkhā samudācaranti.",
  "mn18:11.5_0": "Ettha ce natthi abhinanditabbaṁ abhivaditabbaṁ ajjhositabbaṁ.",
  "mn18:11.6_0": "Esevanto rāgānusayānaṁ …pe…",
  "mn18:11.7_0": "etthete pāpakā akusalā dhammā aparisesā nirujjhantī’ti.",
  "mn18:11.8_0": "Tesaṁ no, āvuso kaccāna, amhākaṁ acirapakkantassa bhagavato etadahosi:",
  "mn18:11.9_0": "‘idaṁ kho no, āvuso,",
  "mn18:11.9_1": "bhagavā saṅkhittena uddesaṁ uddisitvā vitthārena atthaṁ avibhajitvā uṭṭhāyāsanā vihāraṁ paviṭṭho:",
  "mn18:11.10_0": "“yatonidānaṁ, bhikkhu, purisaṁ papañcasaññāsaṅkhā samudācaranti.",
  "mn18:11.11_0": "Ettha ce natthi abhinanditabbaṁ abhivaditabbaṁ ajjhositabbaṁ.",
  "mn18:11.12_0": "Esevanto rāgānusayānaṁ …pe…",
  "mn18:11.13_0": "etthete pāpakā akusalā dhammā aparisesā nirujjhantī”’ti.",
  "mn18:11.14_0": "Ko nu kho imassa bhagavatā saṅkhittena uddesassa uddiṭṭhassa vitthārena atthaṁ avibhattassa vitthārena atthaṁ vibhajeyyāti?",
  "mn18:11.15_0": "Tesaṁ no, āvuso kaccāna, amhākaṁ etadahosi:",
  "mn18:11.16_0": "‘ayaṁ kho āyasmā mahākaccāno satthu ceva saṁvaṇṇito sambhāvito ca viññūnaṁ sabrahmacārīnaṁ,",
  "mn18:11.16_1": "pahoti cāyasmā mahākaccāno imassa bhagavatā saṅkhittena uddesassa uddiṭṭhassa vitthārena atthaṁ avibhattassa vitthārena atthaṁ vibhajituṁ.",
  "mn18:11.17_0": "Yannūna mayaṁ yenāyasmā mahākaccāno tenupasaṅkameyyāma;",
  "mn18:11.17_1": "upasaṅkamitvā āyasmantaṁ mahākaccānaṁ etamatthaṁ paṭipuccheyyāmā’ti.",
  "mn18:11.18_0": "Vibhajatāyasmā mahākaccāno”ti.",
  "mn18:12.1_0": "“Seyyathāpi, āvuso,",
  "mn18:12.1_1": "puriso sāratthiko sāragavesī sārapariyesanaṁ caramāno mahato rukkhassa tiṭṭhato sāravato atikkammeva mūlaṁ,",
  "mn18:12.1_2": "atikkamma khandhaṁ,",
  "mn18:12.1_3": "sākhāpalāse sāraṁ pariyesitabbaṁ maññeyya;",
  "mn18:12.2_0": "evaṁsampadamidaṁ āyasmantānaṁ satthari sammukhībhūte,",
  "mn18:12.2_1": "taṁ bhagavantaṁ atisitvā,",
  "mn18:12.2_2": "amhe etamatthaṁ paṭipucchitabbaṁ maññatha.",
  "mn18:12.3_0": "So hāvuso,",
  "mn18:12.3_1": "bhagavā jānaṁ jānāti,",
  "mn18:12.3_2": "passaṁ passati,",
  "mn18:12.3_3": "cakkhubhūto ñāṇabhūto dhammabhūto brahmabhūto,",
  "mn18:12.3_4": "vattā pavattā,",
  "mn18:12.3_5": "atthassa ninnetā,",
  "mn18:12.3_6": "amatassa dātā,",
  "mn18:12.3_7": "dhammassāmī tathāgato.",
  "mn18:12.4_0": "So ceva panetassa kālo ahosi, yaṁ bhagavantaṁyeva etamatthaṁ paṭipuccheyyātha.",
  "mn18:12.5_0": "Yathā vo bhagavā byākareyya tathā naṁ dhāreyyāthā”ti.",
  "mn18:13.1_0": "“Addhāvuso kaccāna,",
  "mn18:13.1_1": "bhagavā jānaṁ jānāti,",
  "mn18:13.1_2": "passaṁ passati,",
  "mn18:13.1_3": "cakkhubhūto ñāṇabhūto dhammabhūto brahmabhūto,",
  "mn18:13.1_4": "vattā pavattā,",
  "mn18:13.1_5": "atthassa ninnetā,",
  "mn18:13.1_6": "amatassa dātā,",
  "mn18:13.1_7": "dhammassāmī tathāgato.",
  "mn18:13.2_0": "So ceva panetassa kālo ahosi, yaṁ bhagavantaṁyeva etamatthaṁ paṭipuccheyyāma.",
  "mn18:13.3_0": "Yathā no bhagavā byākareyya tathā naṁ dhāreyyāma.",
  "mn18:13.4_0": "Api cāyasmā mahākaccāno satthu ceva saṁvaṇṇito sambhāvito ca viññūnaṁ sabrahmacārīnaṁ,",
  "mn18:13.5_0": "pahoti cāyasmā mahākaccāno imassa bhagavatā saṅkhittena uddesassa uddiṭṭhassa vitthārena atthaṁ avibhattassa vitthārena atthaṁ vibhajituṁ.",
  "mn18:13.6_0": "Vibhajatāyasmā mahākaccāno agaruṁ katvā”ti.",
  "mn18:14.1_0": "“Tena hāvuso, suṇātha, sādhukaṁ manasikarotha, bhāsissāmī”ti.",
  "mn18:14.2_0": "“Evamāvuso”ti kho te bhikkhū āyasmato mahākaccānassa paccassosuṁ.",
  "mn18:14.3_0": "Āyasmā mahākaccāno etadavoca:",
  "mn18:15.1_0": "“Yaṁ kho no, āvuso,",
  "mn18:15.1_1": "bhagavā saṅkhittena uddesaṁ uddisitvā vitthārena atthaṁ avibhajitvā uṭṭhāyāsanā vihāraṁ paviṭṭho:",
  "mn18:15.2_0": "‘yatonidānaṁ, bhikkhu, purisaṁ papañcasaññāsaṅkhā samudācaranti.",
  "mn18:15.3_0": "Ettha ce natthi abhinanditabbaṁ abhivaditabbaṁ ajjhositabbaṁ, esevanto rāgānusayānaṁ …pe…",
  "mn18:15.4_0": "etthete pāpakā akusalā dhammā aparisesā nirujjhantī’ti,",
  "mn18:15.4_1": "imassa kho ahaṁ, āvuso,",
  "mn18:15.4_2": "bhagavatā saṅkhittena uddesassa uddiṭṭhassa vitthārena atthaṁ avibhattassa evaṁ vitthārena atthaṁ ājānāmi—",
  "mn18:16.1_0": "Cakkhuñcāvuso,",
  "mn18:16.1_1": "paṭicca rūpe ca uppajjati cakkhuviññāṇaṁ,",
  "mn18:16.1_2": "tiṇṇaṁ saṅgati phasso,",
  "mn18:16.1_3": "phassapaccayā vedanā,",
  "mn18:16.1_4": "yaṁ vedeti taṁ sañjānāti,",
  "mn18:16.1_5": "yaṁ sañjānāti taṁ vitakketi,",
  "mn18:16.1_6": "yaṁ vitakketi taṁ papañceti,",
  "mn18:16.1_7": "yaṁ papañceti tatonidānaṁ purisaṁ papañcasaññāsaṅkhā samudācaranti atītānāgatapaccuppannesu cakkhuviññeyyesu rūpesu.",
  "mn18:16.2_0": "Sotañcāvuso, paṭicca sadde ca uppajjati sotaviññāṇaṁ …pe…",
  "mn18:16.3_0": "ghānañcāvuso, paṭicca gandhe ca uppajjati ghānaviññāṇaṁ …pe…",
  "mn18:16.4_0": "jivhañcāvuso, paṭicca rase ca uppajjati jivhāviññāṇaṁ …pe…",
  "mn18:16.5_0": "kāyañcāvuso, paṭicca phoṭṭhabbe ca uppajjati kāyaviññāṇaṁ …pe…",
  "mn18:16.6_0": "manañcāvuso,",
  "mn18:16.6_1": "paṭicca dhamme ca uppajjati manoviññāṇaṁ,",
  "mn18:16.6_2": "tiṇṇaṁ saṅgati phasso,",
  "mn18:16.6_3": "phassapaccayā vedanā,",
  "mn18:16.6_4": "yaṁ vedeti taṁ sañjānāti,",
  "mn18:16.6_5": "yaṁ sañjānāti taṁ vitakketi,",
  "mn18:16.6_6": "yaṁ vitakketi taṁ papañceti,",
  "mn18:16.6_7": "yaṁ papañceti tatonidānaṁ purisaṁ papañcasaññāsaṅkhā samudācaranti atītānāgatapaccuppannesu manoviññeyyesu dhammesu.",
  "mn18:17.1_0": "So vatāvuso,",
  "mn18:17.1_1": "cakkhusmiṁ sati rūpe sati cakkhuviññāṇe sati phassapaññattiṁ paññāpessatīti—ṭhānametaṁ vijjati.",
  "mn18:17.2_0": "Phassapaññattiyā sati vedanāpaññattiṁ paññāpessatīti—ṭhānametaṁ vijjati.",
  "mn18:17.3_0": "Vedanāpaññattiyā sati saññāpaññattiṁ paññāpessatīti—ṭhānametaṁ vijjati.",
  "mn18:17.4_0": "Saññāpaññattiyā sati vitakkapaññattiṁ paññāpessatīti—ṭhānametaṁ vijjati.",
  "mn18:17.5_0": "Vitakkapaññattiyā sati papañcasaññāsaṅkhāsamudācaraṇapaññattiṁ paññāpessatīti—ṭhānametaṁ vijjati.",
  "mn18:17.6_0": "So vatāvuso, sotasmiṁ sati sadde sati …pe…",
  "mn18:17.7_0": "ghānasmiṁ sati gandhe sati …pe…",
  "mn18:17.8_0": "jivhāya sati rase sati …pe…",
  "mn18:17.9_0": "kāyasmiṁ sati phoṭṭhabbe sati …pe…",
  "mn18:17.10_0": "manasmiṁ sati dhamme sati manoviññāṇe sati phassapaññattiṁ paññāpessatīti—ṭhānametaṁ vijjati.",
  "mn18:17.11_0": "Phassapaññattiyā sati vedanāpaññattiṁ paññāpessatīti—ṭhānametaṁ vijjati.",
  "mn18:17.12_0": "Vedanāpaññattiyā sati saññāpaññattiṁ paññāpessatīti—ṭhānametaṁ vijjati.",
  "mn18:17.13_0": "Saññāpaññattiyā sati vitakkapaññattiṁ paññāpessatīti—ṭhānametaṁ vijjati.",
  "mn18:17.14_0": "Vitakkapaññattiyā sati papañcasaññāsaṅkhāsamudācaraṇapaññattiṁ paññāpessatīti—ṭhānametaṁ vijjati.",
  "mn18:18.1_0": "So vatāvuso,",
  "mn18:18.1_1": "cakkhusmiṁ asati rūpe asati cakkhuviññāṇe asati phassapaññattiṁ paññāpessatīti—netaṁ ṭhānaṁ vijjati.",
  "mn18:18.2_0": "Phassapaññattiyā asati vedanāpaññattiṁ paññāpessatīti—netaṁ ṭhānaṁ vijjati.",
  "mn18:18.3_0": "Vedanāpaññattiyā asati saññāpaññattiṁ paññāpessatīti—netaṁ ṭhānaṁ vijjati.",
  "mn18:18.4_0": "Saññāpaññattiyā asati vitakkapaññattiṁ paññāpessatīti—netaṁ ṭhānaṁ vijjati.",
  "mn18:18.5_0": "Vitakkapaññattiyā asati papañcasaññāsaṅkhāsamudācaraṇapaññattiṁ paññāpessatīti—netaṁ ṭhānaṁ vijjati.",
  "mn18:18.6_0": "So vatāvuso, sotasmiṁ asati sadde asati …pe…",
  "mn18:18.7_0": "ghānasmiṁ asati gandhe asati …pe…",
  "mn18:18.8_0": "jivhāya asati rase asati …pe…",
  "mn18:18.9_0": "kāyasmiṁ asati phoṭṭhabbe asati …pe…",
  "mn18:18.10_0": "manasmiṁ asati dhamme asati manoviññāṇe asati phassapaññattiṁ paññāpessatīti—netaṁ ṭhānaṁ vijjati.",
  "mn18:18.11_0": "Phassapaññattiyā asati vedanāpaññattiṁ paññāpessatīti—netaṁ ṭhānaṁ vijjati.",
  "mn18:18.12_0": "Vedanāpaññattiyā asati saññāpaññattiṁ paññāpessatīti—netaṁ ṭhānaṁ vijjati.",
  "mn18:18.13_0": "Saññāpaññattiyā asati vitakkapaññattiṁ paññāpessatīti—netaṁ ṭhānaṁ vijjati.",
  "mn18:18.14_0": "Vitakkapaññattiyā asati papañcasaññāsaṅkhāsamudācaraṇapaññattiṁ paññāpessatīti—netaṁ ṭhānaṁ vijjati.",
  "mn18:19.1_0": "Yaṁ kho no, āvuso,",
  "mn18:19.1_1": "bhagavā saṅkhittena uddesaṁ uddisitvā vitthārena atthaṁ avibhajitvā uṭṭhāyāsanā vihāraṁ paviṭṭho:",
  "mn18:19.2_0": "‘yatonidānaṁ, bhikkhu,",
  "mn18:19.2_1": "purisaṁ papañcasaññāsaṅkhā samudācaranti ettha ce natthi abhinanditabbaṁ abhivaditabbaṁ ajjhositabbaṁ esevanto rāgānusayānaṁ …pe…",
  "mn18:19.3_0": "etthete pāpakā akusalā dhammā aparisesā nirujjhantī’ti,",
  "mn18:19.3_1": "imassa kho ahaṁ, āvuso,",
  "mn18:19.3_2": "bhagavatā saṅkhittena uddesassa uddiṭṭhassa vitthārena atthaṁ avibhattassa evaṁ vitthārena atthaṁ ājānāmi.",
  "mn18:19.4_0": "Ākaṅkhamānā ca pana tumhe āyasmanto bhagavantaṁyeva upasaṅkamitvā etamatthaṁ paṭipuccheyyātha.",
  "mn18:19.5_0": "Yathā vo bhagavā byākaroti tathā naṁ dhāreyyāthā”ti.",
  "mn18:20.1_0": "Atha kho te bhikkhū āyasmato mahākaccānassa bhāsitaṁ abhinanditvā anumoditvā uṭṭhāyāsanā yena bhagavā tenupasaṅkamiṁsu;",
  "mn18:20.1_1": "upasaṅkamitvā bhagavantaṁ abhivādetvā ekamantaṁ nisīdiṁsu.",
  "mn18:20.1_2": "Ekamantaṁ nisinnā kho te bhikkhū bhagavantaṁ etadavocuṁ:",
  "mn18:20.2_0": "“yaṁ kho no, bhante,",
  "mn18:20.2_1": "bhagavā saṅkhittena uddesaṁ uddisitvā vitthārena atthaṁ avibhajitvā uṭṭhāyāsanā vihāraṁ paviṭṭho:",
  "mn18:20.3_0": "‘yatonidānaṁ, bhikkhu, purisaṁ papañcasaññāsaṅkhā samudācaranti.",
  "mn18:20.4_0": "Ettha ce natthi abhinanditabbaṁ abhivaditabbaṁ ajjhositabbaṁ.",
  "mn18:20.5_0": "Esevanto rāgānusayānaṁ …pe…",
  "mn18:20.6_0": "etthete pāpakā akusalā dhammā aparisesā nirujjhantī’ti.",
  "mn18:20.7_0": "Tesaṁ no, bhante, amhākaṁ acirapakkantassa bhagavato etadahosi:",
  "mn18:20.8_0": "‘idaṁ kho no, āvuso,",
  "mn18:20.8_1": "bhagavā saṅkhittena uddesaṁ uddisitvā vitthārena atthaṁ avibhajitvā uṭṭhāyāsanā vihāraṁ paviṭṭho:",
  "mn18:20.9_0": "“yatonidānaṁ, bhikkhu, purisaṁ papañcasaññāsaṅkhā samudācaranti.",
  "mn18:20.10_0": "Ettha ce natthi abhinanditabbaṁ abhivaditabbaṁ ajjhositabbaṁ.",
  "mn18:20.11_0": "Esevanto rāgānusayānaṁ,",
  "mn18:20.11_1": "esevanto paṭighānusayānaṁ,",
  "mn18:20.11_2": "esevanto diṭṭhānusayānaṁ,",
  "mn18:20.11_3": "esevanto vicikicchānusayānaṁ,",
  "mn18:20.11_4": "esevanto mānānusayānaṁ,",
  "mn18:20.11_5": "esevanto bhavarāgānusayānaṁ,",
  "mn18:20.11_6": "esevanto avijjānusayānaṁ,",
  "mn18:20.11_7": "esevanto daṇḍādānasatthādānakalahaviggahavivādatuvaṁtuvaṁpesuññamusāvādānaṁ.",
  "mn18:20.12_0": "Etthete pāpakā akusalā dhammā aparisesā nirujjhantī”ti.",
  "mn18:20.13_0": "Ko nu kho imassa bhagavatā saṅkhittena uddesassa uddiṭṭhassa vitthārena atthaṁ avibhattassa vitthārena atthaṁ vibhajeyyā’ti?",
  "mn18:20.14_0": "Tesaṁ no, bhante, amhākaṁ etadahosi:",
  "mn18:20.15_0": "‘ayaṁ kho āyasmā mahākaccāno satthu ceva saṁvaṇṇito sambhāvito ca viññūnaṁ sabrahmacārīnaṁ,",
  "mn18:20.15_1": "pahoti cāyasmā mahākaccāno imassa bhagavatā saṅkhittena uddesassa uddiṭṭhassa vitthārena atthaṁ avibhattassa vitthārena atthaṁ vibhajituṁ,",
  "mn18:20.15_2": "yannūna mayaṁ yenāyasmā mahākaccāno tenupasaṅkameyyāma;",
  "mn18:20.15_3": "upasaṅkamitvā āyasmantaṁ mahākaccānaṁ etamatthaṁ paṭipuccheyyāmā’ti.",
  "mn18:20.16_0": "Atha kho mayaṁ, bhante,",
  "mn18:20.16_1": "yenāyasmā mahākaccāno tenupasaṅkamimha;",
  "mn18:20.16_2": "upasaṅkamitvā āyasmantaṁ mahākaccānaṁ etamatthaṁ paṭipucchimha.",
  "mn18:20.17_0": "Tesaṁ no, bhante,",
  "mn18:20.17_1": "āyasmatā mahākaccānena imehi ākārehi imehi padehi imehi byañjanehi attho vibhatto”ti.",
  "mn18:21.1_0": "“Paṇḍito, bhikkhave, mahākaccāno; mahāpañño, bhikkhave, mahākaccāno.",
  "mn18:21.2_0": "Mañcepi tumhe,",
  "mn18:21.2_1": "bhikkhave,",
  "mn18:21.2_2": "etamatthaṁ paṭipuccheyyātha,",
  "mn18:21.2_3": "ahampi taṁ evamevaṁ byākareyyaṁ yathā taṁ mahākaccānena byākataṁ.",
  "mn18:21.3_0": "Eso cevetassa attho. Evañca naṁ dhārethā”ti.",
  "mn18:22.1_0": "Evaṁ vutte, āyasmā ānando bhagavantaṁ etadavoca:",
  "mn18:22.2_0": "“seyyathāpi, bhante,",
  "mn18:22.2_1": "puriso jighacchādubbalyapareto madhupiṇḍikaṁ adhigaccheyya,",
  "mn18:22.2_2": "so yato yato sāyeyya,",
  "mn18:22.2_3": "labhetheva sādurasaṁ asecanakaṁ.",
  "mn18:22.3_0": "Evameva kho, bhante,",
  "mn18:22.3_1": "cetaso bhikkhu dabbajātiko,",
  "mn18:22.3_2": "yato yato imassa dhammapariyāyassa paññāya atthaṁ upaparikkheyya,",
  "mn18:22.3_3": "labhetheva attamanataṁ,",
  "mn18:22.3_4": "labhetheva cetaso pasādaṁ.",
  "mn18:22.4_0": "Ko nāmo ayaṁ, bhante, dhammapariyāyo”ti?",
  "mn18:22.5_0": "“Tasmātiha tvaṁ, ānanda, imaṁ dhammapariyāyaṁ madhupiṇḍikapariyāyotveva naṁ dhārehī”ti.",
  "mn18:22.6_0": "Idamavoca bhagavā.",
  "mn18:22.7_0": "Attamano āyasmā ānando bhagavato bhāsitaṁ abhinandīti.",
  "mn18:22.8_0": "Madhupiṇḍikasuttaṁ niṭṭhitaṁ aṭṭhamaṁ."
}