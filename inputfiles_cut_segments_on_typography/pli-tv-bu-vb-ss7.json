{
  "pli-tv-bu-vb-ss7:0.1_0": "Theravāda Vinaya",
  "pli-tv-bu-vb-ss7:0.2_0": "Mahāvibhaṅga",
  "pli-tv-bu-vb-ss7:0.3_0": "Saṅghādisesakaṇḍa",
  "pli-tv-bu-vb-ss7:0.4_0": "7. Vihārakārasikkhāpada",
  "pli-tv-bu-vb-ss7:1.1_0": "Tena samayena buddho bhagavā kosambiyaṁ viharati ghositārāme.",
  "pli-tv-bu-vb-ss7:1.2_0": "Tena kho pana samayena āyasmato channassa upaṭṭhāko gahapati āyasmantaṁ channaṁ etadavoca—",
  "pli-tv-bu-vb-ss7:1.3_0": "“vihāravatthuṁ, bhante, jānāhi ayyassa vihāraṁ kārāpessāmī”ti.",
  "pli-tv-bu-vb-ss7:1.4_0": "Atha kho āyasmā channo vihāravatthuṁ sodhento aññataraṁ cetiyarukkhaṁ chedāpesi gāmapūjitaṁ nigamapūjitaṁ nagarapūjitaṁ janapadapūjitaṁ raṭṭhapūjitaṁ.",
  "pli-tv-bu-vb-ss7:1.5_0": "Manussā ujjhāyanti khiyyanti vipācenti—",
  "pli-tv-bu-vb-ss7:1.6_0": "“kathañhi nāma samaṇā sakyaputtiyā cetiyarukkhaṁ chedāpessanti gāmapūjitaṁ nigamapūjitaṁ nagarapūjitaṁ janapadapūjitaṁ raṭṭhapūjitaṁ.",
  "pli-tv-bu-vb-ss7:1.7_0": "Ekindriyaṁ samaṇā sakyaputtiyā jīvaṁ viheṭhentī”ti.",
  "pli-tv-bu-vb-ss7:1.8_0": "Assosuṁ kho bhikkhū tesaṁ manussānaṁ ujjhāyantānaṁ khiyyantānaṁ vipācentānaṁ.",
  "pli-tv-bu-vb-ss7:1.9_0": "Ye te bhikkhū appicchā …pe… te ujjhāyanti khiyyanti vipācenti—",
  "pli-tv-bu-vb-ss7:1.10_0": "“kathañhi nāma āyasmā channo cetiyarukkhaṁ chedāpessati gāmapūjitaṁ …pe… raṭṭhapūjitan”ti.",
  "pli-tv-bu-vb-ss7:1.11_0": "Atha kho te bhikkhū āyasmantaṁ channaṁ anekapariyāyena vigarahitvā bhagavato etamatthaṁ ārocesuṁ …pe…",
  "pli-tv-bu-vb-ss7:1.12_0": "“saccaṁ kira tvaṁ, channa, cetiyarukkhaṁ chedāpesi gāmapūjitaṁ …pe… raṭṭhapūjitan”ti?",
  "pli-tv-bu-vb-ss7:1.13_0": "“Saccaṁ, bhagavā”ti.",
  "pli-tv-bu-vb-ss7:1.14_0": "Vigarahi buddho bhagavā …pe…",
  "pli-tv-bu-vb-ss7:1.15_0": "kathañhi nāma tvaṁ,",
  "pli-tv-bu-vb-ss7:1.15_1": "moghapurisa,",
  "pli-tv-bu-vb-ss7:1.15_2": "cetiyarukkhaṁ chedāpessasi gāmapūjitaṁ nigamapūjitaṁ nagarapūjitaṁ janapadapūjitaṁ raṭṭhapūjitaṁ.",
  "pli-tv-bu-vb-ss7:1.16_0": "Jīvasaññino hi, moghapurisa, manussā rukkhasmiṁ.",
  "pli-tv-bu-vb-ss7:1.17_0": "Netaṁ, moghapurisa, appasannānaṁ vā pasādāya …pe…",
  "pli-tv-bu-vb-ss7:1.18_0": "evañca pana, bhikkhave, imaṁ sikkhāpadaṁ uddiseyyātha—",
  "pli-tv-bu-vb-ss7:1.19.1_0": "“Mahallakaṁ pana bhikkhunā vihāraṁ kārayamānena sassāmikaṁ attuddesaṁ bhikkhū abhinetabbā vatthudesanāya.",
  "pli-tv-bu-vb-ss7:1.20_0": "Tehi bhikkhūhi vatthu desetabbaṁ anārambhaṁ saparikkamanaṁ.",
  "pli-tv-bu-vb-ss7:1.21_0": "Sārambhe ce bhikkhu vatthusmiṁ aparikkamane mahallakaṁ vihāraṁ kāreyya bhikkhū vā anabhineyya vatthudesanāya,",
  "pli-tv-bu-vb-ss7:1.21_1": "saṅghādiseso”ti.",
  "pli-tv-bu-vb-ss7:2.1_0": "Mahallako nāma vihāro",
  "pli-tv-bu-vb-ss7:2.2_0": "sassāmiko vuccati.",
  "pli-tv-bu-vb-ss7:2.3_0": "Vihāro nāma",
  "pli-tv-bu-vb-ss7:2.4_0": "ullitto vā hoti avalitto vā ullittāvalitto vā.",
  "pli-tv-bu-vb-ss7:2.5_0": "Kārayamānenāti",
  "pli-tv-bu-vb-ss7:2.6_0": "karonto vā kārāpento vā.",
  "pli-tv-bu-vb-ss7:2.7_0": "Sassāmikanti",
  "pli-tv-bu-vb-ss7:2.8_0": "añño koci sāmiko hoti itthī vā puriso vā gahaṭṭho vā pabbajito vā.",
  "pli-tv-bu-vb-ss7:2.9_0": "Attuddesanti",
  "pli-tv-bu-vb-ss7:2.10_0": "attano atthāya.",
  "pli-tv-bu-vb-ss7:2.11_0": "Bhikkhū abhinetabbā vatthudesanāyāti",
  "pli-tv-bu-vb-ss7:2.12_0": "tena vihārakārakena bhikkhunā vihāravatthuṁ sodhetvā saṅghaṁ upasaṅkamitvā ekaṁsaṁ uttarāsaṅgaṁ karitvā",
  "pli-tv-bu-vb-ss7:2.12_1": "vuḍḍhānaṁ bhikkhūnaṁ pāde vanditvā ukkuṭikaṁ nisīditvā añjaliṁ paggahetvā evamassa vacanīyo—",
  "pli-tv-bu-vb-ss7:2.13_0": "“ahaṁ, bhante, mahallakaṁ vihāraṁ kattukāmo sassāmikaṁ attuddesaṁ.",
  "pli-tv-bu-vb-ss7:2.14_0": "Sohaṁ, bhante, saṅghaṁ vihāravatthuolokanaṁ yācāmī”ti.",
  "pli-tv-bu-vb-ss7:2.15_0": "Dutiyampi yācitabbā.",
  "pli-tv-bu-vb-ss7:2.16_0": "Tatiyampi yācitabbā.",
  "pli-tv-bu-vb-ss7:2.17_0": "Sace sabbo saṅgho ussahati vihāravatthuṁ oloketuṁ sabbena saṅghena oloketabbaṁ.",
  "pli-tv-bu-vb-ss7:2.18_0": "No ce sabbo saṅgho ussahati vihāravatthuṁ oloketuṁ,",
  "pli-tv-bu-vb-ss7:2.19_0": "ye tattha honti bhikkhū byattā paṭibalā sārambhaṁ anārambhaṁ saparikkamanaṁ aparikkamanaṁ jānituṁ te yācitvā sammannitabbā.",
  "pli-tv-bu-vb-ss7:2.20_0": "“Evañca pana, bhikkhave, sammannitabbā.",
  "pli-tv-bu-vb-ss7:2.21_0": "Byattena bhikkhunā paṭibalena saṅgho ñāpetabbo—",
  "pli-tv-bu-vb-ss7:2.22_0": "‘Suṇātu me, bhante, saṅgho.",
  "pli-tv-bu-vb-ss7:2.23_0": "Ayaṁ itthannāmo bhikkhu mahallakaṁ vihāraṁ kattukāmo sassāmikaṁ attuddesaṁ.",
  "pli-tv-bu-vb-ss7:2.24_0": "So saṅghaṁ vihāravatthuolokanaṁ yācati.",
  "pli-tv-bu-vb-ss7:2.25_0": "Yadi saṅghassa pattakallaṁ,",
  "pli-tv-bu-vb-ss7:2.25_1": "saṅgho itthannāmañca itthannāmañca bhikkhū sammanneyya itthannāmassa bhikkhuno vihāravatthuṁ oloketuṁ.",
  "pli-tv-bu-vb-ss7:2.26_0": "Esā ñatti.",
  "pli-tv-bu-vb-ss7:2.27_0": "Suṇātu me, bhante, saṅgho.",
  "pli-tv-bu-vb-ss7:2.28_0": "Ayaṁ itthannāmo bhikkhu mahallakaṁ vihāraṁ kattukāmo sassāmikaṁ attuddesaṁ.",
  "pli-tv-bu-vb-ss7:2.29_0": "So saṅghaṁ vihāravatthuolokanaṁ yācati.",
  "pli-tv-bu-vb-ss7:2.30_0": "Saṅgho itthannāmañca itthannāmañca bhikkhū sammannati itthannāmassa bhikkhuno vihāravatthuṁ oloketuṁ.",
  "pli-tv-bu-vb-ss7:2.31_0": "Yassāyasmato khamati itthannāmassa ca itthannāmassa ca bhikkhūnaṁ sammuti itthannāmassa bhikkhuno vihāravatthuṁ oloketuṁ,",
  "pli-tv-bu-vb-ss7:2.31_1": "so tuṇhassa;",
  "pli-tv-bu-vb-ss7:2.32_0": "yassa nakkhamati, so bhāseyya.",
  "pli-tv-bu-vb-ss7:2.33_0": "Sammatā saṅghena itthannāmo ca itthannāmo ca bhikkhū itthannāmassa bhikkhuno vihāravatthuṁ oloketuṁ.",
  "pli-tv-bu-vb-ss7:2.34_0": "Khamati saṅghassa, tasmā tuṇhī,",
  "pli-tv-bu-vb-ss7:2.35_0": "evametaṁ dhārayāmī’”ti.",
  "pli-tv-bu-vb-ss7:2.36_0": "Tehi sammatehi bhikkhūhi tattha gantvā vihāravatthu oloketabbaṁ;",
  "pli-tv-bu-vb-ss7:2.37_0": "sārambhaṁ anārambhaṁ saparikkamanaṁ aparikkamanaṁ jānitabbaṁ.",
  "pli-tv-bu-vb-ss7:2.38_0": "Sace sārambhaṁ hoti aparikkamanaṁ,",
  "pli-tv-bu-vb-ss7:2.39_0": "“māyidha karī”ti vattabbo.",
  "pli-tv-bu-vb-ss7:2.40_0": "Sace anārambhaṁ hoti saparikkamanaṁ, saṅghassa ārocetabbaṁ—",
  "pli-tv-bu-vb-ss7:2.41_0": "“anārambhaṁ saparikkamanan”ti.",
  "pli-tv-bu-vb-ss7:2.42_0": "Tena vihārakārakena bhikkhunā saṅghaṁ upasaṅkamitvā ekaṁsaṁ uttarāsaṅgaṁ karitvā vuḍḍhānaṁ bhikkhūnaṁ",
  "pli-tv-bu-vb-ss7:2.42_1": "pāde vanditvā ukkuṭikaṁ nisīditvā añjaliṁ paggahetvā evamassa vacanīyo—",
  "pli-tv-bu-vb-ss7:2.43_0": "“ahaṁ, bhante, mahallakaṁ vihāraṁ kattukāmo sassāmikaṁ attuddesaṁ.",
  "pli-tv-bu-vb-ss7:2.44_0": "Sohaṁ, bhante, saṅghaṁ vihāravatthudesanaṁ yācāmī”ti.",
  "pli-tv-bu-vb-ss7:2.45_0": "Dutiyampi yācitabbā.",
  "pli-tv-bu-vb-ss7:2.46_0": "Tatiyampi yācitabbā.",
  "pli-tv-bu-vb-ss7:2.47_0": "Byattena bhikkhunā paṭibalena saṅgho ñāpetabbo—",
  "pli-tv-bu-vb-ss7:2.48_0": "“Suṇātu me, bhante, saṅgho.",
  "pli-tv-bu-vb-ss7:2.49_0": "Ayaṁ itthannāmo bhikkhu mahallakaṁ vihāraṁ kattukāmo sassāmikaṁ attuddesaṁ.",
  "pli-tv-bu-vb-ss7:2.50_0": "So saṅghaṁ vihāravatthudesanaṁ yācati.",
  "pli-tv-bu-vb-ss7:2.51_0": "Yadi saṅghassa pattakallaṁ, saṅgho itthannāmassa bhikkhuno vihāravatthuṁ deseyya.",
  "pli-tv-bu-vb-ss7:2.52_0": "Esā ñatti.",
  "pli-tv-bu-vb-ss7:2.53_0": "Suṇātu me, bhante, saṅgho.",
  "pli-tv-bu-vb-ss7:2.54_0": "Ayaṁ itthannāmo bhikkhu mahallakaṁ vihāraṁ kattukāmo sassāmikaṁ attuddesaṁ.",
  "pli-tv-bu-vb-ss7:2.55_0": "So saṅghaṁ vihāravatthudesanaṁ yācati.",
  "pli-tv-bu-vb-ss7:2.56_0": "Saṅgho itthannāmassa bhikkhuno vihāravatthuṁ deseti.",
  "pli-tv-bu-vb-ss7:2.57_0": "Yassāyasmato khamati itthannāmassa bhikkhuno vihāravatthussa desanā, so tuṇhassa;",
  "pli-tv-bu-vb-ss7:2.58_0": "yassa nakkhamati, so bhāseyya.",
  "pli-tv-bu-vb-ss7:2.59_0": "Desitaṁ saṅghena itthannāmassa bhikkhuno vihāravatthu.",
  "pli-tv-bu-vb-ss7:2.60_0": "Khamati saṅghassa, tasmā tuṇhī,",
  "pli-tv-bu-vb-ss7:2.61_0": "evametaṁ dhārayāmī”ti.",
  "pli-tv-bu-vb-ss7:2.62_0": "Sārambhaṁ nāma",
  "pli-tv-bu-vb-ss7:2.63_0": "kipillikānaṁ vā āsayo hoti,",
  "pli-tv-bu-vb-ss7:2.63_1": "upacikānaṁ vā āsayo hoti,",
  "pli-tv-bu-vb-ss7:2.63_2": "undūrānaṁ vā …pe…",
  "pli-tv-bu-vb-ss7:2.63_3": "ahīnaṁ vā …",
  "pli-tv-bu-vb-ss7:2.63_4": "vicchikānaṁ vā …",
  "pli-tv-bu-vb-ss7:2.63_5": "satapadīnaṁ vā …",
  "pli-tv-bu-vb-ss7:2.63_6": "hatthīnaṁ vā …",
  "pli-tv-bu-vb-ss7:2.63_7": "assānaṁ vā …",
  "pli-tv-bu-vb-ss7:2.63_8": "sīhānaṁ vā …",
  "pli-tv-bu-vb-ss7:2.63_9": "byagghānaṁ vā …",
  "pli-tv-bu-vb-ss7:2.63_10": "dīpīnaṁ vā …",
  "pli-tv-bu-vb-ss7:2.63_11": "acchānaṁ vā …",
  "pli-tv-bu-vb-ss7:2.63_12": "taracchānaṁ vā āsayo hoti,",
  "pli-tv-bu-vb-ss7:2.63_13": "yesaṁ kesañci tiracchānagatānaṁ pāṇānaṁ āsayo hoti,",
  "pli-tv-bu-vb-ss7:2.64_0": "pubbaṇṇanissitaṁ vā hoti,",
  "pli-tv-bu-vb-ss7:2.64_1": "aparaṇṇanissitaṁ vā hoti,",
  "pli-tv-bu-vb-ss7:2.64_2": "abbhāghātanissitaṁ vā hoti,",
  "pli-tv-bu-vb-ss7:2.64_3": "āghātananissitaṁ vā hoti,",
  "pli-tv-bu-vb-ss7:2.64_4": "susānanissitaṁ vā hoti,",
  "pli-tv-bu-vb-ss7:2.64_5": "uyyānanissitaṁ vā hoti,",
  "pli-tv-bu-vb-ss7:2.64_6": "rājavatthunissitaṁ vā hoti,",
  "pli-tv-bu-vb-ss7:2.64_7": "hatthisālānissitaṁ vā hoti,",
  "pli-tv-bu-vb-ss7:2.64_8": "assasālānissitaṁ vā hoti,",
  "pli-tv-bu-vb-ss7:2.64_9": "bandhanāgāranissitaṁ vā hoti,",
  "pli-tv-bu-vb-ss7:2.64_10": "pānāgāranissitaṁ vā hoti,",
  "pli-tv-bu-vb-ss7:2.64_11": "sūnanissitaṁ vā hoti,",
  "pli-tv-bu-vb-ss7:2.64_12": "racchānissitaṁ vā hoti,",
  "pli-tv-bu-vb-ss7:2.64_13": "caccaranissitaṁ vā hoti,",
  "pli-tv-bu-vb-ss7:2.64_14": "sabhānissitaṁ vā hoti,",
  "pli-tv-bu-vb-ss7:2.64_15": "saṁsaraṇanissitaṁ vā hoti.",
  "pli-tv-bu-vb-ss7:2.65_0": "Etaṁ sārambhaṁ nāma.",
  "pli-tv-bu-vb-ss7:2.66_0": "Aparikkamanaṁ nāma",
  "pli-tv-bu-vb-ss7:2.67_0": "na sakkā hoti yathāyuttena sakaṭena anuparigantuṁ, samantā nisseṇiyā anuparigantuṁ.",
  "pli-tv-bu-vb-ss7:2.68_0": "Etaṁ aparikkamanaṁ nāma.",
  "pli-tv-bu-vb-ss7:2.69_0": "Anārambhaṁ nāma",
  "pli-tv-bu-vb-ss7:2.70_0": "na kipillikānaṁ vā āsayo hoti …pe…",
  "pli-tv-bu-vb-ss7:2.71_0": "na saṁsaraṇanissitaṁ vā hoti.",
  "pli-tv-bu-vb-ss7:2.72_0": "Etaṁ anārambhaṁ nāma.",
  "pli-tv-bu-vb-ss7:2.73_0": "Saparikkamanaṁ nāma",
  "pli-tv-bu-vb-ss7:2.74_0": "sakkā hoti yathāyuttena sakaṭena anuparigantuṁ, samantā nisseṇiyā anuparigantuṁ.",
  "pli-tv-bu-vb-ss7:2.75_0": "Etaṁ saparikkamanaṁ nāma.",
  "pli-tv-bu-vb-ss7:2.76_0": "Mahallako nāma vihāro",
  "pli-tv-bu-vb-ss7:2.77_0": "sassāmiko vuccati.",
  "pli-tv-bu-vb-ss7:2.78_0": "Vihāro nāma",
  "pli-tv-bu-vb-ss7:2.79_0": "ullitto vā hoti avalitto vā ullittāvalitto vā.",
  "pli-tv-bu-vb-ss7:2.80_0": "Kāreyyāti",
  "pli-tv-bu-vb-ss7:2.81_0": "karoti vā kārāpeti vā.",
  "pli-tv-bu-vb-ss7:2.82_0": "Bhikkhū vā anabhineyya vatthudesanāyāti",
  "pli-tv-bu-vb-ss7:2.83_0": "ñattidutiyena kammena vihāravatthuṁ na desāpetvā karoti vā kārāpeti vā, payoge dukkaṭaṁ.",
  "pli-tv-bu-vb-ss7:2.84_0": "Ekaṁ piṇḍaṁ anāgate, āpatti thullaccayassa.",
  "pli-tv-bu-vb-ss7:2.85_0": "Tasmiṁ piṇḍe āgate, āpatti saṅghādisesassa.",
  "pli-tv-bu-vb-ss7:2.86_0": "Saṅghādisesoti",
  "pli-tv-bu-vb-ss7:2.87_0": "…pe… tenapi vuccati— “saṅghādiseso”ti.",
  "pli-tv-bu-vb-ss7:3.1.1_0": "Bhikkhu vihāraṁ karoti adesitavatthukaṁ sārambhaṁ aparikkamanaṁ,",
  "pli-tv-bu-vb-ss7:3.1.1_1": "āpatti saṅghādisesena dvinnaṁ dukkaṭānaṁ.",
  "pli-tv-bu-vb-ss7:3.1.2_0": "Bhikkhu vihāraṁ karoti adesitavatthukaṁ sārambhaṁ saparikkamanaṁ, āpatti saṅghādisesena dukkaṭassa.",
  "pli-tv-bu-vb-ss7:3.1.3_0": "Bhikkhu vihāraṁ karoti adesitavatthukaṁ anārambhaṁ aparikkamanaṁ, āpatti saṅghādisesena dukkaṭassa.",
  "pli-tv-bu-vb-ss7:3.1.4_0": "Bhikkhu vihāraṁ karoti adesitavatthukaṁ anārambhaṁ saparikkamanaṁ, āpatti saṅghādisesassa.",
  "pli-tv-bu-vb-ss7:3.1.5_0": "Bhikkhu vihāraṁ karoti desitavatthukaṁ sārambhaṁ aparikkamanaṁ, āpatti dvinnaṁ dukkaṭānaṁ.",
  "pli-tv-bu-vb-ss7:3.1.6_0": "Bhikkhu vihāraṁ karoti desitavatthukaṁ sārambhaṁ saparikkamanaṁ, āpatti dukkaṭassa.",
  "pli-tv-bu-vb-ss7:3.1.7_0": "Bhikkhu vihāraṁ karoti desitavatthukaṁ anārambhaṁ aparikkamanaṁ, āpatti dukkaṭassa.",
  "pli-tv-bu-vb-ss7:3.1.8_0": "Bhikkhu vihāraṁ karoti desitavatthukaṁ anārambhaṁ saparikkamanaṁ, anāpatti.",
  "pli-tv-bu-vb-ss7:3.2.1_0": "Bhikkhu samādisati—",
  "pli-tv-bu-vb-ss7:3.2.2_0": "“vihāraṁ me karothā”ti.",
  "pli-tv-bu-vb-ss7:3.2.3_0": "Tassa vihāraṁ karonti adesitavatthukaṁ sārambhaṁ aparikkamanaṁ,",
  "pli-tv-bu-vb-ss7:3.2.3_1": "āpatti saṅghādisesena dvinnaṁ dukkaṭānaṁ …pe…",
  "pli-tv-bu-vb-ss7:3.2.4_0": "sārambhaṁ saparikkamanaṁ, āpatti saṅghādisesena dukkaṭassa …pe…",
  "pli-tv-bu-vb-ss7:3.2.5_0": "anārambhaṁ aparikkamanaṁ, āpatti saṅghādisesena dukkaṭassa …pe…",
  "pli-tv-bu-vb-ss7:3.2.6_0": "anārambhaṁ saparikkamanaṁ, āpatti saṅghādisesassa.",
  "pli-tv-bu-vb-ss7:3.2.7_0": "Bhikkhu samādisati—",
  "pli-tv-bu-vb-ss7:3.2.8_0": "“vihāraṁ me karothā”ti.",
  "pli-tv-bu-vb-ss7:3.2.9_0": "Tassa vihāraṁ karonti desitavatthukaṁ sārambhaṁ aparikkamanaṁ, āpatti dvinnaṁ dukkaṭānaṁ …pe…",
  "pli-tv-bu-vb-ss7:3.2.10_0": "sārambhaṁ saparikkamanaṁ, āpatti dukkaṭassa …pe…",
  "pli-tv-bu-vb-ss7:3.2.11_0": "anārambhaṁ aparikkamanaṁ, āpatti dukkaṭassa …pe…",
  "pli-tv-bu-vb-ss7:3.2.12_0": "anārambhaṁ saparikkamanaṁ, anāpatti.",
  "pli-tv-bu-vb-ss7:3.3.1_0": "Bhikkhu samādisitvā pakkamati—",
  "pli-tv-bu-vb-ss7:3.3.2_0": "“vihāraṁ me karothā”ti.",
  "pli-tv-bu-vb-ss7:3.3.3_0": "Na ca samādisati—",
  "pli-tv-bu-vb-ss7:3.3.4_0": "“desitavatthuko ca hotu anārambho ca saparikkamano cā”ti.",
  "pli-tv-bu-vb-ss7:3.3.5_0": "Tassa vihāraṁ karonti adesitavatthukaṁ sārambhaṁ aparikkamanaṁ,",
  "pli-tv-bu-vb-ss7:3.3.5_1": "āpatti saṅghādisesena dvinnaṁ dukkaṭānaṁ …pe…",
  "pli-tv-bu-vb-ss7:3.3.6_0": "sārambhaṁ saparikkamanaṁ, āpatti saṅghādisesena dukkaṭassa …pe…",
  "pli-tv-bu-vb-ss7:3.3.7_0": "anārambhaṁ aparikkamanaṁ, āpatti saṅghādisesena dukkaṭassa …pe…",
  "pli-tv-bu-vb-ss7:3.3.8_0": "anārambhaṁ saparikkamanaṁ, āpatti saṅghādisesassa.",
  "pli-tv-bu-vb-ss7:3.3.9_0": "Bhikkhu samādisitvā pakkamati—",
  "pli-tv-bu-vb-ss7:3.3.10_0": "“vihāraṁ me karothā”ti.",
  "pli-tv-bu-vb-ss7:3.3.11_0": "Na ca samādisati—",
  "pli-tv-bu-vb-ss7:3.3.12_0": "“desitavatthuko ca hotu anārambho ca saparikkamano cā”ti.",
  "pli-tv-bu-vb-ss7:3.3.13_0": "Tassa vihāraṁ karonti desitavatthukaṁ sārambhaṁ aparikkamanaṁ, āpatti dvinnaṁ dukkaṭānaṁ …pe…",
  "pli-tv-bu-vb-ss7:3.3.14_0": "sārambhaṁ saparikkamanaṁ, āpatti dukkaṭassa …pe…",
  "pli-tv-bu-vb-ss7:3.3.15_0": "anārambhaṁ aparikkamanaṁ, āpatti dukkaṭassa …pe…",
  "pli-tv-bu-vb-ss7:3.3.16_0": "anārambhaṁ saparikkamanaṁ, anāpatti.",
  "pli-tv-bu-vb-ss7:3.4.1_0": "Bhikkhu samādisitvā pakkamati—",
  "pli-tv-bu-vb-ss7:3.4.2_0": "“vihāraṁ me karothā”ti.",
  "pli-tv-bu-vb-ss7:3.4.3_0": "Samādisati ca—",
  "pli-tv-bu-vb-ss7:3.4.4_0": "“desitavatthuko ca hotu anārambho ca saparikkamano cā”ti.",
  "pli-tv-bu-vb-ss7:3.4.5_0": "Tassa vihāraṁ karonti adesitavatthukaṁ sārambhaṁ aparikkamanaṁ.",
  "pli-tv-bu-vb-ss7:3.4.6_0": "So suṇāti—“vihāro kira me kayirati adesitavatthuko sārambho aparikkamano”ti.",
  "pli-tv-bu-vb-ss7:3.4.7_0": "Tena bhikkhunā sāmaṁ vā gantabbaṁ dūto vā pāhetabbo—",
  "pli-tv-bu-vb-ss7:3.4.8_0": "“desitavatthuko ca hotu anārambho ca saparikkamano cā”ti …pe…",
  "pli-tv-bu-vb-ss7:3.4.9_0": "“desitavatthuko ca hotu anārambho cā”ti …pe…",
  "pli-tv-bu-vb-ss7:3.4.10_0": "“desitavatthuko ca hotu saparikkamano cā”ti …pe…",
  "pli-tv-bu-vb-ss7:3.4.11_0": "“desitavatthuko hotū”ti.",
  "pli-tv-bu-vb-ss7:3.4.12_0": "No ce sāmaṁ vā gaccheyya dūtaṁ vā pahiṇeyya, āpatti dukkaṭassa.",
  "pli-tv-bu-vb-ss7:3.4.13_0": "Bhikkhu samādisitvā pakkamati—",
  "pli-tv-bu-vb-ss7:3.4.14_0": "“vihāraṁ me karothā”ti.",
  "pli-tv-bu-vb-ss7:3.4.15_0": "Samādisati ca—",
  "pli-tv-bu-vb-ss7:3.4.16_0": "“desitavatthuko ca hotu anārambho ca saparikkamano cā”ti.",
  "pli-tv-bu-vb-ss7:3.4.17_0": "Tassa vihāraṁ karonti desitavatthukaṁ sārambhaṁ aparikkamanaṁ.",
  "pli-tv-bu-vb-ss7:3.4.18_0": "So suṇāti—“vihāro kira me kayirati desitavatthuko sārambho aparikkamano”ti.",
  "pli-tv-bu-vb-ss7:3.4.19_0": "Tena bhikkhunā sāmaṁ vā gantabbaṁ dūto vā pāhetabbo—",
  "pli-tv-bu-vb-ss7:3.4.20_0": "“anārambho ca hotu saparikkamano cā”ti",
  "pli-tv-bu-vb-ss7:3.4.21_0": "…pe…",
  "pli-tv-bu-vb-ss7:3.4.22_0": "“anārambho hotū”ti.",
  "pli-tv-bu-vb-ss7:3.4.23_0": "“Saparikkamano hotū”ti,",
  "pli-tv-bu-vb-ss7:3.4.24_0": "anāpatti.",
  "pli-tv-bu-vb-ss7:3.5.1_0": "Bhikkhu samādisitvā pakkamati— “vihāraṁ me karothā”ti.",
  "pli-tv-bu-vb-ss7:3.5.2_0": "Samādisati ca— “desitavatthuko ca hotu anārambho ca saparikkamano cā”ti.",
  "pli-tv-bu-vb-ss7:3.5.3_0": "Tassa vihāraṁ karonti adesitavatthukaṁ sārambhaṁ aparikkamanaṁ,",
  "pli-tv-bu-vb-ss7:3.5.3_1": "āpatti kārukānaṁ tiṇṇaṁ dukkaṭānaṁ …pe…",
  "pli-tv-bu-vb-ss7:3.5.4_0": "sārambhaṁ saparikkamanaṁ, āpatti kārukānaṁ dvinnaṁ dukkaṭānaṁ …pe…",
  "pli-tv-bu-vb-ss7:3.5.5_0": "anārambhaṁ aparikkamanaṁ, āpatti kārukānaṁ dvinnaṁ dukkaṭānaṁ …pe…",
  "pli-tv-bu-vb-ss7:3.5.6_0": "anārambhaṁ saparikkamanaṁ, āpatti kārukānaṁ dukkaṭassa.",
  "pli-tv-bu-vb-ss7:3.5.7_0": "Bhikkhu samādisitvā pakkamati— “vihāraṁ me karothā”ti.",
  "pli-tv-bu-vb-ss7:3.5.8_0": "Samādisati ca— “desitavatthuko ca hotu anārambho ca saparikkamano cā”ti.",
  "pli-tv-bu-vb-ss7:3.5.9_0": "Tassa vihāraṁ karonti desitavatthukaṁ sārambhaṁ aparikkamanaṁ,",
  "pli-tv-bu-vb-ss7:3.5.9_1": "āpatti kārukānaṁ dvinnaṁ dukkaṭānaṁ …pe…",
  "pli-tv-bu-vb-ss7:3.5.10_0": "sārambhaṁ saparikkamanaṁ, āpatti kārukānaṁ dukkaṭassa …pe…",
  "pli-tv-bu-vb-ss7:3.5.11_0": "anārambhaṁ aparikkamanaṁ, āpatti kārukānaṁ dukkaṭassa …pe…",
  "pli-tv-bu-vb-ss7:3.5.12_0": "anārambhaṁ saparikkamanaṁ, anāpatti.",
  "pli-tv-bu-vb-ss7:3.6.1_0": "Bhikkhu samādisitvā pakkamati— “vihāraṁ me karothā”ti.",
  "pli-tv-bu-vb-ss7:3.6.2_0": "Tassa vihāraṁ karonti adesitavatthukaṁ sārambhaṁ aparikkamanaṁ.",
  "pli-tv-bu-vb-ss7:3.6.3_0": "So ce vippakate āgacchati, tena bhikkhunā so vihāro aññassa vā dātabbo bhinditvā vā puna kātabbo.",
  "pli-tv-bu-vb-ss7:3.6.4_0": "No ce aññassa vā dadeyya bhinditvā vā puna kāreyya, āpatti saṅghādisesena dvinnaṁ dukkaṭānaṁ …pe…",
  "pli-tv-bu-vb-ss7:3.6.5_0": "sārambhaṁ saparikkamanaṁ, āpatti saṅghādisesena dukkaṭassa …pe…",
  "pli-tv-bu-vb-ss7:3.6.6_0": "anārambhaṁ aparikkamanaṁ, āpatti saṅghādisesena dukkaṭassa …pe…",
  "pli-tv-bu-vb-ss7:3.6.7_0": "anārambhaṁ saparikkamanaṁ, āpatti saṅghādisesassa.",
  "pli-tv-bu-vb-ss7:3.6.8_0": "Bhikkhu samādisitvā pakkamati— “vihāraṁ me karothā”ti.",
  "pli-tv-bu-vb-ss7:3.6.9_0": "Tassa vihāraṁ karonti desitavatthukaṁ sārambhaṁ aparikkamanaṁ.",
  "pli-tv-bu-vb-ss7:3.6.10_0": "So ce vippakate āgacchati, tena bhikkhunā so vihāro aññassa vā dātabbo bhinditvā vā puna kātabbo.",
  "pli-tv-bu-vb-ss7:3.6.11_0": "No ce aññassa vā dadeyya bhinditvā vā puna kāreyya, āpatti dvinnaṁ dukkaṭānaṁ …pe…",
  "pli-tv-bu-vb-ss7:3.6.12_0": "sārambhaṁ saparikkamanaṁ, āpatti dukkaṭassa …pe…",
  "pli-tv-bu-vb-ss7:3.6.13_0": "anārambhaṁ aparikkamanaṁ, āpatti dukkaṭassa …pe…",
  "pli-tv-bu-vb-ss7:3.6.14_0": "anārambhaṁ saparikkamanaṁ, anāpatti.",
  "pli-tv-bu-vb-ss7:3.7.1_0": "Attanā vippakataṁ attanā pariyosāpeti, āpatti saṅghādisesassa.",
  "pli-tv-bu-vb-ss7:3.7.2_0": "Attanā vippakataṁ parehi pariyosāpeti, āpatti saṅghādisesassa.",
  "pli-tv-bu-vb-ss7:3.7.3_0": "Parehi vippakataṁ attanā pariyosāpeti, āpatti saṅghādisesassa.",
  "pli-tv-bu-vb-ss7:3.7.4_0": "Parehi vippakataṁ parehi pariyosāpeti, āpatti saṅghādisesassa.",
  "pli-tv-bu-vb-ss7:3.7.5.1_0": "Anāpatti—",
  "pli-tv-bu-vb-ss7:3.7.6_0": "leṇe guhāya tiṇakuṭikāya",
  "pli-tv-bu-vb-ss7:3.7.7_0": "aññassatthāya",
  "pli-tv-bu-vb-ss7:3.7.8_0": "vāsāgāraṁ ṭhapetvā sabbattha anāpatti",
  "pli-tv-bu-vb-ss7:3.7.9_0": "ummattakassa",
  "pli-tv-bu-vb-ss7:3.7.10_0": "ādikammikassāti.",
  "pli-tv-bu-vb-ss7:3.7.11_0": "Vihārakārasikkhāpadaṁ niṭṭhitaṁ sattamaṁ."
}