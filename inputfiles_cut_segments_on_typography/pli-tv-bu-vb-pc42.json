{
  "pli-tv-bu-vb-pc42:0.1_0": "Theravāda Vinaya",
  "pli-tv-bu-vb-pc42:0.2_0": "Mahāvibhaṅga",
  "pli-tv-bu-vb-pc42:0.3_0": "Pācittiyakaṇḍa",
  "pli-tv-bu-vb-pc42:0.4_0": "Acelakavagga",
  "pli-tv-bu-vb-pc42:0.5_0": "42. Uyyojanasikkhāpada",
  "pli-tv-bu-vb-pc42:1.1_0": "Tena samayena buddho bhagavā sāvatthiyaṁ viharati jetavane anāthapiṇḍikassa ārāme.",
  "pli-tv-bu-vb-pc42:1.2_0": "Tena kho pana samayena āyasmā upanando sakyaputto bhātuno saddhivihārikaṁ bhikkhuṁ etadavoca—",
  "pli-tv-bu-vb-pc42:1.3_0": "“ehāvuso, gāmaṁ piṇḍāya pavisissāmā”ti.",
  "pli-tv-bu-vb-pc42:1.4_0": "Tassa adāpetvā uyyojesi—",
  "pli-tv-bu-vb-pc42:1.5_0": "“gacchāvuso,",
  "pli-tv-bu-vb-pc42:1.5_1": "na me tayā saddhiṁ kathā vā nisajjā vā phāsu hoti,",
  "pli-tv-bu-vb-pc42:1.5_2": "ekakassa me kathā vā nisajjā vā phāsu hotī”ti.",
  "pli-tv-bu-vb-pc42:1.6_0": "Atha kho so bhikkhu upakaṭṭhe kāle nāsakkhi piṇḍāya carituṁ,",
  "pli-tv-bu-vb-pc42:1.6_1": "paṭikkamanepi bhattavissaggaṁ na sambhāvesi,",
  "pli-tv-bu-vb-pc42:1.6_2": "chinnabhatto ahosi.",
  "pli-tv-bu-vb-pc42:1.7_0": "Atha kho so bhikkhu ārāmaṁ gantvā bhikkhūnaṁ etamatthaṁ ārocesi.",
  "pli-tv-bu-vb-pc42:1.8_0": "Ye te bhikkhū appicchā …pe… te ujjhāyanti khiyyanti vipācenti—",
  "pli-tv-bu-vb-pc42:1.9_0": "“kathañhi nāma āyasmā upanando sakyaputto bhikkhuṁ—‘ehāvuso,",
  "pli-tv-bu-vb-pc42:1.9_1": "gāmaṁ piṇḍāya pavisissāmā’ti tassa adāpetvā uyyojessatī”ti …pe…",
  "pli-tv-bu-vb-pc42:1.10_0": "“saccaṁ kira tvaṁ, upananda,",
  "pli-tv-bu-vb-pc42:1.10_1": "bhikkhuṁ—‘ehāvuso,",
  "pli-tv-bu-vb-pc42:1.10_2": "gāmaṁ piṇḍāya pavisissāmā’ti tassa adāpetvā uyyojesī”ti?",
  "pli-tv-bu-vb-pc42:1.11_0": "“Saccaṁ, bhagavā”ti.",
  "pli-tv-bu-vb-pc42:1.12_0": "Vigarahi buddho bhagavā …pe…",
  "pli-tv-bu-vb-pc42:1.13_0": "kathañhi nāma tvaṁ,",
  "pli-tv-bu-vb-pc42:1.13_1": "moghapurisa,",
  "pli-tv-bu-vb-pc42:1.13_2": "bhikkhuṁ—“ehāvuso,",
  "pli-tv-bu-vb-pc42:1.13_3": "gāmaṁ piṇḍāya pavisissāmā”ti tassa adāpetvā uyyojessasi.",
  "pli-tv-bu-vb-pc42:1.14_0": "Netaṁ, moghapurisa, appasannānaṁ vā pasādāya …pe…",
  "pli-tv-bu-vb-pc42:1.15_0": "evañca pana, bhikkhave, imaṁ sikkhāpadaṁ uddiseyyātha—",
  "pli-tv-bu-vb-pc42:1.16.1_0": "“Yo pana bhikkhu bhikkhuṁ—‘ehāvuso,",
  "pli-tv-bu-vb-pc42:1.16.1_1": "gāmaṁ vā nigamaṁ vā piṇḍāya pavisissāmā’ti tassa dāpetvā vā adāpetvā vā uyyojeyya— ‘gacchāvuso,",
  "pli-tv-bu-vb-pc42:1.16.1_2": "na me tayā saddhiṁ kathā vā nisajjā vā phāsu hoti,",
  "pli-tv-bu-vb-pc42:1.16.1_3": "ekakassa me kathā vā nisajjā vā phāsu hotī’ti,",
  "pli-tv-bu-vb-pc42:1.16.1_4": "etadeva paccayaṁ karitvā anaññaṁ,",
  "pli-tv-bu-vb-pc42:1.16.1_5": "pācittiyan”ti.",
  "pli-tv-bu-vb-pc42:2.1.1_0": "Yo panāti",
  "pli-tv-bu-vb-pc42:2.1.2_0": "yo, yādiso …pe…",
  "pli-tv-bu-vb-pc42:2.1.3_0": "bhikkhūti",
  "pli-tv-bu-vb-pc42:2.1.4_0": "…pe… ayaṁ imasmiṁ atthe adhippeto bhikkhūti.",
  "pli-tv-bu-vb-pc42:2.1.5_0": "Bhikkhunti",
  "pli-tv-bu-vb-pc42:2.1.6_0": "aññaṁ bhikkhuṁ.",
  "pli-tv-bu-vb-pc42:2.1.7_0": "Ehāvuso, gāmaṁ vā nigamaṁ vāti",
  "pli-tv-bu-vb-pc42:2.1.8_0": "gāmopi nigamopi nagarampi, gāmo ceva nigamo ca.",
  "pli-tv-bu-vb-pc42:2.1.9_0": "Tassa dāpetvāti",
  "pli-tv-bu-vb-pc42:2.1.10_0": "yāguṁ vā bhattaṁ vā khādanīyaṁ vā bhojanīyaṁ vā dāpetvā.",
  "pli-tv-bu-vb-pc42:2.1.11_0": "Adāpetvāti",
  "pli-tv-bu-vb-pc42:2.1.12_0": "na kiñci dāpetvā.",
  "pli-tv-bu-vb-pc42:2.1.13_0": "Uyyojeyyāti",
  "pli-tv-bu-vb-pc42:2.1.14_0": "mātugāmena saddhiṁ hasitukāmo kīḷitukāmo raho nisīditukāmo anācāraṁ ācaritukāmo evaṁ vadeti— “gacchāvuso,",
  "pli-tv-bu-vb-pc42:2.1.14_1": "na me tayā saddhiṁ kathā vā nisajjā vā phāsu hoti,",
  "pli-tv-bu-vb-pc42:2.1.14_2": "ekakassa me kathā vā nisajjā vā phāsu hotī”ti uyyojeti,",
  "pli-tv-bu-vb-pc42:2.1.14_3": "āpatti dukkaṭassa.",
  "pli-tv-bu-vb-pc42:2.1.15_0": "Dassanūpacāraṁ vā savanūpacāraṁ vā vijahantassa āpatti dukkaṭassa.",
  "pli-tv-bu-vb-pc42:2.1.16_0": "Vijahite, āpatti pācittiyassa.",
  "pli-tv-bu-vb-pc42:2.1.17_0": "Etadeva paccayaṁ karitvā anaññanti",
  "pli-tv-bu-vb-pc42:2.1.18_0": "na añño koci paccayo hoti uyyojetuṁ.",
  "pli-tv-bu-vb-pc42:2.2.1_0": "Upasampanne upasampannasaññī uyyojeti, āpatti pācittiyassa.",
  "pli-tv-bu-vb-pc42:2.2.2_0": "Upasampanne vematiko uyyojeti, āpatti pācittiyassa.",
  "pli-tv-bu-vb-pc42:2.2.3_0": "Upasampanne anupasampannasaññī uyyojeti, āpatti pācittiyassa.",
  "pli-tv-bu-vb-pc42:2.2.4_0": "Kalisāsanaṁ āropeti, āpatti dukkaṭassa.",
  "pli-tv-bu-vb-pc42:2.2.5_0": "Anupasampannaṁ uyyojeti, āpatti dukkaṭassa.",
  "pli-tv-bu-vb-pc42:2.2.6_0": "Kalisāsanaṁ āropeti, āpatti dukkaṭassa.",
  "pli-tv-bu-vb-pc42:2.2.7_0": "Anupasampanne upasampannasaññī, āpatti dukkaṭassa.",
  "pli-tv-bu-vb-pc42:2.2.8_0": "Anupasampanne vematiko, āpatti dukkaṭassa.",
  "pli-tv-bu-vb-pc42:2.2.9_0": "Anupasampanne anupasampannasaññī, āpatti dukkaṭassa.",
  "pli-tv-bu-vb-pc42:2.3.1_0": "Anāpatti—",
  "pli-tv-bu-vb-pc42:2.3.2_0": "“ubho ekato na yāpessāmā”ti uyyojeti,",
  "pli-tv-bu-vb-pc42:2.3.3_0": "“mahagghaṁ bhaṇḍaṁ passitvā lobhadhammaṁ uppādessatī”ti uyyojeti,",
  "pli-tv-bu-vb-pc42:2.3.4_0": "“mātugāmaṁ passitvā anabhiratiṁ uppādessatī”ti uyyojeti,",
  "pli-tv-bu-vb-pc42:2.3.5_0": "“gilānassa vā ohiyyakassa vā vihārapālassa vā yāguṁ vā bhattaṁ vā khādanīyaṁ vā bhojanīyaṁ vā nīharā”ti uyyojeti,",
  "pli-tv-bu-vb-pc42:2.3.6_0": "na anācāraṁ ācaritukāmo,",
  "pli-tv-bu-vb-pc42:2.3.7_0": "sati karaṇīye uyyojeti,",
  "pli-tv-bu-vb-pc42:2.3.8_0": "ummattakassa,",
  "pli-tv-bu-vb-pc42:2.3.9_0": "ādikammikassāti.",
  "pli-tv-bu-vb-pc42:2.3.10_0": "Uyyojanasikkhāpadaṁ niṭṭhitaṁ dutiyaṁ."
}