{
  "mn55:0.1_0": "Majjhima Nikāya 55",
  "mn55:0.2_0": "Jīvakasutta",
  "mn55:1.1_0": "Evaṁ me sutaṁ—",
  "mn55:1.2_0": "ekaṁ samayaṁ bhagavā rājagahe viharati jīvakassa komārabhaccassa ambavane.",
  "mn55:2.1_0": "Atha kho jīvako komārabhacco yena bhagavā tenupasaṅkami;",
  "mn55:2.1_1": "upasaṅkamitvā bhagavantaṁ abhivādetvā ekamantaṁ nisīdi.",
  "mn55:2.1_2": "Ekamantaṁ nisinno kho jīvako komārabhacco bhagavantaṁ etadavoca:",
  "mn55:3.1_0": "“sutaṁ metaṁ, bhante:",
  "mn55:3.2_0": "‘samaṇaṁ gotamaṁ uddissa pāṇaṁ ārabhanti,",
  "mn55:3.2_1": "taṁ samaṇo gotamo jānaṁ uddissakataṁ maṁsaṁ paribhuñjati paṭiccakamman’ti.",
  "mn55:3.3_0": "Ye te, bhante,",
  "mn55:3.3_1": "evamāhaṁsu:",
  "mn55:3.3_2": "‘samaṇaṁ gotamaṁ uddissa pāṇaṁ ārabhanti,",
  "mn55:3.3_3": "taṁ samaṇo gotamo jānaṁ uddissakataṁ maṁsaṁ paribhuñjati paṭiccakamman’ti, kacci te, bhante,",
  "mn55:3.3_4": "bhagavato vuttavādino,",
  "mn55:3.3_5": "na ca bhagavantaṁ abhūtena abbhācikkhanti,",
  "mn55:3.3_6": "dhammassa cānudhammaṁ byākaronti,",
  "mn55:3.3_7": "na ca koci sahadhammiko vādānuvādo gārayhaṁ ṭhānaṁ āgacchatī”ti?",
  "mn55:4.1_0": "“Ye te, jīvaka,",
  "mn55:4.1_1": "evamāhaṁsu:",
  "mn55:4.1_2": "‘samaṇaṁ gotamaṁ uddissa pāṇaṁ ārabhanti,",
  "mn55:4.1_3": "taṁ samaṇo gotamo jānaṁ uddissakataṁ maṁsaṁ paribhuñjati paṭiccakamman’ti na me te vuttavādino,",
  "mn55:4.1_4": "abbhācikkhanti ca maṁ te asatā abhūtena.",
  "mn55:5.1_0": "Tīhi kho ahaṁ, jīvaka, ṭhānehi maṁsaṁ aparibhoganti vadāmi.",
  "mn55:5.2_0": "Diṭṭhaṁ, sutaṁ, parisaṅkitaṁ—",
  "mn55:5.3_0": "imehi kho ahaṁ, jīvaka, tīhi ṭhānehi maṁsaṁ aparibhoganti vadāmi.",
  "mn55:5.4_0": "Tīhi kho ahaṁ, jīvaka, ṭhānehi maṁsaṁ paribhoganti vadāmi.",
  "mn55:5.5_0": "Adiṭṭhaṁ, asutaṁ, aparisaṅkitaṁ—",
  "mn55:5.6_0": "imehi kho ahaṁ, jīvaka, tīhi ṭhānehi maṁsaṁ paribhoganti vadāmi.",
  "mn55:6.1_0": "Idha, jīvaka, bhikkhu aññataraṁ gāmaṁ vā nigamaṁ vā upanissāya viharati.",
  "mn55:6.2_0": "So mettāsahagatena cetasā ekaṁ disaṁ pharitvā viharati,",
  "mn55:6.2_1": "tathā dutiyaṁ,",
  "mn55:6.2_2": "tathā tatiyaṁ,",
  "mn55:6.2_3": "tathā catutthaṁ.",
  "mn55:6.2_4": "Iti uddhamadho tiriyaṁ sabbadhi sabbattatāya sabbāvantaṁ lokaṁ mettāsahagatena cetasā vipulena mahaggatena",
  "mn55:6.2_5": "appamāṇena averena abyābajjhena pharitvā viharati.",
  "mn55:6.3_0": "Tamenaṁ gahapati vā gahapatiputto vā upasaṅkamitvā svātanāya bhattena nimanteti.",
  "mn55:6.4_0": "Ākaṅkhamānova, jīvaka, bhikkhu adhivāseti.",
  "mn55:6.5_0": "So tassā rattiyā accayena pubbaṇhasamayaṁ nivāsetvā pattacīvaramādāya yena tassa gahapatissa vā gahapatiputtassa vā nivesanaṁ tenupasaṅkamati;",
  "mn55:6.5_1": "upasaṅkamitvā paññatte āsane nisīdati.",
  "mn55:6.6_0": "Tamenaṁ so gahapati vā gahapatiputto vā paṇītena piṇḍapātena parivisati.",
  "mn55:6.7_0": "Tassa na evaṁ hoti:",
  "mn55:6.8_0": "‘sādhu vata māyaṁ gahapati vā gahapatiputto vā paṇītena piṇḍapātena pariviseyyāti.",
  "mn55:6.9_0": "Aho vata māyaṁ gahapati vā gahapatiputto vā āyatimpi evarūpena paṇītena piṇḍapātena pariviseyyā’ti—",
  "mn55:6.10_0": "evampissa na hoti.",
  "mn55:6.11_0": "So taṁ piṇḍapātaṁ agathito amucchito anajjhopanno ādīnavadassāvī nissaraṇapañño paribhuñjati.",
  "mn55:6.12_0": "Taṁ kiṁ maññasi, jīvaka,",
  "mn55:6.13_0": "api nu so bhikkhu tasmiṁ samaye attabyābādhāya vā ceteti,",
  "mn55:6.13_1": "parabyābādhāya vā ceteti,",
  "mn55:6.13_2": "ubhayabyābādhāya vā cetetī”ti?",
  "mn55:6.14_0": "“No hetaṁ, bhante”.",
  "mn55:6.15_0": "“Nanu so, jīvaka, bhikkhu tasmiṁ samaye anavajjaṁyeva āhāraṁ āhāretī”ti?",
  "mn55:7.1_0": "“Evaṁ, bhante.",
  "mn55:7.2_0": "Sutaṁ metaṁ, bhante:",
  "mn55:7.3_0": "‘brahmā mettāvihārī’ti.",
  "mn55:7.4_0": "Taṁ me idaṁ, bhante, bhagavā sakkhidiṭṭho;",
  "mn55:7.5_0": "bhagavā hi, bhante, mettāvihārī”ti.",
  "mn55:7.6_0": "“Yena kho, jīvaka,",
  "mn55:7.6_1": "rāgena yena dosena yena mohena byāpādavā assa so rāgo so doso so moho tathāgatassa pahīno ucchinnamūlo",
  "mn55:7.6_2": "tālāvatthukato anabhāvaṅkato āyatiṁ anuppādadhammo.",
  "mn55:7.7_0": "Sace kho te, jīvaka, idaṁ sandhāya bhāsitaṁ anujānāmi te etan”ti.",
  "mn55:7.8_0": "“Etadeva kho pana me, bhante, sandhāya bhāsitaṁ”.",
  "mn55:8-10.1_0": "“Idha, jīvaka, bhikkhu aññataraṁ gāmaṁ vā nigamaṁ vā upanissāya viharati.",
  "mn55:8-10.2_0": "So karuṇāsahagatena cetasā …pe…",
  "mn55:8-10.3_0": "muditāsahagatena cetasā …pe…",
  "mn55:8-10.4_0": "upekkhāsahagatena cetasā ekaṁ disaṁ pharitvā viharati,",
  "mn55:8-10.4_1": "tathā dutiyaṁ,",
  "mn55:8-10.4_2": "tathā tatiyaṁ,",
  "mn55:8-10.4_3": "tathā catutthaṁ.",
  "mn55:8-10.5_0": "Iti uddhamadho tiriyaṁ sabbadhi sabbattatāya sabbāvantaṁ lokaṁ upekkhāsahagatena cetasā vipulena mahaggatena",
  "mn55:8-10.5_1": "appamāṇena averena abyābajjhena pharitvā viharati.",
  "mn55:8-10.6_0": "Tamenaṁ gahapati vā gahapatiputto vā upasaṅkamitvā svātanāya bhattena nimanteti.",
  "mn55:8-10.7_0": "Ākaṅkhamānova, jīvaka, bhikkhu adhivāseti.",
  "mn55:8-10.8_0": "So tassā rattiyā accayena pubbaṇhasamayaṁ nivāsetvā pattacīvaramādāya yena gahapatissa vā gahapatiputtassa vā nivesanaṁ tenupasaṅkamati;",
  "mn55:8-10.8_1": "upasaṅkamitvā paññatte āsane nisīdati.",
  "mn55:8-10.9_0": "Tamenaṁ so gahapati vā gahapatiputto vā paṇītena piṇḍapātena parivisati.",
  "mn55:8-10.10_0": "Tassa na evaṁ hoti:",
  "mn55:8-10.11_0": "‘sādhu vata māyaṁ gahapati vā gahapatiputto vā paṇītena piṇḍapātena pariviseyyāti.",
  "mn55:8-10.12_0": "Aho vata māyaṁ gahapati vā gahapatiputto vā āyatimpi evarūpena paṇītena piṇḍapātena pariviseyyā’ti—",
  "mn55:8-10.13_0": "evampissa na hoti.",
  "mn55:8-10.14_0": "So taṁ piṇḍapātaṁ agathito amucchito anajjhopanno ādīnavadassāvī nissaraṇapañño paribhuñjati.",
  "mn55:8-10.15_0": "Taṁ kiṁ maññasi, jīvaka,",
  "mn55:8-10.16_0": "api nu so bhikkhu tasmiṁ samaye attabyābādhāya vā ceteti,",
  "mn55:8-10.16_1": "parabyābādhāya vā ceteti,",
  "mn55:8-10.16_2": "ubhayabyābādhāya vā cetetī”ti?",
  "mn55:8-10.17_0": "“No hetaṁ, bhante”.",
  "mn55:8-10.18_0": "“Nanu so, jīvaka, bhikkhu tasmiṁ samaye anavajjaṁyeva āhāraṁ āhāretī”ti?",
  "mn55:11.1_0": "“Evaṁ, bhante.",
  "mn55:11.2_0": "Sutaṁ metaṁ, bhante:",
  "mn55:11.3_0": "‘brahmā upekkhāvihārī’ti.",
  "mn55:11.4_0": "Taṁ me idaṁ, bhante, bhagavā sakkhidiṭṭho;",
  "mn55:11.5_0": "bhagavā hi, bhante, upekkhāvihārī”ti.",
  "mn55:11.6_0": "“Yena kho, jīvaka,",
  "mn55:11.6_1": "rāgena yena dosena yena mohena vihesavā assa arativā assa paṭighavā assa so rāgo so doso so moho tathāgatassa",
  "mn55:11.6_2": "pahīno ucchinnamūlo tālāvatthukato anabhāvaṅkato āyatiṁ anuppādadhammo.",
  "mn55:11.7_0": "Sace kho te, jīvaka, idaṁ sandhāya bhāsitaṁ, anujānāmi te etan”ti.",
  "mn55:11.8_0": "“Etadeva kho pana me, bhante, sandhāya bhāsitaṁ”.",
  "mn55:12.1_0": "“Yo kho, jīvaka,",
  "mn55:12.1_1": "tathāgataṁ vā tathāgatasāvakaṁ vā uddissa pāṇaṁ ārabhati so pañcahi ṭhānehi bahuṁ apuññaṁ pasavati.",
  "mn55:12.2_0": "Yampi so, gahapati, evamāha:",
  "mn55:12.3_0": "‘gacchatha, amukaṁ nāma pāṇaṁ ānethā’ti, iminā paṭhamena ṭhānena bahuṁ apuññaṁ pasavati.",
  "mn55:12.4_0": "Yampi so pāṇo galappaveṭhakena ānīyamāno dukkhaṁ domanassaṁ paṭisaṁvedeti,",
  "mn55:12.4_1": "iminā dutiyena ṭhānena bahuṁ apuññaṁ pasavati.",
  "mn55:12.5_0": "Yampi so evamāha:",
  "mn55:12.6_0": "‘gacchatha imaṁ pāṇaṁ ārabhathā’ti, iminā tatiyena ṭhānena bahuṁ apuññaṁ pasavati.",
  "mn55:12.7_0": "Yampi so pāṇo ārabhiyamāno dukkhaṁ domanassaṁ paṭisaṁvedeti,",
  "mn55:12.7_1": "iminā catutthena ṭhānena bahuṁ apuññaṁ pasavati.",
  "mn55:12.8_0": "Yampi so tathāgataṁ vā tathāgatasāvakaṁ vā akappiyena āsādeti,",
  "mn55:12.8_1": "iminā pañcamena ṭhānena bahuṁ apuññaṁ pasavati.",
  "mn55:12.9_0": "Yo kho, jīvaka,",
  "mn55:12.9_1": "tathāgataṁ vā tathāgatasāvakaṁ vā uddissa pāṇaṁ ārabhati so imehi pañcahi ṭhānehi bahuṁ apuññaṁ pasavatī”ti.",
  "mn55:13.1_0": "Evaṁ vutte, jīvako komārabhacco bhagavantaṁ etadavoca:",
  "mn55:13.2_0": "“acchariyaṁ, bhante, abbhutaṁ, bhante.",
  "mn55:13.3_0": "Kappiyaṁ vata, bhante, bhikkhū āhāraṁ āhārenti;",
  "mn55:13.4_0": "anavajjaṁ vata, bhante, bhikkhū āhāraṁ āhārenti.",
  "mn55:13.5_0": "Abhikkantaṁ, bhante, abhikkantaṁ, bhante …pe…",
  "mn55:13.6_0": "upāsakaṁ maṁ bhagavā dhāretu ajjatagge pāṇupetaṁ saraṇaṁ gatan”ti.",
  "mn55:13.7_0": "Jīvakasuttaṁ niṭṭhitaṁ pañcamaṁ."
}