{
  "tika-vin07t50:0_0": "Cūḷasaṅgāmaṁ",
  "tika-vin07t50:1_0": "Anuvijjakassa paṭipattivaṇṇanā",
  "tika-vin07t50:2_0": "365.Tatrahīti tasmiṁ sannipāte.",
  "tika-vin07t50:2_1": "Attapaccatthikāti lajjipesalassa codakapāpagarahīpuggalassa anatthakāmā verīpuggalā.",
  "tika-vin07t50:2_2": "Sāsanapaccatthikāti attano anācārānuguṇaṁ buddhavacanaṁ pakāsento taṇhāgatikā,",
  "tika-vin07t50:2_3": "diṭṭhigatikā ca.",
  "tika-vin07t50:2_4": "Ajjhogāhetvāti alajjiabhibhavanavasena saṅghamajjhaṁ pavisitvā.",
  "tika-vin07t50:2_5": "So saṅgāmāvacaroti so codako saṅgāmāvacaro nāma.",
  "tika-vin07t50:2_6": "Diṭṭhasutamutampi rājakathādikanti diṭṭhasutavaseneva rājacorādikathaṁ,",
  "tika-vin07t50:2_7": "mutavasenapi annādikathañca akathentenāti yojetabbaṁ.",
  "tika-vin07t50:2_8": "Kappiyākappiyanissitā vātiādīsu rūpārūpapaṭicchedapadena sakalaabhidhammatthapiṭakattaṁ dasseti.",
  "tika-vin07t50:2_9": "Samathācārādīhi paṭisaṁyuttanti sakalasuttantapiṭakattaṁ.",
  "tika-vin07t50:2_10": "Tattha samathācāro nāma samathabhāvanākkamo.",
  "tika-vin07t50:2_11": "Tathā vipassanācāro.",
  "tika-vin07t50:2_12": "Ṭhānanisajjavattādinissitāti saṅghamajjhādīsu garucittīkāraṁ paccupaṭṭhapetvā ṭhānādikkamanissitā ceva cuddasamahāvattādivattanissitā ca, ādi-",
  "tika-vin07t50:2_13": "saddena appicchatādinissitā cāti attho.",
  "tika-vin07t50:2_14": "Pañhe uppanneti kenaci uppanne pañhe pucchite.",
  "tika-vin07t50:2_15": "Idañca upalakkhaṇamattaṁ,",
  "tika-vin07t50:2_16": "yaṁ kiñci upaṭṭhitaṁ dhammaṁ bhāsassūti adhippāyo.",
  "tika-vin07t50:3_0": "Kulapadeso nāma khattiyādijātiyampi kāsikarājakulādikulaviseso.",
  "tika-vin07t50:3_1": "Etamevāha “kulapadeso khattiyakulādivaseneva veditabbo”ti.",
  "tika-vin07t50:3_2": "Sannipātamaṇḍaleti attano anuvijjamānappakāraṁ saṅghassa ñāpanatthaṁ uṭṭhāya saṅghasannipātamajjhe ito",
  "tika-vin07t50:3_3": "cito ca paresaṁ mukhaṁ olokentena na caritabbaṁ.",
  "tika-vin07t50:3_4": "Yathānisinneneva dhammavinayānuguṇaṁ vinicchayaṁ yathā sabbe suṇanti,",
  "tika-vin07t50:3_5": "tathā vattabbanti attho.",
  "tika-vin07t50:4_0": "Pāḷiyaṁ acaṇḍikatenāti akatacaṇḍabhāvena,",
  "tika-vin07t50:4_1": "apharusenāti attho.",
  "tika-vin07t50:4_2": "“Hitānukampinā”ti etena mettāpubbabhāgo vutto.",
  "tika-vin07t50:4_3": "“Kāruṇikena bhavitabba”nti iminā appanāppattakaruṇā vuttā.",
  "tika-vin07t50:4_4": "“Hitaparisakkinā”ti iminā karuṇāpubbabhāgo.",
  "tika-vin07t50:4_5": "Tenāha “karuṇā ca karuṇāpubbabhāgo ca upaṭṭhāpetabboti ayaṁ padadvayepi adhippāyo”ti.",
  "tika-vin07t50:4_6": "Lajjiyāti lajjinī.",
  "tika-vin07t50:5_0": "Anuyogavattaṁkathāpetvāti “kālena vakkhāmī”tiādinā vuttavattaṁ.",
  "tika-vin07t50:5_1": "Anuyuñjanācārakkameneva anuyuñjanaṁ anuyogavattaṁ nāma,",
  "tika-vin07t50:5_2": "taṁ kathāpetvā teneva kamena anuyuñjāpetvāti attho.",
  "tika-vin07t50:5_3": "Ujumaddavenāti ettha ajjhāharitabbapadaṁ dasseti “upacaritabbo”ti.",
  "tika-vin07t50:5_4": "“Dhammesu ca puggalesu cā”ti idaṁ “majjhattena bhavitabba”nti pakatena sambandhitabbanti āha “dhammesu ca puggalesu ca…pe…",
  "tika-vin07t50:5_5": "majjhattoti veditabbo”ti.",
  "tika-vin07t50:5_6": "Yañhi yattha katthaci kattabbaṁ,",
  "tika-vin07t50:5_7": "taṁ tattha atikkamanto majjhatto nāma na hoti,",
  "tika-vin07t50:5_8": "dhammesu ca gāravo kattabbo.",
  "tika-vin07t50:5_9": "Puggalesu pana mettābhāvena pakkhapātagāravo.",
  "tika-vin07t50:5_10": "Tasmā imaṁ vidhiṁ anatikkantova tesu majjhattoti veditabbo.",
  "tika-vin07t50:6_0": "366.Saṁsandanatthanti āpatti vā anāpatti vāti saṁsaye jāte saṁsanditvā nicchayakaraṇatthaṁ vuttanti adhippāyo.",
  "tika-vin07t50:6_1": "Atthadassanāyāti sādhetabbassa āpattādiupameyyatthassa codakacuditake attano paṭiññāya eva sarūpavibhāvanatthaṁ.",
  "tika-vin07t50:6_2": "Attho jānāpanatthāyāti evaṁ vibhāvito attho codakacuditakasaṅghānaṁ ñāpanatthāya nijjhāpanatthāya,",
  "tika-vin07t50:6_3": "sampaṭicchāpanatthāyāti attho.",
  "tika-vin07t50:6_4": "Puggalassa ṭhapanatthāyāti codakacuditake attano paṭiññāya eva āpattiyaṁ,",
  "tika-vin07t50:6_5": "anāpattiyaṁ vā patiṭṭhāpanatthāya.",
  "tika-vin07t50:6_6": "Sāraṇatthāyāti pamuṭṭhasarāpanatthāya.",
  "tika-vin07t50:6_7": "Savacanīyakaraṇatthāyāti dose sāritepi sampaṭicchitvā paṭikammaṁ akarontassa savacanīyakaraṇatthāya.",
  "tika-vin07t50:6_8": "“Na te apasādetabbā”ti idaṁ adhippetatthadassanaṁ.",
  "tika-vin07t50:6_9": "Tattha avisaṁvādakaṭṭhāne ṭhitā eva na apasādetabbā,",
  "tika-vin07t50:6_10": "na itareti daṭṭhabbaṁ.",
  "tika-vin07t50:7_0": "Appaccayaparinibbānatthāyāti āyatiṁ paṭisandhiyā akāraṇabhūtaparinibbānatthāya.",
  "tika-vin07t50:7_1": "Parinibbānañhi nāma khīṇāsavānaṁ sabbapacchimā cuticittakammajarūpasaṅkhātā khandhā,",
  "tika-vin07t50:7_2": "te ca sabbākārato samucchinnānusayatāya punabbhavāya anantarādipaccayā na honti aññehi ca taṇhādipaccayehi virahitattā.",
  "tika-vin07t50:7_3": "Tasmā “appaccayaparinibbāna”nti vuccati.",
  "tika-vin07t50:7_4": "Tanti vimuttiñāṇadassanaṁ.",
  "tika-vin07t50:7_5": "Tenevāha “tasmi”nti.",
  "tika-vin07t50:7_6": "Vinayamantanāti vinayavinicchayo.",
  "tika-vin07t50:7_7": "Sotāvadhānanti sotassa odahanaṁ,",
  "tika-vin07t50:7_8": "savananti attho.",
  "tika-vin07t50:7_9": "Tenāha “yaṁ uppajjati ñāṇa”nti.",
  "tika-vin07t50:7_10": "Yathāvuttāya vinayasaṁvarādikāraṇaparamparāya vimuttiyā eva padhānattā sā puna cittassa vimokkhoti uddhaṭoti āha “arahattaphalasaṅkhāto vimokkho”ti.",
  "tika-vin07t50:7_11": "Atha vā yo yaṁ kiñci dhammaṁ anupādiyitvā parinibbānavasena cittassa cittasantatiyā,",
  "tika-vin07t50:7_12": "tappaṭibaddhakammajarūpasantatiyā ca vimokkho vimuccanaṁ apunappavattivasena vigamo,",
  "tika-vin07t50:7_13": "etadatthāya etassa vigamassatthāya evāti evaṁ nigamanavasenapettha attho veditabbo.",
  "tika-vin07t50:8_0": "367.",
  "tika-vin07t50:8_1": "Anuyogavattagāthāsu kusalena buddhimatāti sammāsambuddhena.",
  "tika-vin07t50:8_2": "Katanti nibbattitaṁ,",
  "tika-vin07t50:8_3": "pakāsitanti attho.",
  "tika-vin07t50:8_4": "Tenevātiādīsu teneva katākatassa ajānaneva pubbāparaṁ ajānanassa,",
  "tika-vin07t50:8_5": "aññassapi bhikkhuno yaṁ katākataṁ hoti,",
  "tika-vin07t50:8_6": "tampi na jānātīti attho.",
  "tika-vin07t50:8_7": "Attano sadisāyāti yathāvuttehi dosehi yuttatāya attanā sadisāya.",
  "tika-vin07t50:9_0": "Anuvijjakassa paṭipattivaṇṇanā niṭṭhitā."
}