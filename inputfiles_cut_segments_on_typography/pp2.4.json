{
  "pp2.4:0.1_0": "Puggalapaññatti",
  "pp2.4:0.2_0": "Niddesa",
  "pp2.4:0.3_0": "4. Catukkapuggalapaññatti",
  "pp2.4:1.1_0": "Katamo ca puggalo asappuriso?",
  "pp2.4:1.2_0": "Idhekacco puggalo pāṇātipātī hoti,",
  "pp2.4:1.2_1": "adinnādāyī hoti,",
  "pp2.4:1.2_2": "kāmesumicchācārī hoti,",
  "pp2.4:1.2_3": "musāvādī hoti,",
  "pp2.4:1.2_4": "surāmerayamajjapamādaṭṭhāyī hoti—",
  "pp2.4:1.3_0": "ayaṁ vuccati puggalo “asappuriso”.",
  "pp2.4:2.1_0": "Katamo ca puggalo asappurisena asappurisataro?",
  "pp2.4:2.2_0": "Idhekacco puggalo attanā ca pāṇātipātī hoti parañca pāṇātipāte samādapeti,",
  "pp2.4:2.2_1": "attanā ca adinnādāyī hoti parañca adinnādāne samādapeti,",
  "pp2.4:2.2_2": "attanā ca kāmesumicchācārī hoti parañca kāmesumicchācāre samādapeti,",
  "pp2.4:2.2_3": "attanā ca musāvādī hoti parañca musāvāde samādapeti,",
  "pp2.4:2.2_4": "attanā ca surāmerayamajjapamādaṭṭhāyī hoti parañca surāmerayamajjapamādaṭṭhāne samādapeti—",
  "pp2.4:2.3_0": "ayaṁ vuccati puggalo “asappurisena asappurisataro”.",
  "pp2.4:3.1_0": "Katamo ca puggalo sappuriso?",
  "pp2.4:3.2_0": "Idhekacco puggalo pāṇātipātā paṭivirato hoti,",
  "pp2.4:3.2_1": "adinnādānā paṭivirato hoti,",
  "pp2.4:3.2_2": "kāmesumicchācārā paṭivirato hoti,",
  "pp2.4:3.2_3": "musāvādā paṭivirato hoti,",
  "pp2.4:3.2_4": "surāmerayamajjapamādaṭṭhānā paṭivirato hoti—",
  "pp2.4:3.3_0": "ayaṁ vuccati puggalo “sappuriso”.",
  "pp2.4:4.1_0": "Katamo ca puggalo sappurisena sappurisataro?",
  "pp2.4:4.2_0": "Idhekacco puggalo attanā ca pāṇātipātā paṭivirato hoti parañca pāṇātipātā veramaṇiyā samādapeti,",
  "pp2.4:4.2_1": "attanā ca adinnādānā paṭivirato hoti parañca adinnādānā veramaṇiyā samādapeti,",
  "pp2.4:4.2_2": "attanā ca kāmesumicchācārā paṭivirato hoti parañca kāmesumicchācārā veramaṇiyā samādapeti,",
  "pp2.4:4.2_3": "attanā ca musāvādā paṭivirato hoti parañca musāvādā veramaṇiyā samādapeti,",
  "pp2.4:4.2_4": "attanā ca surāmerayamajjapamādaṭṭhānā paṭivirato hoti parañca surāmerayamajjapamādaṭṭhānā veramaṇiyā samādapeti—",
  "pp2.4:4.3_0": "ayaṁ vuccati puggalo “sappurisena sappurisataro”.",
  "pp2.4:5.1_0": "Katamo ca puggalo pāpo?",
  "pp2.4:5.2_0": "Idhekacco puggalo pāṇātipātī hoti,",
  "pp2.4:5.2_1": "adinnādāyī hoti,",
  "pp2.4:5.2_2": "kāmesumicchācārī hoti,",
  "pp2.4:5.2_3": "musāvādī hoti,",
  "pp2.4:5.2_4": "pisuṇavāco hoti,",
  "pp2.4:5.2_5": "pharusavāco hoti,",
  "pp2.4:5.2_6": "samphappalāpī hoti,",
  "pp2.4:5.2_7": "abhijjhālu hoti,",
  "pp2.4:5.2_8": "byāpannacitto hoti,",
  "pp2.4:5.2_9": "micchādiṭṭhi hoti—",
  "pp2.4:5.3_0": "ayaṁ vuccati puggalo “pāpo”.",
  "pp2.4:6.1_0": "Katamo ca puggalo pāpena pāpataro?",
  "pp2.4:6.2_0": "Idhekacco puggalo attanā ca pāṇātipātī hoti parañca pāṇātipāte samādapeti,",
  "pp2.4:6.2_1": "attanā ca adinnādāyī hoti parañca adinnādāne samādapeti,",
  "pp2.4:6.2_2": "attanā ca kāmesumicchācārī hoti parañca kāmesumicchācāre samādapeti,",
  "pp2.4:6.2_3": "attanā ca musāvādī hoti parañca musāvāde samādapeti,",
  "pp2.4:6.2_4": "attanā ca pisuṇavāco hoti parañca pisuṇāya vācāya samādapeti,",
  "pp2.4:6.2_5": "attanā ca pharusavāco hoti parañca pharusāya vācāya samādapeti,",
  "pp2.4:6.2_6": "attanā ca samphappalāpī hoti parañca samphappalāpe samādapeti,",
  "pp2.4:6.2_7": "attanā ca abhijjhālu hoti parañca abhijjhāya samādapeti,",
  "pp2.4:6.2_8": "attanā ca byāpannacitto hoti parañca byāpāde samādapeti,",
  "pp2.4:6.2_9": "attanā ca micchādiṭṭhi hoti parañca micchādiṭṭhiyā samādapeti—",
  "pp2.4:6.3_0": "ayaṁ vuccati puggalo “pāpena pāpataro”.",
  "pp2.4:7.1_0": "Katamo ca puggalo kalyāṇo?",
  "pp2.4:7.2_0": "Idhekacco puggalo pāṇātipātā paṭivirato hoti,",
  "pp2.4:7.2_1": "adinnādānā paṭivirato hoti,",
  "pp2.4:7.2_2": "kāmesumicchācārā paṭivirato hoti,",
  "pp2.4:7.2_3": "musāvādā paṭivirato hoti,",
  "pp2.4:7.2_4": "pisuṇāya vācāya paṭivirato hoti,",
  "pp2.4:7.2_5": "pharusāya vācāya paṭivirato hoti,",
  "pp2.4:7.2_6": "samphappalāpā paṭivirato hoti,",
  "pp2.4:7.2_7": "anabhijjhālu hoti,",
  "pp2.4:7.2_8": "abyāpannacitto hoti,",
  "pp2.4:7.2_9": "sammādiṭṭhi hoti—",
  "pp2.4:7.3_0": "ayaṁ vuccati puggalo “kalyāṇo”.",
  "pp2.4:8.1_0": "Katamo ca puggalo kalyāṇena kalyāṇataro?",
  "pp2.4:8.2_0": "Idhekacco puggalo attanā ca pāṇātipātā paṭivirato hoti parañca pāṇātipātā veramaṇiyā samādapeti,",
  "pp2.4:8.2_1": "attanā ca adinnādānā paṭivirato hoti parañca adinnādānā veramaṇiyā samādapeti,",
  "pp2.4:8.2_2": "attanā ca kāmesumicchācārā paṭivirato hoti parañca kāmesumicchācārā veramaṇiyā samādapeti,",
  "pp2.4:8.2_3": "attanā ca musāvādā paṭivirato hoti parañca musāvādā veramaṇiyā samādapeti,",
  "pp2.4:8.2_4": "attanā ca pisuṇāya vācāya paṭivirato hoti parañca pisuṇāya vācāya veramaṇiyā samādapeti,",
  "pp2.4:8.2_5": "attanā ca pharusāya vācāya paṭivirato hoti parañca pharusāya vācāya veramaṇiyā samādapeti,",
  "pp2.4:8.2_6": "attanā ca samphappalāpā paṭivirato hoti parañca samphappalāpā veramaṇiyā samādapeti,",
  "pp2.4:8.2_7": "attanā ca anabhijjhālu hoti parañca anabhijjhāya samādapeti,",
  "pp2.4:8.2_8": "attanā ca abyāpannacitto hoti parañca abyāpāde samādapeti,",
  "pp2.4:8.2_9": "attanā ca sammādiṭṭhi hoti parañca sammādiṭṭhiyā samādapeti—",
  "pp2.4:8.3_0": "ayaṁ vuccati puggalo “kalyāṇena kalyāṇataro”.",
  "pp2.4:9.1_0": "Katamo ca puggalo pāpadhammo?",
  "pp2.4:9.2_0": "Idhekacco puggalo pāṇātipātī hoti, adinnādāyī hoti …pe…",
  "pp2.4:9.3_0": "micchādiṭṭhi hoti—",
  "pp2.4:9.4_0": "ayaṁ vuccati puggalo “pāpadhammo”.",
  "pp2.4:10.1_0": "Katamo ca puggalo pāpadhammena pāpadhammataro?",
  "pp2.4:10.2_0": "Idhekacco puggalo attanā ca pāṇātipātī hoti parañca pāṇātipāte samādapeti,",
  "pp2.4:10.2_1": "attanā ca adinnādāyī hoti parañca adinnādāne samādapeti …pe…",
  "pp2.4:10.3_0": "attanā ca micchādiṭṭhi hoti parañca micchādiṭṭhiyā samādapeti—",
  "pp2.4:10.4_0": "ayaṁ vuccati puggalo “pāpadhammena pāpadhammataro”.",
  "pp2.4:11.1_0": "Katamo ca puggalo kalyāṇadhammo?",
  "pp2.4:11.2_0": "Idhekacco puggalo pāṇātipātā paṭivirato hoti, adinnādānā paṭivirato hoti …pe…",
  "pp2.4:11.3_0": "sammādiṭṭhi hoti—",
  "pp2.4:11.4_0": "ayaṁ vuccati puggalo “kalyāṇadhammo”.",
  "pp2.4:12.1_0": "Katamo ca puggalo kalyāṇadhammena kalyāṇadhammataro?",
  "pp2.4:12.2_0": "Idhekacco puggalo attanā ca pāṇātipātā paṭivirato hoti parañca pāṇātipātā veramaṇiyā samādapeti …pe…",
  "pp2.4:12.3_0": "attanā ca sammādiṭṭhi hoti parañca sammādiṭṭhiyā samādapeti—",
  "pp2.4:12.4_0": "ayaṁ vuccati puggalo “kalyāṇadhammena kalyāṇadhammataro”.",
  "pp2.4:13.1_0": "Katamo ca puggalo sāvajjo?",
  "pp2.4:13.2_0": "Idhekacco puggalo sāvajjena kāyakammena samannāgato hoti,",
  "pp2.4:13.2_1": "sāvajjena vacīkammena samannāgato hoti,",
  "pp2.4:13.2_2": "sāvajjena manokammena samannāgato hoti—",
  "pp2.4:13.3_0": "ayaṁ vuccati puggalo “sāvajjo”.",
  "pp2.4:14.1_0": "Katamo ca puggalo vajjabahulo?",
  "pp2.4:14.2_0": "Idhekacco puggalo sāvajjena bahulaṁ kāyakammena samannāgato hoti appaṁ anavajjena,",
  "pp2.4:14.2_1": "sāvajjena bahulaṁ vacīkammena samannāgato hoti appaṁ anavajjena,",
  "pp2.4:14.2_2": "sāvajjena bahulaṁ manokammena samannāgato hoti appaṁ anavajjena—",
  "pp2.4:14.3_0": "ayaṁ vuccati puggalo “vajjabahulo”.",
  "pp2.4:15.1_0": "Katamo ca puggalo appavajjo?",
  "pp2.4:15.2_0": "Idhekacco puggalo anavajjena bahulaṁ kāyakammena samannāgato hoti appaṁ sāvajjena,",
  "pp2.4:15.2_1": "anavajjena bahulaṁ vacīkammena samannāgato hoti appaṁ sāvajjena,",
  "pp2.4:15.2_2": "anavajjena bahulaṁ manokammena samannāgato hoti appaṁ sāvajjena—",
  "pp2.4:15.3_0": "ayaṁ vuccati puggalo “appavajjo”.",
  "pp2.4:16.1_0": "Katamo ca puggalo anavajjo?",
  "pp2.4:16.2_0": "Idhekacco puggalo anavajjena kāyakammena samannāgato hoti,",
  "pp2.4:16.2_1": "anavajjena vacīkammena samannāgato hoti,",
  "pp2.4:16.2_2": "anavajjena manokammena samannāgato hoti—",
  "pp2.4:16.3_0": "ayaṁ vuccati puggalo “anavajjo”.",
  "pp2.4:17.1_0": "Katamo ca puggalo ugghaṭitaññū?",
  "pp2.4:17.2_0": "Yassa puggalassa saha udāhaṭavelāya dhammābhisamayo hoti—",
  "pp2.4:17.3_0": "ayaṁ vuccati puggalo “ugghaṭitaññū”.",
  "pp2.4:18.1_0": "Katamo ca puggalo vipañcitaññū?",
  "pp2.4:18.2_0": "Yassa puggalassa saṅkhittena bhāsitassa vitthārena atthe vibhajiyamāne dhammābhisamayo hoti—",
  "pp2.4:18.3_0": "ayaṁ vuccati puggalo “vipañcitaññū”.",
  "pp2.4:19.1_0": "Katamo ca puggalo neyyo?",
  "pp2.4:19.2_0": "Yassa puggalassa uddesato paripucchato yoniso manasikaroto kalyāṇamitte sevato bhajato payirupāsato evaṁ anupubbena dhammābhisamayo hoti—",
  "pp2.4:19.3_0": "ayaṁ vuccati puggalo “neyyo”.",
  "pp2.4:20.1_0": "Katamo ca puggalo padaparamo?",
  "pp2.4:20.2_0": "Yassa puggalassa bahumpi suṇato bahumpi bhaṇato bahumpi dhārayato bahumpi vācayato na tāya jātiyā dhammābhisamayo hoti—",
  "pp2.4:20.3_0": "ayaṁ vuccati puggalo “padaparamo”.",
  "pp2.4:21.1_0": "Katamo ca puggalo yuttappaṭibhāno no muttappaṭibhāno?",
  "pp2.4:21.2_0": "Idhekacco puggalo pañhaṁ puṭṭho samāno yuttaṁ vadati no sīghaṁ—",
  "pp2.4:21.3_0": "ayaṁ vuccati puggalo “yuttappaṭibhāno no muttappaṭibhāno”.",
  "pp2.4:22.1_0": "Katamo ca puggalo muttappaṭibhāno no yuttappaṭibhāno?",
  "pp2.4:22.2_0": "Idhekacco puggalo pañhaṁ puṭṭho samāno sīghaṁ vadati no yuttaṁ—",
  "pp2.4:22.3_0": "ayaṁ vuccati puggalo “muttappaṭibhāno no yuttappaṭibhāno”.",
  "pp2.4:23.1_0": "Katamo ca puggalo yuttappaṭibhāno ca muttappaṭibhāno ca?",
  "pp2.4:23.2_0": "Idhekacco puggalo pañhaṁ puṭṭho samāno yuttañca vadati sīghañca—",
  "pp2.4:23.3_0": "ayaṁ vuccati puggalo “yuttappaṭibhāno ca muttappaṭibhāno ca”.",
  "pp2.4:24.1_0": "Katamo ca puggalo neva yuttappaṭibhāno no muttappaṭibhāno?",
  "pp2.4:24.2_0": "Idhekacco puggalo pañhaṁ puṭṭho samāno neva yuttaṁ vadati no sīghaṁ—",
  "pp2.4:24.3_0": "ayaṁ vuccati, puggalo “neva yuttappaṭibhāno no muttappaṭibhāno”.",
  "pp2.4:25.1_0": "Tattha katame cattāro dhammakathikā puggalā?",
  "pp2.4:25.2_0": "Idhekacco dhammakathiko appañca bhāsati asahitañca, parisā cassa na kusalā hoti sahitāsahitassa.",
  "pp2.4:25.3_0": "Evarūpo dhammakathiko evarūpāya parisāya dhammakathikotveva saṅkhaṁ gacchati.",
  "pp2.4:26.1_0": "Idha panekacco dhammakathiko appañca bhāsati sahitañca, parisā cassa kusalā hoti sahitāsahitassa.",
  "pp2.4:26.2_0": "Evarūpo dhammakathiko evarūpāya parisāya dhammakathikotveva saṅkhaṁ gacchati.",
  "pp2.4:27.1_0": "Idha panekacco dhammakathiko bahuñca bhāsati asahitañca,",
  "pp2.4:27.1_1": "parisā cassa na kusalā hoti sahitāsahitassa.",
  "pp2.4:27.2_0": "Evarūpo dhammakathiko evarūpāya parisāya dhammakathikotveva saṅkhaṁ gacchati.",
  "pp2.4:28.1_0": "Idha panekacco dhammakathiko bahuñca bhāsati sahitañca, parisā cassa kusalā hoti sahitāsahitassa.",
  "pp2.4:28.2_0": "Evarūpo dhammakathiko evarūpāya parisāya dhammakathikotveva saṅkhaṁ gacchati.",
  "pp2.4:29.1_0": "Ime cattāro “dhammakathikā puggalā”.",
  "pp2.4:30.1_0": "Tattha katame cattāro valāhakūpamā puggalā?",
  "pp2.4:30.2_0": "Cattāro valāhakā—",
  "pp2.4:30.3_0": "gajjitā no vassitā, vassitā no gajjitā, gajjitā ca vassitā ca, neva gajjitā no vassitā.",
  "pp2.4:30.4_0": "Evamevaṁ cattārome valāhakūpamā puggalā santo saṁvijjamānā lokasmiṁ.",
  "pp2.4:30.5_0": "Katame cattāro?",
  "pp2.4:30.6_0": "Gajjitā no vassitā, vassitā no gajjitā, gajjitā ca vassitā ca, neva gajjitā no vassitā.",
  "pp2.4:31.1_0": "Kathañca puggalo gajjitā hoti no vassitā?",
  "pp2.4:31.2_0": "Idhekacco puggalo bhāsitā hoti, no kattā.",
  "pp2.4:31.3_0": "Evaṁ puggalo gajjitā hoti, no vassitā.",
  "pp2.4:31.4_0": "Seyyathāpi so valāhako gajjitā no vassitā, tathūpamo ayaṁ puggalo.",
  "pp2.4:32.1_0": "Kathañca puggalo vassitā hoti no gajjitā?",
  "pp2.4:32.2_0": "Idhekacco puggalo kattā hoti, no bhāsitā.",
  "pp2.4:32.3_0": "Evaṁ puggalo vassitā hoti no gajjitā.",
  "pp2.4:32.4_0": "Seyyathāpi so valāhako vassitā no gajjitā, tathūpamo ayaṁ puggalo.",
  "pp2.4:33.1_0": "Kathañca puggalo gajjitā ca hoti vassitā ca?",
  "pp2.4:33.2_0": "Idhekacco puggalo bhāsitā ca hoti, kattā ca.",
  "pp2.4:33.3_0": "Evaṁ puggalo gajjitā ca hoti vassitā ca.",
  "pp2.4:33.4_0": "Seyyathāpi so valāhako gajjitā ca vassitā ca, tathūpamo ayaṁ puggalo.",
  "pp2.4:34.1_0": "Kathañca puggalo neva gajjitā hoti no vassitā?",
  "pp2.4:34.2_0": "Idhekacco puggalo neva bhāsitā hoti no kattā.",
  "pp2.4:34.3_0": "Evaṁ puggalo neva gajjitā hoti no vassitā.",
  "pp2.4:34.4_0": "Seyyathāpi so valāhako neva gajjitā no vassitā, tathūpamo ayaṁ puggalo.",
  "pp2.4:35.1_0": "Ime cattāro valāhakūpamā puggalā santo saṁvijjamānā lokasmiṁ.",
  "pp2.4:36.1_0": "Tattha katame cattāro mūsikūpamā puggalā?",
  "pp2.4:36.2_0": "Catasso mūsikā—",
  "pp2.4:36.3_0": "gādhaṁ kattā no vasitā,",
  "pp2.4:36.3_1": "vasitā no gādhaṁ kattā,",
  "pp2.4:36.3_2": "gādhaṁ kattā ca vasitā ca,",
  "pp2.4:36.3_3": "neva gādhaṁ kattā no vasitā.",
  "pp2.4:36.4_0": "Evamevaṁ cattārome mūsikūpamā puggalā santo saṁvijjamānā lokasmiṁ.",
  "pp2.4:36.5_0": "Katame cattāro?",
  "pp2.4:36.6_0": "Gādhaṁ kattā no vasitā,",
  "pp2.4:36.6_1": "vasitā no gādhaṁ kattā,",
  "pp2.4:36.6_2": "gādhaṁ kattā ca vasitā ca,",
  "pp2.4:36.6_3": "neva gādhaṁ kattā no vasitā.",
  "pp2.4:37.1_0": "Kathañca puggalo gādhaṁ kattā hoti no vasitā?",
  "pp2.4:37.2_0": "Idhekacco puggalo dhammaṁ pariyāpuṇāti—",
  "pp2.4:37.3_0": "suttaṁ geyyaṁ veyyākaraṇaṁ gāthaṁ udānaṁ itivuttakaṁ jātakaṁ abbhutadhammaṁ vedallaṁ.",
  "pp2.4:37.4_0": "So “idaṁ dukkhan”ti yathābhūtaṁ nappajānāti,",
  "pp2.4:37.4_1": "“ayaṁ dukkhasamudayo”ti yathābhūtaṁ nappajānāti,",
  "pp2.4:37.4_2": "“ayaṁ dukkhanirodho”ti yathābhūtaṁ nappajānāti,",
  "pp2.4:37.4_3": "“ayaṁ dukkhanirodhagāminī paṭipadā”ti yathābhūtaṁ nappajānāti.",
  "pp2.4:37.5_0": "Evaṁ puggalo gādhaṁ kattā hoti no vasitā.",
  "pp2.4:37.6_0": "Seyyathāpi sā mūsikā gādhaṁ kattā no vasitā, tathūpamo ayaṁ puggalo.",
  "pp2.4:38.1_0": "Kathañca puggalo vasitā hoti no gādhaṁ kattā?",
  "pp2.4:38.2_0": "Idhekacco puggalo dhammaṁ na pariyāpuṇāti—",
  "pp2.4:38.3_0": "suttaṁ geyyaṁ veyyākaraṇaṁ gāthaṁ udānaṁ itivuttakaṁ jātakaṁ abbhutadhammaṁ vedallaṁ.",
  "pp2.4:38.4_0": "So “idaṁ dukkhan”ti yathābhūtaṁ pajānāti,",
  "pp2.4:38.4_1": "“ayaṁ dukkhasamudayo”ti yathābhūtaṁ pajānāti,",
  "pp2.4:38.4_2": "“ayaṁ dukkhanirodho”ti yathābhūtaṁ pajānāti,",
  "pp2.4:38.4_3": "“ayaṁ dukkhanirodhagāminī paṭipadā”ti yathābhūtaṁ pajānāti.",
  "pp2.4:38.5_0": "Evaṁ puggalo vasitā hoti no gādhaṁ kattā.",
  "pp2.4:38.6_0": "Seyyathāpi sā mūsikā vasitā no gādhaṁ kattā, tathūpamo ayaṁ puggalo.",
  "pp2.4:39.1_0": "Kathañca puggalo gādhaṁ kattā ca hoti vasitā ca?",
  "pp2.4:39.2_0": "Idhekacco puggalo dhammaṁ pariyāpuṇāti—",
  "pp2.4:39.3_0": "suttaṁ geyyaṁ veyyākaraṇaṁ gāthaṁ udānaṁ itivuttakaṁ jātakaṁ abbhutadhammaṁ vedallaṁ.",
  "pp2.4:39.4_0": "So “idaṁ dukkhan”ti yathābhūtaṁ pajānāti,",
  "pp2.4:39.4_1": "“ayaṁ dukkhasamudayo”ti yathābhūtaṁ pajānāti,",
  "pp2.4:39.4_2": "“ayaṁ dukkhanirodho”ti yathābhūtaṁ pajānāti,",
  "pp2.4:39.4_3": "“ayaṁ dukkhanirodhagāminī paṭipadā”ti yathābhūtaṁ pajānāti.",
  "pp2.4:39.5_0": "Evaṁ puggalo gādhaṁ kattā ca hoti vasitā ca.",
  "pp2.4:39.6_0": "Seyyathāpi sā mūsikā gādhaṁ kattā ca vasitā ca, tathūpamo ayaṁ puggalo.",
  "pp2.4:40.1_0": "Kathañca puggalo neva gādhaṁ kattā hoti no vasitā?",
  "pp2.4:40.2_0": "Idhekacco puggalo dhammaṁ na pariyāpuṇāti—",
  "pp2.4:40.3_0": "suttaṁ geyyaṁ veyyākaraṇaṁ gāthaṁ udānaṁ itivuttakaṁ jātakaṁ abbhutadhammaṁ vedallaṁ.",
  "pp2.4:40.4_0": "So “idaṁ dukkhan”ti yathābhūtaṁ nappajānāti,",
  "pp2.4:40.4_1": "“ayaṁ dukkhasamudayo”ti yathābhūtaṁ nappajānāti,",
  "pp2.4:40.4_2": "“ayaṁ dukkhanirodho”ti yathābhūtaṁ nappajānāti,",
  "pp2.4:40.4_3": "“ayaṁ dukkhanirodhagāminī paṭipadā”ti yathābhūtaṁ nappajānāti.",
  "pp2.4:40.5_0": "Evaṁ puggalo neva gādhaṁ kattā hoti no vasitā.",
  "pp2.4:40.6_0": "Seyyathāpi sā mūsikā neva gādhaṁ kattā no vasitā, tathūpamo ayaṁ puggalo.",
  "pp2.4:41.1_0": "Ime cattāro mūsikūpamā puggalā santo saṁvijjamānā lokasmiṁ.",
  "pp2.4:42.1_0": "Tattha katame cattāro ambūpamā puggalā?",
  "pp2.4:42.2_0": "Cattāri ambāni—",
  "pp2.4:42.3_0": "āmaṁ pakkavaṇṇi, pakkaṁ āmavaṇṇi, āmaṁ āmavaṇṇi, pakkaṁ pakkavaṇṇi.",
  "pp2.4:42.4_0": "Evamevaṁ cattārome ambūpamā puggalā santo saṁvijjamānā lokasmiṁ.",
  "pp2.4:42.5_0": "Katame cattāro?",
  "pp2.4:42.6_0": "Āmo pakkavaṇṇī, pakko āmavaṇṇī, āmo āmavaṇṇī, pakko pakkavaṇṇī.",
  "pp2.4:43.1_0": "Kathañca puggalo āmo hoti pakkavaṇṇī?",
  "pp2.4:43.2_0": "Idhekaccassa puggalassa pāsādikaṁ hoti abhikkantaṁ paṭikkantaṁ ālokitaṁ vilokitaṁ samiñjitaṁ pasāritaṁ saṅghāṭipattacīvaradhāraṇaṁ.",
  "pp2.4:43.3_0": "So “idaṁ dukkhan”ti yathābhūtaṁ nappajānāti,",
  "pp2.4:43.3_1": "“ayaṁ dukkhasamudayo”ti yathābhūtaṁ nappajānāti,",
  "pp2.4:43.3_2": "“ayaṁ dukkhanirodho”ti yathābhūtaṁ nappajānāti,",
  "pp2.4:43.3_3": "“ayaṁ dukkhanirodhagāminī paṭipadā”ti yathābhūtaṁ nappajānāti.",
  "pp2.4:43.4_0": "Evaṁ puggalo āmo hoti pakkavaṇṇī.",
  "pp2.4:43.5_0": "Seyyathāpi taṁ ambaṁ āmaṁ pakkavaṇṇi, tathūpamo ayaṁ puggalo.",
  "pp2.4:44.1_0": "Kathañca puggalo pakko hoti āmavaṇṇī?",
  "pp2.4:44.2_0": "Idhekaccassa puggalassa na pāsādikaṁ hoti abhikkantaṁ paṭikkantaṁ ālokitaṁ vilokitaṁ samiñjitaṁ pasāritaṁ saṅghāṭipattacīvaradhāraṇaṁ.",
  "pp2.4:44.3_0": "So “idaṁ dukkhan”ti yathābhūtaṁ pajānāti,",
  "pp2.4:44.3_1": "“ayaṁ dukkhasamudayo”ti yathābhūtaṁ pajānāti,",
  "pp2.4:44.3_2": "“ayaṁ dukkhanirodho”ti yathābhūtaṁ pajānāti,",
  "pp2.4:44.3_3": "“ayaṁ dukkhanirodhagāminī paṭipadā”ti yathābhūtaṁ pajānāti.",
  "pp2.4:44.4_0": "Evaṁ puggalo pakko hoti āmavaṇṇī.",
  "pp2.4:44.5_0": "Seyyathāpi taṁ ambaṁ pakkaṁ āmavaṇṇi, tathūpamo ayaṁ puggalo.",
  "pp2.4:45.1_0": "Kathañca puggalo āmo hoti āmavaṇṇī?",
  "pp2.4:45.2_0": "Idhekaccassa puggalassa na pāsādikaṁ hoti abhikkantaṁ paṭikkantaṁ ālokitaṁ vilokitaṁ samiñjitaṁ pasāritaṁ saṅghāṭipattacīvaradhāraṇaṁ.",
  "pp2.4:45.3_0": "So “idaṁ dukkhan”ti yathābhūtaṁ nappajānāti …pe…",
  "pp2.4:45.4_0": "“ayaṁ dukkhanirodhagāminī paṭipadā”ti yathābhūtaṁ nappajānāti.",
  "pp2.4:45.5_0": "Evaṁ puggalo āmo hoti āmavaṇṇī.",
  "pp2.4:45.6_0": "Seyyathāpi taṁ ambaṁ āmaṁ āmavaṇṇi, tathūpamo ayaṁ puggalo.",
  "pp2.4:46.1_0": "Kathañca puggalo pakko hoti pakkavaṇṇī?",
  "pp2.4:46.2_0": "Idhekaccassa puggalassa pāsādikaṁ hoti abhikkantaṁ paṭikkantaṁ ālokitaṁ vilokitaṁ samiñjitaṁ pasāritaṁ saṅghāṭipattacīvaradhāraṇaṁ.",
  "pp2.4:46.3_0": "So “idaṁ dukkhan”ti yathābhūtaṁ pajānāti …pe…",
  "pp2.4:46.4_0": "“ayaṁ dukkhanirodhagāminī paṭipadā”ti yathābhūtaṁ pajānāti.",
  "pp2.4:46.5_0": "Evaṁ puggalo pakko hoti pakkavaṇṇī.",
  "pp2.4:46.6_0": "Seyyathāpi taṁ ambaṁ pakkaṁ pakkavaṇṇi, tathūpamo ayaṁ puggalo.",
  "pp2.4:47.1_0": "Ime cattāro ambūpamā puggalā santo saṁvijjamānā lokasmiṁ.",
  "pp2.4:48.1_0": "Tattha katame cattāro kumbhūpamā puggalā?",
  "pp2.4:48.2_0": "Cattāro kumbhā—",
  "pp2.4:48.3_0": "tuccho pihito, pūro vivaṭo, tuccho vivaṭo, pūro pihito.",
  "pp2.4:48.4_0": "Evamevaṁ cattārome kumbhūpamā puggalā santo saṁvijjamānā lokasmiṁ.",
  "pp2.4:48.5_0": "Katame cattāro?",
  "pp2.4:48.6_0": "Tuccho pihito, pūro vivaṭo, tuccho vivaṭo, pūro pihito.",
  "pp2.4:49.1_0": "Kathañca puggalo tuccho hoti pihito?",
  "pp2.4:49.2_0": "Idhekaccassa puggalassa pāsādikaṁ hoti abhikkantaṁ paṭikkantaṁ ālokitaṁ vilokitaṁ samiñjitaṁ pasāritaṁ saṅghāṭipattacīvaradhāraṇaṁ.",
  "pp2.4:49.3_0": "So “idaṁ dukkhan”ti yathābhūtaṁ nappajānāti …pe…",
  "pp2.4:49.4_0": "“ayaṁ dukkhanirodhagāminī paṭipadā”ti yathābhūtaṁ nappajānāti.",
  "pp2.4:49.5_0": "Evaṁ puggalo tuccho hoti pihito.",
  "pp2.4:49.6_0": "Seyyathāpi so kumbho tuccho pihito, tathūpamo ayaṁ puggalo.",
  "pp2.4:50.1_0": "Kathañca puggalo pūro hoti vivaṭo?",
  "pp2.4:50.2_0": "Idhekaccassa puggalassa na pāsādikaṁ hoti abhikkantaṁ paṭikkantaṁ ālokitaṁ vilokitaṁ samiñjitaṁ pasāritaṁ saṅghāṭipattacīvaradhāraṇaṁ.",
  "pp2.4:50.3_0": "So “idaṁ dukkhan”ti yathābhūtaṁ pajānāti …pe…",
  "pp2.4:50.4_0": "“ayaṁ dukkhanirodhagāminī paṭipadā”ti yathābhūtaṁ pajānāti.",
  "pp2.4:50.5_0": "Evaṁ puggalo pūro hoti vivaṭo.",
  "pp2.4:50.6_0": "Seyyathāpi so kumbho pūro vivaṭo, tathūpamo ayaṁ puggalo.",
  "pp2.4:51.1_0": "Kathañca puggalo tuccho hoti vivaṭo?",
  "pp2.4:51.2_0": "Idhekaccassa puggalassa na pāsādikaṁ hoti abhikkantaṁ paṭikkantaṁ ālokitaṁ vilokitaṁ samiñjitaṁ pasāritaṁ saṅghāṭipattacīvaradhāraṇaṁ.",
  "pp2.4:51.3_0": "So “idaṁ dukkhan”ti yathābhūtaṁ nappajānāti …pe…",
  "pp2.4:51.4_0": "“ayaṁ dukkhanirodhagāminī paṭipadā”ti yathābhūtaṁ nappajānāti.",
  "pp2.4:51.5_0": "Evaṁ puggalo tuccho hoti vivaṭo.",
  "pp2.4:51.6_0": "Seyyathāpi so kumbho tuccho vivaṭo, tathūpamo ayaṁ puggalo.",
  "pp2.4:52.1_0": "Kathañca puggalo pūro hoti pihito?",
  "pp2.4:52.2_0": "Idhekaccassa puggalassa pāsādikaṁ hoti abhikkantaṁ paṭikkantaṁ ālokitaṁ vilokitaṁ samiñjitaṁ pasāritaṁ saṅghāṭipattacīvaradhāraṇaṁ.",
  "pp2.4:52.3_0": "So “idaṁ dukkhan”ti yathābhūtaṁ pajānāti …pe…",
  "pp2.4:52.4_0": "“ayaṁ dukkhanirodhagāminī paṭipadā”ti yathābhūtaṁ pajānāti.",
  "pp2.4:52.5_0": "Evaṁ puggalo pūro hoti pihito.",
  "pp2.4:52.6_0": "Seyyathāpi so kumbho pūro pihito, tathūpamo ayaṁ puggalo.",
  "pp2.4:53.1_0": "Ime cattāro kumbhūpamā puggalā santo saṁvijjamānā lokasmiṁ.",
  "pp2.4:54.1_0": "Tattha katame cattāro udakarahadūpamā puggalā?",
  "pp2.4:54.2_0": "Cattāro udakarahadā—",
  "pp2.4:54.3_0": "uttāno gambhīrobhāso, gambhīro uttānobhāso, uttāno uttānobhāso, gambhīro gambhīrobhāso.",
  "pp2.4:54.4_0": "Evamevaṁ cattārome udakarahadūpamā puggalā santo saṁvijjamānā lokasmiṁ.",
  "pp2.4:54.5_0": "Katame cattāro?",
  "pp2.4:54.6_0": "Uttāno gambhīrobhāso, gambhīro uttānobhāso, uttāno uttānobhāso, gambhīro gambhīrobhāso.",
  "pp2.4:55.1_0": "Kathañca puggalo uttāno hoti gambhīrobhāso?",
  "pp2.4:55.2_0": "Idhekaccassa puggalassa pāsādikaṁ hoti abhikkantaṁ paṭikkantaṁ ālokitaṁ vilokitaṁ samiñjitaṁ pasāritaṁ saṅghāṭipattacīvaradhāraṇaṁ.",
  "pp2.4:55.3_0": "So “idaṁ dukkhan”ti yathābhūtaṁ nappajānāti …pe…",
  "pp2.4:55.4_0": "“ayaṁ dukkhanirodhagāminī paṭipadā”ti yathābhūtaṁ nappajānāti.",
  "pp2.4:55.5_0": "Evaṁ puggalo uttāno hoti gambhīrobhāso.",
  "pp2.4:55.6_0": "Seyyathāpi so udakarahado uttāno gambhīrobhāso, tathūpamo ayaṁ puggalo.",
  "pp2.4:56.1_0": "Kathañca puggalo gambhīro hoti uttānobhāso?",
  "pp2.4:56.2_0": "Idhekaccassa puggalassa na pāsādikaṁ hoti abhikkantaṁ paṭikkantaṁ ālokitaṁ vilokitaṁ samiñjitaṁ pasāritaṁ saṅghāṭipattacīvaradhāraṇaṁ.",
  "pp2.4:56.3_0": "So “idaṁ dukkhan”ti yathābhūtaṁ pajānāti …pe…",
  "pp2.4:56.4_0": "“ayaṁ dukkhanirodhagāminī paṭipadā”ti yathābhūtaṁ pajānāti.",
  "pp2.4:56.5_0": "Evaṁ puggalo gambhīro hoti uttānobhāso.",
  "pp2.4:56.6_0": "Seyyathāpi so udakarahado gambhīro uttānobhāso, tathūpamo ayaṁ puggalo.",
  "pp2.4:57.1_0": "Kathañca puggalo uttāno hoti uttānobhāso?",
  "pp2.4:57.2_0": "Idhekaccassa puggalassa na pāsādikaṁ hoti abhikkantaṁ paṭikkantaṁ ālokitaṁ vilokitaṁ samiñjitaṁ pasāritaṁ saṅghāṭipattacīvaradhāraṇaṁ.",
  "pp2.4:57.3_0": "So “idaṁ dukkhan”ti yathābhūtaṁ nappajānāti …pe…",
  "pp2.4:57.4_0": "“ayaṁ dukkhanirodhagāminī paṭipadā”ti yathābhūtaṁ nappajānāti.",
  "pp2.4:57.5_0": "Evaṁ puggalo uttāno hoti uttānobhāso.",
  "pp2.4:57.6_0": "Seyyathāpi so udakarahado uttāno uttānobhāso, tathūpamo ayaṁ puggalo.",
  "pp2.4:58.1_0": "Kathañca puggalo gambhīro hoti gambhīrobhāso?",
  "pp2.4:58.2_0": "Idhekaccassa puggalassa pāsādikaṁ hoti abhikkantaṁ paṭikkantaṁ ālokitaṁ vilokitaṁ samiñjitaṁ pasāritaṁ saṅghāṭipattacīvaradhāraṇaṁ.",
  "pp2.4:58.3_0": "So “idaṁ dukkhan”ti yathābhūtaṁ pajānāti …pe…",
  "pp2.4:58.4_0": "“ayaṁ dukkhanirodhagāminī paṭipadā”ti yathābhūtaṁ pajānāti.",
  "pp2.4:58.5_0": "Evaṁ puggalo gambhīro hoti gambhīrobhāso.",
  "pp2.4:58.6_0": "Seyyathāpi so udakarahado gambhīro gambhīrobhāso, tathūpamo ayaṁ puggalo.",
  "pp2.4:59.1_0": "Ime cattāro udakarahadūpamā puggalā santo saṁvijjamānā lokasmiṁ.",
  "pp2.4:60.1_0": "Tattha katame cattāro balībaddūpamā puggalā?",
  "pp2.4:60.2_0": "Cattāro balībaddā—",
  "pp2.4:60.3_0": "sakagavacaṇḍo no paragavacaṇḍo,",
  "pp2.4:60.3_1": "paragavacaṇḍo no sakagavacaṇḍo,",
  "pp2.4:60.3_2": "sakagavacaṇḍo ca paragavacaṇḍo ca,",
  "pp2.4:60.3_3": "neva sakagavacaṇḍo no paragavacaṇḍo.",
  "pp2.4:60.4_0": "Evamevaṁ cattārome balībaddūpamā puggalā santo saṁvijjamānā lokasmiṁ.",
  "pp2.4:60.5_0": "Katame cattāro?",
  "pp2.4:60.6_0": "Sakagavacaṇḍo no paragavacaṇḍo,",
  "pp2.4:60.6_1": "paragavacaṇḍo no sakagavacaṇḍo,",
  "pp2.4:60.6_2": "sakagavacaṇḍo ca paragavacaṇḍo ca,",
  "pp2.4:60.6_3": "neva sakagavacaṇḍo no paragavacaṇḍo.",
  "pp2.4:61.1_0": "Kathañca puggalo sakagavacaṇḍo hoti no paragavacaṇḍo?",
  "pp2.4:61.2_0": "Idhekacco puggalo sakaparisaṁ ubbejitā hoti, no paraparisaṁ.",
  "pp2.4:61.3_0": "Evaṁ puggalo sakagavacaṇḍo hoti no paragavacaṇḍo.",
  "pp2.4:61.4_0": "Seyyathāpi so balībaddo sakagavacaṇḍo no paragavacaṇḍo, tathūpamo ayaṁ puggalo.",
  "pp2.4:62.1_0": "Kathañca puggalo paragavacaṇḍo hoti no sakagavacaṇḍo?",
  "pp2.4:62.2_0": "Idhekacco puggalo paraparisaṁ ubbejitā hoti, no sakaparisaṁ.",
  "pp2.4:62.3_0": "Evaṁ puggalo paragavacaṇḍo hoti no sakagavacaṇḍo.",
  "pp2.4:62.4_0": "Seyyathāpi so balībaddo paragavacaṇḍo no sakagavacaṇḍo, tathūpamo ayaṁ puggalo.",
  "pp2.4:63.1_0": "Kathañca puggalo sakagavacaṇḍo ca hoti paragavacaṇḍo ca?",
  "pp2.4:63.2_0": "Idhekacco puggalo sakaparisañca ubbejitā hoti, paraparisañca.",
  "pp2.4:63.3_0": "Evaṁ puggalo sakagavacaṇḍo ca hoti paragavacaṇḍo ca.",
  "pp2.4:63.4_0": "Seyyathāpi so balībaddo sakagavacaṇḍo ca paragavacaṇḍo ca, tathūpamo ayaṁ puggalo.",
  "pp2.4:64.1_0": "Kathañca puggalo neva sakagavacaṇḍo hoti no paragavacaṇḍo?",
  "pp2.4:64.2_0": "Idhekacco puggalo neva sakaparisaṁ ubbejitā hoti no paraparisaṁ.",
  "pp2.4:64.3_0": "Evaṁ puggalo neva sakagavacaṇḍo hoti no paragavacaṇḍo.",
  "pp2.4:64.4_0": "Seyyathāpi so balībaddo neva sakagavacaṇḍo no paragavacaṇḍo, tathūpamo ayaṁ puggalo.",
  "pp2.4:65.1_0": "Ime cattāro balībaddūpamā puggalā santo saṁvijjamānā lokasmiṁ.",
  "pp2.4:66.1_0": "Tattha katame cattāro āsīvisūpamā puggalā?",
  "pp2.4:66.2_0": "Cattāro āsīvisā—",
  "pp2.4:66.3_0": "āgataviso no ghoraviso,",
  "pp2.4:66.3_1": "ghoraviso no āgataviso,",
  "pp2.4:66.3_2": "āgataviso ca ghoraviso ca,",
  "pp2.4:66.3_3": "neva āgataviso no ghoraviso.",
  "pp2.4:66.4_0": "Evamevaṁ cattārome āsīvisūpamā puggalā santo saṁvijjamānā lokasmiṁ.",
  "pp2.4:66.5_0": "Katame cattāro?",
  "pp2.4:66.6_0": "Āgataviso no ghoraviso,",
  "pp2.4:66.6_1": "ghoraviso no āgataviso,",
  "pp2.4:66.6_2": "āgataviso ca ghoraviso ca,",
  "pp2.4:66.6_3": "neva āgataviso no ghoraviso.",
  "pp2.4:67.1_0": "Kathañca puggalo āgataviso hoti no ghoraviso?",
  "pp2.4:67.2_0": "Idhekacco puggalo abhiṇhaṁ kujjhati.",
  "pp2.4:67.3_0": "So ca khvassa kodho na ciraṁ dīgharattaṁ anuseti.",
  "pp2.4:67.4_0": "Evaṁ puggalo āgataviso hoti, no ghoraviso.",
  "pp2.4:67.5_0": "Seyyathāpi so āsīviso āgataviso no ghoraviso, tathūpamo ayaṁ puggalo.",
  "pp2.4:68.1_0": "Kathañca puggalo ghoraviso hoti no āgataviso?",
  "pp2.4:68.2_0": "Idhekacco puggalo naheva kho abhiṇhaṁ kujjhati.",
  "pp2.4:68.3_0": "So ca khvassa kodho ciraṁ dīgharattaṁ anuseti.",
  "pp2.4:68.4_0": "Evaṁ puggalo ghoraviso hoti, no āgataviso.",
  "pp2.4:68.5_0": "Seyyathāpi so āsīviso ghoraviso no āgataviso, tathūpamo ayaṁ puggalo.",
  "pp2.4:69.1_0": "Kathañca puggalo āgataviso ca hoti ghoraviso ca?",
  "pp2.4:69.2_0": "Idhekacco puggalo abhiṇhaṁ kujjhati.",
  "pp2.4:69.3_0": "So ca khvassa kodho ciraṁ dīgharattaṁ anuseti.",
  "pp2.4:69.4_0": "Evaṁ puggalo āgataviso ca hoti ghoraviso ca.",
  "pp2.4:69.5_0": "Seyyathāpi so āsīviso āgataviso ca ghoraviso ca, tathūpamo ayaṁ puggalo.",
  "pp2.4:70.1_0": "Kathañca puggalo neva āgataviso hoti no ghoraviso?",
  "pp2.4:70.2_0": "Idhekacco puggalo naheva kho abhiṇhaṁ kujjhati.",
  "pp2.4:70.3_0": "So ca khvassa kodho na ciraṁ dīgharattaṁ anuseti.",
  "pp2.4:70.4_0": "Evaṁ puggalo neva āgataviso hoti no ghoraviso.",
  "pp2.4:70.5_0": "Seyyathāpi so āsīviso neva āgataviso no ghoraviso, tathūpamo ayaṁ puggalo.",
  "pp2.4:71.1_0": "Ime cattāro āsīvisūpamā puggalā santo saṁvijjamānā lokasmiṁ.",
  "pp2.4:72.1_0": "Kathañca puggalo ananuvicca apariyogāhetvā avaṇṇārahassa vaṇṇaṁ bhāsitā hoti?",
  "pp2.4:72.2_0": "Idhekacco puggalo duppaṭipannānaṁ micchāpaṭipannānaṁ titthiyānaṁ titthiyasāvakānaṁ vaṇṇaṁ bhāsati—",
  "pp2.4:72.3_0": "“suppaṭipannā” itipi, “sammāpaṭipannā” itipīti.",
  "pp2.4:72.4_0": "Evaṁ puggalo ananuvicca apariyogāhetvā avaṇṇārahassa vaṇṇaṁ bhāsitā hoti.",
  "pp2.4:73.1_0": "Kathañca puggalo ananuvicca apariyogāhetvā vaṇṇārahassa avaṇṇaṁ bhāsitā hoti?",
  "pp2.4:73.2_0": "Idhekacco puggalo suppaṭipannānaṁ sammāpaṭipannānaṁ buddhānaṁ buddhasāvakānaṁ avaṇṇaṁ bhāsati—",
  "pp2.4:73.3_0": "“duppaṭipannā” itipi, “micchāpaṭipannā” itipīti.",
  "pp2.4:73.4_0": "Evaṁ puggalo ananuvicca apariyogāhetvā vaṇṇārahassa avaṇṇaṁ bhāsitā hoti.",
  "pp2.4:74.1_0": "Kathañca puggalo ananuvicca apariyogāhetvā appasādanīye ṭhāne pasādaṁ upadaṁsitā hoti?",
  "pp2.4:74.2_0": "Idhekacco puggalo duppaṭipadāya micchāpaṭipadāya pasādaṁ janeti—",
  "pp2.4:74.3_0": "“suppaṭipadā” itipi, “sammāpaṭipadā” itipīti.",
  "pp2.4:74.4_0": "Evaṁ puggalo ananuvicca apariyogāhetvā appasādanīye ṭhāne pasādaṁ upadaṁsitā hoti.",
  "pp2.4:75.1_0": "Kathañca puggalo ananuvicca apariyogāhetvā pasādanīye ṭhāne appasādaṁ upadaṁsitā hoti?",
  "pp2.4:75.2_0": "Idhekacco puggalo suppaṭipadāya sammāpaṭipadāya appasādaṁ janeti—",
  "pp2.4:75.3_0": "“duppaṭipadā” itipi, “micchāpaṭipadā” itipīti.",
  "pp2.4:75.4_0": "Evaṁ puggalo ananuvicca apariyogāhetvā pasādanīye ṭhāne appasādaṁ upadaṁsitā hoti.",
  "pp2.4:76.1_0": "Kathañca puggalo anuvicca pariyogāhetvā avaṇṇārahassa avaṇṇaṁ bhāsitā hoti?",
  "pp2.4:76.2_0": "Idhekacco puggalo duppaṭipannānaṁ micchāpaṭipannānaṁ titthiyānaṁ titthiyasāvakānaṁ avaṇṇaṁ bhāsati—",
  "pp2.4:76.3_0": "“duppaṭipannā” itipi, “micchāpaṭipannā” itipīti.",
  "pp2.4:76.4_0": "Evaṁ puggalo anuvicca pariyogāhetvā avaṇṇārahassa avaṇṇaṁ bhāsitā hoti.",
  "pp2.4:77.1_0": "Kathañca puggalo anuvicca pariyogāhetvā vaṇṇārahassa vaṇṇaṁ bhāsitā hoti?",
  "pp2.4:77.2_0": "Idhekacco puggalo suppaṭipannānaṁ sammāpaṭipannānaṁ buddhānaṁ buddhasāvakānaṁ vaṇṇaṁ bhāsati—",
  "pp2.4:77.3_0": "“suppaṭipannā” itipi, “sammāpaṭipannā” itipīti.",
  "pp2.4:77.4_0": "Evaṁ puggalo anuvicca pariyogāhetvā vaṇṇārahassa vaṇṇaṁ bhāsitā hoti.",
  "pp2.4:78.1_0": "Kathañca puggalo anuvicca pariyogāhetvā appasādanīye ṭhāne appasādaṁ upadaṁsitā hoti?",
  "pp2.4:78.2_0": "Idhekacco puggalo duppaṭipadāya micchāpaṭipadāya appasādaṁ janeti—",
  "pp2.4:78.3_0": "“duppaṭipadā” itipi, “micchāpaṭipadā” itipīti.",
  "pp2.4:78.4_0": "Evaṁ puggalo anuvicca pariyogāhetvā appasādanīye ṭhāne appasādaṁ upadaṁsitā hoti.",
  "pp2.4:79.1_0": "Kathañca puggalo anuvicca pariyogāhetvā pasādanīye ṭhāne pasādaṁ upadaṁsitā hoti?",
  "pp2.4:79.2_0": "Idhekacco puggalo suppaṭipadāya sammāpaṭipadāya pasādaṁ janeti—",
  "pp2.4:79.3_0": "“suppaṭipadā” itipi, “sammāpaṭipadā” itipīti.",
  "pp2.4:79.4_0": "Evaṁ puggalo anuvicca pariyogāhetvā pasādanīye ṭhāne pasādaṁ upadaṁsitā hoti.",
  "pp2.4:80.1_0": "Kathañca puggalo avaṇṇārahassa avaṇṇaṁ bhāsitā hoti bhūtaṁ tacchaṁ kālena,",
  "pp2.4:80.1_1": "no ca kho vaṇṇārahassa vaṇṇaṁ bhāsitā hoti bhūtaṁ tacchaṁ kālena?",
  "pp2.4:80.2_0": "Idhekacco puggalo vaṇṇopi saṁvijjati avaṇṇopi saṁvijjati.",
  "pp2.4:80.3_0": "Yo tattha avaṇṇo taṁ bhaṇati bhūtaṁ tacchaṁ kālena,",
  "pp2.4:80.3_1": "yo tattha vaṇṇo taṁ na bhaṇati bhūtaṁ tacchaṁ kālena.",
  "pp2.4:80.4_0": "Evaṁ puggalo avaṇṇārahassa avaṇṇaṁ bhāsitā hoti bhūtaṁ tacchaṁ kālena,",
  "pp2.4:80.4_1": "no ca kho vaṇṇārahassa vaṇṇaṁ bhāsitā hoti bhūtaṁ tacchaṁ kālena.",
  "pp2.4:81.1_0": "Kathañca puggalo vaṇṇārahassa vaṇṇaṁ bhāsitā hoti bhūtaṁ tacchaṁ kālena,",
  "pp2.4:81.1_1": "no ca kho avaṇṇārahassa avaṇṇaṁ bhāsitā hoti bhūtaṁ tacchaṁ kālena?",
  "pp2.4:81.2_0": "Idhekacco puggalo vaṇṇopi saṁvijjati avaṇṇopi saṁvijjati.",
  "pp2.4:81.3_0": "Yo tattha vaṇṇo taṁ bhaṇati bhūtaṁ tacchaṁ kālena,",
  "pp2.4:81.3_1": "yo tattha avaṇṇo taṁ na bhaṇati bhūtaṁ tacchaṁ kālena.",
  "pp2.4:81.4_0": "Evaṁ puggalo vaṇṇārahassa vaṇṇaṁ bhāsitā hoti bhūtaṁ tacchaṁ kālena,",
  "pp2.4:81.4_1": "no ca kho avaṇṇārahassa avaṇṇaṁ bhāsitā hoti bhūtaṁ tacchaṁ kālena.",
  "pp2.4:82.1_0": "Kathañca puggalo avaṇṇārahassa ca avaṇṇaṁ bhāsitā hoti bhūtaṁ tacchaṁ kālena,",
  "pp2.4:82.1_1": "vaṇṇārahassa ca vaṇṇaṁ bhāsitā hoti bhūtaṁ tacchaṁ kālena?",
  "pp2.4:82.2_0": "Idhekacco puggalo vaṇṇopi saṁvijjati avaṇṇopi saṁvijjati.",
  "pp2.4:82.3_0": "Yo tattha avaṇṇo taṁ bhaṇati bhūtaṁ tacchaṁ kālena,",
  "pp2.4:82.3_1": "yopi tattha vaṇṇo tampi bhaṇati bhūtaṁ tacchaṁ kālena.",
  "pp2.4:82.4_0": "Tatra kālaññū hoti tassa pañhassa veyyākaraṇāya.",
  "pp2.4:82.5_0": "Evaṁ puggalo avaṇṇārahassa ca avaṇṇaṁ bhāsitā hoti bhūtaṁ tacchaṁ kālena,",
  "pp2.4:82.5_1": "vaṇṇārahassa ca vaṇṇaṁ bhāsitā hoti bhūtaṁ tacchaṁ kālena.",
  "pp2.4:83.1_0": "Kathañca puggalo neva avaṇṇārahassa avaṇṇaṁ bhāsitā hoti bhūtaṁ tacchaṁ kālena,",
  "pp2.4:83.1_1": "nopi vaṇṇārahassa vaṇṇaṁ bhāsitā hoti bhūtaṁ tacchaṁ kālena?",
  "pp2.4:83.2_0": "Idhekacco puggalo vaṇṇopi saṁvijjati avaṇṇopi saṁvijjati.",
  "pp2.4:83.3_0": "Yo tattha avaṇṇo taṁ na bhaṇati bhūtaṁ tacchaṁ kālena,",
  "pp2.4:83.3_1": "yopi tattha vaṇṇo tampi na bhaṇati bhūtaṁ tacchaṁ kālena.",
  "pp2.4:83.4_0": "Upekkhako viharati sato sampajāno.",
  "pp2.4:83.5_0": "Evaṁ puggalo neva avaṇṇārahassa avaṇṇaṁ bhāsitā hoti bhūtaṁ tacchaṁ kālena,",
  "pp2.4:83.5_1": "nopi vaṇṇārahassa vaṇṇaṁ bhāsitā hoti bhūtaṁ tacchaṁ kālena.",
  "pp2.4:84.1_0": "Katamo ca puggalo uṭṭhānaphalūpajīvī no puññaphalūpajīvī?",
  "pp2.4:84.2_0": "Yassa puggalassa uṭṭhahato ghaṭato vāyamato ājīvo abhinibbattati, no puññato—",
  "pp2.4:84.3_0": "ayaṁ vuccati puggalo “uṭṭhānaphalūpajīvī, no puññaphalūpajīvī”.",
  "pp2.4:85.1_0": "Katamo ca puggalo puññaphalūpajīvī no uṭṭhānaphalūpajīvī?",
  "pp2.4:85.2_0": "Paranimmitavasavattī deve upādāya tatūpari devā puññaphalūpajīvino na uṭṭhānaphalūpajīvino.",
  "pp2.4:86.1_0": "Katamo ca puggalo uṭṭhānaphalūpajīvī ca puññaphalūpajīvī ca?",
  "pp2.4:86.2_0": "Yassa puggalassa uṭṭhahato ghaṭato vāyamato ājīvo abhinibbattati puññato ca—",
  "pp2.4:86.3_0": "ayaṁ vuccati puggalo “uṭṭhānaphalūpajīvī ca puññaphalūpajīvī ca”.",
  "pp2.4:87.1_0": "Katamo ca puggalo neva uṭṭhānaphalūpajīvī no puññaphalūpajīvī?",
  "pp2.4:87.2_0": "Nerayikā neva uṭṭhānaphalūpajīvino no puññaphalūpajīvino.",
  "pp2.4:88.1_0": "Kathañca puggalo tamo hoti tamaparāyano?",
  "pp2.4:88.2_0": "Idhekacco puggalo nīce kule paccājāto hoti—",
  "pp2.4:88.3_0": "caṇḍālakule vā nesādakule vā venakule vā rathakārakule vā pukkusakule vā dalidde appannapānabhojane kasiravuttike,",
  "pp2.4:88.3_1": "yattha kasirena ghāsacchādo labbhati.",
  "pp2.4:88.4_0": "So ca hoti dubbaṇṇo duddasiko okoṭimako bahvābādho kāṇo vā kuṇī vā khañjo vā pakkhahato vā,",
  "pp2.4:88.4_1": "na lābhī annassa pānassa vatthassa yānassa mālāgandhavilepanassa seyyāvasathapadīpeyyassa.",
  "pp2.4:88.5_0": "So kāyena duccaritaṁ carati, vācāya duccaritaṁ carati, manasā duccaritaṁ carati.",
  "pp2.4:88.6_0": "So kāyena duccaritaṁ caritvā vācāya duccaritaṁ caritvā manasā duccaritaṁ caritvā kāyassa bhedā paraṁ",
  "pp2.4:88.6_1": "maraṇā apāyaṁ duggatiṁ vinipātaṁ nirayaṁ upapajjati.",
  "pp2.4:88.7_0": "Evaṁ puggalo tamo hoti tamaparāyano.",
  "pp2.4:89.1_0": "Kathañca puggalo tamo hoti jotiparāyano?",
  "pp2.4:89.2_0": "Idhekacco puggalo nīce kule paccājāto hoti—",
  "pp2.4:89.3_0": "caṇḍālakule vā nesādakule vā venakule vā rathakārakule vā pukkusakule vā dalidde appannapānabhojane kasiravuttike,",
  "pp2.4:89.3_1": "yattha kasirena ghāsacchādo labbhati.",
  "pp2.4:89.4_0": "So ca hoti dubbaṇṇo duddasiko okoṭimako bahvābādho kāṇo vā kuṇī vā khañjo vā pakkhahato vā,",
  "pp2.4:89.4_1": "na lābhī annassa pānassa vatthassa yānassa mālāgandhavilepanassa seyyāvasathapadīpeyyassa.",
  "pp2.4:89.5_0": "So kāyena sucaritaṁ carati, vācāya sucaritaṁ carati, manasā sucaritaṁ carati.",
  "pp2.4:89.6_0": "So kāyena sucaritaṁ caritvā vācāya sucaritaṁ caritvā manasā sucaritaṁ caritvā kāyassa bhedā paraṁ maraṇā sugatiṁ saggaṁ lokaṁ upapajjati.",
  "pp2.4:89.7_0": "Evaṁ puggalo tamo hoti jotiparāyano.",
  "pp2.4:90.1_0": "Kathañca puggalo joti hoti tamaparāyano?",
  "pp2.4:90.2_0": "Idhekacco puggalo ucce kule paccājāto hoti—",
  "pp2.4:90.3_0": "khattiyamahāsālakule vā brāhmaṇamahāsālakule vā gahapatimahāsālakule vā aḍḍhe mahaddhane mahābhoge pahūtajātarūparajate",
  "pp2.4:90.3_1": "pahūtavittūpakaraṇe pahūtadhanadhaññe.",
  "pp2.4:90.4_0": "So ca hoti abhirūpo dassanīyo pāsādiko paramāya vaṇṇapokkharatāya samannāgato,",
  "pp2.4:90.4_1": "lābhī annassa pānassa vatthassa yānassa mālāgandhavilepanassa seyyāvasathapadīpeyyassa.",
  "pp2.4:90.5_0": "So kāyena duccaritaṁ carati, vācāya duccaritaṁ carati, manasā duccaritaṁ carati.",
  "pp2.4:90.6_0": "So kāyena duccaritaṁ caritvā vācāya duccaritaṁ caritvā manasā duccaritaṁ caritvā kāyassa bhedā paraṁ",
  "pp2.4:90.6_1": "maraṇā apāyaṁ duggatiṁ vinipātaṁ nirayaṁ upapajjati.",
  "pp2.4:90.7_0": "Evaṁ puggalo joti hoti tamaparāyano.",
  "pp2.4:91.1_0": "Kathañca puggalo joti hoti jotiparāyano?",
  "pp2.4:91.2_0": "Idhekacco puggalo ucce kule paccājāto hoti—",
  "pp2.4:91.3_0": "khattiyamahāsālakule vā brāhmaṇamahāsālakule vā gahapatimahāsālakule vā aḍḍhe mahaddhane mahābhoge pahūtajātarūparajate",
  "pp2.4:91.3_1": "pahūtavittūpakaraṇe pahūtadhanadhaññe.",
  "pp2.4:91.4_0": "So ca hoti abhirūpo dassanīyo pāsādiko paramāya vaṇṇapokkharatāya samannāgato,",
  "pp2.4:91.4_1": "lābhī annassa pānassa vatthassa yānassa mālāgandhavilepanassa seyyāvasathapadīpeyyassa.",
  "pp2.4:91.5_0": "So kāyena sucaritaṁ carati, vācāya sucaritaṁ carati, manasā sucaritaṁ carati.",
  "pp2.4:91.6_0": "So kāyena sucaritaṁ caritvā vācāya sucaritaṁ caritvā manasā sucaritaṁ caritvā kāyassa bhedā paraṁ maraṇā sugatiṁ saggaṁ lokaṁ upapajjati.",
  "pp2.4:91.7_0": "Evaṁ puggalo joti hoti jotiparāyano.",
  "pp2.4:92.1_0": "Kathañca puggalo oṇatoṇato hoti …pe…",
  "pp2.4:92.2_0": "evaṁ puggalo oṇatoṇato hoti.",
  "pp2.4:93.1_0": "Kathañca puggalo oṇatuṇṇato hoti …pe…",
  "pp2.4:93.2_0": "evaṁ puggalo oṇatuṇṇato hoti.",
  "pp2.4:94.1_0": "Kathañca puggalo uṇṇatoṇato hoti …pe…",
  "pp2.4:94.2_0": "evaṁ puggalo uṇṇatoṇato hoti.",
  "pp2.4:95.1_0": "Kathañca puggalo uṇṇatuṇṇato hoti …pe…",
  "pp2.4:95.2_0": "evaṁ puggalo uṇṇatuṇṇato hoti.",
  "pp2.4:96.1_0": "Tattha katame cattāro rukkhūpamā puggalā?",
  "pp2.4:96.2_0": "Cattāro rukkhā—",
  "pp2.4:96.3_0": "pheggu sāraparivāro, sāro phegguparivāro, pheggu phegguparivāro, sāro sāraparivāro.",
  "pp2.4:96.4_0": "Evamevaṁ cattārome rukkhūpamā puggalā santo saṁvijjamānā lokasmiṁ.",
  "pp2.4:96.5_0": "Katame cattāro?",
  "pp2.4:96.6_0": "Pheggu sāraparivāro, sāro phegguparivāro, pheggu phegguparivāro, sāro sāraparivāro.",
  "pp2.4:97.1_0": "Kathañca puggalo pheggu hoti sāraparivāro?",
  "pp2.4:97.2_0": "Idhekacco puggalo dussīlo hoti pāpadhammo, parisā ca khvassa hoti sīlavatī kalyāṇadhammā.",
  "pp2.4:97.3_0": "Evaṁ puggalo pheggu hoti sāraparivāro.",
  "pp2.4:97.4_0": "Seyyathāpi so rukkho pheggu sāraparivāro, tathūpamo ayaṁ puggalo.",
  "pp2.4:98.1_0": "Kathañca puggalo sāro hoti phegguparivāro?",
  "pp2.4:98.2_0": "Idhekacco puggalo sīlavā hoti kalyāṇadhammo, parisā ca khvassa hoti dussīlā pāpadhammā.",
  "pp2.4:98.3_0": "Evaṁ puggalo sāro hoti phegguparivāro.",
  "pp2.4:98.4_0": "Seyyathāpi so rukkho sāro phegguparivāro, tathūpamo ayaṁ puggalo.",
  "pp2.4:99.1_0": "Kathañca puggalo pheggu hoti phegguparivāro?",
  "pp2.4:99.2_0": "Idhekacco puggalo dussīlo hoti pāpadhammo, parisāpissa hoti dussīlā pāpadhammā.",
  "pp2.4:99.3_0": "Evaṁ puggalo pheggu hoti phegguparivāro.",
  "pp2.4:99.4_0": "Seyyathāpi so rukkho pheggu phegguparivāro, tathūpamo ayaṁ puggalo.",
  "pp2.4:100.1_0": "Kathañca puggalo sāro hoti sāraparivāro?",
  "pp2.4:100.2_0": "Idhekacco puggalo sīlavā hoti kalyāṇadhammo, parisāpissa hoti sīlavatī kalyāṇadhammā.",
  "pp2.4:100.3_0": "Evaṁ puggalo sāro hoti sāraparivāro.",
  "pp2.4:100.4_0": "Seyyathāpi so rukkho sāro sāraparivāro, tathūpamo ayaṁ puggalo.",
  "pp2.4:101.1_0": "Ime cattāro rukkhūpamā puggalā santo saṁvijjamānā lokasmiṁ.",
  "pp2.4:102.1_0": "Katamo ca puggalo rūpappamāṇo rūpappasanno?",
  "pp2.4:102.2_0": "Idhekacco puggalo ārohaṁ vā passitvā pariṇāhaṁ vā passitvā saṇṭhānaṁ vā passitvā pāripūriṁ vā passitvā tattha pamāṇaṁ gahetvā pasādaṁ janeti.",
  "pp2.4:102.3_0": "Ayaṁ vuccati puggalo rūpappamāṇo rūpappasanno.",
  "pp2.4:103.1_0": "Katamo ca puggalo ghosappamāṇo ghosappasanno?",
  "pp2.4:103.2_0": "Idhekacco puggalo paravaṇṇanāya parathomanāya parapasaṁsanāya paravaṇṇahārikāya tattha pamāṇaṁ gahetvā pasādaṁ janeti.",
  "pp2.4:103.3_0": "Ayaṁ vuccati puggalo ghosappamāṇo ghosappasanno.",
  "pp2.4:104.1_0": "Katamo ca puggalo lūkhappamāṇo lūkhappasanno?",
  "pp2.4:104.2_0": "Idhekacco puggalo cīvaralūkhaṁ vā passitvā pattalūkhaṁ vā passitvā senāsanalūkhaṁ vā passitvā vividhaṁ",
  "pp2.4:104.2_1": "vā dukkarakārikaṁ passitvā tattha pamāṇaṁ gahetvā pasādaṁ janeti.",
  "pp2.4:104.3_0": "Ayaṁ vuccati puggalo lūkhappamāṇo lūkhappasanno.",
  "pp2.4:105.1_0": "Katamo ca puggalo dhammappamāṇo dhammappasanno?",
  "pp2.4:105.2_0": "Idhekacco puggalo sīlaṁ vā passitvā samādhiṁ vā passitvā paññaṁ vā passitvā tattha pamāṇaṁ gahetvā pasādaṁ janeti.",
  "pp2.4:105.3_0": "Ayaṁ vuccati puggalo dhammappamāṇo dhammappasanno.",
  "pp2.4:106.1_0": "Kathañca puggalo attahitāya paṭipanno hoti no parahitāya?",
  "pp2.4:106.2_0": "Idhekacco puggalo attanā sīlasampanno hoti, no paraṁ sīlasampadāya samādapeti;",
  "pp2.4:106.3_0": "attanā samādhisampanno hoti, no paraṁ samādhisampadāya samādapeti;",
  "pp2.4:106.4_0": "attanā paññāsampanno hoti, no paraṁ paññāsampadāya samādapeti;",
  "pp2.4:106.5_0": "attanā vimuttisampanno hoti, no paraṁ vimuttisampadāya samādapeti;",
  "pp2.4:106.6_0": "attanā vimuttiñāṇadassanasampanno hoti, no paraṁ vimuttiñāṇadassanasampadāya samādapeti.",
  "pp2.4:106.7_0": "Evaṁ puggalo attahitāya paṭipanno hoti no parahitāya.",
  "pp2.4:107.1_0": "Kathañca puggalo parahitāya paṭipanno hoti no attahitāya?",
  "pp2.4:107.2_0": "Idhekacco puggalo attanā na sīlasampanno hoti, paraṁ sīlasampadāya samādapeti;",
  "pp2.4:107.3_0": "attanā na samādhisampanno hoti, paraṁ samādhisampadāya samādapeti;",
  "pp2.4:107.4_0": "attanā na paññāsampanno hoti, paraṁ paññāsampadāya samādapeti;",
  "pp2.4:107.5_0": "attanā na vimuttisampanno hoti, paraṁ vimuttisampadāya samādapeti;",
  "pp2.4:107.6_0": "attanā na vimuttiñāṇadassanasampanno hoti, paraṁ vimuttiñāṇadassanasampadāya samādapeti.",
  "pp2.4:107.7_0": "Evaṁ puggalo parahitāya paṭipanno hoti no attahitāya.",
  "pp2.4:108.1_0": "Kathañca puggalo attahitāya ceva paṭipanno hoti parahitāya ca?",
  "pp2.4:108.2_0": "Idhekacco puggalo attanā ca sīlasampanno hoti, parañca sīlasampadāya samādapeti;",
  "pp2.4:108.3_0": "attanā ca samādhisampanno hoti, parañca samādhisampadāya samādapeti;",
  "pp2.4:108.4_0": "attanā ca paññāsampanno hoti, parañca paññāsampadāya samādapeti;",
  "pp2.4:108.5_0": "attanā ca vimuttisampanno hoti, parañca vimuttisampadāya samādapeti;",
  "pp2.4:108.6_0": "attanā ca vimuttiñāṇadassanasampanno hoti, parañca vimuttiñāṇadassanasampadāya samādapeti.",
  "pp2.4:108.7_0": "Evaṁ puggalo attahitāya ceva paṭipanno hoti parahitāya ca.",
  "pp2.4:109.1_0": "Kathañca puggalo neva attahitāya paṭipanno hoti no parahitāya?",
  "pp2.4:109.2_0": "Idhekacco puggalo attanā na sīlasampanno hoti, no paraṁ sīlasampadāya samādapeti;",
  "pp2.4:109.3_0": "attanā na samādhisampanno hoti, no paraṁ samādhisampadāya samādapeti;",
  "pp2.4:109.4_0": "attanā na paññāsampanno hoti, no paraṁ paññāsampadāya samādapeti;",
  "pp2.4:109.5_0": "attanā na vimuttisampanno hoti, no paraṁ vimuttisampadāya samādapeti;",
  "pp2.4:109.6_0": "attanā na vimuttiñāṇadassanasampanno hoti, no paraṁ vimuttiñāṇadassanasampadāya samādapeti.",
  "pp2.4:109.7_0": "Evaṁ puggalo neva attahitāya paṭipanno hoti no parahitāya.",
  "pp2.4:110.1_0": "Kathañca puggalo attantapo hoti attaparitāpanānuyogamanuyutto?",
  "pp2.4:110.2_0": "Idhekacco puggalo acelako hoti muttācāro hatthāpalekhano,",
  "pp2.4:110.2_1": "naehibhaddantiko natiṭṭhabhaddantiko nābhihaṭaṁ na uddissakataṁ na nimantanaṁ sādiyati,",
  "pp2.4:110.2_2": "so na kumbhimukhā paṭiggaṇhāti na kaḷopimukhā paṭiggaṇhāti,",
  "pp2.4:110.2_3": "na eḷakamantaraṁ na daṇḍamantaraṁ na musalamantaraṁ na dvinnaṁ bhuñjamānānaṁ na gabbhiniyā na pāyamānāya na purisantaragatāya,",
  "pp2.4:110.2_4": "na saṅkittīsu na yattha sā upaṭṭhito hoti na yattha makkhikā saṇḍasaṇḍacārinī,",
  "pp2.4:110.2_5": "na macchaṁ na maṁsaṁ na suraṁ na merayaṁ na thusodakaṁ pivati.",
  "pp2.4:110.3_0": "So ekāgāriko vā hoti ekālopiko, dvāgāriko vā hoti dvālopiko …pe…",
  "pp2.4:110.4_0": "sattāgāriko vā hoti sattālopiko;",
  "pp2.4:110.5_0": "ekissāpi dattiyā yāpeti, dvīhipi dattīhi yāpeti …pe…",
  "pp2.4:110.6_0": "sattahipi dattīhi yāpeti;",
  "pp2.4:110.7_0": "ekāhikampi āhāraṁ āhāreti, dvīhikampi āhāraṁ āhāreti …pe…",
  "pp2.4:110.8_0": "sattāhikampi āhāraṁ āhāreti.",
  "pp2.4:110.9_0": "Iti evarūpaṁ aḍḍhamāsikampi pariyāyabhattabhojanānuyogamanuyutto viharati.",
  "pp2.4:110.10_0": "So sākabhakkho vā hoti sāmākabhakkho vā hoti nīvārabhakkho vā hoti daddulabhakkho vā hoti haṭabhakkho",
  "pp2.4:110.10_1": "vā hoti kaṇabhakkho vā hoti ācāmabhakkho vā hoti piññākabhakkho vā hoti tiṇabhakkho vā hoti gomayabhakkho vā hoti,",
  "pp2.4:110.10_2": "vanamūlaphalāhāro yāpeti pavattaphalabhojī.",
  "pp2.4:110.11_0": "So sāṇānipi dhāreti masāṇānipi dhāreti chavadussānipi dhāreti paṁsukūlānipi dhāreti tirīṭānipi dhāreti",
  "pp2.4:110.11_1": "ajinampi dhāreti ajinakkhipampi dhāreti kusacīrampi dhāreti vākacīrampi dhāreti phalakacīrampi dhāreti",
  "pp2.4:110.11_2": "kesakambalampi dhāreti vāḷakambalampi dhāreti ulūkapakkhampi dhāreti,",
  "pp2.4:110.11_3": "kesamassulocakopi hoti kesamassulocanānuyogamanuyutto,",
  "pp2.4:110.11_4": "ubbhaṭṭhakopi hoti āsanapaṭikkhitto,",
  "pp2.4:110.11_5": "ukkuṭikopi hoti ukkuṭikappadhānamanuyutto,",
  "pp2.4:110.11_6": "kaṇṭakāpassayikopi hoti kaṇṭakāpassaye seyyaṁ kappeti,",
  "pp2.4:110.11_7": "sāyatatiyakampi udakorohanānuyogamanuyutto viharati.",
  "pp2.4:110.12_0": "Iti evarūpaṁ anekavihitaṁ kāyassa ātāpanaparitāpanānuyogamanuyutto viharati.",
  "pp2.4:110.13_0": "Evaṁ puggalo attantapo hoti attaparitāpanānuyogamanuyutto.",
  "pp2.4:111.1_0": "Kathañca puggalo parantapo hoti paraparitāpanānuyogamanuyutto?",
  "pp2.4:111.2_0": "Idhekacco puggalo orabbhiko hoti sūkariko sākuṇiko māgaviko luddo macchaghātako coro coraghātako goghātako bandhanāgāriko,",
  "pp2.4:111.2_1": "ye vā panaññepi keci kurūrakammantā.",
  "pp2.4:111.3_0": "Evaṁ puggalo parantapo hoti paraparitāpanānuyogamanuyutto.",
  "pp2.4:112.1_0": "Kathañca puggalo attantapo ca hoti attaparitāpanānuyogamanuyutto,",
  "pp2.4:112.1_1": "parantapo ca paraparitāpanānuyogamanuyutto?",
  "pp2.4:112.2_0": "Idhekacco puggalo rājā vā hoti khattiyo muddhāvasitto brāhmaṇo vā mahāsālo.",
  "pp2.4:112.3_0": "So puratthimena nagarassa navaṁ sandhāgāraṁ kārāpetvā kesamassuṁ ohāretvā kharājinaṁ nivāsetvā sappitelena",
  "pp2.4:112.3_1": "kāyaṁ abbhañjitvā migavisāṇena piṭṭhiṁ kaṇḍuvamāno sandhāgāraṁ pavisati saddhiṁ mahesiyā brāhmaṇena ca",
  "pp2.4:112.3_2": "purohitena.",
  "pp2.4:112.4_0": "So tattha anantarahitāya bhūmiyā haritupalittāya seyyaṁ kappeti.",
  "pp2.4:112.5_0": "Ekissā gāviyā sarūpavacchāya yaṁ ekasmiṁ thane khīraṁ hoti tena rājā yāpeti,",
  "pp2.4:112.5_1": "yaṁ dutiyasmiṁ thane khīraṁ hoti tena mahesī yāpeti,",
  "pp2.4:112.5_2": "yaṁ tatiyasmiṁ thane khīraṁ hoti tena brāhmaṇo purohito yāpeti,",
  "pp2.4:112.5_3": "yaṁ catutthasmiṁ thane khīraṁ hoti tena aggiṁ juhati,",
  "pp2.4:112.5_4": "avasesena vacchako yāpeti.",
  "pp2.4:112.6_0": "So evamāha—",
  "pp2.4:112.7_0": "“ettakā usabhā haññantu yaññatthāya,",
  "pp2.4:112.7_1": "ettakā vacchatarā haññantu yaññatthāya,",
  "pp2.4:112.7_2": "ettakā vacchatariyo haññantu yaññatthāya,",
  "pp2.4:112.7_3": "ettakā ajā haññantu yaññatthāya,",
  "pp2.4:112.7_4": "ettakā urabbhā haññantu yaññatthāya,",
  "pp2.4:112.7_5": "ettakā assā haññantu yaññatthāya ettakā rukkhā chijjantu yūpatthāya,",
  "pp2.4:112.7_6": "ettakā dabbhā lūyantu barihisatthāyā”ti.",
  "pp2.4:112.8_0": "Yepissa te honti dāsāti vā pessāti vā kammakarāti vā,",
  "pp2.4:112.8_1": "tepi daṇḍatajjitā bhayatajjitā assumukhā rudamānā parikammāni karonti.",
  "pp2.4:112.9_0": "Evaṁ puggalo attantapo ca hoti attaparitāpanānuyogamanuyutto,",
  "pp2.4:112.9_1": "parantapo ca paraparitāpanānuyogamanuyutto.",
  "pp2.4:113.1_0": "Kathañca puggalo neva attantapo ca hoti na attaparitāpanānuyogamanuyutto,",
  "pp2.4:113.1_1": "na parantapo na paraparitāpanānuyogamanuyutto?",
  "pp2.4:113.2_0": "So anattantapo aparantapo diṭṭheva dhamme nicchāto nibbuto sītībhūto sukhappaṭisaṁvedī brahmabhūtena attanā viharati.",
  "pp2.4:114.1_0": "Idha tathāgato loke uppajjati arahaṁ sammāsambuddho vijjācaraṇasampanno sugato lokavidū anuttaro purisadammasārathi",
  "pp2.4:114.1_1": "satthā devamanussānaṁ buddho bhagavā.",
  "pp2.4:114.2_0": "So imaṁ lokaṁ sadevakaṁ samārakaṁ sabrahmakaṁ sassamaṇabrāhmaṇiṁ pajaṁ sadevamanussaṁ sayaṁ abhiññā sacchikatvā pavedeti.",
  "pp2.4:114.3_0": "So dhammaṁ deseti ādikalyāṇaṁ majjhekalyāṇaṁ pariyosānakalyāṇaṁ sātthaṁ sabyañjanaṁ,",
  "pp2.4:114.3_1": "kevalaparipuṇṇaṁ parisuddhaṁ brahmacariyaṁ pakāseti.",
  "pp2.4:114.4_0": "Taṁ dhammaṁ suṇāti gahapati vā gahapatiputto vā aññatarasmiṁ vā kule paccājāto.",
  "pp2.4:114.5_0": "So taṁ dhammaṁ sutvā tathāgate saddhaṁ paṭilabhati.",
  "pp2.4:114.6_0": "So tena saddhāpaṭilābhena samannāgato iti paṭisañcikkhati—",
  "pp2.4:114.7_0": "“sambādho gharāvāso rajāpatho, abbhokāso pabbajjā.",
  "pp2.4:114.8_0": "Nayidaṁ sukaraṁ agāraṁ ajjhāvasatā ekantaparipuṇṇaṁ ekantaparisuddhaṁ saṅkhalikhitaṁ brahmacariyaṁ carituṁ.",
  "pp2.4:114.9_0": "Yannūnāhaṁ kesamassuṁ ohāretvā kāsāyāni vatthāni acchādetvā agārasmā anagāriyaṁ pabbajeyyan”ti.",
  "pp2.4:114.10_0": "So aparena samayena appaṁ vā bhogakkhandhaṁ pahāya mahantaṁ vā bhogakkhandhaṁ pahāya appaṁ vā ñātiparivaṭṭaṁ",
  "pp2.4:114.10_1": "pahāya mahantaṁ vā ñātiparivaṭṭaṁ pahāya kesamassuṁ ohāretvā kāsāyāni vatthāni acchādetvā agārasmā anagāriyaṁ",
  "pp2.4:114.10_2": "pabbajati.",
  "pp2.4:115.1_0": "So evaṁ pabbajito samāno bhikkhūnaṁ sikkhāsājīvasamāpanno pāṇātipātaṁ pahāya pāṇātipātā paṭivirato hoti",
  "pp2.4:115.1_1": "nihitadaṇḍo nihitasattho lajjī dayāpanno sabbapāṇabhūtahitānukampī viharati.",
  "pp2.4:116.1_0": "Adinnādānaṁ pahāya adinnādānā paṭivirato hoti dinnādāyī dinnapāṭikaṅkhī,",
  "pp2.4:116.1_1": "athenena sucibhūtena attanā viharati.",
  "pp2.4:117.1_0": "Abrahmacariyaṁ pahāya brahmacārī hoti ārācārī paṭivirato methunā gāmadhammā.",
  "pp2.4:118.1_0": "Musāvādaṁ pahāya musāvādā paṭivirato hoti saccavādī saccasandho theto paccayiko avisaṁvādako lokassa.",
  "pp2.4:119.1_0": "Pisuṇaṁ vācaṁ pahāya pisuṇāya vācāya paṭivirato hoti,",
  "pp2.4:119.1_1": "ito sutvā na amutra akkhātā imesaṁ bhedāya,",
  "pp2.4:119.1_2": "amutra vā sutvā na imesaṁ akkhātā amūsaṁ bhedāya.",
  "pp2.4:119.2_0": "Iti bhinnānaṁ vā sandhātā sahitānaṁ vā anuppadātā samaggārāmo samaggarato samagganandī samaggakaraṇiṁ vācaṁ bhāsitā hoti.",
  "pp2.4:120.1_0": "Pharusaṁ vācaṁ pahāya pharusāya vācāya paṭivirato hoti.",
  "pp2.4:120.2_0": "Yā sā vācā nelā kaṇṇasukhā pemanīyā hadayaṅgamā porī bahujanakantā bahujanamanāpā tathārūpiṁ vācaṁ bhāsitā hoti.",
  "pp2.4:121.1_0": "Samphappalāpaṁ pahāya samphappalāpā paṭivirato hoti,",
  "pp2.4:121.1_1": "kālavādī bhūtavādī atthavādī dhammavādī vinayavādī nidhānavatiṁ vācaṁ bhāsitā kālena sāpadesaṁ pariyantavatiṁ atthasaṁhitaṁ.",
  "pp2.4:122.1_0": "So bījagāmabhūtagāmasamārambhā paṭivirato hoti,",
  "pp2.4:122.1_1": "ekabhattiko hoti rattūparato virato vikālabhojanā,",
  "pp2.4:122.1_2": "naccagītavāditavisūkadassanā paṭivirato hoti,",
  "pp2.4:122.1_3": "mālāgandhavilepanadhāraṇamaṇḍanavibhūsanaṭṭhānā paṭivirato hoti,",
  "pp2.4:122.1_4": "uccāsayanamahāsayanā paṭivirato hoti,",
  "pp2.4:122.1_5": "jātarūparajatapaṭiggahaṇā paṭivirato hoti.",
  "pp2.4:123.1_0": "Āmakadhaññapaṭiggahaṇā paṭivirato hoti,",
  "pp2.4:123.1_1": "āmakamaṁsapaṭiggahaṇā paṭivirato hoti,",
  "pp2.4:123.1_2": "itthikumārikāpaṭiggahaṇā paṭivirato hoti,",
  "pp2.4:123.1_3": "dāsidāsapaṭiggahaṇā paṭivirato hoti,",
  "pp2.4:123.1_4": "ajeḷakapaṭiggahaṇā paṭivirato hoti,",
  "pp2.4:123.1_5": "kukkuṭasūkarapaṭiggahaṇā paṭivirato hoti,",
  "pp2.4:123.1_6": "hatthigavāssavaḷavapaṭiggahaṇā paṭivirato hoti,",
  "pp2.4:123.1_7": "khettavatthupaṭiggahaṇā paṭivirato hoti,",
  "pp2.4:123.1_8": "dūteyyapahiṇagamanānuyogā paṭivirato hoti,",
  "pp2.4:123.1_9": "kayavikkayā paṭivirato hoti,",
  "pp2.4:123.1_10": "tulākūṭakaṁsakūṭamānakūṭā paṭivirato hoti,",
  "pp2.4:123.1_11": "ukkoṭanavañcananikatisāciyogā paṭivirato hoti,",
  "pp2.4:123.1_12": "chedanavadhabandhanaviparāmosaālopasahasākārā paṭivirato hoti.",
  "pp2.4:124.1_0": "So santuṭṭho hoti kāyaparihārikena cīvarena kucchiparihārikena piṇḍapātena.",
  "pp2.4:124.2_0": "So yena yeneva pakkamati samādāyeva pakkamati,",
  "pp2.4:124.2_1": "seyyathāpi nāma pakkhī sakuṇo yena yeneva ḍeti sapattabhārova ḍeti.",
  "pp2.4:124.3_0": "Evamevaṁ bhikkhu santuṭṭho hoti kāyaparihārikena cīvarena kucchiparihārikena piṇḍapātena.",
  "pp2.4:124.4_0": "So yena yeneva pakkamati samādāyeva pakkamati.",
  "pp2.4:124.5_0": "So iminā ariyena sīlakkhandhena samannāgato ajjhattaṁ anavajjasukhaṁ paṭisaṁvedeti.",
  "pp2.4:125.1_0": "So cakkhunā rūpaṁ disvā na nimittaggāhī hoti nānubyañjanaggāhī.",
  "pp2.4:125.2_0": "Yatvādhikaraṇamenaṁ cakkhundriyaṁ asaṁvutaṁ viharantaṁ abhijjhādomanassā pāpakā akusalā dhammā anvāssaveyyuṁ,",
  "pp2.4:125.2_1": "tassa saṁvarāya paṭipajjati,",
  "pp2.4:125.2_2": "rakkhati cakkhundriyaṁ,",
  "pp2.4:125.2_3": "cakkhundriye saṁvaraṁ āpajjati;",
  "pp2.4:125.3_0": "sotena saddaṁ sutvā …pe…",
  "pp2.4:125.4_0": "ghānena gandhaṁ ghāyitvā …pe…",
  "pp2.4:125.5_0": "jivhāya rasaṁ sāyitvā …pe…",
  "pp2.4:125.6_0": "kāyena phoṭṭhabbaṁ phusitvā …pe…",
  "pp2.4:125.7_0": "manasā dhammaṁ viññāya na nimittaggāhī hoti nānubyañjanaggāhī.",
  "pp2.4:125.8_0": "Yatvādhikaraṇamenaṁ manindriyaṁ asaṁvutaṁ viharantaṁ abhijjhādomanassā pāpakā akusalā dhammā anvāssaveyyuṁ,",
  "pp2.4:125.8_1": "tassa saṁvarāya paṭipajjati,",
  "pp2.4:125.8_2": "rakkhati manindriyaṁ,",
  "pp2.4:125.8_3": "manindriye saṁvaraṁ āpajjati.",
  "pp2.4:125.9_0": "So iminā ariyena indriyasaṁvarena samannāgato ajjhattaṁ abyāsekasukhaṁ paṭisaṁvedeti.",
  "pp2.4:126.1_0": "So abhikkante paṭikkante sampajānakārī hoti,",
  "pp2.4:126.1_1": "ālokite vilokite sampajānakārī hoti,",
  "pp2.4:126.1_2": "samiñjite pasārite sampajānakārī hoti,",
  "pp2.4:126.1_3": "saṅghāṭipattacīvaradhāraṇe sampajānakārī hoti,",
  "pp2.4:126.1_4": "asite pīte khāyite sāyite sampajānakārī hoti,",
  "pp2.4:126.1_5": "uccārapassāvakamme sampajānakārī hoti,",
  "pp2.4:126.1_6": "gate ṭhite nisinne sutte jāgarite bhāsite tuṇhībhāve sampajānakārī hoti.",
  "pp2.4:127.1_0": "So iminā ca ariyena sīlakkhandhena samannāgato iminā ca ariyena indriyasaṁvarena samannāgato iminā ca",
  "pp2.4:127.1_1": "ariyena satisampajaññena samannāgato imāya ca ariyāya santuṭṭhiyā samannāgato vivittaṁ senāsanaṁ bhajati",
  "pp2.4:127.1_2": "araññaṁ rukkhamūlaṁ pabbataṁ kandaraṁ giriguhaṁ susānaṁ vanapatthaṁ abbhokāsaṁ palālapuñjaṁ.",
  "pp2.4:127.2_0": "So pacchābhattaṁ piṇḍapātapaṭikkanto nisīdati pallaṅkaṁ ābhujitvā ujuṁ kāyaṁ paṇidhāya parimukhaṁ satiṁ upaṭṭhapetvā.",
  "pp2.4:127.3_0": "So abhijjhaṁ loke pahāya vigatābhijjhena cetasā viharati, abhijjhāya cittaṁ parisodheti;",
  "pp2.4:127.4_0": "byāpādapadosaṁ pahāya abyāpannacitto viharati sabbapāṇabhūtahitānukampī,",
  "pp2.4:127.4_1": "byāpādapadosā cittaṁ parisodheti;",
  "pp2.4:127.5_0": "thinamiddhaṁ pahāya vigatathinamiddho viharati ālokasaññī sato sampajāno,",
  "pp2.4:127.5_1": "thinamiddhā cittaṁ parisodheti;",
  "pp2.4:127.6_0": "uddhaccakukkuccaṁ pahāya anuddhato viharati ajjhattaṁ vūpasantacitto,",
  "pp2.4:127.6_1": "uddhaccakukkuccā cittaṁ parisodheti;",
  "pp2.4:127.7_0": "vicikicchaṁ pahāya tiṇṇavicikiccho viharati akathaṅkathī kusalesu dhammesu,",
  "pp2.4:127.7_1": "vicikicchāya cittaṁ parisodheti.",
  "pp2.4:128.1_0": "So ime pañca nīvaraṇe pahāya cetaso upakkilese paññāya dubbalīkaraṇe vivicceva kāmehi vivicca akusalehi",
  "pp2.4:128.1_1": "dhammehi savitakkaṁ savicāraṁ vivekajaṁ pītisukhaṁ paṭhamaṁ jhānaṁ upasampajja viharati;",
  "pp2.4:128.2_0": "vitakkavicārānaṁ vūpasamā ajjhattaṁ sampasādanaṁ cetaso ekodibhāvaṁ avitakkaṁ avicāraṁ samādhijaṁ pītisukhaṁ dutiyaṁ jhānaṁ upasampajja viharati;",
  "pp2.4:128.3_0": "pītiyā ca virāgā upekkhako ca viharati sato ca sampajāno sukhañca kāyena paṭisaṁvedeti,",
  "pp2.4:128.3_1": "yaṁ taṁ ariyā ācikkhanti—“upekkhako satimā sukhavihārī”ti tatiyaṁ jhānaṁ upasampajja viharati;",
  "pp2.4:128.4_0": "sukhassa ca pahānā dukkhassa ca pahānā pubbeva somanassadomanassānaṁ atthaṅgamā adukkhamasukhaṁ upekkhāsatipārisuddhiṁ",
  "pp2.4:128.4_1": "catutthaṁ jhānaṁ upasampajja viharati.",
  "pp2.4:129.1_0": "So evaṁ samāhite citte parisuddhe pariyodāte anaṅgaṇe vigatūpakkilese mudubhūte kammaniye ṭhite āneñjappatte",
  "pp2.4:129.1_1": "pubbenivāsānussatiñāṇāya cittaṁ abhininnāmeti.",
  "pp2.4:129.2_0": "So anekavihitaṁ pubbenivāsaṁ anussarati, seyyathidaṁ—",
  "pp2.4:129.3_0": "ekampi jātiṁ dvepi jātiyo tissopi jātiyo catassopi jātiyo pañcapi jātiyo dasapi jātiyo vīsampi jātiyo",
  "pp2.4:129.3_1": "tiṁsampi jātiyo cattālīsampi jātiyo paññāsampi jātiyo jātisatampi jātisahassampi jātisatasahassampi anekepi",
  "pp2.4:129.3_2": "saṁvaṭṭakappe anekepi vivaṭṭakappe anekepi saṁvaṭṭavivaṭṭakappe—",
  "pp2.4:129.4_0": "“amutrāsiṁ evaṁnāmo evaṅgotto evaṁvaṇṇo evamāhāro evaṁsukhadukkhapaṭisaṁvedī evamāyupariyanto,",
  "pp2.4:129.4_1": "so tato cuto amutra udapādiṁ;",
  "pp2.4:129.5_0": "tatrāpāsiṁ evaṁnāmo evaṅgotto evaṁvaṇṇo evamāhāro evaṁsukhadukkhapaṭisaṁvedī evamāyupariyanto,",
  "pp2.4:129.5_1": "so tato cuto idhūpapanno”ti.",
  "pp2.4:129.6_0": "Iti sākāraṁ sauddesaṁ anekavihitaṁ pubbenivāsaṁ anussarati.",
  "pp2.4:130.1_0": "So evaṁ samāhite citte parisuddhe pariyodāte anaṅgaṇe vigatūpakkilese mudubhūte kammaniye ṭhite āneñjappatte",
  "pp2.4:130.1_1": "sattānaṁ cutūpapātañāṇāya cittaṁ abhininnāmeti.",
  "pp2.4:130.2_0": "So dibbena cakkhunā visuddhena atikkantamānusakena satte passati cavamāne upapajjamāne hīne paṇīte suvaṇṇe dubbaṇṇe,",
  "pp2.4:130.2_1": "sugate duggate yathākammūpage satte pajānāti—",
  "pp2.4:130.3_0": "“ime vata bhonto sattā kāyaduccaritena samannāgatā,",
  "pp2.4:130.3_1": "vacīduccaritena samannāgatā,",
  "pp2.4:130.3_2": "manoduccaritena samannāgatā,",
  "pp2.4:130.3_3": "ariyānaṁ upavādakā,",
  "pp2.4:130.3_4": "micchādiṭṭhikā micchādiṭṭhikammasamādānā.",
  "pp2.4:130.4_0": "Te kāyassa bhedā paraṁ maraṇā apāyaṁ duggatiṁ vinipātaṁ nirayaṁ upapannā.",
  "pp2.4:130.5_0": "Ime vā pana bhonto sattā kāyasucaritena samannāgatā vacīsucaritena samannāgatā manosucaritena samannāgatā",
  "pp2.4:130.5_1": "ariyānaṁ anupavādakā sammādiṭṭhikā sammādiṭṭhikammasamādānā.",
  "pp2.4:130.6_0": "Te kāyassa bhedā paraṁ maraṇā sugatiṁ saggaṁ lokaṁ upapannā”ti.",
  "pp2.4:130.7_0": "So iti dibbena cakkhunā visuddhena atikkantamānusakena satte passati cavamāne upapajjamāne hīne paṇīte suvaṇṇe dubbaṇṇe,",
  "pp2.4:130.7_1": "sugate duggate yathākammūpage satte pajānāti.",
  "pp2.4:131.1_0": "So evaṁ samāhite citte parisuddhe pariyodāte anaṅgaṇe vigatūpakkilese mudubhūte kammaniye ṭhite āneñjappatte",
  "pp2.4:131.1_1": "āsavānaṁ khayañāṇāya cittaṁ abhininnāmeti.",
  "pp2.4:131.2_0": "So “idaṁ dukkhan”ti yathābhūtaṁ pajānāti,",
  "pp2.4:131.2_1": "“ayaṁ dukkhasamudayo”ti yathābhūtaṁ pajānāti,",
  "pp2.4:131.2_2": "“ayaṁ dukkhanirodho”ti yathābhūtaṁ pajānāti,",
  "pp2.4:131.2_3": "“ayaṁ dukkhanirodhagāminī paṭipadā”ti yathābhūtaṁ pajānāti,",
  "pp2.4:131.3_0": "“ime āsavā”ti yathābhūtaṁ pajānāti,",
  "pp2.4:131.3_1": "“ayaṁ āsavasamudayo”ti yathābhūtaṁ pajānāti,",
  "pp2.4:131.3_2": "“ayaṁ āsavanirodho”ti yathābhūtaṁ pajānāti,",
  "pp2.4:131.3_3": "“ayaṁ āsavanirodhagāminī paṭipadā”ti yathābhūtaṁ pajānāti.",
  "pp2.4:131.4_0": "Tassa evaṁ jānato evaṁ passato kāmāsavāpi cittaṁ vimuccati,",
  "pp2.4:131.4_1": "bhavāsavāpi cittaṁ vimuccati,",
  "pp2.4:131.4_2": "avijjāsavāpi cittaṁ vimuccati.",
  "pp2.4:131.5_0": "Vimuttasmiṁ vimuttamiti ñāṇaṁ hoti.",
  "pp2.4:131.6_0": "“Khīṇā jāti, vusitaṁ brahmacariyaṁ, kataṁ karaṇīyaṁ, nāparaṁ itthattāyā”ti pajānāti.",
  "pp2.4:131.7_0": "Evaṁ puggalo neva attantapo ca hoti na attaparitāpanānuyogamanuyutto,",
  "pp2.4:131.7_1": "na parantapo na paraparitāpanānuyogamanuyutto.",
  "pp2.4:131.8_0": "So anattantapo aparantapo diṭṭheva dhamme nicchāto nibbuto sītībhūto sukhappaṭisaṁvedī brahmabhūtena attanā viharati.",
  "pp2.4:132.1_0": "Katamo ca puggalo sarāgo?",
  "pp2.4:132.2_0": "Yassa puggalassa rāgo appahīno, ayaṁ vuccati puggalo “sarāgo”.",
  "pp2.4:133.1_0": "Katamo ca puggalo sadoso?",
  "pp2.4:133.2_0": "Yassa puggalassa doso appahīno, ayaṁ vuccati puggalo “sadoso”.",
  "pp2.4:134.1_0": "Katamo ca puggalo samoho?",
  "pp2.4:134.2_0": "Yassa puggalassa moho appahīno, ayaṁ vuccati puggalo “samoho”.",
  "pp2.4:135.1_0": "Katamo ca puggalo samāno?",
  "pp2.4:135.2_0": "Yassa puggalassa māno appahīno, ayaṁ vuccati puggalo “samāno”.",
  "pp2.4:136.1_0": "Kathañca puggalo lābhī hoti ajjhattaṁ cetosamathassa, na lābhī adhipaññādhammavipassanāya?",
  "pp2.4:136.2_0": "Idhekacco puggalo lābhī hoti rūpasahagatānaṁ vā arūpasahagatānaṁ vā samāpattīnaṁ,",
  "pp2.4:136.2_1": "na lābhī lokuttaramaggassa vā phalassa vā.",
  "pp2.4:136.3_0": "Evaṁ puggalo lābhī hoti ajjhattaṁ cetosamathassa, na lābhī adhipaññādhammavipassanāya.",
  "pp2.4:137.1_0": "Kathañca puggalo lābhī hoti adhipaññādhammavipassanāya, na lābhī ajjhattaṁ cetosamathassa?",
  "pp2.4:137.2_0": "Idhekacco puggalo lābhī hoti lokuttaramaggassa vā phalassa vā,",
  "pp2.4:137.2_1": "na lābhī rūpasahagatānaṁ vā arūpasahagatānaṁ vā samāpattīnaṁ.",
  "pp2.4:137.3_0": "Evaṁ puggalo lābhī hoti adhipaññādhammavipassanāya, na lābhī ajjhattaṁ cetosamathassa.",
  "pp2.4:138.1_0": "Kathañca puggalo lābhī ceva hoti ajjhattaṁ cetosamathassa, lābhī ca adhipaññādhammavipassanāya?",
  "pp2.4:138.2_0": "Idhekacco puggalo lābhī hoti rūpasahagatānaṁ vā arūpasahagatānaṁ vā samāpattīnaṁ,",
  "pp2.4:138.2_1": "lābhī lokuttaramaggassa vā phalassa vā.",
  "pp2.4:138.3_0": "Evaṁ puggalo lābhī ceva hoti ajjhattaṁ cetosamathassa, lābhī ca adhipaññādhammavipassanāya.",
  "pp2.4:139.1_0": "Kathañca puggalo neva lābhī hoti ajjhattaṁ cetosamathassa, na lābhī adhipaññādhammavipassanāya?",
  "pp2.4:139.2_0": "Idhekacco puggalo neva lābhī hoti rūpasahagatānaṁ vā arūpasahagatānaṁ vā samāpattīnaṁ,",
  "pp2.4:139.2_1": "na lābhī lokuttaramaggassa vā phalassa vā.",
  "pp2.4:139.3_0": "Evaṁ puggalo neva lābhī hoti ajjhattaṁ cetosamathassa, na lābhī adhipaññādhammavipassanāya.",
  "pp2.4:140.1_0": "Katamo ca puggalo anusotagāmī?",
  "pp2.4:140.2_0": "Idhekacco puggalo kāme ca paṭisevati pāpañca kammaṁ karoti.",
  "pp2.4:140.3_0": "Ayaṁ vuccati puggalo “anusotagāmī”.",
  "pp2.4:141.1_0": "Katamo ca puggalo paṭisotagāmī?",
  "pp2.4:141.2_0": "Idhekacco puggalo kāme ca na paṭisevati pāpañca kammaṁ na karoti.",
  "pp2.4:141.3_0": "So sahāpi dukkhena sahāpi domanassena assumukhenapi rudamāno paripuṇṇaṁ parisuddhaṁ brahmacariyaṁ carati.",
  "pp2.4:141.4_0": "Ayaṁ vuccati puggalo “paṭisotagāmī”.",
  "pp2.4:142.1_0": "Katamo ca puggalo ṭhitatto?",
  "pp2.4:142.2_0": "Idhekacco puggalo pañcannaṁ orambhāgiyānaṁ saṁyojanānaṁ parikkhayā opapātiko hoti tattha parinibbāyī anāvattidhammo tasmā lokā.",
  "pp2.4:142.3_0": "Ayaṁ vuccati puggalo “ṭhitatto”.",
  "pp2.4:143.1_0": "Katamo ca puggalo tiṇṇo pāraṅgato thale tiṭṭhati brāhmaṇo?",
  "pp2.4:143.2_0": "Idhekacco puggalo āsavānaṁ khayā anāsavaṁ cetovimuttiṁ paññāvimuttiṁ diṭṭheva dhamme sayaṁ abhiññā sacchikatvā upasampajja viharati.",
  "pp2.4:143.3_0": "Ayaṁ vuccati puggalo tiṇṇo pāraṅgato thale tiṭṭhati brāhmaṇo.",
  "pp2.4:144.1_0": "Kathañca puggalo appassuto hoti sutena anupapanno?",
  "pp2.4:144.2_0": "Idhekaccassa puggalassa appakaṁ sutaṁ hoti suttaṁ geyyaṁ veyyākaraṇaṁ gāthaṁ udānaṁ itivuttakaṁ jātakaṁ abbhutadhammaṁ vedallaṁ.",
  "pp2.4:144.3_0": "So tassa appakassa sutassa na atthamaññāya dhammamaññāya dhammānudhammappaṭipanno hoti.",
  "pp2.4:144.4_0": "Evaṁ puggalo appassuto hoti sutena anupapanno.",
  "pp2.4:145.1_0": "Kathañca puggalo appassuto hoti sutena upapanno?",
  "pp2.4:145.2_0": "Idhekaccassa puggalassa appakaṁ sutaṁ hoti suttaṁ geyyaṁ veyyākaraṇaṁ gāthaṁ udānaṁ itivuttakaṁ jātakaṁ abbhutadhammaṁ vedallaṁ.",
  "pp2.4:145.3_0": "So tassa appakassa sutassa atthamaññāya dhammamaññāya dhammānudhammappaṭipanno hoti.",
  "pp2.4:145.4_0": "Evaṁ puggalo appassuto hoti sutena upapanno.",
  "pp2.4:146.1_0": "Kathañca puggalo bahussuto hoti sutena anupapanno?",
  "pp2.4:146.2_0": "Idhekaccassa puggalassa bahukaṁ sutaṁ hoti suttaṁ geyyaṁ veyyākaraṇaṁ gāthaṁ udānaṁ itivuttakaṁ jātakaṁ abbhutadhammaṁ vedallaṁ.",
  "pp2.4:146.3_0": "So tassa bahukassa sutassa na atthamaññāya dhammamaññāya dhammānudhammappaṭipanno hoti.",
  "pp2.4:146.4_0": "Evaṁ puggalo bahussuto hoti sutena anupapanno.",
  "pp2.4:147.1_0": "Kathañca puggalo bahussuto hoti sutena upapanno?",
  "pp2.4:147.2_0": "Idhekaccassa puggalassa bahukaṁ sutaṁ hoti suttaṁ geyyaṁ veyyākaraṇaṁ gāthaṁ udānaṁ itivuttakaṁ jātakaṁ abbhutadhammaṁ vedallaṁ.",
  "pp2.4:147.3_0": "So tassa bahukassa sutassa atthamaññāya dhammamaññāya dhammānudhammappaṭipanno hoti.",
  "pp2.4:147.4_0": "Evaṁ puggalo bahussuto hoti sutena upapanno.",
  "pp2.4:148.1_0": "Katamo ca puggalo samaṇamacalo?",
  "pp2.4:148.2_0": "Idhekacco puggalo tiṇṇaṁ saṁyojanānaṁ parikkhayā sotāpanno hoti avinipātadhammo niyato sambodhiparāyano.",
  "pp2.4:148.3_0": "Ayaṁ vuccati puggalo “samaṇamacalo”.",
  "pp2.4:149.1_0": "Katamo ca puggalo samaṇapadumo?",
  "pp2.4:149.2_0": "Idhekacco puggalo tiṇṇaṁ saṁyojanānaṁ parikkhayā rāgadosamohānaṁ tanuttā sakadāgāmī hoti,",
  "pp2.4:149.2_1": "sakideva imaṁ lokaṁ āgantvā dukkhassantaṁ karoti.",
  "pp2.4:149.3_0": "Ayaṁ vuccati puggalo “samaṇapadumo”.",
  "pp2.4:150.1_0": "Katamo ca puggalo samaṇapuṇḍarīko?",
  "pp2.4:150.2_0": "Idhekacco puggalo pañcannaṁ orambhāgiyānaṁ saṁyojanānaṁ parikkhayā opapātiko hoti tattha parinibbāyī anāvattidhammo tasmā lokā.",
  "pp2.4:150.3_0": "Ayaṁ vuccati puggalo “samaṇapuṇḍarīko”.",
  "pp2.4:151.1_0": "Katamo ca puggalo samaṇesu samaṇasukhumālo?",
  "pp2.4:151.2_0": "Idhekacco puggalo āsavānaṁ khayā anāsavaṁ cetovimuttiṁ paññāvimuttiṁ diṭṭheva dhamme sayaṁ abhiññā sacchikatvā upasampajja viharati.",
  "pp2.4:151.3_0": "Ayaṁ vuccati puggalo “samaṇesu samaṇasukhumālo”ti.",
  "pp2.4:152.1_0": "Catukkaniddeso."
}