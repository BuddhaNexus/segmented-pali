{
  "atk-s0404a:7_0": ". Namo tassa bhagavato arahato sammāsambuddhassa.",
  "atk-s0404a:8_0": "Aṅguttaranikāye",
  "atk-s0404a:9_0": "Aṭṭhakanipāta-aṭṭhakathā",
  "atk-s0404a:11_0": "1. Paṭhamapaṇṇāsakaṃ",
  "atk-s0404a:13_0": "1. Mettāvaggo",
  "atk-s0404a:14_0": "1. Mettāsuttavaṇṇanā",
  "atk-s0404a:15_0": "1.",
  "atk-s0404a:15_1": "Aṭṭhakanipātassa paṭhame āsevitāyāti ādarena sevitāya.",
  "atk-s0404a:15_2": "Bhāvitāyāti vaḍḍhitāya.",
  "atk-s0404a:15_3": "Bahulīkatāyāti punappunaṃ katāya.",
  "atk-s0404a:15_4": "Yānikatāyāti yuttayānasadisakatāya.",
  "atk-s0404a:15_5": "Vatthukatāyāti patiṭṭhānaṭṭhena vatthu viya katāya.",
  "atk-s0404a:15_6": "Anuṭṭhitāyāti paccupaṭṭhitāya.",
  "atk-s0404a:15_7": "Paricitāyāti samantato citāya upacitāya.",
  "atk-s0404a:15_8": "Susamāraddhāyāti suṭṭhu samāraddhāya sukatāya.",
  "atk-s0404a:15_9": "Ānisaṃsāti guṇā.",
  "atk-s0404a:15_10": "Sukhaṃ supatītiādīsu yaṃ vattabbaṃ,",
  "atk-s0404a:15_11": "taṃ ekādasakanipāte vakkhāma.",
  "atk-s0404a:16_0": "Appamāṇanti pharaṇavasena appamāṇaṃ.",
  "atk-s0404a:16_1": "Tanū saṃyojanā honti,",
  "atk-s0404a:16_2": "passato upadhikkhayanti mettāpadaṭṭhānāya vipassanāya anukkamena upadhikkhayasaṅkhātaṃ arahattaṃ pattassa dasa saṃyojanā pahīyantīti attho.",
  "atk-s0404a:16_3": "Atha vā tanū saṃyojanā hontīti paṭighañceva paṭighasampayuttasaṃyojanā ca tanukā honti.",
  "atk-s0404a:16_4": "Passato upadhikkhayanti tesaṃyeva kilesūpadhīnaṃ khayasaṅkhātaṃ mettaṃ adhigamavasena passantassa.",
  "atk-s0404a:16_5": "Kusalī tena hotīti tena mettāyanena kusalo hoti.",
  "atk-s0404a:16_6": "Sattasaṇḍanti sattasaṅkhātena saṇḍena samannāgataṃ,",
  "atk-s0404a:16_7": "sattabharitanti attho.",
  "atk-s0404a:16_8": "Vijetvāti adaṇḍena asatthena dhammeneva vijinitvā.",
  "atk-s0404a:16_9": "Rājisayoti isisadisā dhammikarājāno.",
  "atk-s0404a:16_10": "Yajamānāti dānāni dadamānā.",
  "atk-s0404a:16_11": "Anupariyagāti vicariṃsu.",
  "atk-s0404a:17_0": "Assamedhantiādīsu porāṇakarājakāle kira sassamedhaṃ,",
  "atk-s0404a:17_1": "purisamedhaṃ,",
  "atk-s0404a:17_2": "sammāpāsaṃ,",
  "atk-s0404a:17_3": "vācāpeyyanti cattāri saṅgahavatthūni ahesuṃ,",
  "atk-s0404a:17_4": "yehi rājāno lokaṃ saṅgaṇhiṃsu.",
  "atk-s0404a:17_5": "Tattha nipphannasassato dasamabhāgaggahaṇaṃ sassamedhaṃ nāma,",
  "atk-s0404a:17_6": "sassasampādane medhāvitāti attho.",
  "atk-s0404a:17_7": "Mahāyodhānaṃ chamāsikaṃ bhattavetanānuppadānaṃ purisamedhaṃ nāma,",
  "atk-s0404a:17_8": "purisasaṅgaṇhane medhāvitāti attho.",
  "atk-s0404a:17_9": "Daliddamanussānaṃ hatthato lekhaṃ gahetvā tīṇi vassāni vinā vaḍḍhiyā sahassadvisahassamattadhanānuppadānaṃ sammāpāsaṃ nāma.",
  "atk-s0404a:17_10": "Tañhi sammā manusse pāseti hadaye bandhitvā viya ṭhapeti,",
  "atk-s0404a:17_11": "tasmā sammāpāsanti vuccati. “Tāta,",
  "atk-s0404a:17_12": "mātulā”tiādinā nayena pana saṇhavācābhaṇanaṃ vācāpeyyaṃ nāma,",
  "atk-s0404a:17_13": "piyavācāti attho.",
  "atk-s0404a:17_14": "Evaṃ catūhi saṅgahavatthūhi saṅgahitaṃ raṭṭhaṃ iddhañceva hoti, phītañca,",
  "atk-s0404a:17_15": "bahuannapānaṃ, khemaṃ,",
  "atk-s0404a:17_16": "nirabbudaṃ.",
  "atk-s0404a:17_17": "Manussā mudā modamānā ure putte naccentā apārutagharā viharanti.",
  "atk-s0404a:17_18": "Idaṃ gharadvāresu aggaḷānaṃ abhāvato niraggaḷanti vuccati.",
  "atk-s0404a:17_19": "Ayaṃ porāṇikā paveṇi.",
  "atk-s0404a:18_0": "Aparabhāge pana okkākarājakāle brāhmaṇā imāni cattāri saṅgahavatthūni imañca raṭṭhasampattiṃ parivattetvā",
  "atk-s0404a:18_1": "uddhaṃmūlakaṃ katvā assamedhaṃ purisamedhantiādike pañca yaññe nāma akaṃsu.",
  "atk-s0404a:18_2": "Tesu assamettha medhanti vadhentīti assamedho.",
  "atk-s0404a:18_3": "Dvīhi pariyaññehi yajitabbassa ekavīsatiyūpassa ekasmiṃ pacchimadivaseyeva sattanavutipañcapasusataghātabhiṃsanassa",
  "atk-s0404a:18_4": "ṭhapetvā bhūmiñca purise ca avasesasabbavibhavadakkhiṇassa yaññassetaṃ adhivacanaṃ.",
  "atk-s0404a:18_5": "Purisamettha medhantīti purisamedho.",
  "atk-s0404a:18_6": "Catūhi pariyaññehi yajitabbassa saddhiṃ bhūmiyā assamedhe vuttavibhavadakkhiṇassa yaññassetaṃ adhivacanaṃ.",
  "atk-s0404a:18_7": "Sammamettha pāsantīti sammāpāso.",
  "atk-s0404a:18_8": "Divase divase yugacchiggaḷe pavesanadaṇḍakasaṅkhātaṃ sammaṃ khipitvā tassa patitokāse vediṃ katvā saṃhārimehi",
  "atk-s0404a:18_9": "yūpādīhi sarassatīnadiyā nimuggokāsato pabhuti paṭilomaṃ gacchantena yajitabbassa satrayāgassetaṃ adhivacanaṃ.",
  "atk-s0404a:18_10": "Vājamettha pivantīti vājapeyyo.",
  "atk-s0404a:18_11": "Ekena pariyaññena sattarasahi pasūhi yajitabbassa beluvayūpassa sattarasakadakkhiṇassa yaññassetaṃ adhivacanaṃ.",
  "atk-s0404a:18_12": "Natthi ettha aggaḷāti niraggaḷo.",
  "atk-s0404a:18_13": "Navahi pariyaññehi yajitabbassa saddhiṃ bhūmiyā ca purisehi ca assamedhe vuttavibhavadakkhiṇassa sabbamedhapariyāyanāmassa",
  "atk-s0404a:18_14": "assamedhavikappassetaṃ adhivacanaṃ.",
  "atk-s0404a:19_0": "Kalampi te nānubhavanti soḷasinti te sabbepi mahāyāgā ekassa mettācittassa vipākamahantatāya soḷasiṃ kalaṃ na agghanti,",
  "atk-s0404a:19_1": "soḷasamaṃ bhāgaṃ na pāpuṇantīti attho.",
  "atk-s0404a:19_2": "Na jinātīti na attanā parassa jāniṃ karoti.",
  "atk-s0404a:19_3": "Na jāpayeti na parena parassa jāniṃ kāreti.",
  "atk-s0404a:19_4": "Mettaṃsoti mettāyamānacittakoṭṭhāso hutvā.",
  "atk-s0404a:19_5": "Sabbabhūtānanti sabbasattesu.",
  "atk-s0404a:19_6": "Veraṃ tassa na kenacīti tassa kenaci saddhiṃ akusalaveraṃ vā puggalaveraṃ vā natthi.",
  "atk-s0404a:20_0": "2. Paññāsuttavaṇṇanā",
  "atk-s0404a:21_0": "2.",
  "atk-s0404a:21_1": "Dutiye ādibrahmacariyikāyāti maggabrahmacariyassa ādibhūtāya.",
  "atk-s0404a:21_2": "Paññāyāti vipassanāya.",
  "atk-s0404a:21_3": "Garuṭṭhāniyanti gāravuppattipaccayabhūtaṃ garubhāvanīyaṃ.",
  "atk-s0404a:21_4": "Tibbanti bahalaṃ.",
  "atk-s0404a:21_5": "Paripucchatīti atthapāḷianusandhipubbāparaṃ pucchati.",
  "atk-s0404a:21_6": "Paripañhatīti pañhaṃ karoti,",
  "atk-s0404a:21_7": "idañcidañca paṭipucchissāmīti vitakketi.",
  "atk-s0404a:21_8": "Dvayenāti duvidhena.",
  "atk-s0404a:21_9": "Anānākathikoti anānattakathiko hoti.",
  "atk-s0404a:21_10": "Atiracchānakathikoti nānāvidhaṃ tiracchānakathaṃ na katheti.",
  "atk-s0404a:21_11": "Ariyaṃ vā tuṇhībhāvanti ariyatuṇhībhāvo nāma catutthajjhānaṃ,",
  "atk-s0404a:21_12": "sesakammaṭṭhānamanasikāropi vaṭṭati.",
  "atk-s0404a:21_13": "Jānaṃ jānātīti jānitabbakaṃ jānāti.",
  "atk-s0404a:21_14": "Passaṃ passatīti passitabbakaṃ passati.",
  "atk-s0404a:21_15": "Piyattāyāti piyabhāvatthāya.",
  "atk-s0404a:21_16": "Garuttāyāti garubhāvatthāya.",
  "atk-s0404a:21_17": "Bhāvanāyāti bhāvanatthāya guṇasambhāvanāya vā.",
  "atk-s0404a:21_18": "Sāmaññāyāti samaṇadhammatthāya.",
  "atk-s0404a:21_19": "Ekībhāvāyāti nirantarabhāvatthāya.",
  "atk-s0404a:22_0": "3-4. Appiyasuttadvayavaṇṇanā",
  "atk-s0404a:23_0": "3- 4.",
  "atk-s0404a:23_1": "Tatiye appiyapasaṃsīti appiyajanassa pasaṃsako vaṇṇabhāṇī.",
  "atk-s0404a:23_2": "Piyagarahīti piyajanassa nindako garahako.",
  "atk-s0404a:23_3": "Catutthe anavaññattikāmoti “aho vata maṃ aññena avajāneyyu”nti anavajānanakāmo.",
  "atk-s0404a:23_4": "Akālaññūti kathākālaṃ na jānāti,",
  "atk-s0404a:23_5": "akāle katheti.",
  "atk-s0404a:23_6": "Asucīti asucīhi kāyakammādīhi samannāgato.",
  "atk-s0404a:24_0": "5. Paṭhamalokadhammasuttavaṇṇanā",
  "atk-s0404a:25_0": "5.",
  "atk-s0404a:25_1": "Pañcame lokassa dhammāti lokadhammā.",
  "atk-s0404a:25_2": "Etehi muttā nāma natthi,",
  "atk-s0404a:25_3": "buddhānampi honti.",
  "atk-s0404a:25_4": "Tenevāha –",
  "atk-s0404a:25_5": "lokaṃ anuparivattantīti anubandhanti nappajahanti,",
  "atk-s0404a:25_6": "lokato na nivattantīti attho.",
  "atk-s0404a:25_7": "Loko ca aṭṭha lokadhamme anuparivattatīti ayañca loko ete anubandhati na pajahati,",
  "atk-s0404a:25_8": "tehi dhammehi na nivattatīti attho.",
  "atk-s0404a:26_0": "Lābho alābhoti lābhe āgate alābho āgatoyevāti veditabbo.",
  "atk-s0404a:26_1": "Ayasādīsupi eseva nayo.",
  "atk-s0404a:26_2": "Avekkhati vipariṇāmadhammeti “vipariṇāmadhammā ime”ti evaṃ avekkhati.",
  "atk-s0404a:26_3": "Vidhūpitāti vidhamitā viddhaṃsitā.",
  "atk-s0404a:26_4": "Padañca ñatvāti nibbānapadaṃ jānitvā.",
  "atk-s0404a:26_5": "Sammappajānāti bhavassa pāragūti bhavassa pāraṃ gato nipphattiṃ matthakaṃ patto,",
  "atk-s0404a:26_6": "nibbānapadaṃ ñatvāva taṃ pāraṃ gatabhāvaṃ sammappajānātīti.",
  "atk-s0404a:26_7": "Imasmiṃ sutte vaṭṭavivaṭṭaṃ kathitaṃ.",
  "atk-s0404a:27_0": "6. Dutiyalokadhammasuttavaṇṇanā",
  "atk-s0404a:28_0": "6.",
  "atk-s0404a:28_1": "Chaṭṭhe ko visesoti kiṃ visesakāraṇaṃ.",
  "atk-s0404a:28_2": "Ko adhippayāsoti ko adhikappayogo.",
  "atk-s0404a:28_3": "Pariyādāyāti gahetvā pariniṭṭhapetvā.",
  "atk-s0404a:28_4": "Idhāpi vaṭṭavivaṭṭameva kathitaṃ.",
  "atk-s0404a:29_0": "7. Devadattavipattisuttavaṇṇanā",
  "atk-s0404a:30_0": "7.",
  "atk-s0404a:30_1": "Sattame acirapakkanteti saṅghaṃ bhinditvā na cirapakkante.",
  "atk-s0404a:30_2": "Ārabbhāti āgamma paṭicca sandhāya.",
  "atk-s0404a:30_3": "Attavipattinti attano vipattiṃ vipannākāraṃ.",
  "atk-s0404a:30_4": "Sesapadesupi eseva nayo.",
  "atk-s0404a:30_5": "Abhibhuyyāti abhibhavitvā madditvā.",
  "atk-s0404a:31_0": "8. Uttaravipattisuttavaṇṇanā",
  "atk-s0404a:32_0": "8.",
  "atk-s0404a:32_1": "Aṭṭhame vaṭajālikāyanti evaṃnāmake vihāre.",
  "atk-s0404a:32_2": "So kira vaṭavane niviṭṭhattā vaṭajālikāti saṅkhaṃ gato.",
  "atk-s0404a:32_3": "Pāturahosīti imamatthaṃ devarañño ārocessāmīti gantvā pākaṭo ahosi.",
  "atk-s0404a:32_4": "Ādibrahmacariyakoti sikkhattayasaṅgahassa sakalasāsanabrahmacariyassa ādibhūto.",
  "atk-s0404a:33_0": "9. Nandasuttavaṇṇanā",
  "atk-s0404a:34_0": "9.",
  "atk-s0404a:34_1": "Navame kulaputtoti jātikulaputto.",
  "atk-s0404a:34_2": "Balavāti thāmasampanno.",
  "atk-s0404a:34_3": "Pāsādikoti rūpasampattiyā pasādajanako.",
  "atk-s0404a:34_4": "Tibbarāgoti bahalarāgo.",
  "atk-s0404a:34_5": "Kimaññatrātiādīsu ayamattho –",
  "atk-s0404a:34_6": "kiṃ aññena kāraṇena kathitena,",
  "atk-s0404a:34_7": "ayaṃ nando indriyesu guttadvāro bhojane mattaññū jāgariyamanuyutto satisampajaññena samannāgato,",
  "atk-s0404a:34_8": "yehi nando sakkoti paripuṇṇaṃ parisuddhaṃ brahmacariyaṃ carituṃ.",
  "atk-s0404a:34_9": "Sace imehi kāraṇehi samannāgato nābhavissa,",
  "atk-s0404a:34_10": "na sakkuṇeyyāti.",
  "atk-s0404a:34_11": "Itiha tatthāti evaṃ tattha.",
  "atk-s0404a:34_12": "Imasmiṃ sutte vaṭṭameva kathitaṃ.",
  "atk-s0404a:35_0": "10. Kāraṇḍavasuttavaṇṇanā",
  "atk-s0404a:36_0": "10.",
  "atk-s0404a:36_1": "Dasame aññenāññaṃ paṭicaratīti aññena kāraṇena vacanena vā aññaṃ kāraṇaṃ vacanaṃ vā paṭicchādeti.",
  "atk-s0404a:36_2": "Bahiddhā kathaṃ apanāmetīti bāhirato aññaṃ āgantukakathaṃ otāreti.",
  "atk-s0404a:36_3": "Apaneyyesoti apaneyyo nīharitabbo esa.",
  "atk-s0404a:36_4": "Samaṇadūsīti samaṇadūsako.",
  "atk-s0404a:36_5": "Samaṇapalāpoti vīhīsu vīhipalāpo viya nissāratāya samaṇesu samaṇapalāpo.",
  "atk-s0404a:36_6": "Samaṇakāraṇḍavoti samaṇakacavaro.",
  "atk-s0404a:36_7": "Bahiddhā nāsentīti bahi nīharanti.",
  "atk-s0404a:36_8": "Yavakaraṇeti yavakhette.",
  "atk-s0404a:36_9": "Phuṇamānassāti ucce ṭhāne ṭhatvā mahāvāte opuniyamānassa.",
  "atk-s0404a:36_10": "Apasammajjantīti sāradhaññānaṃ ekato dubbaladhaññānaṃ ekato karaṇatthaṃ punappunaṃ apasammajjanti,",
  "atk-s0404a:36_11": "apasammajjanisaṅkhātena vātaggāhinā suppena vā vatthena vā nīharanti.",
  "atk-s0404a:36_12": "Daddaranti daddarasaddaṃ.",
  "atk-s0404a:37_0": "Saṃvāsāyanti saṃvāsena ayaṃ.",
  "atk-s0404a:37_1": "Vijānāthāti jāneyyātha.",
  "atk-s0404a:37_2": "Santavācoti saṇhavāco.",
  "atk-s0404a:37_3": "Janavatīti janamajjhe.",
  "atk-s0404a:37_4": "Raho karoti karaṇanti karaṇaṃ vuccati pāpakammaṃ,",
  "atk-s0404a:37_5": "taṃ raho paṭicchanno hutvā karoti.",
  "atk-s0404a:37_6": "Saṃsappī ca musāvādīti saṃsappitvā musāvādī,",
  "atk-s0404a:37_7": "musā bhaṇanto saṃsappati phandatīti attho.",
  "atk-s0404a:37_8": "Imasmiṃ sutte vaṭṭameva kathetvā gāthāsu vaṭṭavivaṭṭaṃ kathitanti.",
  "atk-s0404a:38_0": "Mettāvaggo paṭhamo.",
  "atk-s0404a:41_0": "2. Mahāvaggo",
  "atk-s0404a:42_0": "1. Verañjasuttavaṇṇanā",
  "atk-s0404a:43_0": "11.",
  "atk-s0404a:43_1": "Dutiyassa paṭhame abhivādetīti evamādīni na samaṇo gotamoti ettha vuttanakārena yojetvā evamettha attho veditabbo “na vandati nāsanā vuṭṭhāti,",
  "atk-s0404a:43_2": "nāpi ‘idha bhonto nisīdantū’ti evaṃ āsanena vā nimantetī”ti.",
  "atk-s0404a:43_3": "Ettha hi vā-",
  "atk-s0404a:43_4": "saddo vibhāvane nāma atthe “rūpaṃ niccaṃ vā aniccaṃ vā”tiādīsu viya.",
  "atk-s0404a:43_5": "Evaṃ vatvā atha attano abhivādanādīni akarontaṃ bhagavantaṃ disvā āha – tayidaṃ,",
  "atk-s0404a:43_6": "bho gotama,",
  "atk-s0404a:43_7": "tathevāti.",
  "atk-s0404a:43_8": "Yaṃ taṃ mayā sutaṃ,",
  "atk-s0404a:43_9": "taṃ tatheva,",
  "atk-s0404a:43_10": "taṃ savanañca me dassanañca saṃsandati sameti,",
  "atk-s0404a:43_11": "atthato ekībhāvaṃ gacchati.",
  "atk-s0404a:43_12": "Na hi bhavaṃ gotamo…pe…",
  "atk-s0404a:43_13": "āsanena vā nimantetīti.",
  "atk-s0404a:43_14": "Evaṃ attanā sutaṃ diṭṭhena nigametvā nindanto āha – tayidaṃ,",
  "atk-s0404a:43_15": "bho gotama,",
  "atk-s0404a:43_16": "na sampannamevāti taṃ abhivādanādīnaṃ akaraṇaṃ ayuttamevāti.",
  "atk-s0404a:44_0": "Athassa bhagavā attukkaṃsanaparavambhanadosaṃ anupagamma karuṇāsītalena hadayena taṃ aññāṇaṃ vidhamitvā",
  "atk-s0404a:44_1": "yuttabhāvaṃ dassetukāmo nāhaṃ taṃ brāhmaṇātiādimāha.",
  "atk-s0404a:44_2": "Tatrāyaṃ saṅkhepattho – ahaṃ, brāhmaṇa,",
  "atk-s0404a:44_3": "appaṭihatena sabbaññutaññāṇacakkhunā olokentopi taṃ puggalaṃ etasmiṃ sadevakādibhede loke na passāmi,",
  "atk-s0404a:44_4": "yamahaṃ abhivādeyyaṃ vā paccuṭṭheyyaṃ vā āsanena vā nimanteyyaṃ.",
  "atk-s0404a:44_5": "Anacchariyaṃ vā etaṃ,",
  "atk-s0404a:44_6": "svāhaṃ ajja sabbaññutaṃ patto evarūpaṃ nipaccākārārahaṃ puggalaṃ na passāmi.",
  "atk-s0404a:44_7": "Apica kho yadāpāhaṃ sampatijātova uttarena mukho sattapadavītihārena gantvā sakalaṃ dasasahassilokadhātuṃ olokesiṃ,",
  "atk-s0404a:44_8": "tadāpi etasmiṃ sadevakādibhede loke taṃ puggalaṃ na passāmi,",
  "atk-s0404a:44_9": "yamahaṃ evarūpaṃ nipaccakāraṃ kareyyaṃ.",
  "atk-s0404a:44_10": "Atha kho maṃ soḷasakappasahassāyuko khīṇāsavamahābrahmāpi añjaliṃ paggahetvā “tvaṃ loke mahāpuriso,",
  "atk-s0404a:44_11": "tvaṃ sadevakassa lokassa aggo ca jeṭṭho ca seṭṭho ca,",
  "atk-s0404a:44_12": "natthi tayā uttaritaro”ti sañjātasomanasso patimānesi.",
  "atk-s0404a:44_13": "Tadāpi cāhaṃ attanā uttaritaraṃ apassanto āsabhiṃ vācaṃ nicchāresiṃ –",
  "atk-s0404a:44_14": "“aggohamasmi lokassa,",
  "atk-s0404a:44_15": "jeṭṭhohamasmi lokassa,",
  "atk-s0404a:44_16": "seṭṭhohamasmi lokassā”ti.",
  "atk-s0404a:44_17": "Evaṃ sampatijātassāpi mayhaṃ abhivādanādiraho puggalo natthi,",
  "atk-s0404a:44_18": "svāhaṃ idāni sabbaññutaṃ patto kaṃ abhivādeyyaṃ.",
  "atk-s0404a:44_19": "Tasmā tvaṃ, brāhmaṇa,",
  "atk-s0404a:44_20": "mā tathāgatā evarūpaṃ paramanipaccakāraṃ patthayi. Yañhi, brāhmaṇa,",
  "atk-s0404a:44_21": "tathāgato abhivādeyya vā…pe…",
  "atk-s0404a:44_22": "āsanena vā nimanteyya,",
  "atk-s0404a:44_23": "muddhāpi tassa puggalassa rattipariyosāne paripākasithilabandhanaṃ vaṇṭā muttatālaphalaṃ viya gīvato chijjitvā sahasāva bhūmiyaṃ nipateyya.",
  "atk-s0404a:45_0": "Evaṃ vuttepi brāhmaṇo duppaññatāya tathāgatassa lokajeṭṭhabhāvaṃ asallakkhento kevalaṃ taṃ vacanaṃ asahamāno āha –",
  "atk-s0404a:45_1": "arasarūpo bhavaṃ gotamoti.",
  "atk-s0404a:45_2": "Ayaṃ kirassa adhippāyo –",
  "atk-s0404a:45_3": "yaṃ loke abhivādanapaccuṭṭhānaañjalikammasāmīcikammaṃ “sāmaggiraso”ti vuccati,",
  "atk-s0404a:45_4": "taṃ bhoto gotamassa natthi.",
  "atk-s0404a:45_5": "Tasmā arasarūpo bhavaṃ gotamo,",
  "atk-s0404a:45_6": "arasajātiko arasasabhāvoti.",
  "atk-s0404a:45_7": "Athassa bhagavā cittamudubhāvajananatthaṃ ujuvipaccanīkabhāvaṃ pariharanto aññathā tassa vacanassa atthaṃ attani sandassento atthi khvesa, brāhmaṇa,",
  "atk-s0404a:45_8": "pariyāyotiādimāha.",
  "atk-s0404a:46_0": "Tattha atthi khvesāti atthi kho esa.",
  "atk-s0404a:46_1": "Pariyāyoti kāraṇaṃ.",
  "atk-s0404a:46_2": "Idaṃ vuttaṃ hoti –",
  "atk-s0404a:46_3": "atthi kho, brāhmaṇa,",
  "atk-s0404a:46_4": "etaṃ kāraṇaṃ,",
  "atk-s0404a:46_5": "yena kāraṇena maṃ “arasarūpo bhavaṃ gotamo”ti vadamāno puggalo sammā vadeyya,",
  "atk-s0404a:46_6": "avitathavādīti saṅkhaṃ gaccheyya.",
  "atk-s0404a:46_7": "Katamo pana soti? Ye te, brāhmaṇa,",
  "atk-s0404a:46_8": "rūparasā…pe…",
  "atk-s0404a:46_9": "phoṭṭhabbarasā,",
  "atk-s0404a:46_10": "te tathāgatassa pahīnāti.",
  "atk-s0404a:46_11": "Kiṃ vuttaṃ hoti?",
  "atk-s0404a:46_12": "Ye te jātivasena vā upapattivasena vā seṭṭhasammatānampi puthujjanānaṃ rūpārammaṇādīni assādentānaṃ abhinandantānaṃ",
  "atk-s0404a:46_13": "rajjantānaṃ uppajjanti kāmasukhassādasaṅkhātā rūparasā,",
  "atk-s0404a:46_14": "saddarasā,",
  "atk-s0404a:46_15": "gandharasā, rasarasā,",
  "atk-s0404a:46_16": "phoṭṭhabbarasā,",
  "atk-s0404a:46_17": "ye imaṃ lokaṃ gīvāya bandhitvā viya āviñchanti,",
  "atk-s0404a:46_18": "vatthārammaṇādisāmaggiyañca uppannattā sāmaggirasāti vuccanti.",
  "atk-s0404a:46_19": "Te sabbepi tathāgatassa pahīnā.",
  "atk-s0404a:46_20": "“Mayhaṃ pahīnā”ti vattabbepi mamākārena attānaṃ anukkhipanto dhammaṃ deseti,",
  "atk-s0404a:46_21": "desanāvilāso vā esa tathāgatassa.",
  "atk-s0404a:47_0": "Tattha pahīnāti cittasantānato vigatā,",
  "atk-s0404a:47_1": "pajahitā vā.",
  "atk-s0404a:47_2": "Etasmiṃ panatthe karaṇe sāmivacanaṃ daṭṭhabbaṃ.",
  "atk-s0404a:47_3": "Ariyamaggasatthena ucchinnaṃ taṇhāvijjāmayaṃ mūlaṃ etesanti ucchinnamūlā.",
  "atk-s0404a:47_4": "Tālavatthu viya nesaṃ vatthu katanti tālāvatthukatā.",
  "atk-s0404a:47_5": "Yathā hi tālarukkhaṃ samūlaṃ uddharitvā tassa vatthumatte tasmiṃ padese kate na puna tassa tālassa uppatti paññāyati,",
  "atk-s0404a:47_6": "evaṃ ariyamaggasatthena samūle rūpādirase uddharitvā tesaṃ pubbe uppannapubbabhāvena vatthumatte cittasantāne",
  "atk-s0404a:47_7": "kate sabbepi te tālāvatthukatāti vuccanti.",
  "atk-s0404a:47_8": "Aviruḷhidhammattā vā matthakacchinnatālo viya katāti tālāvatthukatā.",
  "atk-s0404a:47_9": "Yasmā pana evaṃ tālāvatthukatā anabhāvaṃkatā honti,",
  "atk-s0404a:47_10": "yathā nesaṃ pacchābhāvo na hoti,",
  "atk-s0404a:47_11": "tathā katā honti.",
  "atk-s0404a:47_12": "Tasmā āha –",
  "atk-s0404a:47_13": "anabhāvaṃkatāti.",
  "atk-s0404a:47_14": "Āyatiṃ anuppādadhammāti anāgate anuppajjanakasabhāvā.",
  "atk-s0404a:48_0": "No ca kho yaṃ tvaṃ sandhāya vadesīti yañca kho tvaṃ sandhāya vadesi,",
  "atk-s0404a:48_1": "so pariyāyo na hoti.",
  "atk-s0404a:48_2": "Nanu ca evaṃ vutte yo brāhmaṇena vutto sāmaggiraso,",
  "atk-s0404a:48_3": "tassa attani vijjamānatā anuññātā hotīti? Na hoti.",
  "atk-s0404a:48_4": "Yo hi naṃ sāmaggirasaṃ kātuṃ bhabbo hutvā na karoti,",
  "atk-s0404a:48_5": "so tadabhāvena arasarūpoti vattabbataṃ arahati.",
  "atk-s0404a:48_6": "Bhagavā pana abhabbova etaṃ kātuṃ,",
  "atk-s0404a:48_7": "tenassa kāraṇe abhabbataṃ pakāsento āha –",
  "atk-s0404a:48_8": "“no ca kho yaṃ tvaṃ sandhāya vadesī”ti.",
  "atk-s0404a:48_9": "Yaṃ pariyāyaṃ sandhāya tvaṃ maṃ “arasarūpo”ti vadesi,",
  "atk-s0404a:48_10": "so amhesu neva vattabboti.",
  "atk-s0404a:49_0": "Evaṃ brāhmaṇo attanā adhippetaṃ arasarūpataṃ āropetuṃ asakkonto athāparaṃ nibbhogo bhavantiādimāha.",
  "atk-s0404a:49_1": "Sabbapariyāyesu cettha vuttanayeneva yojanākkamaṃ viditvā sandhāyabhāsitamatthaṃ evaṃ veditabbaṃ –",
  "atk-s0404a:49_2": "brāhmaṇo tadeva vayovuddhānaṃ abhivādanādikammaṃ loke “sāmaggiparibhogo”ti maññamāno tadabhāvena ca bhagavantaṃ “nibbhogo”tiādimāha.",
  "atk-s0404a:49_3": "Bhagavā ca yvāyaṃ rūpādīsu sattānaṃ chandarāgaparibhogo,",
  "atk-s0404a:49_4": "tadabhāvaṃ attani sampassamāno aparaṃ pariyāyamanujāni.",
  "atk-s0404a:50_0": "Puna brāhmaṇo yaṃ loke vayovuddhānaṃ abhivādanādikulasamudācārakammaṃ lokiyā karonti,",
  "atk-s0404a:50_1": "tassa akiriyaṃ sampassamāno bhagavantaṃ akiriyavādoti āha.",
  "atk-s0404a:50_2": "Bhagavā pana yasmā kāyaduccaritādīnaṃ akiriyaṃ vadati,",
  "atk-s0404a:50_3": "tasmā taṃ akiriyavāditaṃ attani sampassamāno aparaṃ pariyāyamanujāni.",
  "atk-s0404a:50_4": "Tattha ṭhapetvā kāyaduccaritādīni avasesā akusalā dhammā anekavihitā pāpakā akusalā dhammāti veditabbā.",
  "atk-s0404a:51_0": "Puna brāhmaṇo tadeva abhivādanādikammaṃ bhagavati apassanto “imaṃ āgamma ayaṃ lokatanti lokapaveṇī ucchijjatī”ti",
  "atk-s0404a:51_1": "maññamāno bhagavantaṃ ucchedavādoti āha.",
  "atk-s0404a:51_2": "Bhagavā pana yasmā pañcakāmaguṇikarāgassa ceva akusalacittadvayasampayuttassa ca dosassa anāgāmimaggena ucchedaṃ vadati,",
  "atk-s0404a:51_3": "sabbākusalasambhavassa pana mohassa arahattamaggena ucchedaṃ vadati,",
  "atk-s0404a:51_4": "ṭhapetvā te tayo avasesānaṃ pāpakānaṃ akusalānaṃ dhammānaṃ yathānurūpaṃ catūhi maggehi ucchedaṃ vadati,",
  "atk-s0404a:51_5": "tasmā taṃ ucchedavādaṃ attani sampassamāno aparaṃ pariyāyamanujāni.",
  "atk-s0404a:52_0": "Puna brāhmaṇo “jigucchati maññe samaṇo gotamo idaṃ vayovuddhānaṃ abhivādanādikulasamudācārakammaṃ,",
  "atk-s0404a:52_1": "tena taṃ na karotī”ti maññamāno bhagavantaṃ jegucchīti āha.",
  "atk-s0404a:52_2": "Bhagavā pana yasmā jigucchati kāyaduccaritādīhi,",
  "atk-s0404a:52_3": "yāni kāyavacīmanoduccaritāni ceva yāva ca akusalānaṃ lāmakadhammānaṃ samāpatti samāpajjanā samaṅgibhāvo,",
  "atk-s0404a:52_4": "taṃ sabbampi gūthaṃ viya maṇḍanakajātiko puriso jigucchati hirīyati,",
  "atk-s0404a:52_5": "tasmā taṃ jegucchitaṃ attani sampassamāno aparaṃ pariyāyamanujāni.",
  "atk-s0404a:52_6": "Tattha kāyaduccaritenātiādi karaṇavacanaṃ upayogatthe daṭṭhabbaṃ.",
  "atk-s0404a:53_0": "Puna brāhmaṇo tadeva abhivādanādikammaṃ bhagavati apassanto “ayaṃ idaṃ lokajeṭṭhakakammaṃ vineti vināseti,",
  "atk-s0404a:53_1": "atha vā yasmā etaṃ sāmīcikammaṃ na karoti,",
  "atk-s0404a:53_2": "tasmā ayaṃ vinetabbo niggaṇhitabbo”ti maññamāno bhagavantaṃ venayikoti āha.",
  "atk-s0404a:53_3": "Tatrāyaṃ padattho –",
  "atk-s0404a:53_4": "vinayatīti vinayo,",
  "atk-s0404a:53_5": "vināsetīti vuttaṃ hoti.",
  "atk-s0404a:53_6": "Vinayo eva venayiko.",
  "atk-s0404a:53_7": "Vinayaṃ vā arahatīti venayiko,",
  "atk-s0404a:53_8": "niggahaṃ arahatīti vuttaṃ hoti.",
  "atk-s0404a:53_9": "Bhagavā pana yasmā rāgādīnaṃ vinayāya vūpasamāya dhammaṃ deseti,",
  "atk-s0404a:53_10": "tasmā venayiko hoti.",
  "atk-s0404a:53_11": "Ayameva cettha padattho –",
  "atk-s0404a:53_12": "vinayāya dhammaṃ desetīti venayiko.",
  "atk-s0404a:53_13": "Vicitrā hi taddhitavutti.",
  "atk-s0404a:53_14": "Svāyaṃ taṃ venayikabhāvaṃ attani sampassamāno aparaṃ pariyāyamanujāni.",
  "atk-s0404a:54_0": "Puna brāhmaṇo yasmā abhivādanādīni sāmīcikammāni karontā vayovuddhe tosenti hāsenti,",
  "atk-s0404a:54_1": "akarontā pana tāpenti vihesenti domanassaṃ nesaṃ uppādenti,",
  "atk-s0404a:54_2": "bhagavā ca tāni na karoti,",
  "atk-s0404a:54_3": "tasmā “ayaṃ vayovuddhe tapatī”ti maññamāno sappurisācāravirahitattā vā “kapaṇapuriso aya”nti maññamāno bhagavantaṃ tapassīti āha.",
  "atk-s0404a:54_4": "Tatrāyaṃ padattho –",
  "atk-s0404a:54_5": "tapatīti tapo,",
  "atk-s0404a:54_6": "roseti vihesetīti attho.",
  "atk-s0404a:54_7": "Sāmīcikammākaraṇassetaṃ adhivacanaṃ.",
  "atk-s0404a:54_8": "Tapo assa atthīti tapassī.",
  "atk-s0404a:54_9": "Dutiye atthavikappe byañjanāni avicāretvā loke kapaṇapuriso tapassīti vuccati.",
  "atk-s0404a:54_10": "Bhagavā pana ye akusalā dhammā lokaṃ tapanato tapanīyāni vuccanti,",
  "atk-s0404a:54_11": "tesaṃ pahīnattā yasmā tapassīti saṅkhaṃ gato.",
  "atk-s0404a:54_12": "Tasmā taṃ tapassitaṃ attani sampassamāno aparaṃ pariyāyamanujāni.",
  "atk-s0404a:54_13": "Tatrāyaṃ vacanattho –",
  "atk-s0404a:54_14": "tapantīti tapā,",
  "atk-s0404a:54_15": "akusaladhammānametaṃ adhivacanaṃ.",
  "atk-s0404a:54_16": "Te tape assi nirassi pahāsi viddhaṃsīti tapassī.",
  "atk-s0404a:55_0": "Puna brāhmaṇo taṃ abhivādanādikammaṃ devalokagabbhasampattiyā devalokapaṭisandhipaṭilābhāya saṃvattatīti",
  "atk-s0404a:55_1": "maññamāno bhagavati cassa abhāvaṃ disvā bhagavantaṃ apagabbhoti āha.",
  "atk-s0404a:55_2": "Kodhavasena vā bhagavato mātukucchismiṃ paṭisandhiggahaṇe dosaṃ dassentopi evamāha.",
  "atk-s0404a:55_3": "Tatrāyaṃ vacanattho –",
  "atk-s0404a:55_4": "gabbhato apagatoti apagabbho,",
  "atk-s0404a:55_5": "abhabbo devalokūpapattiṃ pāpuṇitunti adhippāyo.",
  "atk-s0404a:55_6": "Hīno vā gabbho assāti apagabbho.",
  "atk-s0404a:55_7": "Devalokagabbhaparibāhirattā āyatiṃ hīnagabbhapaṭilābhabhāgīti.",
  "atk-s0404a:55_8": "Hīno vāssa mātukucchismiṃ gabbhavāso ahosīti adhippāyo.",
  "atk-s0404a:55_9": "Bhagavato pana yasmā āyatiṃ gabbhaseyyā apagatā,",
  "atk-s0404a:55_10": "tasmā so taṃ apagabbhataṃ attani sampassamāno aparaṃ pariyāyamanujāni.",
  "atk-s0404a:55_11": "Tatra ca yassa kho, brāhmaṇa,",
  "atk-s0404a:55_12": "āyatiṃ gabbhaseyyā punabbhavābhinibbatti pahīnāti etesaṃ padānaṃ evamattho daṭṭhabbo –",
  "atk-s0404a:55_13": "“brāhmaṇa,",
  "atk-s0404a:55_14": "yassa puggalassa anāgate gabbhaseyyā punabbhave ca abhinibbatti anuttarena maggena vihatakāraṇattā pahīnā.",
  "atk-s0404a:55_15": "Gabbhaseyyāgahaṇena cettha jalābujayoni gahitā,",
  "atk-s0404a:55_16": "punabbhavābhinibbattiggahaṇena itarā tisso”pi.",
  "atk-s0404a:56_0": "Apica gabbhassa seyyā gabbhaseyyā.",
  "atk-s0404a:56_1": "Punabbhavo eva abhinibbatti punabbhavābhinibbattīti evamettha attho daṭṭhabbo.",
  "atk-s0404a:56_2": "Yathā ca viññāṇaṭṭhitīti vuttepi na viññāṇato aññā ṭhiti atthi,",
  "atk-s0404a:56_3": "evamidhāpi na gabbhato aññā seyyā veditabbā.",
  "atk-s0404a:56_4": "Abhinibbatti ca nāma yasmā punabbhavabhūtāpi apunabbhavabhūtāpi atthi,",
  "atk-s0404a:56_5": "idha ca punabbhavabhūtā adhippetā,",
  "atk-s0404a:56_6": "tasmā vuttaṃ –",
  "atk-s0404a:56_7": "“punabbhavo eva abhinibbatti punabbhavābhinibbattī”ti.",
  "atk-s0404a:57_0": "Evaṃ āgatakālato paṭṭhāya arasarūpatādīhi aṭṭhahi akkosavatthūhi akkosantampi brāhmaṇaṃ bhagavā dhammissaro",
  "atk-s0404a:57_1": "dhammarājā dhammasāmī tathāgato anukampāya sītaleneva cakkhunā brāhmaṇaṃ olekento yaṃ dhammadhātuṃ paṭivijjhitvā",
  "atk-s0404a:57_2": "desanāvilāsappattā nāma hoti,",
  "atk-s0404a:57_3": "tassā dhammadhātuyā suppaṭividdhattā vigatavalāhake nabhe puṇṇacando viya ca saradakāle sūriyo viya ca",
  "atk-s0404a:57_4": "brāhmaṇassa hadayandhakāraṃ vidhamento tāniyeva akkosavatthūni tena tena pariyāyena aññathā dassetvā",
  "atk-s0404a:57_5": "punapi attano karuṇāvipphāraṃ aṭṭhahi lokadhammehi akampiyabhāvena paṭiladdhatādiguṇalakkhaṇaṃ pathavisamacittataṃ",
  "atk-s0404a:57_6": "akuppadhammatañca pakāsento “ayaṃ brāhmaṇo kevalaṃ palitasirakhaṇḍadantavalittacatādīhi attano vuddhabhāvaṃ",
  "atk-s0404a:57_7": "sallakkheti,",
  "atk-s0404a:57_8": "no ca kho jānāti attānaṃ jātiyā anugataṃ jarāya anusaṭaṃ byādhino adhibhūtaṃ maraṇena abbhāhataṃ ajja",
  "atk-s0404a:57_9": "maritvā puna sveva uttānaseyyadārakabhāvagamanīyaṃ.",
  "atk-s0404a:57_10": "Mahantena kho pana ussāhena mama santikaṃ āgato,",
  "atk-s0404a:57_11": "tadassa āgamanaṃ sātthakaṃ hotū”ti cintetvā imasmiṃ loke attano appaṭisamaṃ purejātabhāvaṃ dassento seyyathāpi,",
  "atk-s0404a:57_12": "brāhmaṇātiādinā nayena brāhmaṇassa dhammadesanaṃ vaḍḍhesi.",
  "atk-s0404a:58_0": "Tattha seyyathāpītiādīnaṃ heṭṭhā vutanayeneva attho veditabbo.",
  "atk-s0404a:58_1": "Ayaṃ pana viseso –",
  "atk-s0404a:58_2": "heṭṭhā vuttanayeneva hi te kukkuṭapotakā pakkhe vidhunantā taṃkhaṇānurūpaṃ viravantā nikkhamanti.",
  "atk-s0404a:58_3": "Evaṃ nikkhamantānañca tesaṃ yo paṭhamataraṃ nikkhamati,",
  "atk-s0404a:58_4": "so jeṭṭhoti vuccati.",
  "atk-s0404a:58_5": "Tasmā bhagavā tāya upamāya attano jeṭṭhabhāvaṃ sādhetukāmo brāhmaṇaṃ pucchati –",
  "atk-s0404a:58_6": "yo nu kho tesaṃ kukkuṭacchāpotakānaṃ…pe…",
  "atk-s0404a:58_7": "kinti svāssa vacanīyoti.",
  "atk-s0404a:58_8": "Tattha kukkuṭacchāpakānanti kukkuṭapotakānaṃ.",
  "atk-s0404a:58_9": "Kinti svāssa vacanīyoti so kinti vacanīyo assa,",
  "atk-s0404a:58_10": "kiṃ vattabbo bhaveyya jeṭṭho vā kaniṭṭho vāti.",
  "atk-s0404a:59_0": "“Jeṭṭho”tissa,",
  "atk-s0404a:59_1": "bho gotama,",
  "atk-s0404a:59_2": "vacanīyoti,",
  "atk-s0404a:59_3": "bho gotama,",
  "atk-s0404a:59_4": "so jeṭṭho iti assa vacanīyo.",
  "atk-s0404a:59_5": "Kasmāti ce?",
  "atk-s0404a:59_6": "So hi nesaṃ jeṭṭhoti,",
  "atk-s0404a:59_7": "yasmā so nesaṃ vuddhataroti attho.",
  "atk-s0404a:59_8": "Athassa bhagavā opammaṃ sampaṭipādento evameva khoti āha,",
  "atk-s0404a:59_9": "yathā so kukkuṭapotako,",
  "atk-s0404a:59_10": "evaṃ ahampi.",
  "atk-s0404a:59_11": "Avijjāgatāya pajāyāti avijjā vuccati aññāṇaṃ,",
  "atk-s0404a:59_12": "tattha gatāya.",
  "atk-s0404a:59_13": "Pajāyāti sattadhivacanametaṃ,",
  "atk-s0404a:59_14": "avijjākosassa anto paviṭṭhesu sattesūpi vuttaṃ hoti.",
  "atk-s0404a:59_15": "Aṇḍabhūtāyāti aṇḍe bhūtāya pajātāya sañjātāya.",
  "atk-s0404a:59_16": "Yathā hi aṇḍe nibbattā ekacce sattā aṇḍabhūtāti vuccanti,",
  "atk-s0404a:59_17": "evamayaṃ sabbāpi pajā avijjaṇḍakose nibbattattā aṇḍabhūtāti vuccati.",
  "atk-s0404a:59_18": "Pariyonaddhāyāti tena avijjaṇḍakosena samantato onaddhāya baddhāya veṭhitāya.",
  "atk-s0404a:59_19": "Avijjaṇḍakosaṃ padāletvāti taṃ avijjāmayaṃ aṇḍakosaṃ bhinditvā.",
  "atk-s0404a:59_20": "Ekova loketi sakalepi lokasannivāse ahameva eko adutiyo.",
  "atk-s0404a:59_21": "Anuttaraṃ sammāsambodhiṃ abhisambuddhoti uttararahitaṃ sabbaseṭṭhaṃ sammā sāmañca bodhiṃ,",
  "atk-s0404a:59_22": "atha vā pasatthaṃ sundarañca bodhiṃ.",
  "atk-s0404a:59_23": "Arahattamaggañāṇassetaṃ nāmaṃ,",
  "atk-s0404a:59_24": "sabbaññutaññāṇassāpi nāmameva.",
  "atk-s0404a:59_25": "Ubhayampi vaṭṭati.",
  "atk-s0404a:59_26": "Aññesaṃ arahattamaggo anuttarā bodhi hoti,",
  "atk-s0404a:59_27": "na hotīti? Na hoti. Kasmā?",
  "atk-s0404a:59_28": "Asabbaguṇadāyakattā.",
  "atk-s0404a:59_29": "Tesañhi kassaci arahattamaggo arahattaphalameva deti,",
  "atk-s0404a:59_30": "kassaci tisso vijjā,",
  "atk-s0404a:59_31": "kassaci cha abhiññā,",
  "atk-s0404a:59_32": "kassaci catasso paṭisambhidā,",
  "atk-s0404a:59_33": "kassaci sāvakapāramiñāṇaṃ.",
  "atk-s0404a:59_34": "Paccekabuddhānampi paccekabodhiñāṇameva deti,",
  "atk-s0404a:59_35": "buddhānaṃ pana sabbaguṇasampattiṃ deti abhiseko viya rañño sabbalokissarabhāvaṃ.",
  "atk-s0404a:59_36": "Tasmā aññassa kassacipi anuttarā bodhi na hotīti.",
  "atk-s0404a:59_37": "Abhisambuddhoti abbhaññāsiṃ paṭivijjhiṃ,",
  "atk-s0404a:59_38": "pattomhi adhigatomhīti vuttaṃ hoti.",
  "atk-s0404a:60_0": "Idāni yadetaṃ bhagavatā “evameva kho”tiādinā nayena vuttaṃ opammasampaṭipādanaṃ,",
  "atk-s0404a:60_1": "taṃ evaṃ atthena saṃsanditvā veditabbaṃ –",
  "atk-s0404a:60_2": "yathā hi tassā kukkuṭiyā attano aṇḍesu adhisayanāditividhakiriyākaraṇaṃ,",
  "atk-s0404a:60_3": "evaṃ bodhipallaṅke nisinnassa bodhisattabhūtassa bhagavato attano santāne aniccaṃ, dukkhaṃ,",
  "atk-s0404a:60_4": "anattāti tividhānupassanākaraṇaṃ.",
  "atk-s0404a:60_5": "Kukkuṭiyā tividhakiriyāsampādanena aṇḍānaṃ apūtibhāvo viya bodhisattabhūtassa bhagavato tividhānupassanāsampādanena vipassanāñāṇassa aparihāni.",
  "atk-s0404a:60_6": "Kukkuṭiyā tividhakiriyākaraṇena aṇḍānaṃ allasinehapariyādānaṃ viya bodhisattabhūtassa bhagavato tividhānupassanāsampādanena",
  "atk-s0404a:60_7": "bhavattayānugatanikantisinehapariyādānaṃ.",
  "atk-s0404a:60_8": "Kukkuṭiyā tividhakiriyākaraṇena aṇḍakapālānaṃ tanubhāvo viya bodhisattabhūtassa bhagavato tividhānupassanāsampādanena avijjaṇḍakosassa tanubhāvo,",
  "atk-s0404a:60_9": "kukkuṭiyā tividhakiriyākaraṇena kukkuṭapotakassa pādanakhatuṇḍakānaṃ thaddhakharabhāvo viya bodhisattabhūtassa",
  "atk-s0404a:60_10": "bhagavato tividhānupassanāsampādanena vipassanāñāṇassa tikkhakharavippasannasūrabhāvo.",
  "atk-s0404a:60_11": "Kukkuṭiyā tividhakiriyākaraṇena kukkuṭapotakassa pariṇāmakālo viya bodhisattabhūtassa bhagavato tividhānupassanāsampādanena",
  "atk-s0404a:60_12": "vipassanāñāṇassa pariṇāmakālo vaḍḍhikālo gabbhaggahaṇakālo.",
  "atk-s0404a:60_13": "Kukkuṭiyā tividhakiriyākaraṇena kukkuṭapotakassa pādanakhasikhāya vā mukhatuṇḍakena vā aṇḍakosaṃ padāletvā",
  "atk-s0404a:60_14": "pakkhe papphoṭetvā sotthinā abhinibbhidākālo viya bhagavato tividhānupassanāsampādanena vipassanāñāṇagabbhaṃ",
  "atk-s0404a:60_15": "gaṇhāpetvā anupubbādhigatena arahattamaggena avijjaṇḍakosaṃ padāletvā abhiññāpakkhe papphoṭetvā sotthinā",
  "atk-s0404a:60_16": "sakalabuddhaguṇasacchikatakālo veditabbo.",
  "atk-s0404a:61_0": "Ahañhi, brāhmaṇa,",
  "atk-s0404a:61_1": "jeṭṭho seṭṭho lokassāti, brāhmaṇa,",
  "atk-s0404a:61_2": "yathā tesaṃ kukkuṭapotakānaṃ paṭhamataraṃ aṇḍakosaṃ padāletvā abhinibbatto kukkuṭapotako jeṭṭho hoti,",
  "atk-s0404a:61_3": "evaṃ avijjāgatāya pajāya taṃ avijjaṇḍakosaṃ padāletvā paṭhamataraṃ ariyāya jātiyā jātattā ahañhi jeṭṭho vuddhatamoti saṅkhaṃ gato,",
  "atk-s0404a:61_4": "sabbaguṇehi pana appaṭisamattā seṭṭhoti.",
  "atk-s0404a:62_0": "Evaṃ bhagavā attano anuttaraṃ jeṭṭhaseṭṭhabhāvaṃ brāhmaṇassa pakāsetvā idāni yāya paṭipadāya taṃ adhigato,",
  "atk-s0404a:62_1": "taṃ paṭipadaṃ pubbabhāgato pabhuti dassetuṃ āraddhaṃ kho pana me,",
  "atk-s0404a:62_2": "brāhmaṇātiādimāha.",
  "atk-s0404a:62_3": "Tattha āraddhaṃ kho pana me, brāhmaṇa,",
  "atk-s0404a:62_4": "vīriyaṃ ahosīti, brāhmaṇa,",
  "atk-s0404a:62_5": "na mayā ayaṃ anuttaro jeṭṭhaseṭṭhabhāvo kusītena muṭṭhassatinā sāraddhakāyena vikkhittacitena adhigato,",
  "atk-s0404a:62_6": "apica kho tadadhigamāya āraddhaṃ kho pana me vīriyaṃ ahosi.",
  "atk-s0404a:62_7": "Bodhimaṇḍe nisinnena mayā catusammappadhānabhedaṃ vīriyaṃ āraddhaṃ ahosi,",
  "atk-s0404a:62_8": "paggahitaṃ asithilappavattitaṃ.",
  "atk-s0404a:62_9": "Āraddhattāyeva ca me taṃ asallīnaṃ ahosi.",
  "atk-s0404a:62_10": "Na kevalañca vīriyameva,",
  "atk-s0404a:62_11": "satipi me ārammaṇābhimukhabhāvena upaṭṭhitā ahosi,",
  "atk-s0404a:62_12": "upaṭṭhitattāyeva ca asammuṭṭhā.",
  "atk-s0404a:62_13": "Passaddho kāyo asāraddhoti kāyacittappassaddhivasena kāyopi me passaddho ahosi.",
  "atk-s0404a:62_14": "Tattha yasmā nāmakāye passaddhe rūpakāyopi passaddhoyeva hoti,",
  "atk-s0404a:62_15": "tasmā “nāmakāyo rūpakāyo”ti avisesetvāva “passaddho kāyo”ti vuttaṃ.",
  "atk-s0404a:62_16": "Asāraddhoti so ca kho passaddhattāyeva asāraddho,",
  "atk-s0404a:62_17": "vigatadarathoti vuttaṃ hoti.",
  "atk-s0404a:62_18": "Samāhitaṃ cittaṃ ekagganti cittampi me sammā āhitaṃ suṭṭhu ṭhapitaṃ appitaṃ viya ahosi,",
  "atk-s0404a:62_19": "samāhitattā eva ca ekaggaṃ acalaṃ nipphandananti.",
  "atk-s0404a:62_20": "Ettāvatā jhānassa pubbabhāgapaṭipadā kathitā hoti.",
  "atk-s0404a:63_0": "Idāni imāya paṭipadāya adhigataṃ paṭhamajjhānaṃ ādiṃ katvā vijjāttayapariyosānaṃ visesaṃ dassento so kho ahantiādimāha.",
  "atk-s0404a:63_1": "Tattha yaṃ yāva vinicchayanayena vattabbaṃ siyā,",
  "atk-s0404a:63_2": "taṃ visuddhimagge vuttameva.",
  "atk-s0404a:64_0": "Ayaṃ kho me,",
  "atk-s0404a:64_1": "brāhmaṇātiādīsu pana vijjāti viditakaraṇaṭṭhena vijjā.",
  "atk-s0404a:64_2": "Kiṃ viditaṃ karoti?",
  "atk-s0404a:64_3": "Pubbenivāsaṃ.",
  "atk-s0404a:64_4": "Avijjāti tasseva pubbenivāsassa aviditakaraṇaṭṭhena tappaṭicchādakamoho.",
  "atk-s0404a:64_5": "Tamoti sveva moho tappaṭicchādakaṭṭhena tamo nāma.",
  "atk-s0404a:64_6": "Ālokoti sā eva vijjā obhāsakaraṇaṭṭhena ālokoti.",
  "atk-s0404a:64_7": "Ettha ca vijjā adhigatāti attho,",
  "atk-s0404a:64_8": "sesaṃ pasaṃsāvacanaṃ.",
  "atk-s0404a:64_9": "Yojanā panettha –",
  "atk-s0404a:64_10": "ayaṃ kho me vijjā adhigatā,",
  "atk-s0404a:64_11": "tassa me adhigatavijjassa avijjā vihatā,",
  "atk-s0404a:64_12": "vinaṭṭhāti attho. Kasmā?",
  "atk-s0404a:64_13": "Yasmā vijjā uppannā.",
  "atk-s0404a:64_14": "Esa nayo itarasmimpi padadvaye.",
  "atk-s0404a:64_15": "Yathā tanti ettha tanti nipātamattaṃ.",
  "atk-s0404a:64_16": "Satiyā avippavāsena appamattassa vīriyātāpena ātāpino kāye ca jīvite ca anapekkhātāya pahitattassa pesitattassāti attho.",
  "atk-s0404a:64_17": "Idaṃ vuttaṃ hoti –",
  "atk-s0404a:64_18": "yathā appamattassa ātāpino pahitattassa viharato avijjā vihaññeyya,",
  "atk-s0404a:64_19": "vijjā uppajjeyya tamo vihaññeyya,",
  "atk-s0404a:64_20": "āloko uppajjeyya,",
  "atk-s0404a:64_21": "evameva mama avijjā vihatā,",
  "atk-s0404a:64_22": "vijjā uppannā,",
  "atk-s0404a:64_23": "tamo vihato,",
  "atk-s0404a:64_24": "āloko uppanno.",
  "atk-s0404a:64_25": "Etassa me padhānānuyogassa anurūpameva phalaṃ laddhanti.",
  "atk-s0404a:65_0": "Ayaṃ kho me, brāhmaṇa,",
  "atk-s0404a:65_1": "paṭhamā abhinibbhidā ahosi kukkuṭacchāpakasseva aṇḍakosamhāti ayaṃ kho mama, brāhmaṇa,",
  "atk-s0404a:65_2": "pubbenivāsānussatiñāṇamukhatuṇḍakena pubbe nivutthakhandhappaṭicchādakaṃ avijjaṇḍakosaṃ padāletvā paṭhamā",
  "atk-s0404a:65_3": "abhinibbhidā paṭhamā nikkhanti paṭhamā ariyājāti ahosi kukkuṭacchāpakasseva mukhatuṇḍakena vā pādanakhasikhāya",
  "atk-s0404a:65_4": "vā aṇḍakosaṃ padāletvā tamhā aṇḍakosamhā abhinibbhidā nikkhanti kukkuṭanikāye paccājātīti.",
  "atk-s0404a:65_5": "Ayaṃ tāva pubbenivāsakathāyaṃ nayo.",
  "atk-s0404a:66_0": "Cutupapātakathāya pana vijjāti dibbacakkhuñāṇavijjā.",
  "atk-s0404a:66_1": "Avijjāti cutupapātappaṭicchādikā avijjā.",
  "atk-s0404a:66_2": "Yathā pana pubbenivāsakathāyaṃ “pubbenivāsānussatiñāṇamukhatuṇḍakena pubbe nivutthakkhandhappaṭicchādakaṃ avijjaṇḍakosaṃ padāletvā”ti vuttaṃ,",
  "atk-s0404a:66_3": "evamidha “cutupapātañāṇamukhatuṇḍakena cutupapātappaṭicchādakaṃ avijjaṇḍakosaṃ padāletvā”ti vattabbaṃ.",
  "atk-s0404a:67_0": "Yaṃ panetaṃ paccavekkhaṇañāṇapariggahitaṃ āsavānaṃ khayañāṇādhigamaṃ brāhmaṇassa dassento ayaṃ kho me, brāhmaṇa,",
  "atk-s0404a:67_1": "tatiyā vijjātiādimāha,",
  "atk-s0404a:67_2": "tattha vijjāti arahattamaggavijjā.",
  "atk-s0404a:67_3": "Avijjāti catusaccappaṭicchādikā avijjā.",
  "atk-s0404a:67_4": "Ayaṃ kho me, brāhmaṇa,",
  "atk-s0404a:67_5": "tatiyā abhinibbhidā ahosīti ettha ayaṃ kho mama, brāhmaṇa,",
  "atk-s0404a:67_6": "āsavānaṃ khayañāṇamukhatuṇḍakena catusaccapaṭicchādakaṃ avijjaṇḍakosaṃ padāletvā tatiyā abhinibbhidā",
  "atk-s0404a:67_7": "tatiyā nikkhanti tatiyā ariyajāti ahosi kukkuṭacchāpakasseva mukhatuṇḍakena vā pādanakhasikhāya vā aṇḍakosaṃ",
  "atk-s0404a:67_8": "padāletvā tamhā aṇḍakosamhā abhinibbhidā nikkhanti kukkuṭanikāye paccājātīti.",
  "atk-s0404a:68_0": "Ettāvatā kiṃ dassesīti? So hi, brāhmaṇa,",
  "atk-s0404a:68_1": "kukkuṭacchāpako aṇḍakosaṃ padāletvā tato nikkhamanto sakimeva jāyati,",
  "atk-s0404a:68_2": "ahaṃ pana pubbenivutthakkhandhappaṭicchādakaṃ avijjaṇḍakosaṃ bhinditvā paṭhamaṃ tāva pubbenivāsānussatiñāṇavijjāya jāto.",
  "atk-s0404a:68_3": "Tato sattānaṃ cutipaṭisandhippaṭicchādakaṃ avijjaṇḍakosaṃ padāletvā dutiyaṃ dibbacakkhuñāṇavijjāya jāto,",
  "atk-s0404a:68_4": "puna catusaccappaṭicchādakaṃ avijjaṇḍakosaṃ padāletvā tatiyaṃ āsavānaṃ khayañāṇavijjāya jāto.",
  "atk-s0404a:68_5": "Evaṃ tīhi vijjāhi tikkhattuṃ jātomhi.",
  "atk-s0404a:68_6": "Sā ca me jāti ariyā suparisuddhāti idaṃ dasseti.",
  "atk-s0404a:68_7": "Evaṃdassento ca pubbenivāsañāṇena atītaṃsañāṇaṃ,",
  "atk-s0404a:68_8": "dibbacakkhunā paccuppannānāgataṃsañāṇaṃ,",
  "atk-s0404a:68_9": "āsavakkhayena sakalalokiyalokuttaraguṇanti evaṃ tīhi vijjāhi sabbepi sabbaññuguṇe pakāsetvā attano ariyāya",
  "atk-s0404a:68_10": "jātiyā jeṭṭhaseṭṭhabhāvaṃ brāhmaṇassa dassesi.",
  "atk-s0404a:69_0": "Evaṃ vutte verañjo brāhmaṇoti evaṃ bhagavatā lokānukampakena brāhmaṇaṃ anukampamānena niguhitabbepi attano",
  "atk-s0404a:69_1": "ariyāya jātiyā jeṭṭhaseṭṭhabhāve vijjāttayapakāsikāya dhammadesanāya vutte pītivipphāraparipuṇṇagattacitto",
  "atk-s0404a:69_2": "verañjo brāhmaṇo taṃ bhagavato ariyāya jātiyā jeṭṭhaseṭṭhabhāvaṃ viditvā “īdisaṃ nāmāhaṃ sabbalokajeṭṭhaṃ",
  "atk-s0404a:69_3": "sabbaguṇasamannāgataṃ sabbaññuṃ ‘aññesaṃ abhivādanādikammaṃ na karotī’ti avacaṃ,",
  "atk-s0404a:69_4": "dhiratthu vata, bho,",
  "atk-s0404a:69_5": "aññāṇa”nti attānaṃ garahitvā “ayaṃ dāni loke ariyāya jātiyā purejātaṭṭhena jeṭṭho,",
  "atk-s0404a:69_6": "sabbaguṇehi appaṭisamaṭṭhena seṭṭho”ti niṭṭhaṃ gantvā bhagavantaṃ etadavoca –",
  "atk-s0404a:69_7": "jeṭṭho bhavaṃ gotamo seṭṭho bhavaṃ gotamoti.",
  "atk-s0404a:69_8": "Evañca pana vatvā puna taṃ bhagavato dhammadesanaṃ abbhanumodamāno abhikkantaṃ bho gotamātiādimāha.",
  "atk-s0404a:69_9": "Taṃ vuttatthamevāti.",
  "atk-s0404a:70_0": "2. Sīhasuttavaṇṇanā",
  "atk-s0404a:71_0": "12.",
  "atk-s0404a:71_1": "Dutiye abhiññātāti ñātā paññātā pākaṭā.",
  "atk-s0404a:71_2": "Santhāgāreti mahājanassa vissamanatthāya kate agāre.",
  "atk-s0404a:71_3": "Sā kira santhāgārasālā nagaramajjhe ahosi,",
  "atk-s0404a:71_4": "catūsu ṭhānesu ṭhitānaṃ paññāyati,",
  "atk-s0404a:71_5": "catūhi disāhi āgatamanussā paṭhamaṃ tattha vissamitvā pacchā attano attano phāsukaṭṭhānaṃ gacchanti.",
  "atk-s0404a:71_6": "Rājakulānaṃ rajjakiccasantharaṇatthāya kataṃ agārantipi vadantiyeva.",
  "atk-s0404a:71_7": "Tattha hi nisīditvā licchavirājāno rajjakiccaṃ santharanti karonti vicārenti.",
  "atk-s0404a:71_8": "Sannisinnāti tesaṃ nisīdanatthaññeva paññattesu mahārahavarapaccattharaṇesu samussitasetacchattesu āsanesu sannisinnā.",
  "atk-s0404a:71_9": "Anekapariyāyena buddhassa vaṇṇaṃ bhāsantīti rājakule kiccañceva lokatthacariyañca vicāretvā anekehi kāraṇehi",
  "atk-s0404a:71_10": "buddhassa vaṇṇaṃ bhāsanti kathenti dīpenti.",
  "atk-s0404a:71_11": "Paṇḍitā hi te rājāno saddhā pasannā sotāpannāpi sakadāgāminopi anāgāminopi ariyasāvakā,",
  "atk-s0404a:71_12": "te sabbepi lokiyajaṭaṃ chinditvā buddhādīnaṃ tiṇṇaṃ ratanānaṃ vaṇṇaṃ bhāsanti.",
  "atk-s0404a:71_13": "Tattha tividho buddhavaṇṇo nāma cariyavaṇṇo,",
  "atk-s0404a:71_14": "sarīravaṇṇo,",
  "atk-s0404a:71_15": "guṇavaṇṇoti.",
  "atk-s0404a:71_16": "Tatrime rājāno cariyāya vaṇṇaṃ ārabhiṃsu –",
  "atk-s0404a:71_17": "“dukkaraṃ vata kataṃ sammāsambuddhena kappasatasahassādhikāni cattāri asaṅkheyyāni dasa pāramiyo,",
  "atk-s0404a:71_18": "dasa upapāramiyo,",
  "atk-s0404a:71_19": "dasa paramatthapāramiyoti samattiṃsa pāramiyo pūrentena,",
  "atk-s0404a:71_20": "ñātatthacariyaṃ,",
  "atk-s0404a:71_21": "lokatthacariyaṃ,",
  "atk-s0404a:71_22": "buddhacariyaṃ matthakaṃ pāpetvā pañca mahāpariccāge pariccajantenā”ti aḍḍhacchakkehi jātakasatehi buddhavaṇṇaṃ",
  "atk-s0404a:71_23": "kathentā tusitabhavanaṃ pāpetvā ṭhapayiṃsu.",
  "atk-s0404a:72_0": "Dhammassa vaṇṇaṃ bhāsantā pana “tena bhagavatā dhammo desito,",
  "atk-s0404a:72_1": "nikāyato pañca nikāyā,",
  "atk-s0404a:72_2": "piṭakato tīṇi piṭakāni,",
  "atk-s0404a:72_3": "aṅgato nava aṅgāni,",
  "atk-s0404a:72_4": "khandhato caturāsītidhammakkhandhasahassānī”ti koṭṭhāsavasena dhammaguṇaṃ kathayiṃsu.",
  "atk-s0404a:73_0": "Saṅghassa vaṇṇaṃ bhāsantā satthu dhammadesanaṃ sutvā “paṭiladdhasaddhā kulaputtā bhogakkhandhañceva ñātiparivaṭṭañca",
  "atk-s0404a:73_1": "pahāya setacchattaṃ oparajjaṃ senāpatiseṭṭhibhaṇḍāgārikaṭṭhānantarādīni agaṇetvā nikkhamma satthu varasāsane",
  "atk-s0404a:73_2": "pabbajanti.",
  "atk-s0404a:73_3": "Setacchattaṃ pahāya pabbajitānaṃ bhaddiyarājamahākappinapukkusātiādīnaṃ rājapabbajitānaṃyeva buddhakāle asītisahassāni ahesuṃ.",
  "atk-s0404a:73_4": "Anekakoṭisataṃ dhanaṃ pahāya pabbajitānaṃ pana yasakulaputtasoṇaseṭṭhiputtaraṭṭhapālakulaputtādīnaṃ paricchedo natthi.",
  "atk-s0404a:73_5": "Evarūpā ca evarūpā ca kulaputtā satthu sāsane pabbajantī”ti pabbajjāsaṅkhepavasena saṅghaguṇe kathayiṃsu.",
  "atk-s0404a:74_0": "Sīho senāpatīti evaṃnāmako senāya adhipati.",
  "atk-s0404a:74_1": "Vesāliyañhi satta sahassāni satta satāni satta ca rājāno.",
  "atk-s0404a:74_2": "Te sabbepi sannipatitvā sabbesaṃ manaṃ gahetvā “raṭṭhaṃ vicāretuṃ samatthaṃ ekaṃ vicinathā”ti vicinantā",
  "atk-s0404a:74_3": "sīhaṃ rājakumāraṃ disvā “ayaṃ sakkhissatī”ti sanniṭṭhānaṃ katvā tassa rattamaṇivaṇṇaṃ kambalapariyonaddhaṃ",
  "atk-s0404a:74_4": "senāpaticchattaṃ adaṃsu.",
  "atk-s0404a:74_5": "Taṃ sandhāya vuttaṃ –",
  "atk-s0404a:74_6": "“sīho senāpatī”ti.",
  "atk-s0404a:74_7": "Nigaṇṭhasāvakoti nigaṇṭhassa nāṭaputtassa paccayadāyako upaṭṭhāko.",
  "atk-s0404a:74_8": "Jambudīpatalasmiñhi tayo janā nigaṇṭhānaṃ aggupaṭṭhākā –",
  "atk-s0404a:74_9": "nāḷandāyaṃ,",
  "atk-s0404a:74_10": "upāli gahapati,",
  "atk-s0404a:74_11": "kapilapure vappo sakko,",
  "atk-s0404a:74_12": "vesāliyaṃ ayaṃ sīho senāpatīti.",
  "atk-s0404a:74_13": "Nisinno hotīti sesarājūnaṃ parisāya antarantare āsanāni paññāpayiṃsu,",
  "atk-s0404a:74_14": "sīhassa pana majjhe ṭhāneti tasmiṃ paññatte mahārahe rājāsane nisinno hoti.",
  "atk-s0404a:74_15": "Nissaṃsayanti nibbicikicchaṃ addhā ekaṃsena,",
  "atk-s0404a:74_16": "na hete yassa vā tassa vā appesakkhassa evaṃ anekasatehi kāraṇehi vaṇṇaṃ bhāsanti.",
  "atk-s0404a:75_0": "Yena nigaṇṭho nāṭaputto tenupasaṅkamīti nigaṇṭho kira nāṭaputto “sacāyaṃ sīho kassacideva samaṇassa gotamassa",
  "atk-s0404a:75_1": "vaṇṇaṃ kathentassa sutvā samaṇaṃ gotamaṃ dassanāya upasaṅkamissati,",
  "atk-s0404a:75_2": "mayhaṃ parihāni bhavissatī”ti cintetvā paṭhamataraṃyeva sīhaṃ senāpatiṃ etadavoca –",
  "atk-s0404a:75_3": "“senāpati imasmiṃ loke ‘ahaṃ buddho ahaṃ buddho’ti bahū vicaranti.",
  "atk-s0404a:75_4": "Sace tvaṃ kassaci dassanāya upasaṅkamitukāmo ahosi,",
  "atk-s0404a:75_5": "maṃ puccheyyāsi.",
  "atk-s0404a:75_6": "Ahaṃ te yuttaṭṭhānaṃ pesessāmi,",
  "atk-s0404a:75_7": "ayuttaṭṭhānato nivāressāmī”ti.",
  "atk-s0404a:75_8": "So taṃ kathaṃ anussaritvā “sace maṃ pesessati,",
  "atk-s0404a:75_9": "gamissāmi. No ce,",
  "atk-s0404a:75_10": "na gamissāmī”ti cintetvā yena nigaṇṭho nāṭaputto,",
  "atk-s0404a:75_11": "tenupasaṅkami.",
  "atk-s0404a:76_0": "Athassa vacanaṃ sutvā nigaṇṭho mahāpabbatena viya balavasokena otthaṭo “yattha dānissāhaṃ gamanaṃ na icchāmi,",
  "atk-s0404a:76_1": "tattheva gantukāmo jāto,",
  "atk-s0404a:76_2": "hatohamasmī”ti anattamano hutvā “paṭibāhanupāyamassa karissāmī”ti cintetvā kiṃ pana tvantiādimāha.",
  "atk-s0404a:76_3": "Evaṃ vadanto vicarantaṃ goṇaṃ daṇḍena paharanto viya jalamānaṃ padīpaṃ nibbāpento viya bhattabharitaṃ",
  "atk-s0404a:76_4": "pattaṃ nikkujjanto viya ca sīhassa uppannapītiṃ vināsesi.",
  "atk-s0404a:76_5": "Gamiyābhisaṅkhāroti hatthiyānādīnaṃ yojāpanagandhamālādiggahaṇavasena pavatto payogo.",
  "atk-s0404a:76_6": "So paṭippassambhīti so vūpasanto.",
  "atk-s0404a:77_0": "Dutiyampi khoti dutiyavārampi.",
  "atk-s0404a:77_1": "Imasmiñca vāre buddhassa vaṇṇaṃ bhāsantā tusitabhavanato paṭṭhāya yāva mahābodhipallaṅkā dasabalassa",
  "atk-s0404a:77_2": "heṭṭhā pādatalehi upari kesaggehi paricchinditvā dvattiṃsamahāpurisalakkhaṇaasītianubyañjanabyāmappabhānaṃ",
  "atk-s0404a:77_3": "vasena sarīravaṇṇaṃ kathayiṃsu.",
  "atk-s0404a:77_4": "Dhammassa vaṇṇaṃ bhāsantā “ekapadepi ekabyañjanepi avakhalitaṃ nāma natthī”ti sukathitavaseneva dhammaguṇaṃ kathayiṃsu.",
  "atk-s0404a:77_5": "Saṅghassa vaṇṇaṃ bhāsantā “evarūpaṃ yasasirivibhavaṃ pahāya satthu sāsane pabbajitā na kosajjapakatikā honti,",
  "atk-s0404a:77_6": "terasasu pana dhutaṅgaguṇesu paripūrakārino hutvā sattasu anupassanāsu kammaṃ karonti,",
  "atk-s0404a:77_7": "aṭṭhatiṃsārammaṇavibhattiyo vaḷañjentī”ti paṭipadāvasena saṅghaguṇe kathayiṃsu.",
  "atk-s0404a:78_0": "Tatiyavāre pana buddhassa vaṇṇaṃ bhāsamānā “itipi so bhagavā”ti suttantapariyāyeneva buddhaguṇe kathayiṃsu,",
  "atk-s0404a:78_1": "“svākkhāto bhagavatā dhammo”tiādinā suttantapariyāyeneva dhammaguṇe,",
  "atk-s0404a:78_2": "“suppaṭipanno bhagavato sāvakasaṅgho”tiādinā suttantapariyāyeneva saṅghaguṇe ca kathayiṃsu.",
  "atk-s0404a:78_3": "Tato sīho cintesi –",
  "atk-s0404a:78_4": "“imesañca licchavirājakumārānaṃ tatiyadivasato paṭṭhāya buddhadhammasaṅghaguṇe kathentānaṃ mukhaṃ nappahoti,",
  "atk-s0404a:78_5": "addhā anomaguṇena samannāgatā so bhagavā,",
  "atk-s0404a:78_6": "imaṃ dāni uppannaṃ pītiṃ avijahitvāva ahaṃ ajja sammāsambuddhaṃ passissāmī”ti.",
  "atk-s0404a:78_7": "Athassa “kiṃ hi me karissanti nigaṇṭhā”ti vitakko udapādi.",
  "atk-s0404a:78_8": "Tattha kiṃ hi me karissantīti kiṃ nāma mayhaṃ nigaṇṭhā karissanti.",
  "atk-s0404a:78_9": "Apalokitā vā anapalokitā vāti āpucchitā vā anāpucchitā vā.",
  "atk-s0404a:78_10": "Na hi me te āpucchitā yānavāhanasampattiṃ,",
  "atk-s0404a:78_11": "na ca issariyavisesaṃ dassanti,",
  "atk-s0404a:78_12": "nāpi anāpucchitā harissanti,",
  "atk-s0404a:78_13": "aphalaṃ etesaṃ āpucchananti adhippāyo.",
  "atk-s0404a:79_0": "Vesāliyā niyyāsīti yathā hi gimhakāle deve vuṭṭhe udakaṃ sandamānaṃ nadiṃ otaritvā thokameva gantvā tiṭṭhati nappavattati,",
  "atk-s0404a:79_1": "evaṃ sīhassa paṭhamadivase “dasabalaṃ passissāmī”ti uppannāya pītiyā nigaṇṭhena paṭibāhitakālo.",
  "atk-s0404a:79_2": "Yathāpi dutiyadivase deve vuṭṭhe udakaṃ sandamānaṃ nadiṃ otaritvā thokaṃ gantvā vālikāpuñjaṃ paharitvā appavattaṃ hoti,",
  "atk-s0404a:79_3": "evaṃ sīhassa dutiyadivase “dasabalaṃ passissāmī”ti uppannāya pītiyā nigaṇṭhena paṭibāhitakālo.",
  "atk-s0404a:79_4": "Yathā tatiyadivase deve vuṭṭhe udakaṃ sandamānaṃ nadiṃ otaritvā purāṇapaṇṇasukkhadaṇḍakaṭṭhakacavarādīni",
  "atk-s0404a:79_5": "parikaḍḍhantaṃ vālikāpuñjaṃ bhinditvā samuddaninnameva hoti,",
  "atk-s0404a:79_6": "evaṃ sīho tatiyadivase tiṇṇaṃ vatthūnaṃ guṇakathaṃ sutvā uppanne pītipāmojje “aphalā nigaṇṭhā nipphalā nigaṇṭhā,",
  "atk-s0404a:79_7": "kiṃ me ime karissanti,",
  "atk-s0404a:79_8": "gamissāmahaṃ satthusantika”nti manaṃ abhinīharitvā vesāliyā niyyāsi.",
  "atk-s0404a:79_9": "Niyyanto ca “cirassāhaṃ dasabalassa santikaṃ gantukāmo jāto,",
  "atk-s0404a:79_10": "na kho pana me yuttaṃ aññātakavesena gantu”nti “yekeci dasabalassa santikaṃ gantukāmā,",
  "atk-s0404a:79_11": "sabbe nikkhamantū”ti ghosanaṃ kāretvā pañcarathasatāni yojāpetvā uttamarathe ṭhito tehi ceva pañcahi",
  "atk-s0404a:79_12": "rathasatehi mahatiyā ca parisāya parivuto gandhapupphacuṇṇavāsādīni gāhāpetvā niyyāsi.",
  "atk-s0404a:79_13": "Divā divassāti divasassa ca divā,",
  "atk-s0404a:79_14": "majjhanhike atikkantamatte.",
  "atk-s0404a:80_0": "Yena bhagavā tenupasaṅkamīti ārāmaṃ pavisanto dūratova asīti-",
  "atk-s0404a:80_1": "anubyañjana-",
  "atk-s0404a:80_2": "byāmappabhā-",
  "atk-s0404a:80_3": "dvattiṃsa-",
  "atk-s0404a:80_4": "mahāpurisalakkhaṇāni chabbaṇṇaghanabuddharasmiyo ca disvā “evarūpaṃ nāma purisaṃ evaṃ āsanne vasantaṃ ettakaṃ kālaṃ nāddasaṃ,",
  "atk-s0404a:80_5": "vañcito vatamhi,",
  "atk-s0404a:80_6": "alābhā vata me”ti cintetvā mahānidhiṃ disvā daliddapuriso viya sañjātapītipāmojjo yena bhagavā tenupasaṅkami.",
  "atk-s0404a:80_7": "Dhammassa cānudhammaṃ byākarontīti bhotā gotamena vuttakāraṇassa anukāraṇaṃ kathenti.",
  "atk-s0404a:80_8": "Kāraṇavacano hettha dhammasaddo “hetumhi ñāṇaṃ dhammapaṭisambhidā”tiādīsu viya.",
  "atk-s0404a:80_9": "Kāraṇanti cettha tathāpavattassa saddassa attho adhippeto tassa pavattihetubhāvato.",
  "atk-s0404a:80_10": "Atthappayutto hi saddappayogo.",
  "atk-s0404a:80_11": "Anukāraṇanti eso eva parehi tathā vuccamāno.",
  "atk-s0404a:80_12": "Sahadhammiko vādānuvādoti.",
  "atk-s0404a:80_13": "Parehi vuttakāraṇehi sakāraṇo hutvā tumhākaṃ vādo vā tato paraṃ tassa anuvādo vā koci appamattakopi viññūhi garahitabbaṃ ṭhānaṃ kāraṇaṃ na āgacchati.",
  "atk-s0404a:80_14": "Idaṃ vuttaṃ hoti –",
  "atk-s0404a:80_15": "kiṃ sabbākārenapi tava vāde gārayhaṃ kāraṇaṃ natthīti.",
  "atk-s0404a:80_16": "Anabbhakkhātukāmāti na abhūtena vattukāmā.",
  "atk-s0404a:80_17": "Atthi sīhapariyāyotiādīnaṃ attho verañjakaṇḍe āgatanayeneva veditabbo.",
  "atk-s0404a:80_18": "Paramena assāsenāti catumaggacatuphalasaṅkhātena uttamena.",
  "atk-s0404a:80_19": "Assāsāya dhammaṃ desemīti assāsanatthāya santhambhanatthāya dhammaṃ desemi.",
  "atk-s0404a:80_20": "Iti bhagavā aṭṭhahaṅgehi sīhassa senāpatissa dhammaṃ desesi.",
  "atk-s0404a:81_0": "Anuviccakāranti anuviditvā cintetvā tulayitvā kattabbaṃ karohīti vuttaṃ hoti.",
  "atk-s0404a:81_1": "Sādhu hotīti sundaro hoti.",
  "atk-s0404a:81_2": "Tumhādisasmiñhi maṃ disvā maṃ saraṇaṃ gacchante nigaṇṭhaṃ disvā nigaṇṭhaṃ saraṇaṃ gacchante “kiṃ ayaṃ",
  "atk-s0404a:81_3": "sīho diṭṭhadiṭṭhameva saraṇaṃ gacchatī”ti garahā uppajjati,",
  "atk-s0404a:81_4": "tasmā anuviccakāro tumhādisānaṃ sādhūti dasseti.",
  "atk-s0404a:81_5": "Paṭākaṃ parihareyyunti te kira evarūpaṃ sāvakaṃ labhitvā “asuko nāma rājā vā rājamahāmatto vā seṭṭhi",
  "atk-s0404a:81_6": "vā amhākaṃ saraṇaṃ gato sāvako jāto”ti paṭākaṃ ukkhipitvā nagare ghosentā āhiṇḍanti. Kasmā?",
  "atk-s0404a:81_7": "Evaṃ no mahantabhāvo āvibhavissatīti ca.",
  "atk-s0404a:81_8": "Sace panassa “kimahaṃ etesaṃ saraṇaṃ gato”ti vippaṭisāro uppajjeyya,",
  "atk-s0404a:81_9": "tampi so “etesaṃ me saraṇagatabhāvaṃ bahū jānanti,",
  "atk-s0404a:81_10": "dukkhaṃ idāni paṭinivattitu”nti vinodetvā na paṭikkamissatīti ca. Tenāha –",
  "atk-s0404a:81_11": "“paṭākaṃ parihareyyu”nti.",
  "atk-s0404a:81_12": "Opānabhūtanti paṭiyattaudapāno viya ṭhitaṃ.",
  "atk-s0404a:81_13": "Kulanti tava nivesanaṃ.",
  "atk-s0404a:81_14": "Dātabbaṃ maññeyyāsīti pubbe dasapi vīsatipi saṭṭhipi jane āgate disvā natthīti avatvā desi,",
  "atk-s0404a:81_15": "idāni maṃ saraṇaṃ gatakāraṇamatteneva mā imesaṃ deyyadhammaṃ upacchindi.",
  "atk-s0404a:81_16": "Sampattānañhi dātabbamevāti ovadi.",
  "atk-s0404a:81_17": "Sutaṃ metaṃ,",
  "atk-s0404a:81_18": "bhanteti kuto sutanti?",
  "atk-s0404a:81_19": "Nigaṇṭhānaṃ santikā.",
  "atk-s0404a:81_20": "Te kira kulagharesu evaṃ pakāsenti “mayaṃ yassa kassaci sampattassa dātabbanti vadāma,",
  "atk-s0404a:81_21": "samaṇo pana gotamo ‘mayhameva dānaṃ dātabbaṃ nāññesaṃ,",
  "atk-s0404a:81_22": "mayhameva sāvakānaṃ dānaṃ dātabbaṃ,",
  "atk-s0404a:81_23": "nāññesaṃ sāvakānaṃ,",
  "atk-s0404a:81_24": "mayhameva dinnaṃ dānaṃ mahapphalaṃ, nāññesaṃ,",
  "atk-s0404a:81_25": "mayhameva sāvakānaṃ dinnaṃ mahapphalaṃ,",
  "atk-s0404a:81_26": "nāññesa’nti evaṃ vadatī”ti.",
  "atk-s0404a:81_27": "Taṃ sandhāya ayaṃ “sutaṃ meta”nti āha.",
  "atk-s0404a:82_0": "Anupubbiṃ kathanti dānānantaraṃ sīlaṃ,",
  "atk-s0404a:82_1": "sīlānantaraṃ saggaṃ,",
  "atk-s0404a:82_2": "saggānantaraṃ magganti evaṃ anupaṭipāṭikathaṃ.",
  "atk-s0404a:82_3": "Tattha dānakathanti idaṃ dānaṃ nāma sukhānaṃ nidānaṃ,",
  "atk-s0404a:82_4": "sampattīnaṃ mūlaṃ,",
  "atk-s0404a:82_5": "bhogānaṃ patiṭṭhā,",
  "atk-s0404a:82_6": "visamagatassa tāṇaṃ leṇaṃ gati parāyaṇaṃ,",
  "atk-s0404a:82_7": "idhalokaparalokesu dānasadiso avassayo patiṭṭhā ārammaṇaṃ tāṇaṃ leṇaṃ gati parāyaṇaṃ natthi.",
  "atk-s0404a:82_8": "Idañhi avassayaṭṭhena ratanamayasīhāsanasadisaṃ,",
  "atk-s0404a:82_9": "patiṭṭhānaṭṭhena mahāpathavīsadisaṃ,",
  "atk-s0404a:82_10": "ārammaṇaṭṭhena ālambanarajjusadisaṃ.",
  "atk-s0404a:82_11": "Idañhi dukkhanittharaṇaṭṭhena nāvā,",
  "atk-s0404a:82_12": "samassāsanaṭṭhena saṅgāmasūro,",
  "atk-s0404a:82_13": "bhayaparittāṇaṭṭhena susaṅkhatanagaraṃ,",
  "atk-s0404a:82_14": "maccheramalādīhi anupalittaṭṭhena padumaṃ,",
  "atk-s0404a:82_15": "tesaṃ nidahanaṭṭhena aggi,",
  "atk-s0404a:82_16": "durāsadaṭṭhena āsiviso,",
  "atk-s0404a:82_17": "asantāsanaṭṭhena sīho,",
  "atk-s0404a:82_18": "balavantaṭṭhena hatthī,",
  "atk-s0404a:82_19": "abhimaṅgalasammataṭṭhena setavasabho,",
  "atk-s0404a:82_20": "khemantabhūmisampāpanaṭṭhena valāhako assarājā.",
  "atk-s0404a:82_21": "Dānaṃ nāmetaṃ mayā gatamaggo,",
  "atk-s0404a:82_22": "mayheso vaṃso,",
  "atk-s0404a:82_23": "mayā dasa pāramiyo pūrentena velāmamahāyañño,",
  "atk-s0404a:82_24": "mahāgovindamahāyañño,",
  "atk-s0404a:82_25": "mahāsudassanamahāyañño,",
  "atk-s0404a:82_26": "vessantaramahāyaññoti,",
  "atk-s0404a:82_27": "anekamahāyaññā pavattitā,",
  "atk-s0404a:82_28": "sasabhūtena jalitaaggikkhandhe attānaṃ niyyādentena sampattayācakānaṃ cittaṃ gahitaṃ.",
  "atk-s0404a:82_29": "Dānañhi loke sakkasampattiṃ deti mārasampattiṃ brahmasampattiṃ,",
  "atk-s0404a:82_30": "cakkavattisampattiṃ,",
  "atk-s0404a:82_31": "sāvakapāramīñāṇaṃ,",
  "atk-s0404a:82_32": "paccekabodhiñāṇaṃ,",
  "atk-s0404a:82_33": "abhisambodhiñāṇaṃ detīti evamādidānaguṇappaṭisaṃyuttaṃ kathaṃ.",
  "atk-s0404a:83_0": "Yasmā pana dānaṃ dento sīlaṃ samādātuṃ sakkoti,",
  "atk-s0404a:83_1": "tasmā tadanantaraṃ sīlakathaṃ kathesi.",
  "atk-s0404a:83_2": "Sīlakathanti sīlaṃ nāmetaṃ avassayo patiṭṭhā ārammaṇaṃ tāṇaṃ leṇaṃ gati parāyaṇaṃ.",
  "atk-s0404a:83_3": "Sīlaṃ nāmetaṃ mama vaṃso,",
  "atk-s0404a:83_4": "ahaṃ saṅkhapālanāgarājakāle bhūridattanāgarājakāle campeyyanāgarājakāle sīlavarājakāle mātuposakahatthirājakāle",
  "atk-s0404a:83_5": "chaddantahatthirājakāleti anantesu attabhāvesu sīlaṃ paripūresiṃ.",
  "atk-s0404a:83_6": "Idhalokaparalokasampattīnañhi sīlasadiso avassayo patiṭṭhā ārammaṇaṃ tāṇaṃ leṇaṃ gati parāyaṇaṃ natthi,",
  "atk-s0404a:83_7": "sīlālaṅkārasadiso alaṅkāro natthi,",
  "atk-s0404a:83_8": "sīlapupphasadisaṃ pupphaṃ natthi,",
  "atk-s0404a:83_9": "sīlagandhasadiso gandho natthi.",
  "atk-s0404a:83_10": "Sīlālaṅkārena hi alaṅkataṃ sīlagandhānulittaṃ sadevakopi loko olokento tittiṃ na gacchatīti evamādisīlaguṇappaṭisaṃyuttaṃ kathaṃ.",
  "atk-s0404a:84_0": "“Idaṃ pana sīlaṃ nissāya ayaṃ saggo labbhatī”ti dassetuṃ sīlānantaraṃ saggakathaṃ kathesi.",
  "atk-s0404a:84_1": "Saggakathanti “ayaṃ saggo nāma iṭṭho kanto manāpo,",
  "atk-s0404a:84_2": "niccamettha kīḷā,",
  "atk-s0404a:84_3": "niccaṃ sampattiyo labbhanti,",
  "atk-s0404a:84_4": "cātumahārājikā devā navutivassasatasahassāni dibbasukhaṃ dibbasampattiṃ anubhavanti,",
  "atk-s0404a:84_5": "tāvatiṃsā tisso ca vassakoṭiyo saṭṭhi ca vassasatasahassānī”ti evamādisaggaguṇappaṭisaṃyuttaṃ kathaṃ.",
  "atk-s0404a:84_6": "Saggasampattiṃ kathayantānañhi buddhānaṃ mukhaṃ nappahoti.",
  "atk-s0404a:84_7": "Vuttampi cetaṃ –",
  "atk-s0404a:84_8": "“anekapariyāyena khvāhaṃ,",
  "atk-s0404a:84_9": "bhikkhave,",
  "atk-s0404a:84_10": "saggakathaṃ katheyya”ntiādi.",
  "atk-s0404a:85_0": "Evaṃ saggakathāya palobhetvā pana hatthiṃ alaṅkaritvā tassa soṇḍaṃ chindanto viya “ayampi saggo anicco addhuvo,",
  "atk-s0404a:85_1": "na ettha chandarāgo kattabbo”ti dassanatthaṃ “appassādā kāmā bahudukkhā bahupāyāsā,",
  "atk-s0404a:85_2": "ādīnavo ettha bhiyyo”tiādinā nayena kāmānaṃ ādīnavaṃ okāraṃ saṃkilesaṃ kathesi.",
  "atk-s0404a:85_3": "Tattha ādīnavoti doso.",
  "atk-s0404a:85_4": "Okāroti avakāro lāmakabhāvo.",
  "atk-s0404a:85_5": "Saṃkilesoti tehi sattānaṃ saṃsāre saṃkilissanaṃ. Yathāha –",
  "atk-s0404a:85_6": "“saṃkilissanti vata, bho, sattā”ti.",
  "atk-s0404a:86_0": "Evaṃ kāmādīnavena tajjetvā nekkhamme ānisaṃsaṃ pakāsesi.",
  "atk-s0404a:86_1": "Kallacittanti arogacittaṃ.",
  "atk-s0404a:86_2": "Sāmukkaṃsikāti sāmaṃ ukkaṃsikā attanāyeva uddharitvā gahitā,",
  "atk-s0404a:86_3": "sayambhuñāṇena diṭṭhā asādhāraṇā aññesanti attho.",
  "atk-s0404a:86_4": "Kā pana sāti?",
  "atk-s0404a:86_5": "Ariyasaccadesanā.",
  "atk-s0404a:86_6": "Tenevāha –",
  "atk-s0404a:86_7": "dukkhaṃ samudayaṃ nirodhaṃ magganti.",
  "atk-s0404a:86_8": "Virajaṃ vītamalanti rāgarajādīnaṃ abhāvā virajaṃ,",
  "atk-s0404a:86_9": "rāgamalādīnaṃ vigatattā vītamalaṃ.",
  "atk-s0404a:86_10": "Dhammacakkhunti idha sotāpattimaggo adhippeto.",
  "atk-s0404a:86_11": "Tassa uppattiākāradassanatthaṃ yaṃkiñci samudayadhammaṃ sabbaṃ taṃ nirodhadhammanti āha.",
  "atk-s0404a:86_12": "Tañhi nirodhaṃ ārammaṇaṃ katvā kiccavasena evaṃ sabbasaṅkhataṃ paṭivijjhantaṃ uppajjati.",
  "atk-s0404a:86_13": "Diṭṭho ariyasaccadhammo etenāti diṭṭhadhammo.",
  "atk-s0404a:86_14": "Esa nayo sesesupi.",
  "atk-s0404a:86_15": "Tiṇṇā vicikicchā anenāti tiṇṇavicikiccho.",
  "atk-s0404a:86_16": "Vigatā kathaṃkathā assāti vigatakathaṃkatho.",
  "atk-s0404a:86_17": "Visārajjaṃ pattoti vesārajjappatto. Kattha?",
  "atk-s0404a:86_18": "Satthusāsane.",
  "atk-s0404a:86_19": "Nāssa paro paccayo,",
  "atk-s0404a:86_20": "na paraṃ saddhāya ettha vattatīti aparappaccayo.",
  "atk-s0404a:87_0": "Pavattamaṃsanti pakatiyā pavattaṃ kappiyamaṃsaṃ mūlaṃ gahetvā antarāpaṇe pariyesāhīti adhippāyo.",
  "atk-s0404a:87_1": "Sambahulā nigaṇṭhāti pañcasatamattā nigaṇṭhā.",
  "atk-s0404a:87_2": "Thūlaṃ pasunti thūlaṃ mahāsarīraṃ gokaṇṇamahiṃsasūkarasaṅkhātaṃ pasuṃ.",
  "atk-s0404a:87_3": "Uddissakatanti attānaṃ uddisitvā kataṃ,",
  "atk-s0404a:87_4": "māritanti attho.",
  "atk-s0404a:87_5": "Paṭiccakammanti svāyaṃ taṃ maṃsaṃ paṭicca taṃ pāṇavadhakammaṃ phusati.",
  "atk-s0404a:87_6": "Tañhi akusalaṃ upaḍḍhaṃ dāyakassa,",
  "atk-s0404a:87_7": "upaḍḍhaṃ paṭiggāhakassa hotīti nesaṃ laddhi.",
  "atk-s0404a:87_8": "Aparo nayo –",
  "atk-s0404a:87_9": "paṭiccakammanti attānaṃ paṭiccakataṃ.",
  "atk-s0404a:87_10": "Atha vā paṭiccakammanti nimittakammassetaṃ adhivacanaṃ,",
  "atk-s0404a:87_11": "taṃ paṭiccakammaṃ ettha atthīti maṃsampi paṭiccakammanti vuttaṃ.",
  "atk-s0404a:87_12": "Upakaṇṇaketi kaṇṇamūle.",
  "atk-s0404a:87_13": "Alanti paṭikkhepavacanaṃ,",
  "atk-s0404a:87_14": "kiṃ imināti attho.",
  "atk-s0404a:87_15": "Na ca paneteti ete āyasmanto dīgharattaṃ avaṇṇakāmā hutvā avaṇṇaṃ bhāsantāpi abbhācikkhantā na jiridanti,",
  "atk-s0404a:87_16": "abbhakkhānassa antaṃ na gacchantīti attho.",
  "atk-s0404a:87_17": "Atha vā lajjanatthe idaṃ jiridantīti padaṃ daṭṭhabbaṃ,",
  "atk-s0404a:87_18": "na lajjantīti attho.",
  "atk-s0404a:88_0": "3. Assājānīyasuttavaṇṇanā",
  "atk-s0404a:89_0": "13.",
  "atk-s0404a:89_1": "Tatiye aṅgehīti guṇaṅgehi.",
  "atk-s0404a:89_2": "Tassaṃ disāyaṃ jāto hotīti tassaṃ sindhunadītīradisāyaṃ jāto hoti.",
  "atk-s0404a:89_3": "Aññepi bhadrā assājānīyā tattheva jāyanti.",
  "atk-s0404a:89_4": "Allaṃ vā sukkhaṃ vāti allatiṇaṃ vā sukkhatiṇaṃ vā.",
  "atk-s0404a:89_5": "Nāññe asse ubbejetāti aññe asse na ubbejeti na paharati na ḍaṃsati na kalahaṃ karoti.",
  "atk-s0404a:89_6": "Sāṭheyyānīti saṭhabhāvo.",
  "atk-s0404a:89_7": "Kūṭeyyānīti kūṭabhāvo.",
  "atk-s0404a:89_8": "Jimheyyānīti jimhabhāvo.",
  "atk-s0404a:89_9": "Vaṅkeyyānīti vaṅkabhāvā.",
  "atk-s0404a:89_10": "Iccassa catūhipi padehi asikkhitabhāvova kathito.",
  "atk-s0404a:89_11": "Vāhīti vahanasabhāvo dinnovādapaṭikaro.",
  "atk-s0404a:89_12": "Yāva jīvitamaraṇapariyādānāti yāva jīvitassa maraṇena pariyosānā.",
  "atk-s0404a:89_13": "Sakkaccaṃ paribhuñjatīti amataṃ viya paccavekkhitvā paribhuñjati.",
  "atk-s0404a:89_14": "Purisathāmenātiādīsu ñāṇathāmādayo kathitā.",
  "atk-s0404a:89_15": "Saṇṭhānanti osakkanaṃ paṭippassaddhi.",
  "atk-s0404a:90_0": "4. Assakhaḷuṅkasuttavaṇṇanā",
  "atk-s0404a:91_0": "14.",
  "atk-s0404a:91_1": "Catutthe “pehī”ti vuttoti “gacchā”ti vutto.",
  "atk-s0404a:91_2": "Piṭṭhito rathaṃ pavattetīti khandhaṭṭhikena yugaṃ uppīḷitvā pacchimabhāgena rathaṃ pavaṭṭento osakkati.",
  "atk-s0404a:91_3": "Pacchā laṅghati,",
  "atk-s0404a:91_4": "kubbaraṃ hanatīti dve pacchimapāde ukkhipitvā tehi paharitvā rathakubbaraṃ bhindati.",
  "atk-s0404a:91_5": "Tidaṇḍaṃ bhañjatīti rathassa purato tayo daṇḍakā honti,",
  "atk-s0404a:91_6": "te bhañjati.",
  "atk-s0404a:91_7": "Rathīsāya satthiṃ ussajjitvāti sīsaṃ nāmetvā yugaṃ bhūmiyaṃ pātetvā satthinā rathīsaṃ paharitvā.",
  "atk-s0404a:91_8": "Ajjhomaddatīti dvīhi purimapādehi īsaṃ maddanto tiṭṭhati.",
  "atk-s0404a:91_9": "Ubbaṭumaṃ rathaṃ karotīti thalaṃ vā kaṇḍakaṭṭhānaṃ vā rathaṃ āropeti.",
  "atk-s0404a:91_10": "Anādiyitvāti amanasikatvā agaṇitvā.",
  "atk-s0404a:91_11": "Mukhādhānanti mukhaṭhapanatthāya dinnaṃ ayasaṅkhalikaṃ.",
  "atk-s0404a:91_12": "Khīlaṭṭhāyīti cattāro pāde thambhe viya niccalaṃ ṭhapetvā khīlaṭṭhānasadisena ṭhānena tiṭṭhati.",
  "atk-s0404a:91_13": "Imasmiṃ sutte vaṭṭameva kathitaṃ.",
  "atk-s0404a:92_0": "5. Malasuttavaṇṇanā",
  "atk-s0404a:93_0": "15.",
  "atk-s0404a:93_1": "Pañcame asajjhāyamalāti uggahitamantānaṃ asajjhāyakaraṇaṃ malaṃ nāma hoti.",
  "atk-s0404a:93_2": "Anuṭṭhānamalā gharāti uṭṭhānavīriyābhāvo gharānaṃ malaṃ nāma.",
  "atk-s0404a:93_3": "Vaṇṇassāti sarīravaṇṇassa.",
  "atk-s0404a:93_4": "Rakkhatoti yaṃkiñci attano santakaṃ rakkhantassa.",
  "atk-s0404a:93_5": "Avijjā paramaṃ malanti tato sesākusaladhammamalato aṭṭhasu ṭhānesu aññāṇabhūtā vaṭṭamūlasaṅkhātā bahalandhakāraavijjā paramaṃ malaṃ.",
  "atk-s0404a:93_6": "Tato hi malataraṃ nāma natthi.",
  "atk-s0404a:93_7": "Imasmimpi sutte vaṭṭameva kathitaṃ.",
  "atk-s0404a:94_0": "6. Dūteyyasuttavaṇṇanā",
  "atk-s0404a:95_0": "16.",
  "atk-s0404a:95_1": "Chaṭṭhe dūteyyanti dūtakammaṃ.",
  "atk-s0404a:95_2": "Gantumarahatīti taṃ dūteyyasaṅkhātaṃ sāsanaṃ dhāretvā harituṃ arahati.",
  "atk-s0404a:95_3": "Sotāti yo taṃ assa sāsanaṃ deti,",
  "atk-s0404a:95_4": "tassa sotā.",
  "atk-s0404a:95_5": "Sāvetāti taṃ uggaṇhitvā “idaṃ nāma tumhehi vutta”nti paṭisāvetā.",
  "atk-s0404a:95_6": "Uggahetāti suggahitaṃ katvā uggahetā.",
  "atk-s0404a:95_7": "Dhāretāti sudhāritaṃ katvā dhāretā.",
  "atk-s0404a:95_8": "Viññāti atthānatthassa atthaṃ jānitā.",
  "atk-s0404a:95_9": "Viññāpetāti paraṃ vijānāpetā.",
  "atk-s0404a:95_10": "Sahitā sahitassāti idaṃ sahitaṃ,",
  "atk-s0404a:95_11": "idaṃ asahitanti evaṃ sahitāsahitassa kusalo,",
  "atk-s0404a:95_12": "upagatānupagatesu cheko sāsanaṃ ārocento sahitaṃ sallakkhetvā āroceti.",
  "atk-s0404a:95_13": "Na byathatīti vedhati na chambhati.",
  "atk-s0404a:95_14": "Asandiddhanti nissandehaṃ vigatasaṃsayaṃ.",
  "atk-s0404a:95_15": "Pucchitoti pañhatthāya pucchito.",
  "atk-s0404a:96_0": "7-8. Bandhanasuttadvayavaṇṇanā",
  "atk-s0404a:97_0": "17- 18.",
  "atk-s0404a:97_1": "Sattame ruṇṇenāti ruditena.",
  "atk-s0404a:97_2": "Ākappenāti nivāsanapārupanādinā vidhānena.",
  "atk-s0404a:97_3": "Vanabhaṅgenāti vanato bhañjitvā āhaṭena pupphaphalādipaṇṇākārena.",
  "atk-s0404a:97_4": "Aṭṭhamepi eseva nayo.",
  "atk-s0404a:98_0": "9. Pahārādasuttavaṇṇanā",
  "atk-s0404a:99_0": "19.",
  "atk-s0404a:99_1": "Navame pahārādoti evaṃnāmako.",
  "atk-s0404a:99_2": "Asurindoti asurajeṭṭhako.",
  "atk-s0404a:99_3": "Asuresu hi vepacitti rāhu pahārādoti ime tayo jeṭṭhakā.",
  "atk-s0404a:99_4": "Yena bhagavā tenupasaṅkamīti dasabalassa abhisambuddhadivasato paṭṭhāya “ajja gamissāmi sve gamissāmī”ti",
  "atk-s0404a:99_5": "ekādasa vassāni atikkamitvā dvādasame vasse satthu verañjāyaṃ vasanakāle “sammāsambuddhassa santikaṃ",
  "atk-s0404a:99_6": "gamissāmī”ti cittaṃ uppādetvā “mama ‘ajja sve’ti dvādasa vassāni jātāni,",
  "atk-s0404a:99_7": "handāhaṃ idāneva gacchāmī”ti taṅkhaṇaṃyeva asuragaṇaparivuto asurabhavanā nikkhamitvā divā divassa yena bhagavā tenupasaṅkami,",
  "atk-s0404a:99_8": "ekamantaṃ aṭṭhāsīti so kira “tathāgataṃ pañhaṃ pucchitvā eva dhammaṃ suṇissāmī”ti āgato,",
  "atk-s0404a:99_9": "tathāgatassa pana diṭṭhakālato paṭṭhāya buddhagāravena pucchituṃ asakkonto api satthāraṃ vanditvā ekamantaṃ aṭṭhāsi.",
  "atk-s0404a:99_10": "Tato satthā cintesi –",
  "atk-s0404a:99_11": "“ayaṃ pahārādo mayi akathente paṭhamataraṃ kathetuṃ na sakkhissati,",
  "atk-s0404a:99_12": "ciṇṇavasiṭṭhāneyeva naṃ kathāsamuṭṭhāpanatthaṃ ekaṃ pañhaṃ pucchissāmī”ti.",
  "atk-s0404a:100_0": "Atha naṃ pucchanto api pana pahārādātiādimāha.",
  "atk-s0404a:100_1": "Tattha abhiramantīti ratiṃ vindanti,",
  "atk-s0404a:100_2": "anukkaṇṭhamānā vasantīti attho.",
  "atk-s0404a:100_3": "So “pariciṇṇaṭṭhāneyeva maṃ bhagavā pucchatī”ti attamano hutvā abhiramanti,",
  "atk-s0404a:100_4": "bhanteti āha.",
  "atk-s0404a:100_5": "Anupubbaninnotiādīni sabbāni anupaṭipāṭiyā ninnabhāvassa vevacanāni.",
  "atk-s0404a:100_6": "Na āyatakeneva papātoti na chinnataṭamahāsobbho viya āditova papāto.",
  "atk-s0404a:100_7": "So hi tīrato paṭṭhāya ekaṅguladvaṅgulavidatthiratanayaṭṭhiusabhaaḍḍhagāvutagāvutaaḍḍhayojanādivasena",
  "atk-s0404a:100_8": "gambhīro hutvā gacchanto sinerupādamūle caturāsītiyojanasahassagambhīro hutvā ṭhitoti dasseti.",
  "atk-s0404a:101_0": "Ṭhitadhammoti ṭhitasabhāvo.",
  "atk-s0404a:101_1": "Kuṇapenāti yena kenaci hatthiassādīnaṃ kaḷevarena.",
  "atk-s0404a:101_2": "Thalaṃ ussāretīti hatthena gahetvā viya vīcipahāreneva thalaṃ khipati.",
  "atk-s0404a:102_0": "Gaṅgāyamunāti idha ṭhatvā imāsaṃ nadīnaṃ uppattikathaṃ kathetuṃ vaṭṭati.",
  "atk-s0404a:102_1": "Ayaṃ tāva jambudīpo dasasahassayojanaparimāṇo,",
  "atk-s0404a:102_2": "tattha catusahassayojanaparimāṇo padeso udakena ajjhotthaṭo mahāsamuddoti saṅkhaṃ gato,",
  "atk-s0404a:102_3": "tisahassayojanappamāṇe manussā vasanti,",
  "atk-s0404a:102_4": "tisahassayojanappamāṇe himavā patiṭṭhito ubbedhena pañcayojanasatiko caturāsītikūṭasahassapaṭimaṇḍito samantato sandamānapañcasatanadīvicitto,",
  "atk-s0404a:102_5": "yattha āyāmavitthārena ca gambhīrato ca paṇṇāsapaṇṇāsayojanā diyaḍḍhayojanasataparimaṇḍalā anotattadaho",
  "atk-s0404a:102_6": "kaṇṇamuṇḍadaho rathakāradaho chaddantadaho kuṇāladaho mandākinidaho sīhappapātadahoti satta mahāsarā",
  "atk-s0404a:102_7": "patiṭṭhahanti.",
  "atk-s0404a:103_0": "Tesu anotatto sudassanakūṭaṃ cittakūṭaṃ kāḷakūṭaṃ gandhamādanakūṭaṃ kelāsakūṭanti imehi pañcahi pabbatehi parikkhitto.",
  "atk-s0404a:103_1": "Tattha sudassanakūṭaṃ sovaṇṇamayaṃ dviyojanasatubbedhaṃ antovaṅkaṃ kākamukhasaṇṭhānaṃ tameva saraṃ paṭicchādetvā tiṭṭhati,",
  "atk-s0404a:103_2": "cittakūṭaṃ sabbaratanamayaṃ,",
  "atk-s0404a:103_3": "kāḷakūṭaṃ añjanamayaṃ,",
  "atk-s0404a:103_4": "gandhamādanakūṭaṃ sānumayaṃ abbhantare muggavaṇṇaṃ,",
  "atk-s0404a:103_5": "mūlagandho sāragandho pheggugandho tacagandho papaṭikāgandho rasagandho pattagandho pupphagandho phalagandho",
  "atk-s0404a:103_6": "gandhagandhoti imehi dasahi gandhehi ussannaṃ,",
  "atk-s0404a:103_7": "nānappakāraosadhasañchannaṃ kāḷapakkhauposathadivase ādittamiva aṅgāraṃ jalantaṃ tiṭṭhati,",
  "atk-s0404a:103_8": "kelāsakūṭaṃ rajatamayaṃ.",
  "atk-s0404a:103_9": "Sabbāni sudassanena samānubbedhasaṇṭhānāni tameva saraṃ paṭicchādetvā ṭhitāni.",
  "atk-s0404a:103_10": "Tāni sabbāni devānubhāvena nāgānubhāvena ca vassanti,",
  "atk-s0404a:103_11": "nadiyo cetesu sandanti.",
  "atk-s0404a:103_12": "Taṃ sabbampi udakaṃ anotattameva pavisati.",
  "atk-s0404a:103_13": "Candimasūriyā dakkhiṇena vā uttarena vā gacchantā pabbatantarena tattha obhāsaṃ karonti,",
  "atk-s0404a:103_14": "ujuṃ gacchantā na karonti.",
  "atk-s0404a:103_15": "Tenevassa anotatto tisaṅkhā udapādi.",
  "atk-s0404a:104_0": "Tattha manoharasilātalāni nimmacchakacchapāni phalikasadisanimmalodakāni nhānatitthāni supaṭiyattāni honti,",
  "atk-s0404a:104_1": "yesu buddhā khīṇāsavā ca paccekabuddhā ca iddhimantā ca isayo nhāyanti,",
  "atk-s0404a:104_2": "devayakkhādayo udakakīḷaṃ kīḷanti.",
  "atk-s0404a:105_0": "Tassa catūsu passesu sīhamukhaṃ,",
  "atk-s0404a:105_1": "hatthimukhaṃ,",
  "atk-s0404a:105_2": "assamukhaṃ,",
  "atk-s0404a:105_3": "usabhamukhanti cattāri mukhāni honti,",
  "atk-s0404a:105_4": "yehi catasso nadiyo sandanti.",
  "atk-s0404a:105_5": "Sīhamukhena nikkhantanadītīre sīhā bahutarā honti,",
  "atk-s0404a:105_6": "hatthimukhādīhi hatthiassausabhā.",
  "atk-s0404a:105_7": "Puratthimadisato nikkhantanadī anotattaṃ tikkhattuṃ padakkhiṇaṃ katvā itarā tisso nadiyo anupagamma pācīnahimavanteneva",
  "atk-s0404a:105_8": "amanussapathaṃ gantvā mahāsamuddaṃ pavisati.",
  "atk-s0404a:105_9": "Pacchimadisato ca uttaradisato ca nikkhantanadiyopi tatheva padakkhiṇaṃ katvā pacchimahimavanteneva uttarahimavanteneva",
  "atk-s0404a:105_10": "ca amanussapathaṃ gantvā mahāsamuddaṃ pavisanti.",
  "atk-s0404a:105_11": "Dakkhiṇamukhato nikkhantanadī pana taṃ tikkhattuṃ padakkhiṇaṃ katvā uttarena ujukaṃ pāsāṇapiṭṭheneva",
  "atk-s0404a:105_12": "saṭṭhi yojanāni gantvā pabbataṃ paharitvā uṭṭhāya parikkhepena tigāvutappamāṇā udakadhārā hutvā ākāsena",
  "atk-s0404a:105_13": "saṭṭhi yojanāni gantvā tiyaggaḷe nāma pāsāṇe patitā,",
  "atk-s0404a:105_14": "pāsāṇo udakadhārāvegena bhinno.",
  "atk-s0404a:105_15": "Tattha paññāsayojanappamāṇā tiyaggaḷā nāma mahāpokkharaṇī jātā,",
  "atk-s0404a:105_16": "pokkharaṇiyā kūlaṃ bhinditvā pāsāṇaṃ pavisitvā saṭṭhi yojanāni gatā.",
  "atk-s0404a:105_17": "Tato ghanapathaviṃ bhinditvā ummaṅgena saṭṭhi yojanāni gantvā giñjhaṃ nāma tiracchānapabbataṃ paharitvā",
  "atk-s0404a:105_18": "hatthatale pañcaṅgulisadisā pañca dhārā hutvā pavattati.",
  "atk-s0404a:105_19": "Sā tikkhattuṃ anotattaṃ padakkhiṇaṃ katvā gataṭṭhāne āvattagaṅgāti vuccati.",
  "atk-s0404a:105_20": "Ujukaṃ pāsāṇapiṭṭhena saṭṭhi yojanāni gataṭṭhāne kaṇhagaṅgā,",
  "atk-s0404a:105_21": "ākāsena saṭṭhi yojanāni gataṭṭhāne ākāsagaṅgā,",
  "atk-s0404a:105_22": "tiyaggaḷapāsāṇe paññāsayojanokāse ṭhitā tiyaggaḷapokkharaṇī,",
  "atk-s0404a:105_23": "kūlaṃ bhinditvā pāsāṇaṃ pavisitvā saṭṭhi yojanāni gataṭṭhāne bahalagaṅgāti,",
  "atk-s0404a:105_24": "umaṅgena saṭṭhi yojanāni gataṭṭhāne umaṅgagaṅgāti vuccati.",
  "atk-s0404a:105_25": "Viñjhaṃ nāma tiracchānapabbataṃ paharitvā pañca dhārā hutvā pavattanaṭṭhāne pana gaṅgā, yamunā,",
  "atk-s0404a:105_26": "aciravatī, sarabhū,",
  "atk-s0404a:105_27": "mahīti pañca saṅkhaṃ gatā.",
  "atk-s0404a:105_28": "Evametā pañca mahānadiyo himavantato pavattantīti veditabbā.",
  "atk-s0404a:106_0": "Savantiyoti yā kāci savamānā gacchantī mahānadiyo vā kunnadiyo vā.",
  "atk-s0404a:106_1": "Appentīti allīyanti osaranti.",
  "atk-s0404a:106_2": "Dhārāti vuṭṭhidhārā.",
  "atk-s0404a:106_3": "Pūrattanti puṇṇabhāvo.",
  "atk-s0404a:106_4": "Mahāsamuddassa hi ayaṃ dhammatā –",
  "atk-s0404a:106_5": "“imasmiṃ kāle devo mando jāto,",
  "atk-s0404a:106_6": "jālakkhipādīni ādāya macchakacchape gaṇhissāmā”ti vā “imasmiṃ kāle mahantā vuṭṭhi,",
  "atk-s0404a:106_7": "labhissāma nu kho piṭṭhipasāraṇaṭṭhāna”nti vā vattuṃ na sakkā.",
  "atk-s0404a:106_8": "Paṭhamakappikakālato paṭṭhāya hi yaṃ sinerumekhalaṃ āhacca udakaṃ ṭhitaṃ,",
  "atk-s0404a:106_9": "tato ekaṅgulamattampi udakaṃ neva heṭṭhā osīdati,",
  "atk-s0404a:106_10": "na uddhaṃ uttarati.",
  "atk-s0404a:106_11": "Ekarasoti asambhinnaraso.",
  "atk-s0404a:107_0": "Muttāti khuddakamahantavaṭṭadīghādibhedā anekavidhā.",
  "atk-s0404a:107_1": "Maṇīti rattanīlādibhedo anekavidho.",
  "atk-s0404a:107_2": "Veḷuriyoti vaṃsavaṇṇasirīsapupphavaṇṇādibhedo anekavidho.",
  "atk-s0404a:107_3": "Saṅkhoti dakkhiṇāvaṭṭatambakucchikadhamanasaṅkhādibhedo anekavidho.",
  "atk-s0404a:107_4": "Silāti setakāḷamuggavaṇṇādibhedo anekavidhā.",
  "atk-s0404a:107_5": "Pavāḷanti khuddakamahantarattaghanarattādibhedaṃ anekavidhaṃ.",
  "atk-s0404a:107_6": "Masāragallanti kabaramaṇi.",
  "atk-s0404a:107_7": "Nāgāti ūmipiṭṭhavāsinopi vimānaṭṭhakā nāgāpi.",
  "atk-s0404a:108_0": "Aṭṭha pahārādāti satthā aṭṭhapi dhamme vattuṃ sakkoti,",
  "atk-s0404a:108_1": "soḷasapi bāttiṃsapi catusaṭṭhipi sahassampi,",
  "atk-s0404a:108_2": "pahārādena pana aṭṭha kathitā,",
  "atk-s0404a:108_3": "ahampi teheva sarikkhake katvā kathessāmīti cintetvā evamāha.",
  "atk-s0404a:108_4": "Anupubbasikkhātiādīsu anupubbasikkhāya tisso sikkhā gahitā,",
  "atk-s0404a:108_5": "anupubbakiriyāya terasa dhutaṅgāni,",
  "atk-s0404a:108_6": "anupubbapaṭipadāya satta anupassanā aṭṭhārasa mahāvipassanā aṭṭhatiṃsa ārammaṇavibhattiyo sattatiṃsa bodhapakkhiyadhammā.",
  "atk-s0404a:108_7": "Na āyatakeneva aññāpaṭivedhoti maṇḍūkassa uppatitvā gamanaṃ viya āditova sīlapūraṇādiṃ akatvā arahattappaṭivedho nāma natthi,",
  "atk-s0404a:108_8": "paṭipāṭiyā pana sīlasamādhipaññāyo pūretvāva sakkā arahattaṃ pattunti attho.",
  "atk-s0404a:109_0": "Ārakāvāti dūreyeva.",
  "atk-s0404a:109_1": "Na tena nibbānadhātuyā ūnattaṃ vā pūrattaṃ vāti asaṅkhyeyyepi kappe buddhesu anuppannesu ekasattopi parinibbātuṃ na sakkoti,",
  "atk-s0404a:109_2": "tadāpi “tucchā nibbānadhātū”ti na sakkā vattuṃ.",
  "atk-s0404a:109_3": "Buddhakāle ca pana ekekasmiṃ samāgame asaṅkhyeyyāpi sattā amataṃ ārādhenti,",
  "atk-s0404a:109_4": "tadāpi na sakkā vattuṃ –",
  "atk-s0404a:109_5": "“pūrā nibbānadhātū”ti.",
  "atk-s0404a:110_0": "10. Uposathasuttavaṇṇanā",
  "atk-s0404a:111_0": "20.",
  "atk-s0404a:111_1": "Dasame nisinno hotīti uposathakaraṇatthāya upāsikāya ratanapāsāde nisinno.",
  "atk-s0404a:111_2": "Nisajja pana bhikkhūnaṃ cittāni olokento ekaṃ dussīlapuggalaṃ disvā “sacāhaṃ imasmiṃ puggale nisinneyeva pātimokkhaṃ uddisissāmi,",
  "atk-s0404a:111_3": "sattadhā tassa muddhā phalissatī”ti tassa anukampāya tuṇhīyeva ahosi.",
  "atk-s0404a:111_4": "Abhikkantāti atikkantā parikkhīṇā.",
  "atk-s0404a:111_5": "Uddhaste aruṇeti uggate aruṇasīse.",
  "atk-s0404a:111_6": "Nandimukhiyāti tuṭṭhamukhiyā.",
  "atk-s0404a:111_7": "Aparisuddhā, ānanda,",
  "atk-s0404a:111_8": "parisāti “asukapuggalo aparisuddho”ti avatvā “aparisuddhā, ānanda,",
  "atk-s0404a:111_9": "parisā”ti āha.",
  "atk-s0404a:111_10": "Sesaṃ sabbattha uttānamevāti.",
  "atk-s0404a:112_0": "Mahāvaggo dutiyo.",
  "atk-s0404a:115_0": "3. Gahapativaggo",
  "atk-s0404a:116_0": "1. Paṭhamauggasuttavaṇṇanā",
  "atk-s0404a:117_0": "21.",
  "atk-s0404a:117_1": "Tatiyassa paṭhame paññatte āsane nisīdīti tassa kira ghare pañcannaṃ bhikkhusatānaṃ pañca āsanasatāni niccaṃ paññattāneva honti,",
  "atk-s0404a:117_2": "tesu aññatarasmiṃ āsane nisīdi.",
  "atk-s0404a:117_3": "Taṃ suṇāhīti te suṇāhi,",
  "atk-s0404a:117_4": "taṃ vā aṭṭhavidhaṃ acchariyadhammaṃ suṇāhi.",
  "atk-s0404a:117_5": "Cittaṃ pasīdīti “buddho nu kho na buddho nu kho”ti vitakkamattampi na uppajji,",
  "atk-s0404a:117_6": "ayameva buddhoti cittuppādo pasanno anāvilo ahosi.",
  "atk-s0404a:117_7": "Sakāni vā ñātikulānīti attano yāpanamattaṃ dhanaṃ gahetvā ñātigharāni gacchatu.",
  "atk-s0404a:117_8": "Kassa vo dammīti katarapurisassa tumhe dadāmi,",
  "atk-s0404a:117_9": "ārocetha me attano adhippāyaṃ.",
  "atk-s0404a:117_10": "Appaṭivibhattāti “ettakaṃ dassāmi ettakaṃ na dassāmi,",
  "atk-s0404a:117_11": "idaṃ dassāmi idaṃ na dassāmī”ti cittaṃ uppādentena hi paṭivibhattā nāma hoti,",
  "atk-s0404a:117_12": "mayhaṃ pana na evaṃ.",
  "atk-s0404a:117_13": "Atha kho saṅghikā viya gaṇasantakā viya ca sīlavantehi saddhiṃ sādhāraṇāyeva.",
  "atk-s0404a:117_14": "Sakkaccaṃyeva payirupāsāmīti sahatthā upaṭṭhahāmi,",
  "atk-s0404a:117_15": "cittīkārena upasaṅkamāmi.",
  "atk-s0404a:118_0": "Anacchariyaṃ kho pana maṃ, bhanteti, bhante,",
  "atk-s0404a:118_1": "yaṃ maṃ devatā upasaṅkamitvā evaṃ ārocenti,",
  "atk-s0404a:118_2": "idaṃ na acchariyaṃ.",
  "atk-s0404a:118_3": "Yaṃ panāhaṃ tatonidānaṃ cittassa uṇṇatiṃ nābhijānāmi,",
  "atk-s0404a:118_4": "taṃ eva acchariyanti vadati.",
  "atk-s0404a:118_5": "Sādhu sādhu,",
  "atk-s0404a:118_6": "bhikkhūti ettha kiñcāpi bhikkhuṃ āmanteti,",
  "atk-s0404a:118_7": "upāsakasseva pana veyyākaraṇasampahaṃsane esa sādhukāroti veditabbo.",
  "atk-s0404a:119_0": "2. Dutiyauggasuttavaṇṇanā",
  "atk-s0404a:120_0": "22.",
  "atk-s0404a:120_1": "Dutiye nāgavaneti tassa kira seṭṭhino nāgavanaṃ nāma uyyānaṃ,",
  "atk-s0404a:120_2": "so tattha purebhattaṃ gandhamālādīni gāhāpetvā uyyānakīḷikaṃ kīḷitukāmo gantvā paricāriyamāno bhagavantaṃ addasa.",
  "atk-s0404a:120_3": "Saha dassanenevassa purimanayeneva cittaṃ pasīdi,",
  "atk-s0404a:120_4": "surāpānena ca uppannamando taṅkhaṇaṃyeva pahīyi.",
  "atk-s0404a:120_5": "Taṃ sandhāyevamāha.",
  "atk-s0404a:120_6": "Oṇojesinti udakaṃ hatthe pātetvā adāsiṃ.",
  "atk-s0404a:120_7": "Asukoti amuko.",
  "atk-s0404a:120_8": "Samacittova demīti “imassa thokaṃ,",
  "atk-s0404a:120_9": "imassa bahuka”nti evaṃ cittanānattaṃ na karomi,",
  "atk-s0404a:120_10": "deyyadhammaṃ pana ekasadisaṃ karomīti dasseti.",
  "atk-s0404a:120_11": "Ārocentīti ākāse ṭhatvā ārocenti.",
  "atk-s0404a:120_12": "Natthi taṃ saṃyojananti iminā upāsako attano anāgāmiphalaṃ byākaroti.",
  "atk-s0404a:121_0": "3. Paṭhamahatthakasuttavaṇṇanā",
  "atk-s0404a:122_0": "23.",
  "atk-s0404a:122_1": "Tatiye hatthako āḷavakoti bhagavatā āḷavakayakkhassa hatthato hatthehi sampaṭicchitattā hatthakoti laddhanāmo rājakumāro.",
  "atk-s0404a:122_2": "Sīlavāti pañcasīladasasīlena sīlavā.",
  "atk-s0404a:122_3": "Cāgavāti cāgasampanno.",
  "atk-s0404a:122_4": "Kaccittha, bhanteti, bhante,",
  "atk-s0404a:122_5": "kacci ettha bhagavato byākaraṇaṭṭhāne.",
  "atk-s0404a:122_6": "Appicchoti adhigamappicchatāya appiccho.",
  "atk-s0404a:123_0": "4. Dutiyahatthakasuttavaṇṇanā",
  "atk-s0404a:124_0": "24.",
  "atk-s0404a:124_1": "Catutthe pañcamattehi upāsakasatehīti sotāpannasakadāgāmīnaṃyeva ariyasāvakaupāsakānaṃ pañcahi satehi",
  "atk-s0404a:124_2": "parivuto bhuttapātarāso gandhamālavilepenacuṇṇāni gahetvā yena bhagavā tenupasaṅkami.",
  "atk-s0404a:124_3": "Saṅgahavatthūnīti saṅgaṇhanakāraṇāni.",
  "atk-s0404a:124_4": "Tehāhanti tehi ahaṃ.",
  "atk-s0404a:124_5": "Taṃ dānena saṅgaṇhāmīti naṅgalabalibaddabhattabījādīni ceva gandhamālamūlādīni ca datvā saṅgaṇhāmi.",
  "atk-s0404a:124_6": "Peyyavajjenāti amma, tāta, bhātara,",
  "atk-s0404a:124_7": "bhaginītiādikena kaṇṇasukhena mudukena piyavacanena saṅgaṇhāmi.",
  "atk-s0404a:124_8": "Atthacariyāyāti “imassa dānena vā piyavacanena vā kiccaṃ natthi,",
  "atk-s0404a:124_9": "atthacariyāya saṅgaṇhitabbayuttako aya”nti ñatvā uppannakiccanittharaṇasaṅkhātāya atthacariyāya saṅgaṇhāmi.",
  "atk-s0404a:124_10": "Samānattatāyāti “imassa dānādīhi kiccaṃ natthi,",
  "atk-s0404a:124_11": "samānattatāya saṅgaṇhitabbo aya”nti ekato khādanapivananisajjādīhi attanā samānaṃ katvā saṅgaṇhāmi.",
  "atk-s0404a:124_12": "Daliddassa kho no tathā sotabbaṃ maññantīti daliddassa kiñci dātuṃ vā kātuṃ vā asakkontassa,",
  "atk-s0404a:124_13": "yathā daliddassa no tathā sotabbaṃ maññanti,",
  "atk-s0404a:124_14": "mama pana sotabbaṃ maññanti,",
  "atk-s0404a:124_15": "dinnovāde tiṭṭhanti,",
  "atk-s0404a:124_16": "na me anusāsaniṃ atikkamitabbaṃ maññanti.",
  "atk-s0404a:124_17": "Yoni kho tyāyanti upāyo kho te ayaṃ.",
  "atk-s0404a:124_18": "Imesu pana dvīsupi suttesu satthārā sīlacāgapaññā missakā kathitāti veditabbā.",
  "atk-s0404a:125_0": "5-6. Mahānāmasuttādivaṇṇanā",
  "atk-s0404a:126_0": "25- 26.",
  "atk-s0404a:126_1": "Pañcame atthūpaparikkhitā hotīti atthānatthaṃ kāraṇākāraṇaṃ upaparikkhitā hoti.",
  "atk-s0404a:126_2": "Chaṭṭhe saddhāsīlacāgā missakā kathitā.",
  "atk-s0404a:127_0": "7. Paṭhamabalasuttavaṇṇanā",
  "atk-s0404a:128_0": "27.",
  "atk-s0404a:128_1": "Sattame ujjhattibalāti ujjhānabalā.",
  "atk-s0404a:128_2": "Bālānañhi “yaṃ asuko idañcidañca āha,",
  "atk-s0404a:128_3": "maṃ so āha,",
  "atk-s0404a:128_4": "na añña”nti evaṃ ujjhānameva balaṃ.",
  "atk-s0404a:128_5": "Nijjhattibalāti “na idaṃ evaṃ,",
  "atk-s0404a:128_6": "evaṃ nāmeta”nti atthānatthanijjhāpanaṃyeva balaṃ.",
  "atk-s0404a:128_7": "Paṭisaṅkhānabalāti paccavekkhaṇabalā.",
  "atk-s0404a:128_8": "Khantibalāti adhivāsanabalā.",
  "atk-s0404a:129_0": "8. Dutiyabalasuttavaṇṇanā",
  "atk-s0404a:130_0": "28.",
  "atk-s0404a:130_1": "Aṭṭhame balānīti ñāṇabalāni.",
  "atk-s0404a:130_2": "Āsavānaṃ khayaṃ paṭijānātīti arahattaṃ paṭijānāti.",
  "atk-s0404a:130_3": "Aniccatoti hutvā abhāvākārena.",
  "atk-s0404a:130_4": "Yathābhūtanti yathāsabhāvato.",
  "atk-s0404a:130_5": "Sammappaññāyāti sahavipassanāya maggapaññāya.",
  "atk-s0404a:130_6": "Aṅgārakāsūpamāti santāpanaṭṭhena aṅgārakāsuyā upamitā ime kāmāti.",
  "atk-s0404a:130_7": "Vivekaninnanti phalasamāpattivasena nibbānaninnaṃ.",
  "atk-s0404a:130_8": "Vivekaṭṭhanti kilesehi vajjitaṃ dūrībhūtaṃ vā.",
  "atk-s0404a:130_9": "Nekkhammābhiratanti pabbajjābhirataṃ.",
  "atk-s0404a:130_10": "Byantibhūtanti vigatantabhūtaṃ ekadesenāpi anallīnaṃ visaṃyuttaṃ visaṃsaṭṭhaṃ.",
  "atk-s0404a:130_11": "Āsavaṭṭhāniyehīti sampayogavasena āsavānaṃ kāraṇabhūtehi,",
  "atk-s0404a:130_12": "kilesadhammehīti attho.",
  "atk-s0404a:130_13": "Atha vā byantibhūtanti vigatavāyanti attho. Kuto?",
  "atk-s0404a:130_14": "Sabbaso āsavaṭṭhāniyehi dhammehi,",
  "atk-s0404a:130_15": "sabbehi tebhūmakadhammehīti attho.",
  "atk-s0404a:130_16": "Imasmiṃ sutte ariyamaggo lokiyalokuttaro kathito.",
  "atk-s0404a:131_0": "9. Akkhaṇasuttavaṇṇanā",
  "atk-s0404a:132_0": "29.",
  "atk-s0404a:132_1": "Navame khaṇe kiccāni karotīti khaṇakicco,",
  "atk-s0404a:132_2": "okāsaṃ labhitvāva kiccāni karotīti attho.",
  "atk-s0404a:132_3": "Dhammoti catusaccadhammo.",
  "atk-s0404a:132_4": "Opasamikoti kilesūpasamāvaho.",
  "atk-s0404a:132_5": "Parinibbāyikoti kilesaparinibbānakaro.",
  "atk-s0404a:132_6": "Catumaggañāṇasaṅkhātaṃ sambodhiṃ gacchati sampāpuṇātīti sambodhagāmī.",
  "atk-s0404a:132_7": "Dīghāyukaṃ devanikāyanti idaṃ asaññaṃ devanikāyaṃ sandhāya vuttaṃ.",
  "atk-s0404a:132_8": "Aviññātāresūti ativiya aviññūsu.",
  "atk-s0404a:133_0": "Suppavediteti sukathite.",
  "atk-s0404a:133_1": "Antarāyikāti antarāyakarā.",
  "atk-s0404a:133_2": "Khaṇo ve mā upaccagāti ayaṃ laddho khaṇo mā atikkami.",
  "atk-s0404a:133_3": "Idha ceva naṃ virādhetīti sace koci pamattacārī idha imaṃ khaṇaṃ labhitvāpi saddhammassa niyāmataṃ ariyamaggaṃ virādheti na sampādeti.",
  "atk-s0404a:133_4": "Atītatthoti hāpitattho.",
  "atk-s0404a:133_5": "Cirattaṃ anutapissatīti cirarattaṃ socissati.",
  "atk-s0404a:133_6": "Yathā hi “asukaṭṭhāne bhaṇḍaṃ samuppanna”nti sutvā eko vāṇijo na gaccheyya,",
  "atk-s0404a:133_7": "aññe gantvā gaṇheyyuṃ,",
  "atk-s0404a:133_8": "tesaṃ taṃ aṭṭhaguṇampi dasaguṇampi bhaveyya.",
  "atk-s0404a:133_9": "Atha itaro “mama attho atikkanto”ti anutapeyya,",
  "atk-s0404a:133_10": "evaṃ yo idha khaṇaṃ labhitvā appaṭipajjanto saddhammassa niyāmataṃ virādheti,",
  "atk-s0404a:133_11": "so ayaṃ vāṇijova atītattho ciraṃ anutapissati socissati.",
  "atk-s0404a:133_12": "Kiñca bhiyyo avijjānivutoti tathā.",
  "atk-s0404a:133_13": "Paccavidunti paṭivijjhiṃsu.",
  "atk-s0404a:133_14": "Saṃvarāti sīlasaṃvarā.",
  "atk-s0404a:133_15": "Māradheyyaparānugeti māradheyyasaṅkhātaṃ saṃsāraṃ anugate.",
  "atk-s0404a:133_16": "Pāraṅgatāti nibbānaṃ gatā.",
  "atk-s0404a:133_17": "Ye pattā āsavakkhayanti ye arahattaṃ pattā.",
  "atk-s0404a:133_18": "Evamidha gāthāsu vaṭṭavivaṭṭaṃ kathitaṃ.",
  "atk-s0404a:134_0": "10. Anuruddhamahāvitakkasuttavaṇṇanā",
  "atk-s0404a:135_0": "30.",
  "atk-s0404a:135_1": "Dasame cetīsūti cetināmakānaṃ rājūnaṃ nivāsaṭṭhānattā evaṃladdhavohāre raṭṭhe.",
  "atk-s0404a:135_2": "Pācīnavaṃsadāyeti dasabalassa vasanaṭṭhānato pācīnadisāya ṭhite vaṃsadāye nīlobhāsehi veḷūhi sañchanne araññe.",
  "atk-s0404a:135_3": "Evaṃ cetaso parivitakko udapādīti thero kira pabbajitvā paṭhamaantovassamhiyeva samāpattilābhī hutvā",
  "atk-s0404a:135_4": "sahassalokadhātudassanasamatthaṃ dibbacakkhuñāṇaṃ uppādesi.",
  "atk-s0404a:135_5": "So sāriputtattherassa santikaṃ gantvā evamāha – “idhāhaṃ,",
  "atk-s0404a:135_6": "āvuso sāriputta,",
  "atk-s0404a:135_7": "dibbena cakkhunā visuddhena atikkantamānusakena sahassalokaṃ olokemi.",
  "atk-s0404a:135_8": "Āraddhaṃ kho pana me vīriyaṃ asallīnaṃ,",
  "atk-s0404a:135_9": "upaṭṭhitā sati asammuṭṭhā,",
  "atk-s0404a:135_10": "passaddho kāyo asāraddho,",
  "atk-s0404a:135_11": "samāhitaṃ cittaṃ ekaggaṃ.",
  "atk-s0404a:135_12": "Atha ca pana me anupādāya āsavehi cittaṃ na vimuccatī”ti.",
  "atk-s0404a:135_13": "Atha naṃ thero āha –",
  "atk-s0404a:135_14": "“yaṃ kho te,",
  "atk-s0404a:135_15": "āvuso anuruddha,",
  "atk-s0404a:135_16": "evaṃ hoti ‘ahaṃ dibbena cakkhunā…pe…",
  "atk-s0404a:135_17": "olokemī’ti,",
  "atk-s0404a:135_18": "idaṃ te mānasmiṃ. Yampi te, āvuso,",
  "atk-s0404a:135_19": "anuruddha evaṃ hoti ‘āraddhaṃ kho pana me vīriyaṃ…pe…",
  "atk-s0404a:135_20": "ekagga’nti,",
  "atk-s0404a:135_21": "idaṃ te uddhaccasmiṃ. Yampi te,",
  "atk-s0404a:135_22": "āvuso anuruddha,",
  "atk-s0404a:135_23": "evaṃ hoti ‘atha ca pana me anupādāya āsavehi cittaṃ na vimuccatī’ti,",
  "atk-s0404a:135_24": "idaṃ te kukkuccasmiṃ.",
  "atk-s0404a:135_25": "Sādhu vatāyasmā anuruddho ime tayo dhamme pahāya ime tayo dhamme amanasikaritvā amatāya dhātuyā cittaṃ",
  "atk-s0404a:135_26": "upasaṃharatū”ti evamassa thero kammaṭṭhānaṃ kathesi.",
  "atk-s0404a:135_27": "So kammaṭṭhānaṃ gahetvā satthāraṃ āpucchitvā cetiraṭṭhaṃ gantvā samaṇadhammaṃ karonto aṭṭhamāsaṃ caṅkamena vītināmesi.",
  "atk-s0404a:135_28": "So padhānaveganimmathitattā kilantakāyo ekassa veḷugumbassa heṭṭhā nisīdi.",
  "atk-s0404a:135_29": "Athassāyaṃ evaṃ cetaso parivitakko udapādi,",
  "atk-s0404a:135_30": "esa mahāpurisavitakko uppajjīti attho.",
  "atk-s0404a:136_0": "Appicchassāti ettha paccayappiccho,",
  "atk-s0404a:136_1": "adhigamappiccho,",
  "atk-s0404a:136_2": "pariyattiappiccho,",
  "atk-s0404a:136_3": "dhutaṅgappicchoti cattāro appicchā.",
  "atk-s0404a:136_4": "Tattha paccayappiccho bahuṃ dente appaṃ gaṇhāti,",
  "atk-s0404a:136_5": "appaṃ dente appataraṃ gaṇhāti,",
  "atk-s0404a:136_6": "na anavasesaggāhī hoti.",
  "atk-s0404a:136_7": "Adhigamappiccho majjhantikatthero viya attano adhigamaṃ aññesaṃ jānituṃ na deti.",
  "atk-s0404a:136_8": "Pariyattiappiccho tepiṭakopi samāno na bahussutabhāvaṃ jānāpetukāmo hoti sāketatissatthero viya.",
  "atk-s0404a:136_9": "Dhutaṅgappiccho dhutaṅgapariharaṇabhāvaṃ aññesaṃ jānituṃ na deti dvebhātikattheresu jeṭṭhatthero viya.",
  "atk-s0404a:136_10": "Vatthu visuddhimagge kathitaṃ.",
  "atk-s0404a:136_11": "Ayaṃ dhammoti evaṃ santaguṇaniguhanena ca paṭiggahaṇe mattaññutāya ca appicchassa puggalassa ayaṃ navalokuttaradhammo sampajjati,",
  "atk-s0404a:136_12": "no mahicchassa.",
  "atk-s0404a:136_13": "Evaṃ sabbattha yojetabbaṃ.",
  "atk-s0404a:137_0": "Santuṭṭhassāti catūsu paccayesu tīhi santosehi santuṭṭhassa.",
  "atk-s0404a:137_1": "Pavivittassāti kāyacittaupadhivivekehi vivittassa.",
  "atk-s0404a:137_2": "Tattha kāyaviveko nāma gaṇasaṅgaṇikaṃ vinodetvā ārambhavatthuvasena ekībhāvo.",
  "atk-s0404a:137_3": "Ekībhāvamatteneva kammaṃ na nipphajjatīti kasiṇaparikammaṃ katvā aṭṭha samāpattiyo nibbatteti,",
  "atk-s0404a:137_4": "ayaṃ cittaviveko nāma.",
  "atk-s0404a:137_5": "Samāpattimatteneva kammaṃ na nipphajjatīti jhānaṃ pādakaṃ katvā saṅkhāre sammasitvā saha paṭisambhidāhi arahattaṃ pāpuṇāti,",
  "atk-s0404a:137_6": "ayaṃ sabbākārato upadhiviveko nāma.",
  "atk-s0404a:137_7": "Tenāha bhagavā –",
  "atk-s0404a:137_8": "“kāyaviveko ca vivekaṭṭhakāyānaṃ nekkhammābhiratānaṃ,",
  "atk-s0404a:137_9": "cittaviveko ca parisuddhacittānaṃ paramavodānappattānaṃ,",
  "atk-s0404a:137_10": "upadhiviveko ca nirupadhīnaṃ puggalānaṃ visaṅkhāragatāna”nti.",
  "atk-s0404a:138_0": "Saṅgaṇikārāmassāti gaṇasaṅgaṇikāya ceva kilesasaṅgaṇikāya ca ratassa.",
  "atk-s0404a:138_1": "Āraddhavīriyassāti kāyikacetasikavīriyavasena āraddhavīriyassa.",
  "atk-s0404a:138_2": "Upaṭṭhitassatissāti catusatipaṭṭhānavasena upaṭṭhitassatissa.",
  "atk-s0404a:138_3": "Samāhitassāti ekaggacittassa.",
  "atk-s0404a:138_4": "Paññavatoti kammassakatapaññāya paññavato.",
  "atk-s0404a:139_0": "Sādhu sādhūti therassa vitakkaṃ sampahaṃsento evamāha.",
  "atk-s0404a:139_1": "Imaṃ aṭṭhamanti satta nidhī laddhapurisassa aṭṭhamaṃ dento viya,",
  "atk-s0404a:139_2": "satta maṇiratanāni,",
  "atk-s0404a:139_3": "satta hatthiratanāni,",
  "atk-s0404a:139_4": "satta assaratanāni laddhapurisassa aṭṭhamaṃ dento viya satta mahāpurisavitakke vitakketvā ṭhitassa aṭṭhamaṃ ācikkhanto evamāha.",
  "atk-s0404a:139_5": "Nippapañcārāmassāti taṇhāmānadiṭṭhipapañcarahitattā nippapañcasaṅkhāte nibbānapade abhiratassa.",
  "atk-s0404a:139_6": "Itaraṃ tasseva vevacanaṃ.",
  "atk-s0404a:139_7": "Papañcārāmassāti yathāvuttesu papañcesu abhiratassa.",
  "atk-s0404a:139_8": "Itaraṃ tasseva vevacanaṃ.",
  "atk-s0404a:140_0": "Yatoti yadā.",
  "atk-s0404a:140_1": "Tatoti tadā.",
  "atk-s0404a:140_2": "Nānārattānanti nilapītalohitodātavaṇṇehi nānārajanehi rattānaṃ.",
  "atk-s0404a:140_3": "Paṃsukūlanti tevīsatiyā khettesu ṭhitapaṃsukūlacīvaraṃ.",
  "atk-s0404a:140_4": "Khāyissatīti yathā tassa pubbaṇhasamayādīsu yasmiṃ samaye yaṃ icchati,",
  "atk-s0404a:140_5": "tasmiṃ samaye taṃ pārupantassa so dussakaraṇḍako manāpo hutvā khāyati,",
  "atk-s0404a:140_6": "evaṃ tuyhampi cīvarasantosamahāariyavaṃsena tuṭṭhassa viharato paṃsukūlacīvaraṃ khāyissati upaṭṭhahissati.",
  "atk-s0404a:140_7": "Ratiyāti ratiatthāya.",
  "atk-s0404a:140_8": "Aparitassāyāti taṇhādiṭṭhiparitassanāhi aparitassanatthāya.",
  "atk-s0404a:140_9": "Phāsuvihārāyāti sukhavihāratthāya.",
  "atk-s0404a:140_10": "Okkamanāya nibbānassāti amataṃ nibbānaṃ otaraṇatthāya.",
  "atk-s0404a:141_0": "Piṇḍiyālopabhojananti gāmanigamarājadhānīsu jaṅghābalaṃ nissāya gharapaṭipāṭiyā carantena laddhapiṇḍiyālopabhojanaṃ.",
  "atk-s0404a:141_1": "Khāyissatīti tassa gahapatino nānaggarasabhojanaṃ viya upaṭṭhahissati.",
  "atk-s0404a:141_2": "Santuṭṭhassa viharatoti piṇḍapātasantosamahāariyavaṃsena santuṭṭhassa viharato.",
  "atk-s0404a:141_3": "Rukkhamūlasenāsanaṃ khāyissatīti tassa gahapatino tebhūmakapāsāde gandhakusumavāsasugandhaṃ kūṭāgāraṃ viya rukkhamūlaṃ upaṭṭhahissati.",
  "atk-s0404a:141_4": "Santuṭṭhassāti senāsanasantosamahāariyavaṃsena santuṭṭhassa.",
  "atk-s0404a:141_5": "Tiṇasanthārakoti tiṇehi vā paṇṇehi vā bhūmiyaṃ vā phalakapāsāṇatalāni vā aññatarasmiṃ santhatasanthato.",
  "atk-s0404a:141_6": "Pūtimuttanti yaṃkiñci muttaṃ.",
  "atk-s0404a:141_7": "Taṅkhaṇe gahitampi pūtimuttameva vuccati duggandhattā.",
  "atk-s0404a:141_8": "Santuṭṭhassa viharatoti gilānapaccayabhesajjaparikkhārasantosena santuṭṭhassa viharato.",
  "atk-s0404a:142_0": "Iti bhagavā catūsu ṭhānesu arahattaṃ pakkhipanto kammaṭṭhānaṃ kathetvā “katarasenāsane nu kho vasantassa",
  "atk-s0404a:142_1": "kammaṭṭhānaṃ sappāyaṃ bhavissatī”ti āvajjento “tasmiññeva vasantassā”ti ñatvā tena hi tvaṃ,",
  "atk-s0404a:142_2": "anuruddhātiādimāha.",
  "atk-s0404a:142_3": "Pavivittassa viharatoti tīhi vivekehi vivittassa viharantassa.",
  "atk-s0404a:142_4": "Uyyojanikapaṭisaṃyuttanti uyyojanikeheva vacanehi paṭisaṃyuttaṃ,",
  "atk-s0404a:142_5": "tesaṃ upaṭṭhānagamanakaṃyevāti attho.",
  "atk-s0404a:142_6": "Papañcanirodheti nibbānapade.",
  "atk-s0404a:142_7": "Pakkhandatīti ārammaṇakaraṇavasena pakkhandati.",
  "atk-s0404a:142_8": "Pasīdatītiādīsupi ārammaṇavaseneva pasīdanasantiṭṭhanamuccanā veditabbā.",
  "atk-s0404a:142_9": "Iti bhagavā cetiraṭṭhe pācīnavaṃsadāye āyasmato anuruddhassa kathite aṭṭha mahāpurisavitakke puna bhesakaḷāvanamahāvihāre",
  "atk-s0404a:142_10": "nisīditvā bhikkhusaṅghassa vitthārena kathesi.",
  "atk-s0404a:143_0": "Manomayenāti manena nibbattitakāyopi manomayoti vuccati manena gatakāyopi,",
  "atk-s0404a:143_1": "idha manena gatakāyaṃ sandhāyevamāha.",
  "atk-s0404a:143_2": "Yathā me ahu saṅkappoti yathā mayhaṃ vitakko ahosi,",
  "atk-s0404a:143_3": "tato uttari aṭṭhamaṃ mahāpurisavitakkaṃ dassento tato uttariṃ desayi.",
  "atk-s0404a:143_4": "Sesaṃ sabbattha uttānamevāti.",
  "atk-s0404a:144_0": "Gahapativaggo tatiyo.",
  "atk-s0404a:147_0": "4. Dānavaggo",
  "atk-s0404a:148_0": "1. Paṭhamadānasuttavaṇṇanā",
  "atk-s0404a:149_0": "31.",
  "atk-s0404a:149_1": "Catutthassa paṭhame āsajja dānaṃ detīti patvā dānaṃ deti.",
  "atk-s0404a:149_2": "Āgataṃ disvā taṃ muhuttaṃyeva nisīdāpetvā sakkāraṃ katvā dānaṃ deti,",
  "atk-s0404a:149_3": "dassāmīti na kilameti.",
  "atk-s0404a:149_4": "Bhayāti “ayaṃ adāyako akārako”ti garahabhayā,",
  "atk-s0404a:149_5": "apāyabhayā vā.",
  "atk-s0404a:149_6": "Adāsi meti mayhaṃ pubbe esa idaṃ nāma adāsīti deti.",
  "atk-s0404a:149_7": "Dassati meti anāgate idaṃ nāma dassatīti deti.",
  "atk-s0404a:149_8": "Sāhu dānanti dānaṃ nāma sādhu sundaraṃ buddhādīhi paṇḍitehi pasatthanti deti.",
  "atk-s0404a:149_9": "Cittālaṅkāracittaparikkhāratthaṃ dānaṃ detīti samathavipassanācittassa alaṅkāratthañceva parikkhāratthañca deti.",
  "atk-s0404a:149_10": "Dānañhi cittaṃ muduṃ karoti.",
  "atk-s0404a:149_11": "Yena laddho,",
  "atk-s0404a:149_12": "so “laddhaṃ me”ti muducitto hoti.",
  "atk-s0404a:149_13": "Yena dinnaṃ,",
  "atk-s0404a:149_14": "sopi “dinnaṃ mayā”ti muducitto hoti.",
  "atk-s0404a:149_15": "Iti ubhinnaṃ cittaṃ muduṃ karoti.",
  "atk-s0404a:149_16": "Teneva “adantadamana”nti vuccati. Yathāha –",
  "atk-s0404a:150_0": "“Adantadamanaṃ dānaṃ, adānaṃ dantadūsakaṃ;",
  "atk-s0404a:151_0": "Dānena piyavācāya, unnamanti namanti cā”ti.",
  "atk-s0404a:152_0": "Imesu pana aṭṭhasu dānesu cittālaṅkāradānameva uttamanti.",
  "atk-s0404a:153_0": "2. Dutiyadānasuttavaṇṇanā",
  "atk-s0404a:154_0": "32.",
  "atk-s0404a:154_1": "Dutiye saddhāti yāya saddhāya dānaṃ deti,",
  "atk-s0404a:154_2": "sā saddhā.",
  "atk-s0404a:154_3": "Hiriyanti yāya hiriyā dānaṃ deti,",
  "atk-s0404a:154_4": "sāva adhippetā.",
  "atk-s0404a:154_5": "Kusalañca dānanti anavajjañca dānaṃ.",
  "atk-s0404a:154_6": "Diviyanti divaṅgamaṃ.",
  "atk-s0404a:155_0": "3. Dānavatthusuttavaṇṇanā",
  "atk-s0404a:156_0": "33.",
  "atk-s0404a:156_1": "Tatiye dānavatthūnīti dānakāraṇāni.",
  "atk-s0404a:156_2": "Chandā dānaṃ detīti pemena dānaṃ deti.",
  "atk-s0404a:156_3": "Dosāti dosena kuddho hutvā yaṃ atthi,",
  "atk-s0404a:156_4": "taṃ vegena gaṇhitvā deti.",
  "atk-s0404a:156_5": "Mohāti mohena mūḷho deti.",
  "atk-s0404a:156_6": "Bhayāti garahabhayena vā apāyabhayena vā,",
  "atk-s0404a:156_7": "tassa tasseva vā pana bhayena deti.",
  "atk-s0404a:156_8": "Kulavaṃsanti kulapaveṇiṃ.",
  "atk-s0404a:157_0": "4. Khettasuttavaṇṇanā",
  "atk-s0404a:158_0": "34.",
  "atk-s0404a:158_1": "Catutthe na mahapphalaṃ hotīti dhaññaphalena mahapphalaṃ na hoti.",
  "atk-s0404a:158_2": "Na mahassādanti yampissa phalaṃ hoti,",
  "atk-s0404a:158_3": "tassa assādo na mahā hoti mandassādaṃ na madhuraṃ.",
  "atk-s0404a:158_4": "Na phātiseyyanti seyyāpissa na hoti vuḍḍhi,",
  "atk-s0404a:158_5": "tassa mahantaṃ vīhithambhasannivesaṃ na hotīti attho.",
  "atk-s0404a:158_6": "Unnāmaninnāmīti thalaninnavasena visamatalaṃ.",
  "atk-s0404a:158_7": "Tattha thale udakaṃ na saṇṭhāti,",
  "atk-s0404a:158_8": "ninne atibahu tiṭṭhati.",
  "atk-s0404a:158_9": "Pāsāṇasakkharikanti pattharitvā ṭhitapiṭṭhipāsāṇehi ca khuddakapāsāṇehi ca sakkharāhi ca samannāgataṃ.",
  "atk-s0404a:158_10": "Ūsaranti ubbhinnaloṇaṃ.",
  "atk-s0404a:158_11": "Na ca gambhīrasitanti thaddhabhūmitāya gambhīrānugataṃ,",
  "atk-s0404a:158_12": "naṅgalamaggaṃ katvā kasituṃ na sakkā hoti,",
  "atk-s0404a:158_13": "uttānanaṅgalamaggameva hoti.",
  "atk-s0404a:158_14": "Na āyasampannanti na udakāgamanasampannaṃ.",
  "atk-s0404a:158_15": "Na apāyasampannanti pacchābhāge udakaniggamanamaggasampannaṃ na hoti.",
  "atk-s0404a:158_16": "Na mātikāsampannanti na khuddakamahantīhi udakamātikāhi sampannaṃ hoti.",
  "atk-s0404a:158_17": "Na mariyādasampannanti na kedāramariyādāhi sampannaṃ.",
  "atk-s0404a:158_18": "Na mahapphalantiādīni sabbāni vipākaphalavaseneva veditabbāni.",
  "atk-s0404a:159_0": "Sampanneti paripuṇṇe sampattiyutte.",
  "atk-s0404a:159_1": "Pavuttā bījasampadāti sampannaṃ bījaṃ ropitaṃ.",
  "atk-s0404a:159_2": "Deve sampādayantamhīti deve sammā vassante.",
  "atk-s0404a:159_3": "Anītisampadā hotīti kīṭakimiādipāṇakaītiyā abhāvo ekā sampadā hoti.",
  "atk-s0404a:159_4": "Virūḷhīti vaḍḍhi dutiyā sampadā hoti.",
  "atk-s0404a:159_5": "Vepullanti vipulabhāvo tatiyā sampadā hoti.",
  "atk-s0404a:159_6": "Phalanti paripuṇṇaphalaṃ catutthī sampadā hoti.",
  "atk-s0404a:159_7": "Sampannasīlesūti paripuṇṇasīlesu.",
  "atk-s0404a:159_8": "Bhojanasampadāti sampannaṃ vividhabhojanaṃ.",
  "atk-s0404a:159_9": "Sampadānanti tividhaṃ kusalasampadaṃ.",
  "atk-s0404a:159_10": "Upanetīti sā bhojanasampadā upanayati. Kasmā?",
  "atk-s0404a:159_11": "Sampannañhissa taṃ kataṃ,",
  "atk-s0404a:159_12": "yasmāssa taṃ katakammaṃ sampannaṃ paripuṇṇanti attho.",
  "atk-s0404a:159_13": "Sampannatthūdhāti sampanno atthu idha.",
  "atk-s0404a:159_14": "Vijjācaraṇasampannoti tīhi vijjāhi ca pañcadasahi caraṇadhammehi ca samannāgato.",
  "atk-s0404a:159_15": "Laddhāti evarūpo puggalo cittassa sampadaṃ avekallaparipuṇṇabhāvaṃ labhitvā.",
  "atk-s0404a:159_16": "Karoti kammasampadanti paripuṇṇakammaṃ karoti.",
  "atk-s0404a:159_17": "Labhati catthasampadanti atthañca paripuṇṇaṃ labhati.",
  "atk-s0404a:159_18": "Diṭṭhisampadanti vipassanādiṭṭhiṃ.",
  "atk-s0404a:159_19": "Maggasampadanti sotāpattimaggaṃ.",
  "atk-s0404a:159_20": "Yāti sampannamānasoti paripuṇṇacitto hutvā arahattaṃ yāti.",
  "atk-s0404a:159_21": "Sā hoti sabbasampadāti sā sabbadukkhehi vimutti sabbasampadā nāma hotīti.",
  "atk-s0404a:160_0": "5. Dānūpapattisuttavaṇṇanā",
  "atk-s0404a:161_0": "35.",
  "atk-s0404a:161_1": "Pañcame dānūpapattiyoti dānapaccayā upapattiyo.",
  "atk-s0404a:161_2": "Dahatīti ṭhapeti.",
  "atk-s0404a:161_3": "Adhiṭṭhātīti tasseva vevacanaṃ.",
  "atk-s0404a:161_4": "Bhāvetīti vaḍḍheti.",
  "atk-s0404a:161_5": "Hīne vimuttanti hīnesu pañcasu kāmaguṇesu vimuttaṃ.",
  "atk-s0404a:161_6": "Uttari abhāvitanti tato uttarimaggaphalatthāya abhāvitaṃ.",
  "atk-s0404a:161_7": "Tatrūpapattiyā saṃvattatīti yaṃ ṭhānaṃ patthetvā kusalaṃ kataṃ,",
  "atk-s0404a:161_8": "tattha nibbattanatthāya saṃvattati.",
  "atk-s0404a:161_9": "Vītarāgassāti maggena vā samucchinnarāgassa samāpattiyā vā vikkhambhitarāgassa.",
  "atk-s0404a:161_10": "Dānamatteneva hi brahmaloke nibbattituṃ na sakkā,",
  "atk-s0404a:161_11": "dānaṃ pana samādhivipassanācittassa alaṅkāraparivāraṃ hoti.",
  "atk-s0404a:161_12": "Tato dānena muducitto brahmavihāre bhāvetvā brahmaloke nibbattati.",
  "atk-s0404a:161_13": "Tena vuttaṃ –",
  "atk-s0404a:161_14": "“vītarāgassa no sarāgassā”ti.",
  "atk-s0404a:162_0": "6. Puññakiriyavatthusuttavaṇṇanā",
  "atk-s0404a:163_0": "36.",
  "atk-s0404a:163_1": "Chaṭṭhe puññakiriyāni ca tāni tesaṃ tesaṃ ānisaṃsānaṃ vatthūni cāti puññakiriyavatthūni.",
  "atk-s0404a:163_2": "Dānādīnañhi lakkhaṇe cittaṃ ṭhapetvā “evarūpaṃ nāma amhehi dānaṃ dātabbaṃ,",
  "atk-s0404a:163_3": "sīlaṃ rakkhitabbaṃ,",
  "atk-s0404a:163_4": "bhāvanā bhāvetabbā”ti sattā puññāni karonti.",
  "atk-s0404a:163_5": "Dānameva dānamayaṃ,",
  "atk-s0404a:163_6": "dānacetanāsu vā purimacetanāto nipphannā sanniṭṭhāpakacetanā dānamayaṃ sīlādīhi sīlamayādīni viya.",
  "atk-s0404a:163_7": "Sesadvayesupi eseva nayo.",
  "atk-s0404a:163_8": "Parittaṃ kataṃ hotīti thokaṃ mandaṃ kataṃ hoti.",
  "atk-s0404a:163_9": "Nābhisambhotīti na nipphajjati.",
  "atk-s0404a:163_10": "Akataṃ hotīti bhāvanāyayogoyeva anāraddho hotīti attho.",
  "atk-s0404a:163_11": "Manussadobhagyanti manussesu sampattirahitaṃ pañcavidhaṃ nīcakulaṃ.",
  "atk-s0404a:163_12": "Upapajjatīti paṭisandhivasena upagacchati,",
  "atk-s0404a:163_13": "tattha nibbattatīti attho.",
  "atk-s0404a:163_14": "Mattaso katanti pamāṇena kataṃ,",
  "atk-s0404a:163_15": "thokaṃ na bahu.",
  "atk-s0404a:163_16": "Manussasobhagyanti manussesu subhagabhāvaṃ tividhakulasampattiṃ.",
  "atk-s0404a:163_17": "Adhimattanti adhikappamāṇaṃ balavaṃ vā.",
  "atk-s0404a:163_18": "Adhigaṇhantīti abhibhavitvā gaṇhanti,",
  "atk-s0404a:163_19": "visiṭṭhatarā jeṭṭhakā hontīti attho.",
  "atk-s0404a:164_0": "7. Sappurisadānasuttavaṇṇanā",
  "atk-s0404a:165_0": "37.",
  "atk-s0404a:165_1": "Sattame sucinti parisuddhaṃ vaṇṇasampannaṃ deti.",
  "atk-s0404a:165_2": "Paṇītanti rasūpapannaṃ.",
  "atk-s0404a:165_3": "Kālenāti yuttapattakālena.",
  "atk-s0404a:165_4": "Kappiyanti yaṃ kappiyaṃ, taṃ deti.",
  "atk-s0404a:165_5": "Viceyya detīti “imassa dinnaṃ mahapphalaṃ bhavissati,",
  "atk-s0404a:165_6": "imassa na mahapphala”nti evaṃ paṭiggāhakapariyesanavasena dānaṃ vā paṇidhāyavasena dānaṃ vā vicinitvā deti.",
  "atk-s0404a:166_0": "8. Sappurisasuttavaṇṇanā",
  "atk-s0404a:167_0": "38.",
  "atk-s0404a:167_1": "Aṭṭhame atthāyāti atthatthāya.",
  "atk-s0404a:167_2": "Hitāya sukhāyāti hitatthāya sukhatthāya.",
  "atk-s0404a:167_3": "Pubbapetānanti paralokagatānaṃ ñātīnaṃ.",
  "atk-s0404a:167_4": "Imasmiṃ sutte anuppanne buddhe cakkavattirājāno bodhisattā paccekabuddhā labbhanti,",
  "atk-s0404a:167_5": "buddhakāle buddhā ceva buddhasāvakā ca.",
  "atk-s0404a:167_6": "Yathāvuttānañhi etesaṃ atthāya hitāya sukhāya saṃvattanti.",
  "atk-s0404a:167_7": "Bahunnaṃ vata atthāya,",
  "atk-s0404a:167_8": "sappañño gharamāvasanti sappañño ghare vasanto bahūnaṃ vata atthāya hoti.",
  "atk-s0404a:167_9": "Pubbeti paṭhameva.",
  "atk-s0404a:167_10": "Pubbekatamanussaranti mātāpitūnaṃ pubbakāraguṇe anussaranto.",
  "atk-s0404a:167_11": "Sahadhammenāti sakāraṇena paccayapūjanena pūjeti.",
  "atk-s0404a:167_12": "Apace brahmacārayoti brahmacārino apacayati,",
  "atk-s0404a:167_13": "nīcavuttitaṃ nesaṃ āpajjati.",
  "atk-s0404a:167_14": "Pesaloti piyasīlo.",
  "atk-s0404a:168_0": "9. Abhisandasuttavaṇṇanā",
  "atk-s0404a:169_0": "39. Navame dānānīti cetanādānāni. Aggaññānītiādīnaṃ attho heṭṭhā vuttoyeva.",
  "atk-s0404a:170_0": "10. Duccaritavipākasuttavaṇṇanā",
  "atk-s0404a:171_0": "40.",
  "atk-s0404a:171_1": "Dasame pāṇātipātoti pāṇātipātacetanā.",
  "atk-s0404a:171_2": "Sabbalahusoti sabbalahuko.",
  "atk-s0404a:171_3": "Appāyukasaṃvattanikoti tena parittakena kammavipākena appāyuko hoti,",
  "atk-s0404a:171_4": "dinnamattāya vā paṭisandhiyā vilīyati mātukucchito nikkhantamatte vā.",
  "atk-s0404a:171_5": "Evarūpo hi na aññassa kassaci nissando,",
  "atk-s0404a:171_6": "pāṇātipātasseva gatamaggo esoti.",
  "atk-s0404a:171_7": "Bhogabyasanasaṃvattanikoti yathā kākaṇikāmattampi hatthe na tiṭṭhati,",
  "atk-s0404a:171_8": "evaṃ bhogabyasanaṃ saṃvatteti.",
  "atk-s0404a:171_9": "Sapattaverasaṃvattaniko hotīti saha sapattehi veraṃ saṃvatteti.",
  "atk-s0404a:171_10": "Tassa hi sapattā ca bahukā honti.",
  "atk-s0404a:171_11": "Yo ca naṃ passati,",
  "atk-s0404a:171_12": "tasmiṃ verameva uppādeti na nibbāyati.",
  "atk-s0404a:171_13": "Evarūpo hi parassa rakkhitagopitabhaṇḍe aparādhassa nissando.",
  "atk-s0404a:172_0": "Abhūtabbhakkhānasaṃvattaniko hotīti abhūtena abbhakkhānaṃ saṃvatteti,",
  "atk-s0404a:172_1": "yena kenaci kataṃ tasseva upari patati.",
  "atk-s0404a:172_2": "Mittehi bhedanasaṃvattanikoti mittehi bhedaṃ saṃvatteti.",
  "atk-s0404a:172_3": "Yaṃ yaṃ mittaṃ karoti,",
  "atk-s0404a:172_4": "so so bhijjatiyeva.",
  "atk-s0404a:172_5": "Amanāpasaddasaṃvattanikoti amanāpasaddaṃ saṃvatteti.",
  "atk-s0404a:172_6": "Yā sā vācā kaṇṭakā kakkasā kaṭukā abhisajjanī mammacchedikā,",
  "atk-s0404a:172_7": "gatagataṭṭhāne tameva suṇāti,",
  "atk-s0404a:172_8": "manāpasaddasavanaṃ nāma na labhati.",
  "atk-s0404a:172_9": "Evarūpo pharusavācāya gatamaggo nāma.",
  "atk-s0404a:172_10": "Anādeyyavācāsaṃvattanikoti aggahetabbavacanataṃ saṃvatteti,",
  "atk-s0404a:172_11": "“tvaṃ kasmā kathesi,",
  "atk-s0404a:172_12": "ko hi tava vacanaṃ gahessatī”ti vattabbataṃ āpajjati.",
  "atk-s0404a:172_13": "Ayaṃ samphappalāpassa gatamaggo.",
  "atk-s0404a:172_14": "Ummattakasaṃvattaniko hotīti ummattakabhāvaṃ saṃvatteti.",
  "atk-s0404a:172_15": "Tena hi manusso ummatto vā khittacitto vā eḷamūgo vā hoti.",
  "atk-s0404a:172_16": "Ayaṃ surāpānassa nissando.",
  "atk-s0404a:172_17": "Imasmiṃ sutte vaṭṭameva kathitanti.",
  "atk-s0404a:173_0": "Dānavaggo catuttho.",
  "atk-s0404a:176_0": "5. Uposathavaggo",
  "atk-s0404a:177_0": "4. Vāseṭṭhasuttavaṇṇanā",
  "atk-s0404a:178_0": "44.",
  "atk-s0404a:178_1": "Pañcamassa catutthe ime cepi, vāseṭṭha,",
  "atk-s0404a:178_2": "mahāsālāti purato ṭhite dve sālarukkhe dassento parikappopamaṃ āha.",
  "atk-s0404a:178_3": "Idaṃ vuttaṃ hoti –",
  "atk-s0404a:178_4": "ime tāva mahāsālā acetanā.",
  "atk-s0404a:178_5": "Sace etepi sacetanā hutvā aṭṭhaṅgasamannāgataṃ uposathaṃ upavaseyyuṃ,",
  "atk-s0404a:178_6": "etesampi so uposathavāso dīgharattaṃ hitāya sukhāya assa.",
  "atk-s0404a:178_7": "Bhūte pana vattabbameva natthīti.",
  "atk-s0404a:179_0": "6. Anuruddhasuttavaṇṇanā",
  "atk-s0404a:180_0": "46.",
  "atk-s0404a:180_1": "Chaṭṭhe yenāyasmā anuruddhoti tā kira devatā attano sampattiṃ oloketvā “kiṃ nu kho nissāya ayaṃ sampatti",
  "atk-s0404a:180_2": "amhehi laddhā”ti āvajjamānā theraṃ disvā “mayaṃ amhākaṃ ayyassa pubbe cakkavattirajjaṃ karontassa pādaparicārikā",
  "atk-s0404a:180_3": "hutvā tena dinnovāde ṭhatvā imaṃ sampattiṃ labhimha,",
  "atk-s0404a:180_4": "gacchāma theraṃ ānetvā imaṃ sampattiṃ anubhavissāmā”ti divā yenāyasmā anuruddho tenupasaṅkamiṃsu.",
  "atk-s0404a:180_5": "Tīsu ṭhānesūti tīsu kāraṇesu.",
  "atk-s0404a:180_6": "Ṭhānaso paṭilabhāmāti khaṇeneva labhāma.",
  "atk-s0404a:180_7": "Saranti vacanasaddaṃ vā gītasaddaṃ vā ābharaṇasaddaṃ vā.",
  "atk-s0404a:180_8": "Pītā assūtiādīni nīlā tāva jātā,",
  "atk-s0404a:180_9": "pītā bhavituṃ na sakkhissantītiādinā nayena cintetvā vitakketi.",
  "atk-s0404a:180_10": "Tāpi “idāni ayyo amhākaṃ pītabhāvaṃ icchati,",
  "atk-s0404a:180_11": "idāni lohitabhāva”nti tādisāva ahesuṃ.",
  "atk-s0404a:181_0": "Accharaṃ vādesīti pāṇitalaṃ vādesi.",
  "atk-s0404a:181_1": "Pañcaṅgikassāti ātataṃ, vitataṃ,",
  "atk-s0404a:181_2": "ātatavitataṃ, ghanaṃ,",
  "atk-s0404a:181_3": "susiranti imehi pañcahi aṅgehi samannāgatassa.",
  "atk-s0404a:181_4": "Tattha ātataṃ nāma cammapariyonaddhesu bheriādīsu ekatalatūriyaṃ,",
  "atk-s0404a:181_5": "vitataṃ nāma ubhayatalaṃ,",
  "atk-s0404a:181_6": "ātatavitataṃ nāma sabbaso pariyonaddhaṃ,",
  "atk-s0404a:181_7": "susiraṃ vaṃsādi,",
  "atk-s0404a:181_8": "ghanaṃ sammādi.",
  "atk-s0404a:181_9": "Suvinītassāti ākaḍḍhanasithilakaraṇādīhi samucchitassa.",
  "atk-s0404a:181_10": "Suppaṭipatāḷitassāti pamāṇe ṭhitabhāvajānanatthaṃ suṭṭhu paṭipatāḷitassa.",
  "atk-s0404a:181_11": "Kusalehi susamannāhatassāti ye vādetuṃ kusalā chekā,",
  "atk-s0404a:181_12": "tehi vāditassa.",
  "atk-s0404a:181_13": "Vaggūti cheko sundaro.",
  "atk-s0404a:181_14": "Rajanīyoti rañjetuṃ samattho.",
  "atk-s0404a:181_15": "Kamanīyoti kāmetabbayutto.",
  "atk-s0404a:181_16": "Khamanīyoti vā pāṭho,",
  "atk-s0404a:181_17": "divasampi suyyamāno khamateva,",
  "atk-s0404a:181_18": "na nibbindatīti attho.",
  "atk-s0404a:181_19": "Madanīyoti mānamadapurisamadajanano.",
  "atk-s0404a:181_20": "Indriyāni okkhipīti “asāruppaṃ imā devatā karontī”ti indriyāni heṭṭhā khipi,",
  "atk-s0404a:181_21": "na akkhīni ummīletvā olokesi.",
  "atk-s0404a:181_22": "Na khvayyo anuruddho sādiyatīti “mayaṃ naccāma gāyāma,",
  "atk-s0404a:181_23": "ayyo pana anuruddho na kho sādiyati,",
  "atk-s0404a:181_24": "akkhīni ummīletvā na oloketi,",
  "atk-s0404a:181_25": "kiṃ mayaṃ naccitvā vā gāyitvā vā karissāmā”ti tattheva antaradhāyiṃsu.",
  "atk-s0404a:181_26": "Yena bhagavā tenupasaṅkamīti tāsaṃ devatānaṃ ānubhāvaṃ disvā “katihi nu kho dhammehi samannāgato mātugāmo",
  "atk-s0404a:181_27": "manāpakāyike devaloke nibbattatī”ti imamatthaṃ pucchituṃ upasaṅkami.",
  "atk-s0404a:182_0": "9-10. Idhalokikasuttadvayavaṇṇanā",
  "atk-s0404a:183_0": "49- 50.",
  "atk-s0404a:183_1": "Navame ayaṃ’sa loko āraddho hotīti ayamassa loko idhaloke karaṇamattāya āraddhattā paripuṇṇattā āraddho hoti paripuṇṇo.",
  "atk-s0404a:183_2": "Soḷasākārasampannāti sutte vuttehi aṭṭhahi,",
  "atk-s0404a:183_3": "gāthāsu aṭṭhahīti soḷasahi ākārehi samannāgatā,",
  "atk-s0404a:183_4": "yāni vā aṭṭhaṅgāni parampi tesu samādapetīti evampi soḷasākārasampannāti eke.",
  "atk-s0404a:183_5": "Saddhāsīlapaññā panettha missikā kathitā.",
  "atk-s0404a:183_6": "Dasamaṃ bhikkhusaṅghassa kathitaṃ.",
  "atk-s0404a:183_7": "Sabbasuttesu pana yaṃ na vuttaṃ,",
  "atk-s0404a:183_8": "taṃ heṭṭhā āgatanayattā uttānatthamevāti.",
  "atk-s0404a:184_0": "Uposathavaggo pañcamo.",
  "atk-s0404a:186_0": "Paṭhamapaṇṇāsakaṃ niṭṭhitaṃ.",
  "atk-s0404a:189_0": "2. Dutiyapaṇṇāsakaṃ",
  "atk-s0404a:191_0": "(6) 1. Gotamīvaggo",
  "atk-s0404a:192_0": "1. Gotamīsuttavaṇṇanā",
  "atk-s0404a:193_0": "51.",
  "atk-s0404a:193_1": "Chaṭṭhassa paṭhame sakkesu viharatīti paṭhamagamanena gantvā viharati.",
  "atk-s0404a:193_2": "Mahāpajāpatīti puttapajāya ceva dhītupajāya ca mahantattā evaṃladdhanāmā.",
  "atk-s0404a:193_3": "Yena bhagavā tenupasaṅkamīti bhagavā kapilapuraṃ gantvā paṭhamameva nandaṃ pabbājesi,",
  "atk-s0404a:193_4": "sattame divase rāhulakumāraṃ.",
  "atk-s0404a:193_5": "Cumbaṭakakalahe pana ubhayanagaravāsikesu yuddhatthāya nikkhantesu satthā gantvā te rājāno saññāpetvā attadaṇḍasuttaṃ kathesi.",
  "atk-s0404a:193_6": "Rājāno pasīditvā aḍḍhatiyasate aḍḍhatiyasate kumāre adaṃsu,",
  "atk-s0404a:193_7": "tāni pañca kumārasatāni satthu santike pabbajiṃsu,",
  "atk-s0404a:193_8": "atha nesaṃ pajāpatiyo sāsanaṃ pesetvā anabhiratiṃ uppādayiṃsu.",
  "atk-s0404a:193_9": "Satthā tesaṃ anabhiratiyā uppannabhāvaṃ ñatvā te pañcasate daharabhikkhū kuṇāladahaṃ netvā attano kuṇālakāle",
  "atk-s0404a:193_10": "nisinnapubbe pāsāṇatale nisīditvā kuṇālajātakakathāya tesaṃ anabhiratiṃ vinodetvā sabbepi te sotāpattiphale",
  "atk-s0404a:193_11": "patiṭṭhāpesi,",
  "atk-s0404a:193_12": "puna mahāvanaṃ ānetvā arahattaphaleti.",
  "atk-s0404a:193_13": "Tesaṃ cittajānanatthaṃ punapi pajāpatiyo sāsanaṃ pahiṇiṃsu.",
  "atk-s0404a:193_14": "Te “abhabbā mayaṃ gharāvāsassā”ti paṭisāsanaṃ pahiṇiṃsu.",
  "atk-s0404a:193_15": "Tā “na dāni amhākaṃ gharaṃ gantuṃ yuttaṃ,",
  "atk-s0404a:193_16": "mahāpajāpatiyā santikaṃ gantvā pabbajjaṃ anujānāpetvā pabbajissāmā”ti pañcasatāpi mahāpajāpatiṃ upasaṅkamitvā “ayye,",
  "atk-s0404a:193_17": "amhākaṃ pabbajjaṃ anujānāpethā”ti āhaṃsu.",
  "atk-s0404a:193_18": "Mahāpajāpatī tā itthiyo gahetvā yena bhagavā tenupasaṅkami.",
  "atk-s0404a:193_19": "Setacchattassa heṭṭhā rañño parinibbutakāle upasaṅkamītipi vadantiyeva.",
  "atk-s0404a:194_0": "Alaṃ gotami,",
  "atk-s0404a:194_1": "mā te ruccīti kasmā paṭikkhipi,",
  "atk-s0404a:194_2": "nanu sabbesampi buddhānaṃ catasso parisā hontīti?",
  "atk-s0404a:194_3": "Kāmaṃ honti,",
  "atk-s0404a:194_4": "kilametvā pana anekavāraṃ yācite anuññātaṃ pabbajjaṃ “dukkhena laddhā”ti sammā paripālessantīti garuṃ katvā anuññātukāmo paṭikkhipi.",
  "atk-s0404a:194_5": "Pakkāmīti puna kapilapurameva pāvisi.",
  "atk-s0404a:194_6": "Yathābhirantaṃ viharitvāti bodhaneyyasattānaṃ upanissayaṃ olokento yathājjhāsayane viharitvā.",
  "atk-s0404a:194_7": "Cārikaṃ pakkāmīti mahājanasaṅgahaṃ karonto uttamāya buddhasiriyā anopamena buddhavilāsena aturitacārikaṃ pakkāmi.",
  "atk-s0404a:195_0": "Sambahulāhi sākiyānīhi saddhinti antonivesanamhiyeva dasabalaṃ uddissa pabbajjāvesaṃ gahetvā pañcasatā",
  "atk-s0404a:195_1": "sākiyāniyo pabbajjāvesaṃyeva gāhāpetvā sabbāhipi tāhi sambahulāhi sākiyānīhi saddhiṃ.",
  "atk-s0404a:195_2": "Cārikaṃ pakkāmīti gamanaṃ abhinīhari.",
  "atk-s0404a:195_3": "Gamanābhinīharaṇakāle pana tā sukhumālā rājitthiyo padasā gantuṃ na sakkhissantīti sākiyakoliyarājāno sovaṇṇasivikāyo upaṭṭhāpayiṃsu.",
  "atk-s0404a:195_4": "Tā pana “yāne āruyha gacchantīti satthari agāravo kato hotī”ti ekapaṇṇāsayojanikaṃ padasāva paṭipajjiṃsu.",
  "atk-s0404a:195_5": "Rājānopi purato ca pacchato ca ārakkhaṃ saṃvidahāpetvā taṇḍulasappitelādīnaṃ sakaṭāni pūrāpetvā “gataṭṭhāne",
  "atk-s0404a:195_6": "gataṭṭhāne āhāraṃ paṭiyādethā”ti purise pesayiṃsu.",
  "atk-s0404a:195_7": "Sūnehi pādehīti tāsañhi sukhumālattā pādesu eko phoṭo uṭṭheti,",
  "atk-s0404a:195_8": "eko bhijjati.",
  "atk-s0404a:195_9": "Ubho pādā katakaṭṭhisamparikiṇṇā viya hutvā uddhumātā jātā.",
  "atk-s0404a:195_10": "Tena vuttaṃ –",
  "atk-s0404a:195_11": "“sūnehi pādehī”ti.",
  "atk-s0404a:195_12": "Bahidvārakoṭṭhaketi dvārakoṭṭhakato bahi.",
  "atk-s0404a:195_13": "Kasmā panevaṃ ṭhitāti?",
  "atk-s0404a:195_14": "Evaṃ kirassā ahosi –",
  "atk-s0404a:195_15": "“ahaṃ tathāgatena ananuññātā sayameva pabbajjāvesaṃ aggahesiṃ,",
  "atk-s0404a:195_16": "evaṃ gahitabhāvo ca pana me sakalajambudīpe pākaṭo jāto.",
  "atk-s0404a:195_17": "Sace satthā pabbajjaṃ anujānāti,",
  "atk-s0404a:195_18": "iccetaṃ kusalaṃ.",
  "atk-s0404a:195_19": "Sace pana nānujānissati,",
  "atk-s0404a:195_20": "mahatī garahā bhavissatī”ti vihāraṃ pavisituṃ asakkontī rodamānāva aṭṭhāsi.",
  "atk-s0404a:196_0": "Kiṃ nu tvaṃ gotamīti kiṃ nu rājakulānaṃ vipatti uppannā,",
  "atk-s0404a:196_1": "kena tvaṃ kāraṇena evaṃ vivaṇṇabhāvaṃ pattā,",
  "atk-s0404a:196_2": "sūnehi pādehi…pe… ṭhitāti.",
  "atk-s0404a:196_3": "Aññenapi pariyāyenāti aññenapi kāraṇena. Bahukārā,",
  "atk-s0404a:196_4": "bhantetiādinā tassā guṇaṃ kathetvā puna pabbajjaṃ yācanto evamāha.",
  "atk-s0404a:196_5": "Satthāpi “itthiyo nāma parittapaññā,",
  "atk-s0404a:196_6": "ekayācitamattena pabbajjāya anuññātāya na mama sāsanaṃ garuṃ katvā gaṇhissantī”ti tikkhattuṃ paṭikkhipitvā idāni garuṃ katvā gāhāpetukāmatāya sace, ānanda,",
  "atk-s0404a:196_7": "mahāpajāpatī gotamī aṭṭha garudhamme paṭiggaṇhāti,",
  "atk-s0404a:196_8": "sāva’ssā hotu upasampadātiādimāha.",
  "atk-s0404a:196_9": "Tattha sāvassāti sā eva assā pabbajjāpi upasampadāpi hotu.",
  "atk-s0404a:197_0": "Tadahūpasampannassāti taṃdivasaṃ upasampannassa.",
  "atk-s0404a:197_1": "Abhivādanaṃ paccuṭṭhānaṃ añjalikammaṃ sāmīcikammaṃ kattabbanti omānātimāne akatvā pañcapatiṭṭhitena abhivādanaṃ,",
  "atk-s0404a:197_2": "āsanā paccuṭṭhāya paccuggamanavasena paccuṭṭhānaṃ,",
  "atk-s0404a:197_3": "dasanakhe samodhānetvā añjalikammaṃ,",
  "atk-s0404a:197_4": "āsanapaññāpanabījanādikaṃ anucchavikakammasaṅkhātaṃ sāmīcikammañca katabbaṃ.",
  "atk-s0404a:197_5": "Abhikkhuke āvāseti yattha vasantiyā anantarāyena ovādatthāya upasaṅkamanaṭṭhāne ovādadāyako ācariyo natthi,",
  "atk-s0404a:197_6": "ayaṃ abhikkhuko āvāso nāma.",
  "atk-s0404a:197_7": "Evarūpe āvāse vassaṃ na upagantabbaṃ.",
  "atk-s0404a:197_8": "Anvaḍḍhamāsanti anuposathikaṃ.",
  "atk-s0404a:197_9": "Ovādūpasaṅkamananti ovādatthāya upasaṅkamanaṃ.",
  "atk-s0404a:197_10": "Diṭṭhenāti cakkhunā diṭṭhena.",
  "atk-s0404a:197_11": "Sutenāti sotena sutena.",
  "atk-s0404a:197_12": "Parisaṅkāyāti diṭṭhasutavasena parisaṅkitena.",
  "atk-s0404a:197_13": "Garudhammanti garukaṃ saṅghādisesāpattiṃ.",
  "atk-s0404a:197_14": "Pakkhamānattanti anūnāni pannarasa divasāni mānattaṃ.",
  "atk-s0404a:197_15": "Chasu dhammesūti vikālabhojanacchaṭṭhesu sikkhāpadesu.",
  "atk-s0404a:197_16": "Sikkhitasikkhāyāti ekasikkhampi akhaṇḍaṃ katvā pūritasikkhāya.",
  "atk-s0404a:197_17": "Akkositabbo paribhāsitabboti dasannaṃ akkosavatthūnaṃ aññatarena akkosavatthunā na akkositabbo,",
  "atk-s0404a:197_18": "bhayūpadaṃsanāya yāya kāyaci paribhāsāya na paribhāsitabbo.",
  "atk-s0404a:198_0": "Ovaṭo bhikkhunīnaṃ bhikkhūsu vacanapathoti ovādānusāsanadhammakathāsaṅkhāto vacanapatho bhikkhunīnaṃ bhikkhūsu ovarito pihito,",
  "atk-s0404a:198_1": "na bhikkhuniyā koci bhikkhu ovaditabbo anusāsitabbo vā “bhante,",
  "atk-s0404a:198_2": "porāṇakattherā idaṃ cīvaravattaṃ pūrayiṃsū”ti evaṃ pana paveṇivasena kathetuṃ vaṭṭati.",
  "atk-s0404a:198_3": "Anovaṭo bhikkhūnaṃ bhikkhunīsu vacanapathoti bhikkhūnaṃ pana bhikkhunīsu vacanapatho anivārito,",
  "atk-s0404a:198_4": "yathāruci ovadituṃ anusāsituṃ dhammakathaṃ kathetunti ayamettha saṅkhepo,",
  "atk-s0404a:198_5": "vitthārato panesā garudhammakathā samantapāsādikāya vinayasaṃvaṇṇanāya vuttanayeneva veditabbā.",
  "atk-s0404a:199_0": "Ime pana aṭṭha garudhamme satthu santike uggahetvā therena attano ārociyamāne sutvāva mahāpajāpatiyā tāva mahantaṃ domanassaṃ khaṇena paṭippassambhi,",
  "atk-s0404a:199_1": "anotattadahato ābhatena sītudakassa ghaṭasatena matthake parisittā viya vigatapariḷāhā attamanā hutvā",
  "atk-s0404a:199_2": "garudhammapaṭiggahaṇena uppannapītipāmojjaṃ āvikarontī seyyathāpi,",
  "atk-s0404a:199_3": "bhantetiādikaṃ udānaṃ udānesi.",
  "atk-s0404a:200_0": "Kumbhatthenakehīti kumbhe dīpaṃ jāletvā tena ālokena paraghare bhaṇḍaṃ vicinitvā thenakacorehi.",
  "atk-s0404a:200_1": "Setaṭṭhikā nāma rogajātīti eko pāṇako nāḷamajjhagataṃ kaṇḍaṃ vijjhati,",
  "atk-s0404a:200_2": "yena viddhā kaṇḍā nikkhantampi sālisīsaṃ khīraṃ gahetuṃ na sakkoti.",
  "atk-s0404a:200_3": "Mañjiṭṭhikā nāma rogajātīti ucchūnaṃ antorattabhāvo.",
  "atk-s0404a:201_0": "Mahato taḷākassa paṭikacceva āḷinti iminā pana etamatthaṃ dasseti –",
  "atk-s0404a:201_1": "yathā mahato taḷākassa pāḷiyā abaddhāyapi kiñci udakaṃ tiṭṭhateva,",
  "atk-s0404a:201_2": "paṭhamameva baddhāya pana yaṃ abaddhapaccayā na tiṭṭheyya,",
  "atk-s0404a:201_3": "tampi tiṭṭheyya,",
  "atk-s0404a:201_4": "evameva ye ime anuppanne vatthusmiṃ paṭikacceva anatikkamanatthāya garudhammā paññattā,",
  "atk-s0404a:201_5": "tesu apaññattesu mātugāmassa pabbajitattā pañca vassasatāni saddhammo tiṭṭheyya.",
  "atk-s0404a:201_6": "Paṭikacceva paññattattā pana aparānipi pañca vassasatāni ṭhassatīti evaṃ paṭhamaṃ vuttavassasahassameva ṭhassati.",
  "atk-s0404a:201_7": "Vassasahassanti cetaṃ paṭisambhidāpabhedappattakhīṇāsavānaṃ vaseneva vuttaṃ,",
  "atk-s0404a:201_8": "tato pana uttaripi sukkhavipassakakhīṇāsavavasena vassasahassaṃ,",
  "atk-s0404a:201_9": "anāgāmivasena vassasahassaṃ,",
  "atk-s0404a:201_10": "sakadāgāmivasena vassasahassaṃ,",
  "atk-s0404a:201_11": "sotāpannavasena vassasahassanti evaṃ pañcavassasahassāni paṭivedhasaddhammo ṭhassati.",
  "atk-s0404a:201_12": "Pariyattidhammopi tāniyeva.",
  "atk-s0404a:201_13": "Na hi pariyattiyā asati paṭivedho atthi,",
  "atk-s0404a:201_14": "nāpi pariyattiyā sati paṭivedho na hoti.",
  "atk-s0404a:201_15": "Liṅgaṃ pana pariyattiyā antarahitāyapi ciraṃ pavattissatīti.",
  "atk-s0404a:202_0": "2. Ovādasuttavaṇṇanā",
  "atk-s0404a:203_0": "52.",
  "atk-s0404a:203_1": "Dutiye bahussutoti idha sakalassapi buddhavacanassa vasena bahussutabhāvo veditabbo.",
  "atk-s0404a:203_2": "Garudhammanti kāyasaṃsaggaṃ.",
  "atk-s0404a:203_3": "Ayamettha saṅkhepo.",
  "atk-s0404a:203_4": "Bhikkhunovādakavinicchayo pana samantapāsādikāya vuttanayeneva veditabbo.",
  "atk-s0404a:204_0": "3. Saṃkhittasuttavaṇṇanā",
  "atk-s0404a:205_0": "53.",
  "atk-s0404a:205_1": "Tatiye sarāgāyāti sarāgatthāya.",
  "atk-s0404a:205_2": "Virāgāyāti virajjanatthāya.",
  "atk-s0404a:205_3": "Saṃyogāyāti vaṭṭe saṃyogatthāya.",
  "atk-s0404a:205_4": "Visaṃyogāyāti vaṭṭe visaṃyogabhāvatthāya.",
  "atk-s0404a:205_5": "Ācayāyāti vaṭṭassa vaḍḍhanatthāya.",
  "atk-s0404a:205_6": "No apacayāyāti na vaṭṭaviddhaṃsanatthāya.",
  "atk-s0404a:205_7": "Dubbharatāyāti dupposanatthāya.",
  "atk-s0404a:205_8": "No subharatāyāti na sukhaposanatthāya.",
  "atk-s0404a:205_9": "Imasmiṃ sutte paṭhamavārena vaṭṭaṃ kathitaṃ,",
  "atk-s0404a:205_10": "dutiyavārena vivaṭṭaṃ kathitaṃ.",
  "atk-s0404a:205_11": "Iminā ca pana ovādena gotamī arahattaṃ pattāti.",
  "atk-s0404a:206_0": "4. Dīghajāṇusuttavaṇṇanā",
  "atk-s0404a:207_0": "54.",
  "atk-s0404a:207_1": "Catutthe byagghapajjāti idamassa paveṇi nāma vasena ālapanaṃ.",
  "atk-s0404a:207_2": "Tassa hi pubbapurisā byagghapathe jātāti tasmiṃ kule manussā byagghapajjāti vuccanti.",
  "atk-s0404a:207_3": "Issatthenāti issāsakammena.",
  "atk-s0404a:207_4": "Tatrupāyāyāti “imasmiṃ kāle idaṃ nāma kātuṃ vaṭṭatī”ti jānane upāyabhūtāya.",
  "atk-s0404a:207_5": "Vuddhasīlinoti vaḍḍhitasīlā vuddhasamācārā.",
  "atk-s0404a:207_6": "Āyanti āgamanaṃ.",
  "atk-s0404a:207_7": "Nāccogāḷhanti nātimahantaṃ.",
  "atk-s0404a:207_8": "Nātihīnanti nātikasiraṃ.",
  "atk-s0404a:207_9": "Pariyādāyāti gahetvā khepetvā.",
  "atk-s0404a:207_10": "Tattha yassa vayato diguṇo āyo,",
  "atk-s0404a:207_11": "tassa vayo āyaṃ pariyādātuṃ na sakkoti.",
  "atk-s0404a:208_0": "“Catudhā vibhaje bhoge, paṇḍito gharamāvasaṃ;",
  "atk-s0404a:209_0": "Ekena bhoge bhuñjeyya, dvīhi kammaṃ payojaye;",
  "atk-s0404a:210_0": "Catutthañca nidhāpeyya, āpadāsu bhavissatī”ti. –",
  "atk-s0404a:211_0": "Evaṃ paṭipajjato pana vayo āyaṃ pariyādātuṃ na sakkotiyeva.",
  "atk-s0404a:212_0": "Udumbarakhādīvāti yathā udumbarāni khāditukāmena pakke udumbararukkhe cālite ekappahāreneva bahūni phalāni patanti,",
  "atk-s0404a:212_1": "so khāditabbayuttakāni khāditvā itarāni bahutarāni pahāya gacchati,",
  "atk-s0404a:212_2": "evamevaṃ yo āyato vayaṃ bahutaraṃ katvā vippakiranto bhoge paribhuñjati,",
  "atk-s0404a:212_3": "so “udumbarakhādikaṃvāyaṃ kulaputto bhoge khādatī”ti vuccati.",
  "atk-s0404a:212_4": "Ajeṭṭhamaraṇanti anāyakamaraṇaṃ.",
  "atk-s0404a:212_5": "Samaṃ jīvikaṃ kappetīti sammā jīvikaṃ kappeti.",
  "atk-s0404a:212_6": "Samajīvitāti samajīvitāya jīvitā.",
  "atk-s0404a:212_7": "Apāyamukhānīti vināsassa ṭhānāni.",
  "atk-s0404a:213_0": "Uṭṭhātā kammadheyyesūti kammakaraṇaṭṭhānesu uṭṭhānavīriyasampanno.",
  "atk-s0404a:213_1": "Vidhānavāti vidahanasampanno.",
  "atk-s0404a:213_2": "Sotthānaṃ samparāyikanti sotthibhūtaṃ samparāyikaṃ.",
  "atk-s0404a:213_3": "Saccanāmenāti buddhattāyeva buddhoti evaṃ avitathanāmena.",
  "atk-s0404a:213_4": "Cāgo puññaṃ pavaḍḍhatīti cāgo ca sesapuññañca pavaḍḍhati.",
  "atk-s0404a:213_5": "Imasmiṃ sutte saddhādayo missakā kathitā.",
  "atk-s0404a:213_6": "Pañcamaṃ uttānameva.",
  "atk-s0404a:214_0": "6. Bhayasuttavaṇṇanā",
  "atk-s0404a:215_0": "56.",
  "atk-s0404a:215_1": "Chaṭṭhe gabbhoti gabbhavāso.",
  "atk-s0404a:215_2": "Diṭṭhadhammikāpīti sandiṭṭhikā gabbhavāsasadisā punapi manussagabbhā.",
  "atk-s0404a:215_3": "Samparāyikāpīti ṭhapetvā manussagabbhe sesagabbhā.",
  "atk-s0404a:215_4": "Ubhayaṃ ete kāmā pavuccantīti bhayañca dukkhañca,",
  "atk-s0404a:215_5": "bhayañca rogo ca,",
  "atk-s0404a:215_6": "bhayañca gaṇḍo ca,",
  "atk-s0404a:215_7": "bhayañca sallañca,",
  "atk-s0404a:215_8": "bhayañca saṅgo ca,",
  "atk-s0404a:215_9": "bhayañca paṅko ca,",
  "atk-s0404a:215_10": "bhayañca gabbho cāti evaṃ ubhayaṃ ete kāmā pavuccanti.",
  "atk-s0404a:215_11": "Sātarūpenāti kāmasukhena.",
  "atk-s0404a:215_12": "Palipathanti vaṭṭapalipathaṃ.",
  "atk-s0404a:215_13": "Atikkammāti imasmiṃ ṭhāne vipassanaṃ vaḍḍhetvā assa bhikkhuno arahattappattabhāvo gahito.",
  "atk-s0404a:215_14": "Evarūpaṃ pajaṃ jātijarūpetaṃ tīsu bhavesu phandamānaṃ avekkhatīti sutte vaṭṭaṃ kathetvā gāthāsu vivaṭṭaṃ kathitanti.",
  "atk-s0404a:215_15": "Sattamaṭṭhamāni uttānatthāneva.",
  "atk-s0404a:216_0": "9-10. Puggalasuttadvayavaṇṇanā",
  "atk-s0404a:217_0": "59- 60.",
  "atk-s0404a:217_1": "Navame ujubhūtoti kāyavaṅkādīnaṃ abhāvena ujuko.",
  "atk-s0404a:217_2": "Paññāsīlasamāhitoti paññāya ca sīlena ca samannāgato.",
  "atk-s0404a:217_3": "Yajamānānanti dānaṃ dadantānaṃ.",
  "atk-s0404a:217_4": "Puññapekkhānanti puññaṃ olokentānaṃ gavesantānaṃ.",
  "atk-s0404a:217_5": "Opadhikanti upadhivipākaṃ,",
  "atk-s0404a:217_6": "opadhibhūtaṃ ṭhānaṃ appamāṇaṃ.",
  "atk-s0404a:217_7": "Dasame samukkaṭṭhoti ukkaṭṭho uttamo.",
  "atk-s0404a:217_8": "Sattānanti sabbasattānaṃ.",
  "atk-s0404a:217_9": "Sesaṃ sabbattha uttānamevāti.",
  "atk-s0404a:218_0": "Gotamīvaggo chaṭṭho.",
  "atk-s0404a:221_0": "(7) 2. Bhūmicālavaggo",
  "atk-s0404a:222_0": "1. Icchāsuttavaṇṇanā",
  "atk-s0404a:223_0": "61.",
  "atk-s0404a:223_1": "Sattamassa paṭhame pavivittassāti kāyavivekena vivittassa.",
  "atk-s0404a:223_2": "Nirāyattavuttinoti katthaci anāyattavuttino vipassanākammikassa.",
  "atk-s0404a:223_3": "Lābhāyāti catupaccayalābhāya.",
  "atk-s0404a:223_4": "Socī ca paridevī cāti sokī ca paridevī ca.",
  "atk-s0404a:223_5": "Socicca parideviccātipi pāṭho.",
  "atk-s0404a:223_6": "Cuto ca saddhammāti taṃkhaṇaṃyeva vipassanāsaddhammā cuto.",
  "atk-s0404a:223_7": "Imasmiṃ sutte vaṭṭavivaṭṭaṃ kathitaṃ.",
  "atk-s0404a:224_0": "2. Alaṃsuttavaṇṇanā",
  "atk-s0404a:225_0": "62.",
  "atk-s0404a:225_1": "Dutiye alaṃ attano alaṃ paresanti attano ca paresañca hitapaṭipattiyaṃ samattho pariyatto anucchaviko.",
  "atk-s0404a:225_2": "Khippanisantīti khippaṃ upadhāreti,",
  "atk-s0404a:225_3": "khandhadhātuāyatanādīsu kathiyamānesu te dhamme khippaṃ jānātīti attho.",
  "atk-s0404a:225_4": "Imasmiṃ sutte samathavipassanā kathitā.",
  "atk-s0404a:225_5": "Puggalajjhāsayena pana desanāvilāsena cetaṃ matthakato paṭṭhāya heṭṭhā otarantaṃ kathitanti.",
  "atk-s0404a:226_0": "3. Saṃkhittasuttavaṇṇanā",
  "atk-s0404a:227_0": "63.",
  "atk-s0404a:227_1": "Tatiye evamevāti nikkāraṇeneva.",
  "atk-s0404a:227_2": "Yathā vā ayaṃ yācati, evameva.",
  "atk-s0404a:227_3": "Moghapurisāti mūḷhapurisā tucchapurisā.",
  "atk-s0404a:227_4": "Ajjhesantīti yācanti.",
  "atk-s0404a:227_5": "Anubandhitabbanti iriyāpathānugamanena anubandhitabbaṃ maṃ na vijahitabbaṃ maññanti.",
  "atk-s0404a:227_6": "Ājānanatthaṃ apasādento evamāha.",
  "atk-s0404a:227_7": "Esa kira bhikkhu ovāde dinnepi pamādameva anuyuñjati,",
  "atk-s0404a:227_8": "dhammaṃ sutvā tattheva vasati,",
  "atk-s0404a:227_9": "samaṇadhammaṃ kātuṃ na icchati.",
  "atk-s0404a:227_10": "Tasmā bhagavā evaṃ apasādetvā puna yasmā so arahattassa upanissayasampanno,",
  "atk-s0404a:227_11": "tasmā taṃ ovadanto tasmātiha te bhikkhu evaṃ sikkhitabbantiādimāha.",
  "atk-s0404a:227_12": "Tattha ajjhattaṃ me cittaṃ ṭhitaṃ bhavissati susaṇṭhitaṃ,",
  "atk-s0404a:227_13": "na ca uppannā pāpakā akusalā dhammā cittaṃ pariyādāya ṭhassantīti iminā tāvassa ovādena niyakajjhattavasena cittekaggatāmatto mūlasamādhi vutto.",
  "atk-s0404a:228_0": "Tato “ettakeneva santuṭṭhiṃ anāpajjitvā evaṃ so samādhi vaḍḍhetabbo”ti dassetuṃ yato kho te bhikkhu ajjhattaṃ cittaṃ ṭhitaṃ hoti susaṇṭhitaṃ,",
  "atk-s0404a:228_1": "na ca uppannā pāpakā akusalā dhammā cittaṃ pariyādāya tiṭṭhanti,",
  "atk-s0404a:228_2": "tato te bhikkhu evaṃ sikkhitabbaṃ “mettā me cetovimutti bhāvitā bhavissati…pe…",
  "atk-s0404a:228_3": "susamāraddhā”ti evamassa mettāvasena bhāvanaṃ vaḍḍhetvā puna yato kho te bhikkhu ayaṃ samādhi evaṃ bhāvito hoti bahulīkato,",
  "atk-s0404a:228_4": "tato tvaṃ bhikkhu imaṃ samādhiṃ savitakkasavicārampi bhāveyyāsītiādi vuttaṃ.",
  "atk-s0404a:228_5": "Tassattho –",
  "atk-s0404a:228_6": "yadā te bhikkhu ayaṃ mūlasamādhi evaṃ mettāvasena bhāvito hoti,",
  "atk-s0404a:228_7": "tadā tvaṃ tāvatakenapi tuṭṭhiṃ anāpajjitvāva imaṃ mūlasamādhiṃ aññesupi ārammaṇesu catukkapañcakajjhānāni",
  "atk-s0404a:228_8": "pāpayamāno “savitakkasavicārampī”tiādinā nayena bhāveyyāsīti.",
  "atk-s0404a:229_0": "Evaṃ vatvā ca pana avasesabrahmavihārapubbaṅgamampissa aññesu ārammaṇesu catukkapañcakajjhānabhāvanaṃ",
  "atk-s0404a:229_1": "kareyyāsīti dassento yato kho te bhikkhu ayaṃ samādhi evaṃ bhāvito hoti subhāvito,",
  "atk-s0404a:229_2": "tato te bhikkhu evaṃ sikkhitabbaṃ “karuṇā me cetovimuttī”tiādimāha.",
  "atk-s0404a:229_3": "Evaṃ mettāpubbaṅgamaṃ catukkapañcakajjhānabhāvanaṃ dassetvā puna kāyānupassanādipubbaṅgamaṃ dassetuṃ",
  "atk-s0404a:229_4": "yato kho te bhikkhu ayaṃ samādhi evaṃ bhāvito hoti subhāvito,",
  "atk-s0404a:229_5": "tato te bhikkhu evaṃ sikkhitabbaṃ “kāye kāyānupassī”tiādiṃ vatvā yato kho te bhikkhu ayaṃ samādhi evaṃ bhāvito hoti subhāvito,",
  "atk-s0404a:229_6": "tato tvaṃ bhikkhu yena yeneva gagghasītiādimāha.",
  "atk-s0404a:229_7": "Tattha gagghasīti gamissasi.",
  "atk-s0404a:229_8": "Phāsuṃyevāti iminā arahattaṃ dasseti.",
  "atk-s0404a:229_9": "Arahattappatto hi sabbiriyāpathesu phāsu viharati nāma.",
  "atk-s0404a:230_0": "4. Gayāsīsasuttavaṇṇanā",
  "atk-s0404a:231_0": "64.",
  "atk-s0404a:231_1": "Catutthe etadavocāti attano padhānabhūmiyaṃ uppannaṃ vitakkaṃ bhikkhusaṅghassa ārocetuṃ –",
  "atk-s0404a:231_2": "“pubbāhaṃ,",
  "atk-s0404a:231_3": "bhikkhave”tiādivacanaṃ avoca.",
  "atk-s0404a:231_4": "Obhāsanti dibbacakkhuñāṇobhāsaṃ.",
  "atk-s0404a:231_5": "Ñāṇadassananti dibbacakkhubhūtaṃ ñāṇasaṅkhātaṃ dassanaṃ.",
  "atk-s0404a:231_6": "Sannivutthapubbanti ekato vasitapubbaṃ.",
  "atk-s0404a:231_7": "Imasmiṃ pana sutte dibbacakkhuñāṇaṃ,",
  "atk-s0404a:231_8": "iddhividhañāṇaṃ,",
  "atk-s0404a:231_9": "cetopariyañāṇaṃ,",
  "atk-s0404a:231_10": "yathākammupagañāṇaṃ,",
  "atk-s0404a:231_11": "anāgataṃsañāṇaṃ,",
  "atk-s0404a:231_12": "paccuppannaṃsañāṇaṃ,",
  "atk-s0404a:231_13": "atītaṃsañāṇaṃ,",
  "atk-s0404a:231_14": "pubbenivāsañāṇanti imāni tāva aṭṭha ñāṇāni pāḷiyaṃyeva āgatāni,",
  "atk-s0404a:231_15": "tehi pana saddhiṃ vipassanāñāṇāni cattāri maggañāṇāni,",
  "atk-s0404a:231_16": "cattāri phalañāṇāni,",
  "atk-s0404a:231_17": "cattāri paccavekkhaṇañāṇāni,",
  "atk-s0404a:231_18": "cattāri paṭisambhidāñāṇāni cha asādhāraṇañāṇānīti etāni ñāṇāni samodhānetvā kathentena evaṃ idaṃ suttaṃ kathitaṃ nāma hoti.",
  "atk-s0404a:232_0": "5. Abhibhāyatanasuttavaṇṇanā",
  "atk-s0404a:233_0": "65.",
  "atk-s0404a:233_1": "Pañcame abhibhāyatanānīti abhibhavanakāraṇāni.",
  "atk-s0404a:233_2": "Kiṃ abhibhavanti?",
  "atk-s0404a:233_3": "Paccanīkadhammepi ārammaṇānipi.",
  "atk-s0404a:233_4": "Tāni hi paṭipakkhabhāvena paccanīkadhamme abhibhavanti,",
  "atk-s0404a:233_5": "puggalassa ñāṇuttariyatāya ārammaṇāni.",
  "atk-s0404a:233_6": "Ajjhattaṃ rūpasaññītiādīsu pana ajjhattarūpe parikammavasena ajjhattaṃ rūpasaññī nāma hoti.",
  "atk-s0404a:233_7": "Ajjhattañhi nīlaparikammaṃ karonto kese vā pitte vā akkhitārakāya vā karoti.",
  "atk-s0404a:233_8": "Pītaparikammaṃ karonto mede vā chaviyā vā hatthatalapādatalesu vā akkhīnaṃ pītaṭṭhāne vā karoti.",
  "atk-s0404a:233_9": "Lohitaparikammaṃ karonto maṃse vā lohite vā jivhāya vā akkhīnaṃ rattaṭṭhāne vā karoti.",
  "atk-s0404a:233_10": "Odātaparikammaṃ karonto aṭṭhimhi vā dante vā nakhe vā akkhīnaṃ setaṭṭhāne vā karoti.",
  "atk-s0404a:233_11": "Taṃ pana sunīlakaṃ supītakaṃ sulohitakaṃ suodātaṃ na hoti,",
  "atk-s0404a:233_12": "avisuddhameva hoti.",
  "atk-s0404a:234_0": "Eko bahiddhā rūpāni passatīti yassevaṃ parikammaṃ ajjhattaṃ uppannaṃ hoti,",
  "atk-s0404a:234_1": "nimittaṃ pana bahiddhā,",
  "atk-s0404a:234_2": "so evaṃ ajjhattaṃ parikammassa bahiddhā ca appanāya vasena “ajjhattaṃ rūpasaññī eko bahiddhā rūpāni passatī”ti vuccati.",
  "atk-s0404a:234_3": "Parittānīti avaḍḍhitāni.",
  "atk-s0404a:234_4": "Suvaṇṇadubbaṇṇānīti suvaṇṇāni vā hontu dubbaṇṇāni vā,",
  "atk-s0404a:234_5": "parittavaseneva idaṃ abhibhāyatanaṃ vuttanti veditabbaṃ.",
  "atk-s0404a:234_6": "Tāni abhibhuyyāti yathā nāma sampannaggahaṇiko kaṭacchumattaṃ bhattaṃ labhitvā “kiṃ ettha bhuñjitabbaṃ atthī”ti saṃkaḍḍhitvā ekakabaḷameva karoti,",
  "atk-s0404a:234_7": "evameva ñāṇuttariko puggalo visadañāṇo “kimettha parittake ārammaṇe samāpajjitabbaṃ atthi,",
  "atk-s0404a:234_8": "nāyaṃ mama bhāro”ti tāni rūpāni abhibhavitvā samāpajjati,",
  "atk-s0404a:234_9": "saha nimittuppādenevettha appanaṃ pāpetīti attho.",
  "atk-s0404a:234_10": "Jānāmi passāmīti iminā panassa ābhogo kathito.",
  "atk-s0404a:234_11": "So ca kho samāpattito vuṭṭhitassa,",
  "atk-s0404a:234_12": "na antosamāpattiyaṃ.",
  "atk-s0404a:234_13": "Evaṃsaññī hotīti ābhogasaññāyapi jhānasaññāyapi evaṃsaññī hoti.",
  "atk-s0404a:234_14": "Abhibhavanasaññā hissa antosamāpattiyampi atthi,",
  "atk-s0404a:234_15": "ābhogasaññā pana samāpattito vuṭṭhitasseva.",
  "atk-s0404a:235_0": "Appamāṇānīti vaḍḍhitappamāṇāni,",
  "atk-s0404a:235_1": "mahantānīti attho.",
  "atk-s0404a:235_2": "Abhibhuyyāti ettha ca pana yathā mahagghaso puriso ekaṃ bhattavaḍḍhitakaṃ labhitvā “aññāpi hotu,",
  "atk-s0404a:235_3": "aññāpi hotu,",
  "atk-s0404a:235_4": "kiṃ esā mayhaṃ karissatī”ti na taṃ mahantato passati,",
  "atk-s0404a:235_5": "evameva ñāṇuttaro puggalo visadañāṇo “kiṃ ettha samāpajjitabbaṃ,",
  "atk-s0404a:235_6": "nayidaṃ appamāṇaṃ,",
  "atk-s0404a:235_7": "na mayhaṃ cittekaggatākaraṇe bhāro atthī”ti abhibhavitvā samāpajjati,",
  "atk-s0404a:235_8": "saha nimittuppādanevettha appanaṃ pāpetīti attho.",
  "atk-s0404a:236_0": "Ajjhattaṃ arūpasaññīti alābhitāya vā anatthikatāya vā ajjhattarūpe parikammasaññāvirahito.",
  "atk-s0404a:237_0": "Eko bahiddhā rūpāni passatīti yassa parikammampi nimittampi bahiddhā uppannaṃ,",
  "atk-s0404a:237_1": "so evaṃ bahiddhā parikammassa ceva appanāya ca vasena “ajjhattaṃ arūpasaññī eko bahiddhā rūpāni passatī”ti vuccati.",
  "atk-s0404a:237_2": "Sesamettha catutthābhibhāyatane ca vuttanayameva.",
  "atk-s0404a:237_3": "Imesu pana catūsu parittaṃ vitakkacaritavasena āgataṃ,",
  "atk-s0404a:237_4": "appamāṇaṃ mohacaritavasena,",
  "atk-s0404a:237_5": "suvaṇṇaṃ dosacaritavasena,",
  "atk-s0404a:237_6": "dubbaṇṇaṃ rāgacaritavasena.",
  "atk-s0404a:237_7": "Etesañhi etāni sappāyāni.",
  "atk-s0404a:237_8": "Sā ca nesaṃ sappāyatā visuddhimagge cariyaniddese vuttā.",
  "atk-s0404a:238_0": "Pañcamaabhibhāyatanādīsu nīlānīti sabbasaṅgāhikavasena vuttaṃ.",
  "atk-s0404a:238_1": "Nīlavaṇṇānīti vaṇṇavasena.",
  "atk-s0404a:238_2": "Nīlanidassanānīti nidassanavasena.",
  "atk-s0404a:238_3": "Apaññāyamānavivarāni asambhinnavaṇṇāni ekanīlāneva hutvā dissantīti vuttaṃ hoti.",
  "atk-s0404a:238_4": "Nīlanibhāsānīti idaṃ pana obhāsavasena vuttaṃ,",
  "atk-s0404a:238_5": "nīlobhāsāni nīlappabhāyuttānīti attho.",
  "atk-s0404a:238_6": "Etena nesaṃ suvisuddhataṃ dasseti.",
  "atk-s0404a:238_7": "Visuddhavaṇṇavaseneva hi imāni abhibhāyatanāni vuttāni.",
  "atk-s0404a:238_8": "“Nīlakasiṇaṃ uggaṇhanto nīlasmiṃ nimittaṃ gaṇhāti pupphasmiṃ vā vatthasmiṃ vā vaṇṇadhātuyā vā”tiādikaṃ",
  "atk-s0404a:238_9": "panettha kasiṇakaraṇañca parikammañca appanāvidhānañca sabbaṃ visuddhimagge vitthārato vuttamevāti.",
  "atk-s0404a:239_0": "6. Vimokkhasuttavaṇṇanā",
  "atk-s0404a:240_0": "66.",
  "atk-s0404a:240_1": "Vimokkhāti kenaṭṭhena vimokkhā?",
  "atk-s0404a:240_2": "Adhimuccanaṭṭhena.",
  "atk-s0404a:240_3": "Ko panāyaṃ adhimuccanaṭṭho nāma?",
  "atk-s0404a:240_4": "Paccanīkadhammehi ca suṭṭhu muccanaṭṭho,",
  "atk-s0404a:240_5": "ārammaṇe ca abhirativasena suṭṭhu muccanaṭṭho,",
  "atk-s0404a:240_6": "pituaṅke vissaṭṭhaṅgapaccaṅgassa dārakassa sayanaṃ viya aniggahitabhāvena nirāsaṅkatāya ārammaṇe pavattīti vuttaṃ hoti.",
  "atk-s0404a:240_7": "Ayaṃ panattho pacchime vimokkhe natthi,",
  "atk-s0404a:240_8": "purimesu vimokkhesu atthi.",
  "atk-s0404a:241_0": "Rūpī rūpāni passatīti ettha ajjhattaṃ kesādīsu nīlakasiṇādivasena uppāditaṃ rūpajjhānaṃ rūpaṃ,",
  "atk-s0404a:241_1": "tadassatthīti rūpī.",
  "atk-s0404a:241_2": "Bahiddhāpi nīlakasiṇādīni rūpāni jhānacakkhunā passati.",
  "atk-s0404a:241_3": "Iminā ajjhattabahiddhavatthukesu kasiṇesu uppāditajjhānassa puggalassa cattāri rūpāvacarajjhānāni dassitāni.",
  "atk-s0404a:241_4": "Ajjhattaṃ arūpasaññīti ajjhattaṃ na rūpasaññī,",
  "atk-s0404a:241_5": "attano kesādīsu anuppāditarūpāvacarajjhānoti attho.",
  "atk-s0404a:241_6": "Iminā bahiddhā parikammaṃ katvā bahiddhāva uppāditajjhānassa rūpāvacarajjhānāni dassitāni.",
  "atk-s0404a:242_0": "Subhanteva adhimutto hotīti iminā suvisuddhesu nīlādīsu vaṇṇakasiṇesu jhānāni dassitāni.",
  "atk-s0404a:242_1": "Tattha kiñcāpi antoappanāya “subha”nti ābhogo natthi,",
  "atk-s0404a:242_2": "yo pana suvisuddhaṃ subhaṃ kasiṇaṃ ārammaṇaṃ katvā viharati,",
  "atk-s0404a:242_3": "so yasmā “subhanti adhimutto hotī”ti vattabbataṃ āpajjati,",
  "atk-s0404a:242_4": "tasmā evaṃ desanā katā.",
  "atk-s0404a:242_5": "Paṭisambhidāmagge pana –",
  "atk-s0404a:243_0": "“Kathaṃ subhanteva adhimutto hotīti vimokkho?",
  "atk-s0404a:243_1": "Idha bhikkhu mettāsahagatena cetasā ekaṃ disaṃ …pe… viharati.",
  "atk-s0404a:243_2": "Mettāya bhāvitattā sattā appaṭikūlā honti.",
  "atk-s0404a:243_3": "Karuṇāsahagatena…pe…",
  "atk-s0404a:243_4": "muditāsahagatena …pe…",
  "atk-s0404a:243_5": "upekkhāsahagatena cetasā ekaṃ disaṃ…pe… viharati.",
  "atk-s0404a:243_6": "Upekkhāya bhāvitattā sattā appaṭikūlā honti.",
  "atk-s0404a:243_7": "Evaṃ subhanteva adhimutto hotīti vimokkho”ti vuttaṃ.",
  "atk-s0404a:244_0": "Sabbaso rūpasaññānantiādīsu yaṃ vattabbaṃ,",
  "atk-s0404a:244_1": "taṃ visuddhimagge vuttameva.",
  "atk-s0404a:244_2": "Ayaṃ aṭṭhamo vimokkhoti ayaṃ catunnaṃ khandhānaṃ sabbaso vissaṭṭhattā vimuttattā aṭṭhamo uttamo vimokkho nāma.",
  "atk-s0404a:245_0": "7-8. Anariyavohārasuttavaṇṇanā",
  "atk-s0404a:246_0": "67- 68.",
  "atk-s0404a:246_1": "Sattame anariyavohārāti na ariyakathā sadosakathā.",
  "atk-s0404a:246_2": "Yāhi cetanāhi te vohāre voharanti,",
  "atk-s0404a:246_3": "tāsaṃ etaṃ nāmaṃ.",
  "atk-s0404a:246_4": "Aṭṭhame vuttapaṭipakkhanayena attho veditabbo.",
  "atk-s0404a:247_0": "9. Parisāsuttavaṇṇanā",
  "atk-s0404a:248_0": "69.",
  "atk-s0404a:248_1": "Navame khattiyaparisāti khattiyānaṃ parisānaṃ sannipāto samāgamo.",
  "atk-s0404a:248_2": "Esa nayo sabbattha.",
  "atk-s0404a:248_3": "Anekasataṃ khattiyaparisanti bimbisārasamāgama-",
  "atk-s0404a:248_4": "ñātisamāgama-",
  "atk-s0404a:248_5": "licchavisamāgamādisadisaṃ,",
  "atk-s0404a:248_6": "aññesu cakkavāḷesupi labbhateva.",
  "atk-s0404a:248_7": "Sallapitapubbanti ālāpasallāpo katapubbo.",
  "atk-s0404a:248_8": "Sākacchāti dhammasākacchāpi samāpajjitapubbā.",
  "atk-s0404a:248_9": "Yādisako tesaṃ vaṇṇoti te odātāpi honti kāḷāpi maṅguracchavīpi,",
  "atk-s0404a:248_10": "satthā suvaṇṇavaṇṇo.",
  "atk-s0404a:248_11": "Idaṃ pana saṇṭhānaṃ paṭicca kathitaṃ.",
  "atk-s0404a:248_12": "Saṇṭhānampi ca kevalaṃ tesaṃ paññāyatiyeva.",
  "atk-s0404a:248_13": "Na pana bhagavā milakkhasadiso hoti,",
  "atk-s0404a:248_14": "nāpi āmuttamaṇikuṇḍalo,",
  "atk-s0404a:248_15": "buddhaveseneva nisīdati.",
  "atk-s0404a:248_16": "Tepi attano samānasaṇṭhānameva passanti.",
  "atk-s0404a:248_17": "Yādisako tesaṃ saroti te chinnassarāpi honti gaggassarāpi kākassarāpi,",
  "atk-s0404a:248_18": "satthā brahmassarova.",
  "atk-s0404a:248_19": "Idaṃ pana bhāsantaraṃ sandhāya kathitaṃ.",
  "atk-s0404a:248_20": "Sacepi hi satthā rājāsane nisinno katheti,",
  "atk-s0404a:248_21": "“ajja rājā madhurena kathetī”ti nesaṃ hoti.",
  "atk-s0404a:248_22": "Kathetvā pakkante pana bhagavati puna rājānaṃ āgataṃ disvā “ko nu kho aya”nti vīmaṃsā uppajjati.",
  "atk-s0404a:248_23": "Tattha ko nu kho ayanti “imasmiṃ ṭhāne idāneva māgadhabhāsāya sīhaḷabhāsāya madhurena ākārena kathento ko nu kho ayaṃ antarahito,",
  "atk-s0404a:248_24": "kiṃ devo udāhu manusso”ti evaṃ vīmaṃsantāpi na jānantīti attho.",
  "atk-s0404a:248_25": "Kimatthaṃ panevaṃ ajānantānaṃ dhammaṃ desetīti?",
  "atk-s0404a:248_26": "Vāsanatthāya.",
  "atk-s0404a:248_27": "Evaṃ sutopi hi dhammo anāgate paccayo hotīti anāgataṃ paṭicca deseti.",
  "atk-s0404a:248_28": "Anekasataṃ brāhmaṇaparisantiādinaṃ soṇadaṇḍasamāgamādivasena ceva aññacakkavāḷavasena ca sambhavo veditabbo.",
  "atk-s0404a:249_0": "10. Bhūmicālasuttavaṇṇanā",
  "atk-s0404a:250_0": "70.",
  "atk-s0404a:250_1": "Dasame nisīdananti idha cammakhaṇḍaṃ adhippetaṃ.",
  "atk-s0404a:250_2": "Udenaṃ cetiyanti udenayakkhassa vasanaṭṭhāne katavihāro vuccati.",
  "atk-s0404a:250_3": "Gotamakādīsupi eseva nayo.",
  "atk-s0404a:250_4": "Bhāvitāti vaḍḍhitā.",
  "atk-s0404a:250_5": "Bahulīkatāti punappunaṃ katā.",
  "atk-s0404a:250_6": "Yānīkatāti yuttayānaṃ viya katā.",
  "atk-s0404a:250_7": "Vatthukatāti patiṭṭhānaṭṭhena vatthu viya katā.",
  "atk-s0404a:250_8": "Anuṭṭhitāti adhiṭṭhitā.",
  "atk-s0404a:250_9": "Paricitāti samantato citā suvaḍḍhitā.",
  "atk-s0404a:250_10": "Susamāraddhāti suṭṭhu samāraddhā.",
  "atk-s0404a:251_0": "Iti aniyamena kathetvā puna niyametvā dassento tathāgatassa khotiādimāha.",
  "atk-s0404a:251_1": "Ettha kappanti āyukappaṃ.",
  "atk-s0404a:251_2": "Tasmiṃ tasmiṃ kāle yaṃ manussānaṃ āyuppamāṇaṃ,",
  "atk-s0404a:251_3": "taṃ paripuṇṇaṃ karonto tiṭṭheyya.",
  "atk-s0404a:251_4": "Kappāvasesaṃ vāti “appaṃ vā bhiyyo”ti vuttavassasatato atirekaṃ vā.",
  "atk-s0404a:251_5": "Mahāsīvatthero panāha –",
  "atk-s0404a:251_6": "“buddhānaṃ aṭṭhāne gajjitaṃ nāma natthi,",
  "atk-s0404a:251_7": "punappunaṃ samāpajjitvā maraṇantikavedanaṃ vikkhambhento bhaddakappameva tiṭṭheyya.",
  "atk-s0404a:251_8": "Kasmā pana na ṭhitoti?",
  "atk-s0404a:251_9": "Upādinnakasarīraṃ nāma khaṇḍiccādīhi abhibhuyyati,",
  "atk-s0404a:251_10": "buddhā ca khaṇḍiccādibhāvaṃ appatvā pañcame āyukoṭṭhāse bahujanassa piyamanāpakāleyeva parinibbāyanti.",
  "atk-s0404a:251_11": "Buddhānubuddhesu ca mahāsāvakesu parinibbutesu ekakeneva khāṇukena viya ṭhātabbaṃ hoti daharasāmaṇeraparivārena vā,",
  "atk-s0404a:251_12": "tato ‘aho buddhānaṃ parisā’ti hīḷetabbataṃ āpajjeyya.",
  "atk-s0404a:251_13": "Tasmā na ṭhito”ti.",
  "atk-s0404a:251_14": "Evaṃ vuttepi yo pana vuccati “āyukappo”ti,",
  "atk-s0404a:251_15": "idameva aṭṭhakathāya niyāmitaṃ.",
  "atk-s0404a:252_0": "Yathā taṃ mārena pariyuṭṭhitacittoti ettha tanti nipātamattaṃ,",
  "atk-s0404a:252_1": "yathā mārena pariyuṭṭhitacitto ajjhotthaṭacitto aññopi koci puthujjano paṭivijjhituṃ na sakkuṇeyya,",
  "atk-s0404a:252_2": "evameva nāsakkhi paṭivijjhitunti attho.",
  "atk-s0404a:252_3": "Māro hi yassa sabbena sabbaṃ dvādasa vipallāsā appahīnā,",
  "atk-s0404a:252_4": "tassa cittaṃ pariyuṭṭhāti.",
  "atk-s0404a:252_5": "Therassa ca cattāro vipallāsā appahīnā,",
  "atk-s0404a:252_6": "tenassa māro cittaṃ pariyuṭṭhāsi.",
  "atk-s0404a:252_7": "So pana cittapariyuṭṭhānaṃ karonto kiṃ karotīti?",
  "atk-s0404a:252_8": "Bheravaṃ rūpārammaṇaṃ vā dasseti,",
  "atk-s0404a:252_9": "saddārammaṇaṃ vā sāveti.",
  "atk-s0404a:252_10": "Tato sattā taṃ disvā vā sutvā vā satiṃ vissajjetvā vivaṭamukhā honti,",
  "atk-s0404a:252_11": "tesaṃ mukhena hatthaṃ pavesetvā hadayaṃ maddati,",
  "atk-s0404a:252_12": "tato visaññāva hutvā tiṭṭhanti.",
  "atk-s0404a:252_13": "Therassa panesa mukhe hatthaṃ pavesetuṃ kiṃ sakkhissati,",
  "atk-s0404a:252_14": "bheravārammaṇaṃ pana dassesi.",
  "atk-s0404a:252_15": "Taṃ disvā thero nimittobhāsaṃ nappaṭivijjhi.",
  "atk-s0404a:252_16": "Bhagavā jānantoyeva kimatthaṃ yāva tatiyaṃ āmantesīti?",
  "atk-s0404a:252_17": "Parato “tiṭṭhatu,",
  "atk-s0404a:252_18": "bhante bhagavā”ti yācite “tuyhevetaṃ dukkaṭaṃ,",
  "atk-s0404a:252_19": "tuyhevetaṃ aparaddha”nti dosāropanena so katanukaraṇatthaṃ.",
  "atk-s0404a:253_0": "Māro pāpimāti ettha satte anatthe niyojento māretīti māro.",
  "atk-s0404a:253_1": "Pāpimāti tasseva vevacanaṃ.",
  "atk-s0404a:253_2": "So hi pāpadhammasamannāgatattā “pāpimā”ti vuccati. Kaṇho, antako, namuci,",
  "atk-s0404a:253_3": "pamattabandhūtipi tasseva nāmāni.",
  "atk-s0404a:253_4": "Bhāsitā kho panesāti ayañhi bhagavato sambodhipattiyā aṭṭhame sattāhe bodhimaṇḍeyeva āgantvā “bhagavā yadatthaṃ tumhehi pāramiyo pūritā,",
  "atk-s0404a:253_5": "so vo attho anuppatto,",
  "atk-s0404a:253_6": "paṭividdhaṃ sabbaññutaññāṇaṃ,",
  "atk-s0404a:253_7": "kiṃ te lokavicāraṇenā”ti vatvā yathā ajja,",
  "atk-s0404a:253_8": "evameva “parinibbātu dāni,",
  "atk-s0404a:253_9": "bhante bhagavā”ti yāci.",
  "atk-s0404a:253_10": "Bhagavā cassa “na tāvāha”ntiādīni vatvā paṭikkhipi.",
  "atk-s0404a:253_11": "Taṃ sandhāya –",
  "atk-s0404a:253_12": "“bhāsitā kho panesā,",
  "atk-s0404a:253_13": "bhante”tiādimāha.",
  "atk-s0404a:254_0": "Tattha viyattāti maggavasena byattā,",
  "atk-s0404a:254_1": "tatheva vinītā,",
  "atk-s0404a:254_2": "tathā visāradā.",
  "atk-s0404a:254_3": "Bahussutāti tepiṭakavasena bahu sutaṃ etesanti bahussutā.",
  "atk-s0404a:254_4": "Tameva dhammaṃ dhārentīti dhammadharā.",
  "atk-s0404a:254_5": "Atha vā pariyattibahussutā ceva paṭivedhabahussutā ca.",
  "atk-s0404a:254_6": "Pariyattipaṭivedhadhammānaṃyeva dhāraṇato dhammadharāti evamettha attho daṭṭhabbo.",
  "atk-s0404a:254_7": "Dhammānudhammappaṭipannāti ariyadhammassa anudhammabhūtaṃ vipassanādhammaṃ paṭipannā.",
  "atk-s0404a:254_8": "Sāmīcippaṭipannāti anucchavikapaṭipadaṃ paṭipannā.",
  "atk-s0404a:254_9": "Anudhammacārinoti anudhammaṃ caraṇasīlā.",
  "atk-s0404a:254_10": "Sakaṃ ācariyakanti attano ācariyavādaṃ.",
  "atk-s0404a:254_11": "Ācikkhissantītiādīni sabbāni aññamaññavevacanāni.",
  "atk-s0404a:254_12": "Sahadhammenāti sahetukena sakāraṇena vacanena.",
  "atk-s0404a:254_13": "Sappāṭihāriyanti yāva niyyānikaṃ katvā dhammaṃ desessanti.",
  "atk-s0404a:255_0": "Brahmacariyanti sikkhāttayasaṅgahitaṃ sakalaṃ sāsanabrahmacariyaṃ.",
  "atk-s0404a:255_1": "Iddhanti samiddhaṃ jhānassādavasena.",
  "atk-s0404a:255_2": "Phītanti vuddhipattaṃ sabbapāliphullaṃ viya abhiññāsampattivasena.",
  "atk-s0404a:255_3": "Vitthārikanti vitthataṃ tasmiṃ tasmiṃ disābhāge patiṭṭhitavasena.",
  "atk-s0404a:255_4": "Bāhujaññanti bahūhi ñātaṃ paṭividdhaṃ mahājanābhisamayavasena.",
  "atk-s0404a:255_5": "Puthubhūtanti sabbākārena puthulabhāvappattaṃ. Kathaṃ?",
  "atk-s0404a:255_6": "Yāva devamanussehi suppakāsitanti,",
  "atk-s0404a:255_7": "yattakā viññujātikā devā ceva manussā ca atthi,",
  "atk-s0404a:255_8": "sabbehi suṭṭhu pakāsitanti attho.",
  "atk-s0404a:255_9": "Appossukkoti nirālayo.",
  "atk-s0404a:255_10": "Tvañhi pāpima aṭṭhamasattāhato paṭṭhāya “parinibbātu dāni,",
  "atk-s0404a:255_11": "bhante bhagavā,",
  "atk-s0404a:255_12": "parinibbātu sugato”ti viravanto āhiṇḍittha.",
  "atk-s0404a:255_13": "Ajja dāni paṭṭhāya vigatussāho hohi,",
  "atk-s0404a:255_14": "mā mayhaṃ parinibbānatthaṃ vāyāmaṃ karohīti vadati.",
  "atk-s0404a:256_0": "Sato sampajāno āyusaṅkhāraṃ ossajjīti satiṃ sūpaṭṭhitaṃ katvā ñāṇena paricchinditvā āyusaṅkhāraṃ vissajji pajahi.",
  "atk-s0404a:256_1": "Tattha na bhagavā hatthena leḍḍuṃ viya āyusaṅkhāraṃ ossaji,",
  "atk-s0404a:256_2": "temāsamattameva pana phalasamāpattiṃ samāpajjitvā tato paraṃ na samāpajjissāmīti cittaṃ uppādesi.",
  "atk-s0404a:256_3": "Taṃ sandhāya vuttaṃ “ossajī”ti.",
  "atk-s0404a:256_4": "Ussajītipi pāṭho.",
  "atk-s0404a:256_5": "Mahābhūmicāloti mahanto pathavīkampo.",
  "atk-s0404a:256_6": "Tadā kira dasasahassī lokadhātu kampittha.",
  "atk-s0404a:256_7": "Bhiṃsanakoti bhayajanako.",
  "atk-s0404a:256_8": "Devadundubhiyo ca phaliṃsūti devabheriyo phaliṃsu,",
  "atk-s0404a:256_9": "devo sukkhagajjitaṃ gajji,",
  "atk-s0404a:256_10": "akālavijjulatā nicchariṃsu,",
  "atk-s0404a:256_11": "khaṇikavassaṃ vassīti vuttaṃ hoti.",
  "atk-s0404a:257_0": "Udānaṃ udānesīti kasmā udānesi?",
  "atk-s0404a:257_1": "Koci nāma vadeyya “bhagavā pacchato pacchato anubandhitvā ‘parinibbātu,",
  "atk-s0404a:257_2": "bhante’ti upadduto bhayena āyusaṅkhāraṃ vissajjesī”ti,",
  "atk-s0404a:257_3": "tassokāso mā hotu,",
  "atk-s0404a:257_4": "bhītassa hi udānaṃ nāma natthīti pītivegavissaṭṭhaṃ udānaṃ udānesi.",
  "atk-s0404a:258_0": "Tattha sabbesaṃ soṇasiṅgālādīnampi paccakkhabhāvato tulitaṃ paricchinnanti tulaṃ. Kiṃ taṃ?",
  "atk-s0404a:258_1": "Kāmāvacarakammaṃ. Na tulaṃ,",
  "atk-s0404a:258_2": "na vā tulaṃ sadisamassa aññaṃ lokiyaṃ kammaṃ atthīti atulaṃ. Kiṃ taṃ?",
  "atk-s0404a:258_3": "Mahaggatakammaṃ.",
  "atk-s0404a:258_4": "Atha vā kāmāvacaraṃ rūpāvacaraṃ tulaṃ,",
  "atk-s0404a:258_5": "arūpāvacaraṃ atulaṃ.",
  "atk-s0404a:258_6": "Appavipākaṃ vā tulaṃ,",
  "atk-s0404a:258_7": "bahuvipākaṃ atulaṃ.",
  "atk-s0404a:258_8": "Sambhavanti sambhavahetubhūtaṃ,",
  "atk-s0404a:258_9": "rāsikārakaṃ piṇḍakārakanti attho.",
  "atk-s0404a:258_10": "Bhavasaṅkhāranti punabbhavasaṅkhāraṇakaṃ.",
  "atk-s0404a:258_11": "Avassajīti vissajjesi.",
  "atk-s0404a:258_12": "Munīti buddhamuni.",
  "atk-s0404a:258_13": "Ajjhattaratoti niyakajjhattarato.",
  "atk-s0404a:258_14": "Samāhitoti upacārappanāsamādhivasena samāhito.",
  "atk-s0404a:258_15": "Abhindi kavacamivāti kavacaṃ viya abhindi.",
  "atk-s0404a:258_16": "Attasambhavanti attani sañjātaṃ kilesaṃ.",
  "atk-s0404a:258_17": "Idaṃ vuttaṃ hoti –",
  "atk-s0404a:258_18": "savipākaṭṭhena sambhavaṃ,",
  "atk-s0404a:258_19": "bhavābhisaṅkharaṇaṭṭhena bhavasaṅkhāranti ca laddhanāmaṃ tulātulasaṅkhātaṃ lokiyakammañca ossaji,",
  "atk-s0404a:258_20": "saṅgāmasīse mahāyodho kavacaṃ viya attasambhavaṃ kilesañca ajjhattarato hutvā samāhito hutvā abhindīti.",
  "atk-s0404a:259_0": "Atha vā tulanti tulento tīrento.",
  "atk-s0404a:259_1": "Atulañca sambhavanti nibbānañceva sambhavañca.",
  "atk-s0404a:259_2": "Bhavasaṅkhāranti bhavagāmikammaṃ.",
  "atk-s0404a:259_3": "Avassaji munīti “pañcakkhandhā aniccā,",
  "atk-s0404a:259_4": "pañcannaṃ khandhānaṃ nirodho nibbānaṃ nicca”ntiādinā nayena tulayanto buddhamuni bhave ādīnavaṃ,",
  "atk-s0404a:259_5": "nibbāne ca ānisaṃsaṃ disvā taṃ khandhānaṃ mūlabhūtaṃ bhavasaṅkhāraṃ kammaṃ “kammakkhayāya saṃvattatī”ti",
  "atk-s0404a:259_6": "evaṃ vuttena kammakkhayakarena ariyamaggena avassaji. Kathaṃ?",
  "atk-s0404a:259_7": "Ajjhattarato samāhito,",
  "atk-s0404a:259_8": "abhindi kavacamivattasambhavaṃ.",
  "atk-s0404a:259_9": "So hi vipassanāvasena ajjhattarato,",
  "atk-s0404a:259_10": "samathavasena samāhitoti evaṃ pubbabhāgato paṭṭhāya samathavipassanābalena kavacamiva attabhāvaṃ pariyonandhitvā ṭhitaṃ,",
  "atk-s0404a:259_11": "attani sambhavattā “attasambhava”nti laddhanāmaṃ sabbakilesajālaṃ abhindi.",
  "atk-s0404a:259_12": "Kilesābhāvena ca kataṃ kammaṃ appaṭisandhikattā avassaṭṭhaṃ nāma hotīti evaṃ kilesappahānena kammaṃ pajahi.",
  "atk-s0404a:259_13": "Pahīnakilesassa ca bhayaṃ nāma natthi,",
  "atk-s0404a:259_14": "tasmā abhītova āyusaṅkhāraṃ ossajji,",
  "atk-s0404a:259_15": "abhītabhāvañāpanatthañca udānaṃ udānesīti veditabbo.",
  "atk-s0404a:260_0": "Yaṃ mahāvātāti yena samayena yasmiṃ vā samaye mahāvātā.",
  "atk-s0404a:260_1": "Vāyantīti upakkhepakavātā nāma uṭṭhahanti,",
  "atk-s0404a:260_2": "te vāyantā saṭṭhisahassādhikanavayojanasatasahassabahalaṃ udakasandhārakavātaṃ upacchindanti,",
  "atk-s0404a:260_3": "tato ākāse udakaṃ bhassati,",
  "atk-s0404a:260_4": "tasmiṃ bhassante pathavī bhassati,",
  "atk-s0404a:260_5": "puna vāto attano balena antodhammakaraṇe viya udakaṃ ābandhitvā gaṇhāti,",
  "atk-s0404a:260_6": "tato udakaṃ uggacchati,",
  "atk-s0404a:260_7": "tasmiṃ uggacchante pathavī uggacchati.",
  "atk-s0404a:260_8": "Evaṃ udakaṃ kampitaṃ pathaviṃ kampeti.",
  "atk-s0404a:260_9": "Etañca kampanaṃ yāvajjakālāpi hotiyeva,",
  "atk-s0404a:260_10": "bahubhāvena pana ogacchanuggacchanaṃ na paññāyati.",
  "atk-s0404a:261_0": "Mahiddhikā mahānubhāvāti ijjhanassa mahantatāya mahiddhikā,",
  "atk-s0404a:261_1": "anubhavitabbassa mahantatāya mahānubhāvā.",
  "atk-s0404a:261_2": "Parittāti dubbalā.",
  "atk-s0404a:261_3": "Appamāṇāti balavā.",
  "atk-s0404a:261_4": "So imaṃ pathaviṃ kampetīti so iddhiṃ nibbattetvā saṃvejento mahāmoggallāno viya,",
  "atk-s0404a:261_5": "vīmaṃsanto vā mahānāgattherassa bhāgineyyo saṅgharakkhitasāmaṇero viya pathaviṃ kampeti.",
  "atk-s0404a:261_6": "Saṅkampetīti samantato kampeti.",
  "atk-s0404a:261_7": "Sampakampetīti tasseva vevacanaṃ.",
  "atk-s0404a:261_8": "Iti imesu aṭṭhasu pathavikampesu paṭhamo dhātukopena,",
  "atk-s0404a:261_9": "dutiyo iddhānubhāvena,",
  "atk-s0404a:261_10": "tatiyacatutthā puññatejena,",
  "atk-s0404a:261_11": "pañcamo ñāṇatejena,",
  "atk-s0404a:261_12": "chaṭṭho sādhukāradānavasena,",
  "atk-s0404a:261_13": "sattamo kāruññasabhāvena,",
  "atk-s0404a:261_14": "aṭṭhamo ārodanena.",
  "atk-s0404a:261_15": "Mātukucchiṃ okkamante ca tato nikkhamante ca mahāsatte tassa puññatejena pathavī akampittha,",
  "atk-s0404a:261_16": "abhisambodhiyaṃ ñāṇatejābhihatā hutvā akampittha,",
  "atk-s0404a:261_17": "dhammacakkappavattane sādhukārabhāvasaṇṭhitā sādhukāraṃ dadamānā akampittha,",
  "atk-s0404a:261_18": "āyusaṅkhāraossajjane kāruññasabhāvasaṇṭhitā cittasaṅkhobhaṃ asahamānā akampittha,",
  "atk-s0404a:261_19": "parinibbāne ārodanavegatunnā hutvā akampittha.",
  "atk-s0404a:261_20": "Ayaṃ panattho pathavidevatāya vasena veditabbo.",
  "atk-s0404a:261_21": "Mahābhūtapathaviyā panetaṃ natthi acetanattā.",
  "atk-s0404a:261_22": "Sesaṃ sabbattha uttānatthamevāti.",
  "atk-s0404a:262_0": "Bhūmicālavaggo sattamo.",
  "atk-s0404a:265_0": "(8) 3. Yamakavaggo",
  "atk-s0404a:266_0": "1-2. Saddhāsuttadvayavaṇṇanā",
  "atk-s0404a:267_0": "71- 72.",
  "atk-s0404a:267_1": "Aṭṭhamassa paṭhame no ca sīlavāti na sīlesu paripūrakārī.",
  "atk-s0404a:267_2": "Samantapāsādikoti samantato pasādajanako.",
  "atk-s0404a:267_3": "Sabbākāraparipūroti sabbehi samaṇākārehi samaṇadhammakoṭṭhāsehi paripūro.",
  "atk-s0404a:267_4": "Dutiye santāti paccanīkasantatāya santā.",
  "atk-s0404a:267_5": "Vimokkhāti paccanīkadhammehi vimuttattā ca vimokkhā.",
  "atk-s0404a:268_0": "3-9. Maraṇassatisuttadvayādivaṇṇanā",
  "atk-s0404a:269_0": "73- 79.",
  "atk-s0404a:269_1": "Tatiye bhāvetha noti bhāvetha nu.",
  "atk-s0404a:269_2": "Sāsananti anusiṭṭhi.",
  "atk-s0404a:269_3": "Āsavānaṃ khayāyāti arahattaphalatthāya.",
  "atk-s0404a:269_4": "Catutthe patihitāyāti paṭipannāya.",
  "atk-s0404a:269_5": "So mamassa antarāyoti so mama jīvitantarāyopi,",
  "atk-s0404a:269_6": "puthujjanakālakiriyaṃ karontassa saggantarāyopi maggantarāyopi assa.",
  "atk-s0404a:269_7": "Satthakā vā me vātāti satthaṃ viya aṅgamaṅgāni kantantīti satthakā.",
  "atk-s0404a:269_8": "Pañcamādīni vuttanayāneva.",
  "atk-s0404a:269_9": "Navame saṃsaggārāmatāti pañcavidhe saṃsagge ārāmatā.",
  "atk-s0404a:270_0": "10. Kusītārambhavatthusuttavaṇṇanā",
  "atk-s0404a:271_0": "80.",
  "atk-s0404a:271_1": "Dasame kusītavatthūnīti kusītassa alasassa vatthūni patiṭṭhā,",
  "atk-s0404a:271_2": "kosajjakāraṇānīti attho.",
  "atk-s0404a:271_3": "Kammaṃ kattabbaṃ hotīti cīvaravicāraṇādikammaṃ kattabbaṃ hoti.",
  "atk-s0404a:271_4": "Na vīriyaṃ ārabhatīti duvidhampi vīriyaṃ nārabhati.",
  "atk-s0404a:271_5": "Appattassāti jhānavipassanāmaggaphaladhammassa appattassa pattiyā.",
  "atk-s0404a:271_6": "Anadhigatassāti tasseva anadhigatassa adhigamatthāya.",
  "atk-s0404a:271_7": "Asacchikatassāti tadeva asacchikatassa sacchikaraṇatthāya.",
  "atk-s0404a:271_8": "Idaṃ paṭhamanti idaṃ “handāhaṃ nipajjāmī”ti evaṃ osīdanaṃ paṭhamaṃ kusītavatthu.",
  "atk-s0404a:271_9": "Iminā nayena sabbattha attho veditabbo.",
  "atk-s0404a:271_10": "Māsācitakaṃ maññeti ettha pana māsācitaṃ nāma tintamāso.",
  "atk-s0404a:271_11": "Yathā tintamāso garuko hoti,",
  "atk-s0404a:271_12": "evaṃ garukoti adhippāyo.",
  "atk-s0404a:271_13": "Gilānā vuṭṭhito hotīti gilāno hutvā pacchā vuṭṭhito hoti.",
  "atk-s0404a:271_14": "Ārambhavatthūnīti vīriyakāraṇāni.",
  "atk-s0404a:271_15": "Tesampi imināva nayena attho veditabbo.",
  "atk-s0404a:271_16": "Sesaṃ sabbattha uttānamevāti.",
  "atk-s0404a:272_0": "Yamakavaggo aṭṭhamo.",
  "atk-s0404a:275_0": "(9) 4. Sativaggo",
  "atk-s0404a:276_0": "1-2. Satisampajaññasuttavaṇṇanā",
  "atk-s0404a:277_0": "81- 82.",
  "atk-s0404a:277_1": "Navamassa paṭhamaṃ heṭṭhā vuttanayameva.",
  "atk-s0404a:277_2": "Dutiye saddhoti duvidhāya saddhāya samannāgato.",
  "atk-s0404a:277_3": "No cupasaṅkamitāti na upaṭṭhahati.",
  "atk-s0404a:277_4": "No ca paripucchitāti atthānatthaṃ kāraṇākāraṇaṃ paripucchitā na hoti.",
  "atk-s0404a:277_5": "Samannāgatoti sāmiatthe paccattaṃ,",
  "atk-s0404a:277_6": "samannāgatassāti vuttaṃ hoti.",
  "atk-s0404a:277_7": "Ekantapaṭibhānā tathāgataṃ dhammadesanā hotīti tathāgatassa ekantapaṭibhānā dhammadesanā hoti,",
  "atk-s0404a:277_8": "ekanteneva paṭibhāti upaṭṭhātīti attho.",
  "atk-s0404a:278_0": "3. Mūlakasuttavaṇṇanā",
  "atk-s0404a:279_0": "83.",
  "atk-s0404a:279_1": "Tatiye sabbe dhammāti pañcakkhandhā.",
  "atk-s0404a:279_2": "Chandamūlakāti ajjhāsayacchando kattukamyatāchando taṃ mūlaṃ etesanti chandamūlakā.",
  "atk-s0404a:279_3": "Manasikārato sambhavantīti manasikārasambhavā.",
  "atk-s0404a:279_4": "Phassato samudenti rāsī bhavantīti phassasamudayā.",
  "atk-s0404a:279_5": "Vedanāya samosarantīti vedanāsamosaraṇā.",
  "atk-s0404a:279_6": "Samādhi etesaṃ pamukhoti samādhippamukhā.",
  "atk-s0404a:279_7": "Jeṭṭhakaṭṭhena sati adhipati etesanti satādhipateyyā,",
  "atk-s0404a:279_8": "satijeṭṭhakāti attho.",
  "atk-s0404a:279_9": "Paññā uttarā etesanti paññuttarā.",
  "atk-s0404a:279_10": "Vimutti eva sāro etesanti vimuttisārā.",
  "atk-s0404a:279_11": "Ettha ca chandamūlakādayo cattāropi lokiyā kathitā,",
  "atk-s0404a:279_12": "sesā lokiyalokuttaramissakāti.",
  "atk-s0404a:280_0": "4. Corasuttavaṇṇanā",
  "atk-s0404a:281_0": "84.",
  "atk-s0404a:281_1": "Catutthe mahācoroti rajjantare dubbhituṃ samattho mahācoro.",
  "atk-s0404a:281_2": "Pariyāpajjatīti pariyādānaṃ gacchati.",
  "atk-s0404a:281_3": "Na ciraṭṭhitiko hotīti addhānaṃ pālento ṭhātuṃ na sakkoti.",
  "atk-s0404a:281_4": "Appaharantassa paharatīti attano averine appaharante guṇasampanne ca mahallake ca taruṇadārake ca appaharitabbayuttake paharati.",
  "atk-s0404a:281_5": "Anavasesaṃ ādiyatīti nissesaṃ gaṇhāti.",
  "atk-s0404a:281_6": "Byattacorānañhi idaṃ vattaṃ –",
  "atk-s0404a:281_7": "parassa dvīsu sāṭakesu eko gahetabbo,",
  "atk-s0404a:281_8": "ekasmiṃ sante dubbalaṃ datvā thiro gahetabbo.",
  "atk-s0404a:281_9": "Puṭabhattataṇḍulādīsu ekaṃ koṭṭhāsaṃ datvā eko gahetabboti.",
  "atk-s0404a:281_10": "Accāsanne kammaṃ karotīti gāmanigamarājadhānīnaṃ āsannaṭṭhāne corikakammaṃ karoti.",
  "atk-s0404a:281_11": "Na ca nidhānakusalo hotīti yaṃ laddhaṃ,",
  "atk-s0404a:281_12": "taṃ dakkhiṇeyye nidahituṃ cheko na hoti,",
  "atk-s0404a:281_13": "paralokamaggaṃ na sodheti.",
  "atk-s0404a:282_0": "5. Samaṇasuttavaṇṇanā",
  "atk-s0404a:283_0": "85.",
  "atk-s0404a:283_1": "Pañcame yaṃ samaṇenāti yaṃ guṇajātaṃ samaṇena pattabbaṃ.",
  "atk-s0404a:283_2": "Vusīmatāti brahmacariyavāsaṃvutena.",
  "atk-s0404a:283_3": "Mutto mocemi bandhanāti ahaṃ sabbabandhanehi mutto hutvā mahājanampi rāgādibandhanato mocemi.",
  "atk-s0404a:283_4": "Paramadantoti aññena kenaci asikkhāpito acodito sayambhuñāṇena paṭivijjhitvā paramadamathena dantattā paramadanto nāma.",
  "atk-s0404a:283_5": "Parinibbutoti kilesaparinibbānena parinibbuto.",
  "atk-s0404a:284_0": "6. Yasasuttavaṇṇanā",
  "atk-s0404a:285_0": "86.",
  "atk-s0404a:285_1": "Chaṭṭhe mā ca mayā yasoti yaso ca mayā saddhiṃ mā gañchi.",
  "atk-s0404a:285_2": "Akasiralābhīti vipulalābhī.",
  "atk-s0404a:285_3": "Sīlapaññāṇanti sīlañceva ñāṇañca.",
  "atk-s0404a:285_4": "Saṅgammāti sannipatitvā.",
  "atk-s0404a:285_5": "Samāgammāti samāgantvā.",
  "atk-s0404a:285_6": "Saṅgaṇikavihāranti gaṇasaṅgaṇikavihāraṃ.",
  "atk-s0404a:285_7": "Na hi nūnameti na hi nūna ime.",
  "atk-s0404a:285_8": "Tathā hi panameti tathā hi pana ime.",
  "atk-s0404a:285_9": "Aṅgulipatodakehīti aṅgulipatodayaṭṭhiṃ katvā vijjhanena.",
  "atk-s0404a:285_10": "Sañjagghanteti mahāhasitaṃ hasante.",
  "atk-s0404a:285_11": "Saṃkīḷanteti keḷiṃ karonte.",
  "atk-s0404a:286_0": "7. Pattanikujjanasuttavaṇṇanā",
  "atk-s0404a:287_0": "87.",
  "atk-s0404a:287_1": "Sattame nikkujjeyyāti tena dinnassa deyyadhammassa appaṭiggahaṇatthaṃ pattanikkujjanakammavācāya nikujjeyya,",
  "atk-s0404a:287_2": "na adhomukhaṭhapanena.",
  "atk-s0404a:287_3": "Alābhāyāti catunnaṃ paccayānaṃ alābhatthāya.",
  "atk-s0404a:287_4": "Anatthāyāti upaddavāya avaḍḍhiyā.",
  "atk-s0404a:287_5": "Ukkujjeyyāti ukkujjanakammavācāya ukkujjeyya.",
  "atk-s0404a:288_0": "8. Appasādapavedanīyasuttavaṇṇanā",
  "atk-s0404a:289_0": "88.",
  "atk-s0404a:289_1": "Aṭṭhame appasādaṃ pavedeyyunti appasannabhāvaṃ jānāpeyyuṃ.",
  "atk-s0404a:289_2": "Appasādaṃ pavedentena pana kiṃ kātabbanti?",
  "atk-s0404a:289_3": "Nisinnāsanato na uṭṭhātabbaṃ na vanditabbaṃ na paccuggamanaṃ kātabbaṃ,",
  "atk-s0404a:289_4": "na deyyadhammo dātabbo.",
  "atk-s0404a:289_5": "Agocareti pañcavidhe agocare.",
  "atk-s0404a:290_0": "9. Paṭisāraṇīyasuttavaṇṇanā",
  "atk-s0404a:291_0": "89.",
  "atk-s0404a:291_1": "Navame dhammikañca gihipaṭissavanti “imaṃ temāsaṃ idheva vasitabba”nti vutto “evaṃ hotū”tiādinā nayena paṭissavaṃ.",
  "atk-s0404a:291_2": "Na saccāpetīti vuttaṃ na saccaṃ karoti visaṃvādeti.",
  "atk-s0404a:292_0": "10. Sammāvattanasuttavaṇṇanā",
  "atk-s0404a:293_0": "90.",
  "atk-s0404a:293_1": "Dasame paccekaṭṭhāneti adhipatiṭṭhāne jeṭṭhakaṭṭhāne.",
  "atk-s0404a:293_2": "Tañhi jeṭṭhakaṃ katvā kiñci saṅghakammaṃ kātuṃ na labhati.",
  "atk-s0404a:293_3": "Na ca tena mūlena vuṭṭhāpetabboti taṃ mūlaṃ katvā abbhānakammaṃ kātuṃ na labhati.",
  "atk-s0404a:293_4": "Sesaṃ sabbattha uttānamevāti.",
  "atk-s0404a:294_0": "Sativaggo navamo.",
  "atk-s0404a:297_0": "(10) 5. Sāmaññavaggo",
  "atk-s0404a:298_0": "91.",
  "atk-s0404a:298_1": "Ito paraṃ atha kho bojjhā upāsikātiādīsu bojjhā upāsikā,",
  "atk-s0404a:298_2": "sirimā upāsikā,",
  "atk-s0404a:298_3": "padumā upāsikā,",
  "atk-s0404a:298_4": "sutanā upāsikā,",
  "atk-s0404a:298_5": "manujā upāsikā,",
  "atk-s0404a:298_6": "uttarā upāsikā,",
  "atk-s0404a:298_7": "muttā upāsikā,",
  "atk-s0404a:298_8": "khemā upāsikā,",
  "atk-s0404a:298_9": "rucī upāsikā,",
  "atk-s0404a:298_10": "cundī rājakumārī,",
  "atk-s0404a:298_11": "bimbī upāsikā,",
  "atk-s0404a:298_12": "sumanā rājakumārī,",
  "atk-s0404a:298_13": "mallikā devī,",
  "atk-s0404a:298_14": "tissā upāsikā,",
  "atk-s0404a:298_15": "tissāmātā upāsikā,",
  "atk-s0404a:298_16": "soṇā upāsikā,",
  "atk-s0404a:298_17": "soṇāya mātā upāsikā,",
  "atk-s0404a:298_18": "kāṇā upāsikā,",
  "atk-s0404a:298_19": "kāṇamātā upāsikā,",
  "atk-s0404a:298_20": "uttarā nandamātā,",
  "atk-s0404a:298_21": "visākhā migāramātā,",
  "atk-s0404a:298_22": "khujjuttarā upāsikā,",
  "atk-s0404a:298_23": "sāmāvatī upāsikā,",
  "atk-s0404a:298_24": "suppavāsā koliyadhītā,",
  "atk-s0404a:298_25": "suppiyā upāsikā,",
  "atk-s0404a:298_26": "nakulamātā gahapatānīti imāsaṃ ettakānaṃ aṭṭhaṅgasamannāgataṃ uposathakammameva kathitaṃ.",
  "atk-s0404a:298_27": "Icchantena vitthāretvā kathetabbaṃ.",
  "atk-s0404a:298_28": "Sesaṃ sabbattha uttānatthamevāti.",
  "atk-s0404a:301_0": "Manorathapūraṇiyā aṅguttaranikāya-aṭṭhakathāya",
  "atk-s0404a:302_0": "Aṭṭhakanipātassa saṃvaṇṇanā niṭṭhitā.",
  "atk-s0404a:305_0": ". Namo tassa bhagavato arahato sammāsambuddhassa.",
  "atk-s0404a:306_0": "Aṅguttaranikāye",
  "atk-s0404a:307_0": "Navakanipāta-aṭṭhakathā",
  "atk-s0404a:308_0": "1. Paṭhamapaṇṇāsakaṃ",
  "atk-s0404a:309_0": "1. Sambodhivaggo",
  "atk-s0404a:310_0": "1. Sambodhisuttavaṇṇanā",
  "atk-s0404a:311_0": "1.",
  "atk-s0404a:311_1": "Navakanipātassa paṭhame sambodhipakkhikānanti catumaggasaṅkhātassa sambodhissa pakkhe bhavānaṃ,",
  "atk-s0404a:311_2": "upakārakānanti attho.",
  "atk-s0404a:311_3": "Pāḷiyaṃ āgate nava dhamme sandhāyevaṃ pucchati.",
  "atk-s0404a:311_4": "Kā upanisāti ko upanissayapaccayo.",
  "atk-s0404a:311_5": "Abhisallekhantīti abhisallekhikā.",
  "atk-s0404a:311_6": "Samathavipassanācittassa vivaraṇe sappāyā upakārakāti cetovivaraṇasappāyā.",
  "atk-s0404a:311_7": "Appicchataṃ ārabbha pavattā kathā appicchakathā.",
  "atk-s0404a:311_8": "Sesesupi eseva nayo.",
  "atk-s0404a:312_0": "Asubhā bhāvetabbā rāgassa pahānāyāti ayamattho sālilāyakopamāya vibhāvetabbo –",
  "atk-s0404a:312_1": "eko hi puriso asitaṃ gahetvā koṭito paṭṭhāya sālikkhette sāliyo lāyati.",
  "atk-s0404a:312_2": "Athassa vatiṃ bhinditvā gāvo pavisiṃsu.",
  "atk-s0404a:312_3": "So asitaṃ ṭhapetvā yaṭṭhiṃ ādāya teneva maggena gāvo nīharitvā vatiṃ pākatikaṃ katvā punapi asitaṃ ādāya sāliyo lāyi.",
  "atk-s0404a:312_4": "Ettha sālikkhettaṃ viya buddhasāsanaṃ daṭṭhabbaṃ,",
  "atk-s0404a:312_5": "sālilāyako viya yogāvacaro,",
  "atk-s0404a:312_6": "asitaṃ viya paññā,",
  "atk-s0404a:312_7": "lāyanakālo viya vipassanāya kammakaraṇakālo,",
  "atk-s0404a:312_8": "yaṭṭhi viya asubhakammaṭṭhānaṃ,",
  "atk-s0404a:312_9": "vati viya saṃvaro,",
  "atk-s0404a:312_10": "vatiṃ bhinditvā gāvīnaṃ pavisanaṃ viya sahasā appaṭisaṅkhāya pamādaṃ ārabbha rāgassa uppajjanaṃ,",
  "atk-s0404a:312_11": "asitaṃ ṭhapetvā yaṭṭhiṃ ādāya paviṭṭhamaggeneva gāvo nīharitvā vatiṃ paṭipākatikaṃ katvā puna koṭito",
  "atk-s0404a:312_12": "paṭṭhāya sālilāyanaṃ viya asubhakammaṭṭhānena rāgaṃ vikkhambhetvā puna vipassanāya kammaṃ ārabhanakālo.",
  "atk-s0404a:312_13": "Imamatthaṃ sandhāya vuttaṃ –",
  "atk-s0404a:312_14": "“asubhā bhāvetabbā rāgassa pahānāyā”ti.",
  "atk-s0404a:313_0": "Tattha rāgassāti pañcakāmaguṇikarāgassa.",
  "atk-s0404a:313_1": "Mettāti mettākammaṭṭhānaṃ.",
  "atk-s0404a:313_2": "Byāpādassa pahānāyāti vuttanayeneva uppannassa kopassa pajahanatthāya.",
  "atk-s0404a:313_3": "Ānāpānassatīti soḷasavatthukā ānāpānassati.",
  "atk-s0404a:313_4": "Vitakkupacchedāyāti vuttanayeneva uppannānaṃ vitakkānaṃ upacchedanatthāya.",
  "atk-s0404a:313_5": "Asmimānasamugghātāyāti asmīti uppajjanakassa mānassa samugghātatthāya.",
  "atk-s0404a:313_6": "Anattasaññā saṇṭhātīti aniccalakkhaṇe diṭṭhe anattalakkhaṇaṃ diṭṭhameva hoti.",
  "atk-s0404a:313_7": "Etesu hi tīsu lakkhaṇesu ekasmiṃ diṭṭhe itaradvayaṃ diṭṭhameva hoti.",
  "atk-s0404a:313_8": "Tena vuttaṃ –",
  "atk-s0404a:313_9": "“aniccasaññino,",
  "atk-s0404a:313_10": "bhikkhave,",
  "atk-s0404a:313_11": "anattasaññā saṇṭhātī”ti.",
  "atk-s0404a:313_12": "Diṭṭheva dhamme nibbānanti diṭṭheyeva dhamme apaccayaparinibbānañca pāpuṇātīti imasmiṃ sutte vaṭṭavivaṭṭaṃ kathitaṃ.",
  "atk-s0404a:314_0": "2. Nissayasuttavaṇṇanā",
  "atk-s0404a:315_0": "2.",
  "atk-s0404a:315_1": "Dutiye nissayasampannoti patiṭṭhāsampanno.",
  "atk-s0404a:315_2": "Saddhanti okappanasaddhaṃ.",
  "atk-s0404a:315_3": "Vīriyanti kāyikacetasikavīriyaṃ.",
  "atk-s0404a:315_4": "Yaṃsāti yaṃ assa.",
  "atk-s0404a:315_5": "Ariyāya paññāyāti sahavipassanāya maggapaññāya.",
  "atk-s0404a:315_6": "Saṅkhāyāti jānitvā.",
  "atk-s0404a:315_7": "Ekaṃ paṭisevatīti sevitabbayuttakaṃ sevati.",
  "atk-s0404a:315_8": "Adhivāsetīti adhivāsetabbayuttakaṃ adhivāseti.",
  "atk-s0404a:315_9": "Parivajjetīti parivajjetabbayuttakaṃ parivajjeti.",
  "atk-s0404a:315_10": "Vinodetīti nīharitabbayuttakaṃ nīharati.",
  "atk-s0404a:315_11": "Evaṃ kho bhikkhūti evaṃ kho bhikkhu uggahaparipucchāvasena ceva dhammavavatthānavasena ca paṭisevitabbādīni",
  "atk-s0404a:315_12": "suppaṭividdhāni supaccakkhāni katvā paṭisevanto adhivāsento parivajjento vinodento ca bhikkhu nissayasampanno",
  "atk-s0404a:315_13": "nāma hotīti.",
  "atk-s0404a:316_0": "3. Meghiyasuttavaṇṇanā",
  "atk-s0404a:317_0": "3.",
  "atk-s0404a:317_1": "Tatiye cālikāyanti evaṃnāmake nagare.",
  "atk-s0404a:317_2": "Taṃ kira calamaggaṃ nissāya katattā olokentānaṃ calamānaṃ viya upaṭṭhāti,",
  "atk-s0404a:317_3": "tasmā cālikāti saṅkhaṃ gataṃ.",
  "atk-s0404a:317_4": "Cāliyapabbateti sopi pabbato sabbasetattā kāḷapakkhuposathe olokentānaṃ calamāno viya upaṭṭhāti,",
  "atk-s0404a:317_5": "tasmā cāliyapabbatoti vutto.",
  "atk-s0404a:317_6": "Tattha mahantaṃ vihāraṃ kārayiṃsu.",
  "atk-s0404a:317_7": "Iti bhagavā taṃ nagaraṃ nissāya cālikāpabbatamahāvihāre viharati.",
  "atk-s0404a:317_8": "Jantugāmanti evaṃnāmakaṃ aparampi tasseva vihārassa gocaragāmaṃ.",
  "atk-s0404a:317_9": "Jattugāmantipi paṭhanti.",
  "atk-s0404a:317_10": "Padhānatthikassāti padhānakammikassa.",
  "atk-s0404a:317_11": "Padhānāyāti samaṇadhammakaraṇatthāya.",
  "atk-s0404a:317_12": "Āgamehi tāvāti satthā therassa vacanaṃ sutvā upadhārento “na tāvassa ñāṇaṃ paripakka”nti ñatvā paṭibāhanto evamāha.",
  "atk-s0404a:317_13": "Ekakamhi tāvāti idaṃ panassa “evamayaṃ gantvāpi kamme anipphajjamāne nirāsaṅko hutvā pemavasena puna āgacchissatī”ti cittamaddavajananatthaṃ āha.",
  "atk-s0404a:317_14": "Natthi kiñci uttari karaṇīyanti catūsu saccesu catunnaṃ kiccānaṃ katattā aññaṃ uttari karaṇīyaṃ nāma natthi.",
  "atk-s0404a:317_15": "Katassa vā paṭicayoti adhigatassa vā puna paṭicayopi natthi.",
  "atk-s0404a:317_16": "Na hi bhāvitamaggo puna bhāvīyati,",
  "atk-s0404a:317_17": "na pahīnakilesānaṃ puna pahānaṃ atthi.",
  "atk-s0404a:317_18": "Padhānanti kho, meghiya,",
  "atk-s0404a:317_19": "vadamānaṃ kinti vadeyyāmāti “samaṇadhammaṃ karomī”ti taṃ vadamānaṃ mayaṃ aññaṃ kiṃ nāma vadeyyāma.",
  "atk-s0404a:318_0": "Divāvihāraṃ nisīdīti divāvihāratthāya nisīdi.",
  "atk-s0404a:318_1": "Nisīdanto ca yasmiṃ maṅgalasilāpaṭṭe pubbe anupaṭipāṭiyā pañca jātisatāni rājā hutvā uyyānakīḷikaṃ kīḷanto tividhanāṭakaparivāro nisīdi,",
  "atk-s0404a:318_2": "tasmiṃyeva nisīdi.",
  "atk-s0404a:318_3": "Athassa nisinnakālato paṭṭhāya samaṇabhāvo jahito viya ahosi,",
  "atk-s0404a:318_4": "rājavesaṃ gahetvā nāṭakavaraparivuto setacchattassa heṭṭhā mahārahe pallaṅke nisinno viya jāto.",
  "atk-s0404a:318_5": "Athassa taṃ sampattiṃ assādayato kāmavitakko udapādi.",
  "atk-s0404a:318_6": "So tasmiṃyeva khaṇe mahāyodhehi gahite dve core ānetvā purato ṭhapite viya addasa.",
  "atk-s0404a:318_7": "Tesu ekassa vadhaṃ āṇāpanavasenassa byāpādavitakko uppajji,",
  "atk-s0404a:318_8": "ekassa bandhanaṃ āṇāpanavasena vihiṃsāvitakko.",
  "atk-s0404a:318_9": "Evaṃ so latājālena rukkho viya madhumakkhikāhi madhughātako viya akusalavitakkehi parikkhitto ahosi.",
  "atk-s0404a:318_10": "Taṃ sandhāya –",
  "atk-s0404a:318_11": "atha kho āyasmato meghiyassātiādi vuttaṃ.",
  "atk-s0404a:318_12": "Anvāsattāti anubaddhā samparivāritā.",
  "atk-s0404a:318_13": "Yena bhagavā tenupasaṅkamīti evaṃ pāpavitakkehi samparikiṇṇo kammaṭṭhānaṃ sappāyaṃ kātuṃ asakkonto “idaṃ",
  "atk-s0404a:318_14": "vata disvā dīghadassī bhagavā paṭisedhesī”ti sallakkhetvā “idaṃ kāraṇaṃ dasabalassa ārocessāmī”ti nisinnāsanato",
  "atk-s0404a:318_15": "vuṭṭhāya yena bhagavā tenupasaṅkami.",
  "atk-s0404a:319_0": "4. Nandakasuttavaṇṇanā",
  "atk-s0404a:320_0": "4.",
  "atk-s0404a:320_1": "Catutthe upaṭṭhānasālāyanti bhojanasālāyaṃ.",
  "atk-s0404a:320_2": "Yenupaṭṭhānasālāti satthā nandakattherena madhurassarena āraddhāya dhammadesanāya saddaṃ sutvā, “ānanda,",
  "atk-s0404a:320_3": "ko eso upaṭṭhānasālāya madhurassarena dhammaṃ desetī”ti pucchitvā “dhammakathikanandakattherassa ajja, bhante,",
  "atk-s0404a:320_4": "vāro”ti sutvā “atimadhuraṃ katvā, ānanda,",
  "atk-s0404a:320_5": "eso bhikkhu dhammaṃ katheti,",
  "atk-s0404a:320_6": "mayampi gantvā suṇissāmā”ti vatvā yenupaṭṭhānasālā tenupasaṅkami.",
  "atk-s0404a:320_7": "Bahidvārakoṭṭhake aṭṭhāsīti chabbaṇṇarasmiyo cīvaragabbhe paṭicchādetvā aññātakavesena aṭṭhāsi.",
  "atk-s0404a:320_8": "Kathāpariyosānaṃ āgamayamānoti “idamavocā”ti idaṃ kathāvasānaṃ udikkhamāno dhammakathaṃ suṇanto aṭṭhāsiyeva.",
  "atk-s0404a:320_9": "Athāyasmā ānando nikkhante paṭhame yāme satthu saññaṃ adāsi –",
  "atk-s0404a:320_10": "“paṭhamayāmo atikkanto, bhante,",
  "atk-s0404a:320_11": "thokaṃ vissamathā”ti.",
  "atk-s0404a:320_12": "Satthā tattheva aṭṭhāsi.",
  "atk-s0404a:320_13": "Athāyasmā ānando majjhimayāmepi nikkhante, “bhante,",
  "atk-s0404a:320_14": "tumhe pakatiyā khattiyasukhumālā,",
  "atk-s0404a:320_15": "puna buddhasukhumālāti paramasukhumālā,",
  "atk-s0404a:320_16": "majjhimayāmopi atikkanto,",
  "atk-s0404a:320_17": "muhuttaṃ vissamathā”ti āha.",
  "atk-s0404a:320_18": "Satthā tattheva aṭṭhāsi.",
  "atk-s0404a:320_19": "Tattha ṭhitakassevassa aruṇaggaṃ paññāyittha.",
  "atk-s0404a:320_20": "Aruṇuggamanañca therassa “idamavocā”ti pāpetvā kathāpariyosānañca dasabalassa chabbaṇṇasarīrasmivissajjanañca ekappahāreneva ahosi.",
  "atk-s0404a:320_21": "Aggaḷaṃ ākoṭesīti agganakhena dvārakavāṭaṃ ākoṭesi.",
  "atk-s0404a:321_0": "Sārajjamānarūpoti harāyamāno ottappamāno.",
  "atk-s0404a:321_1": "Domanassasārajjaṃ panassa natthi.",
  "atk-s0404a:321_2": "Ettakampi no nappaṭibhāseyyāti paṭisambhidāppattassa appaṭibhānaṃ nāma natthi.",
  "atk-s0404a:321_3": "Ettakampi na katheyyanti dasseti.",
  "atk-s0404a:321_4": "Sādhu sādhūti therassa dhammadesanaṃ sampahaṃsanto āha.",
  "atk-s0404a:321_5": "Ayañhettha attho “sugahitā ca te dhammadesanā sukathitā cā”ti.",
  "atk-s0404a:321_6": "Kulaputtānanti ācārakulaputtānañceva jātikulaputtānañca.",
  "atk-s0404a:321_7": "Ariyo ca tuṇhibhāvoti dutiyajjhānasamāpattiṃ sandhāyevamāha.",
  "atk-s0404a:321_8": "Adhipaññādhammavipassanāyāti saṅkhārapariggahavipassanāñāṇassa.",
  "atk-s0404a:321_9": "Catuppādakoti assagoṇagadrabhādiko.",
  "atk-s0404a:321_10": "Idaṃ vatvāti imaṃ catūhaṅgehi samannāgataṃ dhammaṃ kathayitvā.",
  "atk-s0404a:321_11": "Vihāraṃ pāvisīti gandhakuṭiṃ paviṭṭho.",
  "atk-s0404a:322_0": "Kālena dhammassavaneti kāle kāle dhammassavanasmiṃ.",
  "atk-s0404a:322_1": "Dhammasākacchāyāti pañhakathāya.",
  "atk-s0404a:322_2": "Gambhīraṃ atthapadanti gambhīraṃ guḷhaṃ rahassaṃ atthaṃ.",
  "atk-s0404a:322_3": "Paññāyāti sahavipassanāya maggapaññāya.",
  "atk-s0404a:322_4": "Sammasanapaṭivedhapaññāpi uggahaparipucchāpaññāpi vaṭṭatiyeva.",
  "atk-s0404a:322_5": "Patto vā pajjati vāti arahattaṃ patto vā pāpuṇissati vāti evaṃ guṇasambhāvanāya sambhāveti.",
  "atk-s0404a:322_6": "Appattamānasāti appattaarahattā,",
  "atk-s0404a:322_7": "arahattaṃ vā appattaṃ mānasaṃ etesantipi appattamānasā.",
  "atk-s0404a:322_8": "Diṭṭhadhammasukhavihāranti ettha diṭṭhadhammasukhavihāro lokiyopi vaṭṭati lokuttaropi.",
  "atk-s0404a:323_0": "5. Balasuttavaṇṇanā",
  "atk-s0404a:324_0": "5.",
  "atk-s0404a:324_1": "Pañcame avijjākosajjasāvajjaassaddhiyesu akampanato paññābalādīni daṭṭhabbāni.",
  "atk-s0404a:324_2": "Akusalasaṅkhātāti akusalāti ñātā.",
  "atk-s0404a:324_3": "Esa nayo sabbattha.",
  "atk-s0404a:324_4": "Nālamariyāti ariyabhāvaṃ kātuṃ asamatthā,",
  "atk-s0404a:324_5": "ariyānaṃ vā ananucchavikā.",
  "atk-s0404a:324_6": "Vodiṭṭhāti suṭṭhu diṭṭhā.",
  "atk-s0404a:324_7": "Vocaritāti manodvāre samudācārappattā.",
  "atk-s0404a:324_8": "Atthikassāti dhammadesanāya atthikassa.",
  "atk-s0404a:324_9": "Ājīvikābhayanti jīvitavuttibhayaṃ.",
  "atk-s0404a:324_10": "Asilokabhayanti garahābhayaṃ.",
  "atk-s0404a:324_11": "Parisāsārajjabhayanti parisaṃ patvā sārajjaṃ okkamanabhayaṃ.",
  "atk-s0404a:324_12": "Imasmiṃ sutte vaṭṭavivaṭṭaṃ kathitaṃ.",
  "atk-s0404a:325_0": "6. Sevanāsuttavaṇṇanā",
  "atk-s0404a:326_0": "6.",
  "atk-s0404a:326_1": "Chaṭṭhe jīvitaparikkhārāti jīvitasambhārā.",
  "atk-s0404a:326_2": "Samudānetabbāti samāharitabbā.",
  "atk-s0404a:326_3": "Kasirena samudāgacchantīti dukkhena uppajjanti.",
  "atk-s0404a:326_4": "Rattibhāgaṃ vā divasabhāgaṃ vāti ettha rattibhāge ñatvā rattibhāgeyeva pakkamitabbaṃ,",
  "atk-s0404a:326_5": "rattiṃ caṇḍavāḷādiparipanthe sati aruṇuggamanaṃ āgametabbaṃ.",
  "atk-s0404a:326_6": "Divasabhāge ñatvā divā pakkamitabbaṃ,",
  "atk-s0404a:326_7": "divā paripanthe sati sūriyatthaṅgamanaṃ āgametabbaṃ.",
  "atk-s0404a:326_8": "Saṅkhāpīti sāmaññatthassa bhāvanāpāripūriāgamanaṃ jānitvā.",
  "atk-s0404a:326_9": "So puggaloti padassa pana “nānubandhitabbo”ti iminā sambandho.",
  "atk-s0404a:326_10": "Anāpucchāti idha pana taṃ puggalaṃ anāpucchā pakkamitabbanti attho.",
  "atk-s0404a:326_11": "Api panujjamānenāti api nikkaḍḍhiyamānena.",
  "atk-s0404a:326_12": "Evarūpo hi puggalo sacepi dārukalāpasataṃ vā udakaghaṭasataṃ vā vālikāghaṭasataṃ vā daṇḍaṃ āropeti,",
  "atk-s0404a:326_13": "mā idha vasīti nikkaḍḍhāpeti vā,",
  "atk-s0404a:326_14": "taṃ khamāpetvāpi yāvajīvaṃ so anubandhitabbova,",
  "atk-s0404a:326_15": "na vijahitabbo.",
  "atk-s0404a:327_0": "7. Sutavāsuttavaṇṇanā",
  "atk-s0404a:328_0": "7.",
  "atk-s0404a:328_1": "Sattame pañca ṭhānāni ajjhācaritunti pañca kāraṇāni atikkamituṃ.",
  "atk-s0404a:328_2": "Pāṇanti antamaso kunthakipillikaṃ.",
  "atk-s0404a:328_3": "Adinnanti antamaso tiṇasalākampi parasantakaṃ.",
  "atk-s0404a:328_4": "Theyyasaṅkhātanti theyyacittena.",
  "atk-s0404a:328_5": "Sannidhikārakaṃ kāme paribhuñjitunti sannidhiṃ katvā ṭhapetvā vatthukāmakilesakāme paribhuñjituṃ abhabbo.",
  "atk-s0404a:328_6": "Akappiyaṃ kāmaguṇaṃ sandhāyetaṃ vuttaṃ.",
  "atk-s0404a:328_7": "Buddhaṃ paccakkhātunti “na buddho aya”nti evaṃ paṭikkhipituṃ.",
  "atk-s0404a:328_8": "Dhammādīsupi eseva nayo.",
  "atk-s0404a:328_9": "Evaṃ tāva aṭṭhakathāya āgataṃ.",
  "atk-s0404a:328_10": "Pāḷiyaṃ pana imasmiṃ sutte agatigamanāni kathitāni.",
  "atk-s0404a:329_0": "8-10. Sajjhasuttādivaṇṇanā",
  "atk-s0404a:330_0": "8- 10.",
  "atk-s0404a:330_1": "Aṭṭhame buddhādīnaṃ paccakkhānaṃ kathitaṃ.",
  "atk-s0404a:330_2": "Navame puthujjanena saddhiṃ gahitattā “āhuneyyā”ti vuttaṃ.",
  "atk-s0404a:330_3": "Dasame gotrabhūti sotāpattimaggassa anantarapaccayena sikhāpattabalavavipassanācittena samannāgato.",
  "atk-s0404a:330_4": "Sesaṃ sabbattha uttānatthamevāti.",
  "atk-s0404a:331_0": "Sambodhavaggo paṭhamo.",
  "atk-s0404a:332_0": "2. Sīhanādavaggo",
  "atk-s0404a:333_0": "1. Sīhanādasuttavaṇṇanā",
  "atk-s0404a:334_0": "11.",
  "atk-s0404a:334_1": "Dutiyassa paṭhame yena bhagavā tenupasaṅkamīti “sace satthā cārikaṃ pakkamitukāmo assa,",
  "atk-s0404a:334_2": "imasmiṃ kāle pakkameyya.",
  "atk-s0404a:334_3": "Handāhaṃ cārikaṃ gamanatthāya satthāraṃ āpucchāmī”ti cintetvā bhikkhusaṅghaparivuto upasaṅkami.",
  "atk-s0404a:334_4": "Āyasmā maṃ,",
  "atk-s0404a:334_5": "bhanteti so kira bhikkhu theraṃ mahatā bhikkhuparivārena gacchantaṃ disvā “ime bhikkhū tathāgataṃ pahāya sāriputtaṃ parivāretvā nikkhantā,",
  "atk-s0404a:334_6": "gamanavicchedamassa karissāmī”ti aṭṭhāne kopaṃ bandhitvā evamāha.",
  "atk-s0404a:334_7": "Tattha āsajjāti ghaṭṭetvā.",
  "atk-s0404a:334_8": "Appaṭinissajjāti akkhamāpetvā accayaṃ adesetvā.",
  "atk-s0404a:334_9": "Kismiṃ pana so kāraṇe āghātaṃ bandhīti?",
  "atk-s0404a:334_10": "Therassa kira dasabalaṃ vanditvā uṭṭhāya gacchato cīvarakaṇṇo tassa sarīraṃ phusi,",
  "atk-s0404a:334_11": "vāto paharītipi vadanti.",
  "atk-s0404a:334_12": "Ettakena āghātaṃ bandhitvā theraṃ mahatā parivārena gacchantaṃ disvā usūyamāno “gamanavicchedamassa karissāmī”ti evamāha.",
  "atk-s0404a:334_13": "Ehi tvaṃ bhikkhūti satthā tassa bhikkhuno vacanaṃ sutvā “na taṃ bhikkhu sāriputto paharīti vutte, ‘bhante,",
  "atk-s0404a:334_14": "tumhe attano aggasāvakasseva pakkhaṃ vahatha,",
  "atk-s0404a:334_15": "na mayha’nti mayi manopadosaṃ katvā apāye nibbatteyyā”ti ñatvā “sāriputtaṃ pakkosāpetvā imamatthaṃ pucchissāmī”ti ekaṃ bhikkhuṃ āmantetvā evamāha.",
  "atk-s0404a:334_16": "Avāpuraṇaṃ ādāyāti kuñcikaṃ gahetvā.",
  "atk-s0404a:334_17": "Sīhanādanti seṭṭhanādaṃ pamukhanādaṃ appaṭivattiyanādaṃ.",
  "atk-s0404a:334_18": "Evaṃ dvīhi mahātherehi ārocito bhikkhusaṅgho rattiṭṭhānadivāṭṭhānāni pahāya satthu santikaṃ agamāsi.",
  "atk-s0404a:334_19": "Khīyanadhammanti kathādhammaṃ.",
  "atk-s0404a:335_0": "Gūthagatanti gūthameva.",
  "atk-s0404a:335_1": "Sesesupi eseva nayo.",
  "atk-s0404a:335_2": "Pathavīsamenāti akujjhanaṭṭhena pathaviyā samānena.",
  "atk-s0404a:335_3": "Na hi pathavī “mayi suciṃ nikkhipantī”ti somanassaṃ karoti,",
  "atk-s0404a:335_4": "na “asuciṃ nikkhipantī”ti domanassaṃ.",
  "atk-s0404a:335_5": "Mayhampi evarūpaṃ cittanti dasseti.",
  "atk-s0404a:335_6": "Vipulenāti aparittena.",
  "atk-s0404a:335_7": "Mahaggatenāti mahantabhāvaṃ gatena.",
  "atk-s0404a:335_8": "Appamāṇenāti vaḍḍhitappamāṇena.",
  "atk-s0404a:335_9": "Averenāti akusalaverapuggalaverarahitena.",
  "atk-s0404a:335_10": "Abyāpajjhenāti niddukkhena vigatadomanassena.",
  "atk-s0404a:335_11": "So idhāti so anupaṭṭhitakāyānupassanāsatipaṭṭhāno bhikkhu evaṃ kareyya,",
  "atk-s0404a:335_12": "mādiso kathaṃ evarūpaṃ karissati,",
  "atk-s0404a:335_13": "bhanteti paṭhamaṃ sīhanādaṃ nadi.",
  "atk-s0404a:335_14": "Evaṃ sabbattha yojanā veditabbā.",
  "atk-s0404a:336_0": "Rajoharaṇanti rajasammajjanacoḷakaṃ,",
  "atk-s0404a:336_1": "pādapuñchanti,",
  "atk-s0404a:336_2": "tasseva nāmaṃ.",
  "atk-s0404a:336_3": "Kaḷopihatthoti pacchihattho ukkhalihattho vā.",
  "atk-s0404a:336_4": "Nantakavāsīti antacchinnapilotikavasano.",
  "atk-s0404a:336_5": "Sūratoti sucisīlo soraccena samannāgato.",
  "atk-s0404a:336_6": "Sudantoti suṭṭhu damathaṃ upagato.",
  "atk-s0404a:336_7": "Suvinītoti suṭṭhu sikkhito.",
  "atk-s0404a:336_8": "Na kañci hiṃsatīti visāṇādīsu gaṇhantampi piṭṭhiṃ parimajjantampi na kañci viheṭheti.",
  "atk-s0404a:336_9": "Usabhachinnavisāṇasamenāti usabhassa chinnavisāṇassa cittasadisena.",
  "atk-s0404a:337_0": "Aṭṭīyeyyāti aṭṭo pīḷito bhaveyya. Harāyeyyāti lajjeyya. Jiguccheyyāti jigucchaṃ āpajjeyya.",
  "atk-s0404a:338_0": "Medakathālikanti medakathālikā vuccati sūnakārakehi yūsanikkhamanatthāya tattha tattha katachiddā thālikā.",
  "atk-s0404a:338_1": "Parihareyyāti maṃsassa pūretvā ukkhipitvā gaccheyya.",
  "atk-s0404a:338_2": "Chiddāvachiddanti parittamahantehi chiddehi samannāgataṃ.",
  "atk-s0404a:338_3": "Uggharantanti uparimukhehi chiddehi nikkhamamānayūsaṃ.",
  "atk-s0404a:338_4": "Paggharantanti adhomukhehi nikkhamamānayūsaṃ.",
  "atk-s0404a:338_5": "Evamassa sakalasarīraṃ yūsamakkhitaṃ bhaveyya.",
  "atk-s0404a:338_6": "Chiddāvachiddanti navahi vaṇamukhehi parittamahanta chiddaṃ.",
  "atk-s0404a:338_7": "Evamettha aṭṭhamanavamehi dvīhi aṅgehi thero attano sarīre nicchandarāgataṃ kathesi.",
  "atk-s0404a:339_0": "Atha kho so bhikkhūti evaṃ therena navahi kāraṇehi sīhanāde nadite atha so bhikkhu.",
  "atk-s0404a:339_1": "Accayoti aparādho.",
  "atk-s0404a:339_2": "Maṃ accagamāti maṃ atikkamma abhibhavitvā pavatto.",
  "atk-s0404a:339_3": "Patiggaṇhatūti khamatu.",
  "atk-s0404a:339_4": "Āyatiṃ saṃvarāyāti anāgate saṃvaraṇatthāya,",
  "atk-s0404a:339_5": "puna evarūpassa aparādhassa akaraṇatthāya.",
  "atk-s0404a:339_6": "Tagghāti ekaṃsena.",
  "atk-s0404a:339_7": "Yathādhammaṃ paṭikarosīti yathā dhammo ṭhito,",
  "atk-s0404a:339_8": "tatheva karosi,",
  "atk-s0404a:339_9": "khamāpesīti vuttaṃ hoti.",
  "atk-s0404a:339_10": "Taṃ te mayaṃ paṭiggaṇhāmāti taṃ tava aparādhaṃ mayaṃ khamāma.",
  "atk-s0404a:339_11": "Vuddhihesā bhikkhu ariyassa vinayeti esā bhikkhu ariyassa vinaye buddhassa bhagavato sāsane vuḍḍhi nāma. Katamā?",
  "atk-s0404a:339_12": "Accayaṃ accayato disvā yathādhammaṃ paṭikaritvā āyatiṃ saṃvarāpajjanā.",
  "atk-s0404a:339_13": "Desanaṃ pana puggalādhiṭṭhānaṃ karonto yo accayaṃ accayato disvā yathādhammaṃ paṭikaroti,",
  "atk-s0404a:339_14": "āyatiṃ saṃvaraṃ āpajjatīti āha.",
  "atk-s0404a:339_15": "Phalatīti sace hi thero na khameyya,",
  "atk-s0404a:339_16": "tassa bhikkhuno tattheva sattadhā muddhā phaleyya.",
  "atk-s0404a:339_17": "Tasmā bhagavā evamāha.",
  "atk-s0404a:339_18": "Sace maṃ soti sace maṃ ayaṃ bhikkhu khamāhīti evaṃ vadati.",
  "atk-s0404a:339_19": "Khamatu ca me soti ayampi cāyasmā mayhaṃ khamatūti evaṃ thero tassa accayaṃ paṭiggaṇhitvā sayampi taṃ satthu sammukhe khamāpesīti.",
  "atk-s0404a:340_0": "2. Saupādisesasuttavaṇṇanā",
  "atk-s0404a:341_0": "12.",
  "atk-s0404a:341_1": "Dutiye saupādisesanti saupādānasesaṃ.",
  "atk-s0404a:341_2": "Anupādisesanti upādānasesarahitaṃ niggahaṇaṃ.",
  "atk-s0404a:341_3": "Mattaso kārīti pamāṇakārī na paripūrakārī.",
  "atk-s0404a:341_4": "Na tāvāyaṃ,",
  "atk-s0404a:341_5": "sāriputta,",
  "atk-s0404a:341_6": "dhammapariyāyo paṭibhāsīti appaṭibhānaṃ nāma bhagavato natthi,",
  "atk-s0404a:341_7": "na tāvāhaṃ imaṃ dhammapariyāyaṃ kathesinti ayaṃ panettha attho.",
  "atk-s0404a:341_8": "Māyimaṃ dhammapariyāyaṃ sutvā pamādaṃ āhariṃsūti “mayaṃ kira catūhi apāyehi muttā”ti upari arahattatthāya vīriyaṃ akarontā mā pamādaṃ āpajjiṃsu.",
  "atk-s0404a:341_9": "Pañhādhippāyena bhāsitoti tayā pucchitapañhassa sabhāvena kathitoti dasseti.",
  "atk-s0404a:341_10": "Imesaṃ pana navannaṃ puggalānaṃ bhavesu chandarāgavinodanatthaṃ etameva atthuppattiṃ katvā –",
  "atk-s0404a:341_11": "“seyyathāpi,",
  "atk-s0404a:341_12": "bhikkhave,",
  "atk-s0404a:341_13": "appamattakopi gūtho duggandho hoti,",
  "atk-s0404a:341_14": "evameva kho khvāhaṃ,",
  "atk-s0404a:341_15": "bhikkhave,",
  "atk-s0404a:341_16": "appamattakampi bhavaṃ na vaṇṇemi antamaso accharāsaṅghātamattampī”ti imaṃ suttaṃ abhāsi.",
  "atk-s0404a:341_17": "Na kevalañca etesaṃyeva navannaṃ puggalānaṃ gati nibaddhā,",
  "atk-s0404a:341_18": "yesaṃ pana kulānaṃ tīṇi saraṇāni pañca sīlāni ekaṃ salākabhattaṃ ekaṃ pakkhiyabhattaṃ ekaṃ vassāvāsikaṃ ekā pokkharaṇī eko āvāso,",
  "atk-s0404a:341_19": "evarūpāni nibaddhapuññāni atthi.",
  "atk-s0404a:341_20": "Tesampi gati nibaddhā,",
  "atk-s0404a:341_21": "sotāpannasadisāneva tāni kulāni.",
  "atk-s0404a:342_0": "3. Koṭṭhikasuttavaṇṇanā",
  "atk-s0404a:343_0": "13.",
  "atk-s0404a:343_1": "Tatiye diṭṭhadhammavedanīyanti imasmiṃ yevattabhāve vipaccanakakammaṃ.",
  "atk-s0404a:343_2": "Samparāyavedanīyanti dutiye attabhāve vipaccanakakammaṃ.",
  "atk-s0404a:343_3": "Sukhavedanīyanti sukhavedanājanakakammaṃ.",
  "atk-s0404a:343_4": "Dukkhavedanīyanti dukkhavedanājanakakammaṃ.",
  "atk-s0404a:343_5": "Paripakkavedanīyanti laddhavipākavāraṃ.",
  "atk-s0404a:343_6": "Aparipakkavedanīyanti aladdhavipākavāraṃ.",
  "atk-s0404a:343_7": "Bahuvedanīyanti bahuvipākadāyakaṃ.",
  "atk-s0404a:343_8": "Appavedanīyanti na bahuvipākadāyakaṃ.",
  "atk-s0404a:343_9": "Avedanīyanti vipākavedanāya adāyakaṃ.",
  "atk-s0404a:343_10": "Imasmiṃ sutte vaṭṭavivaṭṭaṃ kathitaṃ.",
  "atk-s0404a:344_0": "4. Samiddhisuttavaṇṇanā",
  "atk-s0404a:345_0": "14.",
  "atk-s0404a:345_1": "Catutthe samiddhīti attabhāvasamiddhatāya evaṃladdhanāmo therassa saddhivihārikatthero.",
  "atk-s0404a:345_2": "Kimārammaṇāti kiṃpaccayā.",
  "atk-s0404a:345_3": "Saṅkappavitakkāti saṅkappabhūtā vitakkā.",
  "atk-s0404a:345_4": "Nāmarūpārammaṇāti nāmarūpapaccayā.",
  "atk-s0404a:345_5": "Iminā cattāro arūpakkhandhā bhūtupādāyarūpañca vitakkānaṃ paccayoti dasseti.",
  "atk-s0404a:345_6": "Kva nānattaṃ gacchantīti kasmiṃ ṭhāne nānāsabhāvataṃ vemattaṃ gacchanti.",
  "atk-s0404a:345_7": "Dhātusūti rūpadhātuādīsu.",
  "atk-s0404a:345_8": "Aññoyeva hi rūpavitakko,",
  "atk-s0404a:345_9": "aññe saddavitakkādayoti.",
  "atk-s0404a:345_10": "Phassasamudayāti sampayuttaphassapaccayā.",
  "atk-s0404a:345_11": "Vedanāsamosaraṇāti tisso vedanā samosaraṇā.",
  "atk-s0404a:345_12": "Ettakena kusalākusalamissakā kathitā.",
  "atk-s0404a:345_13": "Samādhippamukhātiādayo pana apacayapakkhikāti veditabbā.",
  "atk-s0404a:345_14": "Tattha pubbaṅgamaṭṭhena jeṭṭhakaṭṭhena vā samādhi pamukhaṃ etesanti samādhippamukhā.",
  "atk-s0404a:345_15": "Jeṭṭhakakāraṇaṭṭhena sati adhipateyyā etesanti satādhipateyyā.",
  "atk-s0404a:345_16": "Maggapaññā uttarā etesanti paññuttarā.",
  "atk-s0404a:345_17": "Phalavimuttiṃ patvā sārappattā hontīti vimuttisārā.",
  "atk-s0404a:345_18": "Ārammaṇavasena amataṃ nibbānaṃ ogāhitvā tattha patiṭṭhitāti amatogadhā.",
  "atk-s0404a:345_19": "Tena ca mā maññīti tena vissajjanena “ahaṃ aggasāvakena pucchite pañhe vissajjesi”nti mā mānaṃ vā dappaṃ vā akāsi.",
  "atk-s0404a:346_0": "5-6. Gaṇḍasuttādivaṇṇanā",
  "atk-s0404a:347_0": "15- 16.",
  "atk-s0404a:347_1": "Pañcame tīṇi cattāri vassāni vassagaṇā,",
  "atk-s0404a:347_2": "aneke vassagaṇā uppannā assāti anekavassagaṇiko.",
  "atk-s0404a:347_3": "Tassassūti tassa bhaveyyuṃ.",
  "atk-s0404a:347_4": "Abhedanamukhānīti na kenaci bhinditvā katāni,",
  "atk-s0404a:347_5": "kevalaṃ kammasamuṭṭhitāneva vaṇamukhāni.",
  "atk-s0404a:347_6": "Jegucchiyaṃyevāti jigucchitabbameva paṭikūlameva.",
  "atk-s0404a:347_7": "Cātumahābhūtikassāti catumahābhūtamayassa.",
  "atk-s0404a:347_8": "odanakummāsūpacayassāti odanena ceva kummāsena ca upacitassa vaḍḍhitassa.",
  "atk-s0404a:347_9": "Aniccucchādanaparimaddanabhedanaviddhaṃsanadhammassāti hutvā abhāvaṭṭhena aniccadhammassa,",
  "atk-s0404a:347_10": "duggandhavighātatthāya tanuvilepanena ucchādanadhammassa,",
  "atk-s0404a:347_11": "aṅgapaccaṅgābādhavinodanatthāya khuddakasambāhanena parimaddanadhammassa,",
  "atk-s0404a:347_12": "daharakāle vā ūrūsu sayāpetvā gabbhavāsena dussaṇṭhitānaṃ tesaṃ tesaṃ aṅgapaccaṅgānaṃ saṇṭhānasampādanatthaṃ",
  "atk-s0404a:347_13": "añchanapīḷanādivasena parimaddanadhammassa,",
  "atk-s0404a:347_14": "evaṃ pariharitassāpi ca bhedanaviddhaṃsanadhammassa,",
  "atk-s0404a:347_15": "bhijjanavikiraṇasabhāvassevāti attho.",
  "atk-s0404a:347_16": "Ettha ca aniccapadena ceva bhedanaviddhaṃsanapadehi cassa atthaṅgamo kathito,",
  "atk-s0404a:347_17": "sesehi samudayo.",
  "atk-s0404a:347_18": "Nibbindathāti ukkaṇṭhatha pajahatha imaṃ kāyanti dasseti.",
  "atk-s0404a:347_19": "Evamimasmiṃ sutte balavavipassanā kathitā.",
  "atk-s0404a:347_20": "Chaṭṭhaṃ vuttanayameva.",
  "atk-s0404a:347_21": "Saññāsīsena panettha ñāṇameva kathitaṃ.",
  "atk-s0404a:348_0": "7-8. Kulasuttādivaṇṇanā",
  "atk-s0404a:349_0": "17- 18.",
  "atk-s0404a:349_1": "Sattame na manāpena paccuṭṭhentīti manavaḍḍhanena manaṃ allīyanākārena āsanā vuṭṭhāya paccuggamanaṃ na karonti.",
  "atk-s0404a:349_2": "Na manāpena abhivādentīti na pañcapatiṭṭhitena vandanti.",
  "atk-s0404a:349_3": "Asakkaccaṃ dentīti acittīkārena denti.",
  "atk-s0404a:349_4": "No sakkaccanti sahatthā na denti.",
  "atk-s0404a:349_5": "Na upanisīdanti dhammasavanāyāti “dhammaṃ suṇissāmā”ti na samīpe nisīdanti.",
  "atk-s0404a:349_6": "Na sussūsantīti ghaṭapiṭṭhe āsittaudakaṃ viya vivaṭṭetvā gacchati.",
  "atk-s0404a:349_7": "Aṭṭhame veneyyajjhāsayavasena mettābhāvanaṃ pakkhipitvā navaṅgasamannāgatoti vuttaṃ.",
  "atk-s0404a:350_0": "9. Devatāsuttavaṇṇanā",
  "atk-s0404a:351_0": "19.",
  "atk-s0404a:351_1": "Navame vippaṭisāriniyoti vippaṭisāritaṃ maṅkubhāvaṃ āpajjimha.",
  "atk-s0404a:351_2": "Hīnaṃ kāyanti uparidevalokaṃ upādāya heṭṭhimo hīnoti vuccati.",
  "atk-s0404a:351_3": "No ca kho yathāsatti yathābalaṃ saṃvibhajimhāti attano sattiyā ca balassa ca anurūpena sīlavantānaṃ saṃvibhāgaṃ katvā na bhuñjimhā.",
  "atk-s0404a:352_0": "10. Velāmasuttavaṇṇanā",
  "atk-s0404a:353_0": "20.",
  "atk-s0404a:353_1": "Dasame api nu te, gahapati,",
  "atk-s0404a:353_2": "kule dānaṃ dīyatīti nayidaṃ bhagavā bhikkhusaṅghassa dānaṃ sandhāya pucchati.",
  "atk-s0404a:353_3": "Seṭṭhissa hi ghare bhikkhusaṅghassa niccaṃ paṇītadānaṃ dīyati,",
  "atk-s0404a:353_4": "na taṃ satthā na jānāti.",
  "atk-s0404a:353_5": "Lokiyamahājanassa pana diyyamānadānaṃ atthi,",
  "atk-s0404a:353_6": "taṃ lūkhaṃ hoti,",
  "atk-s0404a:353_7": "seṭṭhissa cittaṃ na pīṇeti.",
  "atk-s0404a:353_8": "Taṃ pucchāmīti pucchati.",
  "atk-s0404a:353_9": "Kaṇājakanti sakuṇḍakabhattaṃ,",
  "atk-s0404a:353_10": "sakuṇḍakehipi kaṇikataṇḍuleheva pakkaṃ.",
  "atk-s0404a:353_11": "Biḷaṅgadutiyanti kañjiyadutiyaṃ.",
  "atk-s0404a:353_12": "Asakkaccaṃ detīti asakkaritvā deti.",
  "atk-s0404a:353_13": "Acittīkatvāti acittīkārena dakkhiṇeyya agāravena deti.",
  "atk-s0404a:353_14": "Asahatthā detīti sahatthena adatvā parahatthena deti,",
  "atk-s0404a:353_15": "āṇattimattameva karotīti attho.",
  "atk-s0404a:353_16": "Apaviddhaṃ detīti na nirantaraṃ deti,",
  "atk-s0404a:353_17": "saṃvaccharikaṃ soṇḍabali viya hoti.",
  "atk-s0404a:353_18": "Anāgamanadiṭṭhiko detīti na kammañca phalañca saddahitvā deti.",
  "atk-s0404a:354_0": "Yattha yatthāti tīsu kulasampadāsu yasmiṃ yasmiṃ kule.",
  "atk-s0404a:354_1": "Na uḷārāya bhattabhogāyātiādīsu nānaggarasasugandhasālibhojane upanīte cittaṃ na namati,",
  "atk-s0404a:354_2": "“harathetaṃ rogavaḍḍhana”nti vatvā yena vā tena vā ḍākena saddhiṃ sakuṇḍakabhattaṃ amataṃ viya sampiyāyamāno bhuñjati.",
  "atk-s0404a:354_3": "Kāsikādīsu varavatthesu upanītesu “harathetāni nivāsentassa paṭicchādetumpi na sakkonti,",
  "atk-s0404a:354_4": "gattesupi na saṇṭhahantī”ti vatvā nāḷikerasāṭakamūlatacasadisāni pana thūlavatthāni “imāni nivāsento nivatthabhāvampi jānāti,",
  "atk-s0404a:354_5": "paṭicchādetabbampi paṭicchādentī”ti sampiyāyamāno nivāseti.",
  "atk-s0404a:354_6": "Hatthiyānaassayānarathayānasuvaṇṇasivikādīsu upanītesu “harathetāni calācalāni,",
  "atk-s0404a:354_7": "na sakkā ettha nisīditu”nti vatvā jajjararathake upanīte “ayaṃ niccalo,",
  "atk-s0404a:354_8": "ettha sukhaṃ nisīditu”nti taṃ sādiyati.",
  "atk-s0404a:354_9": "Na uḷāresu pañcasu kāmaguṇesūti alaṅkatapaṭiyattā rūpavatiyo itthiyo disvā “yakkhiniyo maññe,",
  "atk-s0404a:354_10": "etā khāditukāmā,",
  "atk-s0404a:354_11": "kiṃ etāhī”ti yathāphāsukeneva vītināmeti.",
  "atk-s0404a:354_12": "Na sussūsantīti sotuṃ na icchanti,",
  "atk-s0404a:354_13": "na saddahantīti attho.",
  "atk-s0404a:354_14": "Na sotaṃ odahantīti kathitassa savanatthaṃ na sotapasādaṃ odahanti.",
  "atk-s0404a:354_15": "Sakkaccantiādīni vuttavipariyāyena veditabbāni.",
  "atk-s0404a:355_0": "Velāmoti jātigottarūpabhogasaddhāpaññādīhi mariyādavelaṃ atikkantehi uḷārehi guṇehi samannāgatattā evaṃladdhanāmo.",
  "atk-s0404a:355_1": "So evarūpaṃ dānaṃ adāsi mahādānanti ettha ayaṃ anupubbīkathā –",
  "atk-s0404a:355_2": "so kira atīte bārāṇasiyaṃ purohitagehe paṭisandhiṃ gaṇhi,",
  "atk-s0404a:355_3": "velāmakumārotissa nāmaṃ akaṃsu.",
  "atk-s0404a:355_4": "So soḷasavassakāle bārāṇasirājakumārena saddhiṃ sippuggahaṇatthaṃ takkasilaṃ agamāsi.",
  "atk-s0404a:355_5": "Te ubhopi disāpāmokkhassa ācariyassa santike sippaṃ paṭṭhapayiṃsu.",
  "atk-s0404a:355_6": "Yathā ca te,",
  "atk-s0404a:355_7": "evaṃ aññepi jambudīpe caturāsītisahassarājakumārā.",
  "atk-s0404a:355_8": "Bodhisatto attanā gahitaṭṭhāne piṭṭhiācariyo hutvā caturāsīti rājakumārasahassāni sikkhāpeti,",
  "atk-s0404a:355_9": "sayampi soḷasavassehi gahetabbasippaṃ tīhi vassehi uggaṇhi.",
  "atk-s0404a:355_10": "Ācariyo “velāmakumārassa sippaṃ paguṇa”nti ñatvā, “tātā,",
  "atk-s0404a:355_11": "velāmo mayā ñātaṃ sabbaṃ jānāti,",
  "atk-s0404a:355_12": "tumhe sabbepi samaggā gantvā etassa santike sippaṃ uggaṇhathā”ti caturāsīti kumārasahassāni bodhisattassa niyyādesi.",
  "atk-s0404a:356_0": "Bodhisatto ācariyaṃ vanditvā caturāsīti kumārasahassaparivāro nikkhamitvā ekaṃ āsannanagaraṃ patvā nagarasāmikaṃ",
  "atk-s0404a:356_1": "rājakumāraṃ uggaṇhāpetvā tassa sippe paguṇe jāte taṃ tattheva nivattesi.",
  "atk-s0404a:356_2": "Etenupāyena caturāsīti nagarasahassāni gantvā caturāsītiyā rājakumārānaṃ sippaṃ paguṇaṃ kāretvā tasmiṃ",
  "atk-s0404a:356_3": "tasmiṃ nagare taṃ taṃ nivattetvā bārāṇasirājakumāraṃ ādāya bārāṇasiṃ paccāgañchi.",
  "atk-s0404a:356_4": "Manussā kumāraṃ pariyositasippaṃ rajje abhisiñciṃsu,",
  "atk-s0404a:356_5": "velāmassa purohitaṭṭhānaṃ adaṃsu.",
  "atk-s0404a:356_6": "Tepi caturāsītisahassarājakumārā sakesu sakesu rajjesu abhisekaṃ patvā anusaṃvaccharaṃ bārāṇasirañño upaṭṭhānaṃ āgacchanti.",
  "atk-s0404a:356_7": "Te rājānaṃ disvā velāmassa santikaṃ gantvā, “ācariya,",
  "atk-s0404a:356_8": "amhe rajjesu patiṭṭhitā,",
  "atk-s0404a:356_9": "vadeyyātha yenattho”ti vatvā gacchanti.",
  "atk-s0404a:356_10": "Tesaṃ gamanāgamanakāle sakaṭasandamānikagāvigoṇakukkuṭasūkarādayo gaṇhantānaṃ janapado ativiya upadduto hoti,",
  "atk-s0404a:356_11": "mahājano sannipatitvā rājaṅgaṇe kandati.",
  "atk-s0404a:357_0": "Rājā velāmaṃ pakkositvā, “ācariya,",
  "atk-s0404a:357_1": "upadduto janapado,",
  "atk-s0404a:357_2": "rājāno gamanāgamanakāle mahāvilopaṃ karonti,",
  "atk-s0404a:357_3": "manussā sandhāretuṃ na sakkonti,",
  "atk-s0404a:357_4": "janapadapīḷāya upasamaṃ ekaṃ upāyaṃ karothā”ti.",
  "atk-s0404a:357_5": "Sādhu mahārāja,",
  "atk-s0404a:357_6": "upāyaṃ karissāmi,",
  "atk-s0404a:357_7": "tumhākaṃ yattakena janapadena attho,",
  "atk-s0404a:357_8": "taṃ paricchinditvā gaṇhathāti.",
  "atk-s0404a:357_9": "Rājā tathā akāsi.",
  "atk-s0404a:357_10": "Velāmo caturāsītiyā rājasahassānaṃ janapade vicāretvā cakkanābhiyaṃ are viya rañño janapadasmiṃ oropesi.",
  "atk-s0404a:357_11": "Tato paṭṭhāya te rājāno āgacchantāpi gacchantāpi attano attano janapadeneva sañcaranti,",
  "atk-s0404a:357_12": "amhākaṃ janapadoti vilopaṃ na karonti.",
  "atk-s0404a:357_13": "Rājagāravena rañño janapadampi na pīḷenti.",
  "atk-s0404a:357_14": "Janapadā sannisinnā nissaddā niravā ahesuṃ.",
  "atk-s0404a:357_15": "Sabbe rājāno haṭṭhatuṭṭhā “yena vo, ācariya, attho,",
  "atk-s0404a:357_16": "taṃ amhākaṃ vadethā”ti pavārayiṃsu.",
  "atk-s0404a:358_0": "Velāmo sīsaṃnhāto attano antonivesane sattaratanaparipūrānaṃ gabbhānaṃ dvārāni vivarāpetvā yāva sattamā",
  "atk-s0404a:358_1": "kulaparivaṭṭā ṭhapitaṃ dhanaṃ oloketvā āyavayaṃ upadhāretvā “mayā sakalajambudīpaṃ khobhentena dānaṃ",
  "atk-s0404a:358_2": "dātuṃ vaṭṭatī”ti rañño ārocetvā gaṅgātīre dvādasayojanikā uddhanapantiyo kāretvā tasmiṃ tasmiṃ ṭhāne",
  "atk-s0404a:358_3": "sappimadhuphāṇitatelatilataṇḍulādīnaṃ ṭhapanatthāya mahākoṭṭhāgārāni patiṭṭhāpetvā “ekekasmiṃ ṭhāne ettakā",
  "atk-s0404a:358_4": "ettakā janā saṃvidahatha,",
  "atk-s0404a:358_5": "yaṃkiñci manussānaṃ laddhabbaṃ nāma atthi,",
  "atk-s0404a:358_6": "tato ekasmimpi asati mayhaṃ āroceyyāthā”ti manusse saṃvidhāya “asukadivasato paṭṭhāya velāmabrāhmaṇassa",
  "atk-s0404a:358_7": "dānaṃ bhuñjantū”ti nagare bheriṃ carāpetvā “dānaggaṃ pariniṭṭhita”nti dānayuttehi ārocite sahassagghanakaṃ",
  "atk-s0404a:358_8": "vatthaṃ nivāsetvā pañcasatagghanakaṃ ekaṃsaṃ katvā sabbālaṅkārabhūsito dānavīmaṃsanatthāya phalikavaṇṇassa",
  "atk-s0404a:358_9": "udakassa suvaṇṇabhiṅgāraṃ pūretvā “imasmiṃ loke sace imaṃ dānaṃ paṭiggahetuṃ yuttarūpā dakkhiṇeyyapuggalā atthi,",
  "atk-s0404a:358_10": "idaṃ udakaṃ nikkhamitvā pathaviṃ gaṇhātu.",
  "atk-s0404a:358_11": "Sace natthi,",
  "atk-s0404a:358_12": "evameva tiṭṭhatū”ti saccakiriyaṃ katvā bhiṅgāraṃ adhomukhaṃ akāsi.",
  "atk-s0404a:358_13": "Udakaṃ dhamakaraṇena gahitaṃ viya ahosi.",
  "atk-s0404a:358_14": "Bodhisatto “suñño vata, bho,",
  "atk-s0404a:358_15": "jambudīpo,",
  "atk-s0404a:358_16": "ekapuggalopi dakkhiṇaṃ paṭiggahetuṃ yuttarūpo natthī”ti vippaṭisāraṃ akatvā “sace dāyakassa vasenāyaṃ dakkhiṇā visujjhissati,",
  "atk-s0404a:358_17": "udakaṃ nikkhamitvā pathaviṃ gaṇhātū”ti cintesi.",
  "atk-s0404a:358_18": "Phalikavaṇṇasadisaṃ udakaṃ nikkhamitvā pathaviṃ gaṇhi.",
  "atk-s0404a:358_19": "“Idāni dānaṃ dassāmī”ti dānaggaṃ patvā dānaṃ oloketvā yāguvelāya yāguṃ,",
  "atk-s0404a:358_20": "khajjakavelāya khajjakaṃ,",
  "atk-s0404a:358_21": "bhojanavelāya bhojanaṃ dāpesi.",
  "atk-s0404a:358_22": "Eteneva nīhārena divase divase dānaṃ dīyati.",
  "atk-s0404a:359_0": "Tasmiṃ kho pana dānagge “idaṃ nāma atthi,",
  "atk-s0404a:359_1": "idaṃ nāma natthī”ti vattabbaṃ natthi.",
  "atk-s0404a:359_2": "Idāni taṃ dānaṃ ettakamatteneva na niṭṭhaṃ gamissatīti rattasuvaṇṇaṃ nīharāpetvā suvaṇṇapātiyo kāretvā",
  "atk-s0404a:359_3": "caturāsītisuvaṇṇapātisahassādīnaṃ atthāya caturāsītirājasahassānaṃ sāsanaṃ pahiṇi.",
  "atk-s0404a:359_4": "Rājāno “cirassaṃ vata mayaṃ ācariyena anuggahitā”ti sabbaṃ sampādetvā pesesuṃ.",
  "atk-s0404a:359_5": "Dāne diyyamāneyeva satta vassāni satta māsā atikkantā.",
  "atk-s0404a:359_6": "Atha brāhmaṇo “hiraññaṃ bhājetvā dānaṃ dassāmī”ti mahante okāse dānaṃ sajjāpesi.",
  "atk-s0404a:359_7": "Sajjāpetvā caturāsīti suvaṇṇapātisahassāni ādiṃ katvā koṭito paṭṭhāya adāsi.",
  "atk-s0404a:360_0": "Tattha rūpiyapūrānīti rajatataṭṭirajataphālarajatamāsakehi pūrāni.",
  "atk-s0404a:360_1": "Pātiyo pana khuddikāti na sallakkhetabbā,",
  "atk-s0404a:360_2": "ekakarīsappamāṇe bhūmibhāge catassova pātiyo ṭhapayiṃsu.",
  "atk-s0404a:360_3": "Pātimakuḷaṃ navaratanaṃ hoti,",
  "atk-s0404a:360_4": "mukhavaṭṭito paṭṭhāya aṭṭharatanaṃ,",
  "atk-s0404a:360_5": "pātimukhavaṭṭiyā chayutto ājaññaratho anupariyāyati,",
  "atk-s0404a:360_6": "dadamāno pātiyā bāhirantena vaggavagge paṭiggāhake ṭhapetvā paṭhamaṃ pātiyā pakkhittaṃ datvā pacchā sandhisandhito",
  "atk-s0404a:360_7": "viyojetvā pātinti evaṃ caturāsīti pātisahassāni adāsi.",
  "atk-s0404a:360_8": "Rūpiyapātiādīsupi eseva nayo.",
  "atk-s0404a:360_9": "Etthapi ca suvaṇṇapūrānīti suvaṇṇataṭṭisuvaṇṇaphālasuvaṇṇamāsakehi pūrāni.",
  "atk-s0404a:360_10": "Hiraññapūrānīti sattavidharatanapūrāni.",
  "atk-s0404a:360_11": "Sovaṇṇālaṅkārānīti suvaṇṇālaṅkārāni.",
  "atk-s0404a:360_12": "Kaṃsūpadhāraṇānīti rajatamayakhīrapaṭicchakāni.",
  "atk-s0404a:360_13": "Tāsaṃ pana dhenūnaṃ siṅgāni suvaṇṇakosakapariyonaddhāni ahesuṃ,",
  "atk-s0404a:360_14": "gīvāya sumanadāmaṃ piḷandhiṃsu,",
  "atk-s0404a:360_15": "catūsu pādesu nupūrāni,",
  "atk-s0404a:360_16": "piṭṭhiyaṃ varadukūlaṃ pārutaṃ,",
  "atk-s0404a:360_17": "kaṇṭhe suvaṇṇaghaṇṭaṃ bandhiṃsu.",
  "atk-s0404a:360_18": "Vatthakoṭisahassānīti lokavohārato vīsativatthayugāni ekā koṭi,",
  "atk-s0404a:360_19": "idha pana dasa sāṭakāti vuttaṃ.",
  "atk-s0404a:360_20": "Khomasukhumānantiādimhi khomādīsu yaṃ yaṃ sukhumaṃ,",
  "atk-s0404a:360_21": "taṃ tadeva adāsi.",
  "atk-s0404a:360_22": "Yāni panetāni itthidānaṃ usabhadānaṃ majjadānaṃ samajjādānanti adānasammatāni,",
  "atk-s0404a:360_23": "tānipi esa “velāmassa dānamukhe idaṃ nāma natthī”ti vacanapathaṃ pacchindituṃ parivāratthāya adāsi.",
  "atk-s0404a:360_24": "Najjo maññe vissandantīti nadiyo viya vissandanti.",
  "atk-s0404a:361_0": "Iminā satthā velāmassa dānaṃ kathetvā,",
  "atk-s0404a:361_1": "“gahapati,",
  "atk-s0404a:361_2": "etaṃ mahādānaṃ nāñño adāsi,",
  "atk-s0404a:361_3": "ahaṃ adāsiṃ.",
  "atk-s0404a:361_4": "Evarūpaṃ pana dānaṃ dadantopi ahaṃ paṭiggahetuṃ yuttarūpaṃ puggalaṃ nālatthaṃ,",
  "atk-s0404a:361_5": "tvaṃ mādise buddhe lokasmiṃ diṭṭhamāne dānaṃ dadamāno kasmā cintesī”ti seṭṭhissa desanaṃ vaḍḍhento siyā kho pana tetiādimāha.",
  "atk-s0404a:361_6": "Nanu ca yāni tadā ahesuṃ rūpavedanāsaññāsaṅkhāraviññāṇāni,",
  "atk-s0404a:361_7": "tāni niruddhāni?",
  "atk-s0404a:361_8": "Kasmā “ahaṃ tena samayena velāmo brāhmaṇo”ti āhāti?",
  "atk-s0404a:361_9": "Paveṇiyā avicchinnattā.",
  "atk-s0404a:361_10": "Tāni hi rūpādīni nirujjhamānāni imesaṃ paccaye datvā niruddhāni aparāparaṃ avicchinnaṃ paveṇiṃ gahetvā evamāha.",
  "atk-s0404a:361_11": "Na taṃ koci dakkhiṇaṃ sodhetīti koci samaṇo vā brāhmaṇo vā devo vā māro vā uṭṭhāya taṃ dakkhiṇaṃ sodhetīti vattabbo nāhosi.",
  "atk-s0404a:361_12": "Tañhi dakkhiṇaṃ sodhento uttamakoṭiyā buddho,",
  "atk-s0404a:361_13": "heṭṭhimakoṭiyā dhammasenāpatisāriputtattherasadiso sāvako sodheyya.",
  "atk-s0404a:362_0": "Diṭṭhisampannanti dassanasampannaṃ sotāpannaṃ.",
  "atk-s0404a:362_1": "Idaṃ tato mahapphalataranti idaṃ sotāpannassa dinnadānaṃ lokiyamahājanassa sattamāsādhikāni satta saṃvaccharāni",
  "atk-s0404a:362_2": "ettakaṃ hiraññasuvaṇṇaṃ pariccajantena dinnadānato mahapphalaṃ.",
  "atk-s0404a:363_0": "Yo ca sataṃ diṭṭhisampannānanti ettha ekassa sakadāgāmissa vasena ekuttarasataṃ sotāpanne katvā sotāpannagaṇanā veditabbā.",
  "atk-s0404a:363_1": "Iminā upāyena sabbavāresu heṭṭhā heṭṭhā āgate anantarena sataguṇaṃ katvā puggalagaṇanā veditabbā.",
  "atk-s0404a:364_0": "Buddhappamukhanti ettha sammāsambuddhaṃ saṅghattheraṃ katvā nisinno saṅgho buddhappamukho saṅghoti veditabbo.",
  "atk-s0404a:364_1": "Cātuddisaṃ saṅghaṃ uddissāti ettha cātuddisaṃ saṅghaṃ uddissa katavihāro nāma yattha cetiyaṃ patiṭṭhitaṃ hoti,",
  "atk-s0404a:364_2": "dhammassavanaṃ karīyati,",
  "atk-s0404a:364_3": "catūhi disāhi anudisāhi ca bhikkhū āgantvā appaṭipucchitvāyeva pāde dhovitvā kuñcikāya dvāraṃ vivaritvā",
  "atk-s0404a:364_4": "senāsanaṃ paṭijaggitvā vasitvā yathāphāsukaṃ gacchanti.",
  "atk-s0404a:364_5": "So antamaso caturataniyā paṇṇasālāpi hotu,",
  "atk-s0404a:364_6": "cātuddisaṃ saṅghaṃ uddissa katavihārotveva vuccati.",
  "atk-s0404a:365_0": "Saraṇaṃ gaccheyyāti ettha maggenāgataṃ anivattanasaraṇaṃ adhippetaṃ.",
  "atk-s0404a:365_1": "Apare panāhu –",
  "atk-s0404a:365_2": "attānaṃ niyyādetvā dinnattā saraṇāgamanaṃ tato mahapphalataranti vuttaṃ.",
  "atk-s0404a:365_3": "Sikkhāpadāni samādiyeyyāti pañca sīlāni gaṇheyya.",
  "atk-s0404a:365_4": "Sīlampi maggena āgataṃ anivattanasīlameva kathitaṃ.",
  "atk-s0404a:365_5": "Apare panāhu –",
  "atk-s0404a:365_6": "sabbasattānaṃ abhayadānassa dinnattā sīlaṃ tato mahapphalataranti vuttaṃ.",
  "atk-s0404a:365_7": "Gandhohanamattanti gandhaūhanamattaṃ,",
  "atk-s0404a:365_8": "dvīhaṅgulīhi gaṇḍapiṇḍaṃ gahetvā upasiṅghanamattaṃ.",
  "atk-s0404a:365_9": "Apare pana “gaddohanamatta”nti pāḷiṃ vatvā gāviyā ekavāraṃ thanaañchanamattanti atthaṃ vadanti.",
  "atk-s0404a:365_10": "Mettacittanti sabbasattānaṃ hitānupharaṇacittaṃ.",
  "atk-s0404a:365_11": "Taṃ pana appanāvaseneva gahitaṃ.",
  "atk-s0404a:365_12": "Aniccasaññanti maggassa anantarapaccayabhāvena sikhāpattabalavavipassanaṃ.",
  "atk-s0404a:366_0": "Upamāto pana imāni dānādīni puññāni evaṃ veditabbāni –",
  "atk-s0404a:366_1": "sacepi hi jambudīpaṃ bheritalasadisaṃ samatalaṃ katvā koṭito paṭṭhāya pallaṅke attharitvā ariyapuggale nisīdāpeyya,",
  "atk-s0404a:366_2": "tattha sotāpannānaṃ dasa pantiyo assu,",
  "atk-s0404a:366_3": "sakadāgāmīnaṃ pañca,",
  "atk-s0404a:366_4": "anāgāmīnaṃ aḍḍhateyyā,",
  "atk-s0404a:366_5": "khiṇāsavānaṃ diyaḍḍhā,",
  "atk-s0404a:366_6": "paccekabuddhānaṃ ekā panti bhaveyya,",
  "atk-s0404a:366_7": "sammāsambuddho ekakova.",
  "atk-s0404a:366_8": "Ettakassa janassa dinnadānato sammāsambuddhassa dinnameva mahapphalaṃ.",
  "atk-s0404a:366_9": "Itaraṃ pana –",
  "atk-s0404a:367_0": "“Vihāradānaṃ paṇipāto, sikkhā mettāya bhāvanā;",
  "atk-s0404a:368_0": "Khayato sammasantassa, kalaṃ nāgghati soḷasiṃ”.",
  "atk-s0404a:369_0": "Teneva bhagavā parinibbānasamaye “dhammānudhammappaṭipatti anuttarā pūjā”ti āha.",
  "atk-s0404a:369_1": "Sesaṃ sabbattha uttānatthamevāti.",
  "atk-s0404a:370_0": "Sīhanādavaggo dutiyo.",
  "atk-s0404a:371_0": "3. Sattāvāsavaggo",
  "atk-s0404a:372_0": "1. Tiṭhānasuttavaṇṇanā",
  "atk-s0404a:373_0": "21.",
  "atk-s0404a:373_1": "Tatiyassa paṭhame uttarakurukāti uttarakuruvāsino.",
  "atk-s0404a:373_2": "Adhiggaṇhantīti adhibhavanti,",
  "atk-s0404a:373_3": "adhikā visiṭṭhā jeṭṭhakā honti.",
  "atk-s0404a:373_4": "Amamāti nittaṇhā.",
  "atk-s0404a:373_5": "Aṭṭhakathāyaṃ pana niddukkhāti vuttaṃ.",
  "atk-s0404a:373_6": "Apariggahāti “idaṃ mayha”nti pariggaharahitā.",
  "atk-s0404a:373_7": "Niyatāyukāti tesañhi nibaddhaṃ āyu vassasahassameva,",
  "atk-s0404a:373_8": "gatipi nibaddhā,",
  "atk-s0404a:373_9": "tato cavitvā saggeyeva nibbattanti.",
  "atk-s0404a:373_10": "Satimantoti devatānañhi ekantasukhitāya sati thirā na hoti,",
  "atk-s0404a:373_11": "nerayikānaṃ ekantadukkhitāya.",
  "atk-s0404a:373_12": "Imesaṃ pana vokiṇṇasukhadukkhattā sati thirā hoti.",
  "atk-s0404a:373_13": "Idha brahmacariyavāsoti jambudīpe buddhapaccekabuddhānaṃ uppajjanato aṭṭhaṅgikamaggabrahmacariyavāsopi idheva hoti.",
  "atk-s0404a:374_0": "2. Assakhaḷuṅkasuttavaṇṇanā",
  "atk-s0404a:375_0": "22.",
  "atk-s0404a:375_1": "Dutiye javasampannoti padajavena sampanno.",
  "atk-s0404a:375_2": "Na vaṇṇasampannoti na sarīravaṇṇena sampanno.",
  "atk-s0404a:375_3": "Purisakhaḷuṅkesu javasampannoti ñāṇajavena sampanno.",
  "atk-s0404a:375_4": "Na vaṇṇasampannoti na guṇavaṇṇena sampanno.",
  "atk-s0404a:375_5": "Sesaṃ pāḷinayeneva veditabbaṃ.",
  "atk-s0404a:375_6": "Yañhettha vattabbaṃ siyā,",
  "atk-s0404a:375_7": "taṃ tikanipātavaṇṇanāyaṃ vuttameva.",
  "atk-s0404a:376_0": "3. Taṇhāmūlakasuttavaṇṇanā",
  "atk-s0404a:377_0": "23.",
  "atk-s0404a:377_1": "Tatiye taṇhaṃ paṭiccāti dve taṇhā esanataṇhā esitataṇhā ca.",
  "atk-s0404a:377_2": "Yāya taṇhāya ajapathasaṅkupathādīni paṭipajjitvā bhoge esati gavesati,",
  "atk-s0404a:377_3": "ayaṃ esanataṇhā nāma.",
  "atk-s0404a:377_4": "Yā tesu esitesu gavesitesu paṭiladdhesu taṇhā,",
  "atk-s0404a:377_5": "ayaṃ esitataṇhā nāma.",
  "atk-s0404a:377_6": "Idha pana esanataṇhā daṭṭhabbā.",
  "atk-s0404a:377_7": "Pariyesanāti rūpādiārammaṇapariyesanā.",
  "atk-s0404a:377_8": "Sā hi esanataṇhāya sati hoti.",
  "atk-s0404a:377_9": "Lābhoti rūpādiārammaṇapaṭilābho.",
  "atk-s0404a:377_10": "So hi pariyesanāya sati hoti.",
  "atk-s0404a:378_0": "Vinicchayo pana ñāṇataṇhādiṭṭhivitakkavasena catubbidho.",
  "atk-s0404a:378_1": "Tattha “sukhavinicchayaṃ jaññā,",
  "atk-s0404a:378_2": "sukhavinicchayaṃ ñatvā ajjhattaṃ sukhamanuyuñjeyyā”ti ayaṃ ñāṇavinicchayo.",
  "atk-s0404a:378_3": "“Vinicchayāti dve vinicchayā taṇhāvinicchayo ca diṭṭhivinicchayo cā”ti evaṃ āgatāni aṭṭhasatataṇhāvicaritāni taṇhāvinicchayo.",
  "atk-s0404a:378_4": "Dvāsaṭṭhi diṭṭhiyo diṭṭhivinicchayo.",
  "atk-s0404a:378_5": "“Chando kho,",
  "atk-s0404a:378_6": "devānaminda,",
  "atk-s0404a:378_7": "vitakkanidāno”ti imasmiṃ pana sutte idha vinicchayoti vutto vitakkoyeva āgato.",
  "atk-s0404a:378_8": "Lābhaṃ labhitvā hi iṭṭhāniṭṭhaṃ sundarāsundaraṃ vitakkeneva vinicchinanti “ettakaṃ me rūpārammaṇatthāya bhavissati,",
  "atk-s0404a:378_9": "ettakaṃ saddhārammaṇatthāya,",
  "atk-s0404a:378_10": "ettakaṃ mayhaṃ bhavissati,",
  "atk-s0404a:378_11": "ettakaṃ parassa,",
  "atk-s0404a:378_12": "ettakaṃ paribhuñjissāmi,",
  "atk-s0404a:378_13": "ettakaṃ nidahissāmī”ti.",
  "atk-s0404a:378_14": "Tena vuttaṃ –",
  "atk-s0404a:378_15": "lābhaṃ paṭicca vinicchayoti.",
  "atk-s0404a:379_0": "Chandarāgoti evaṃ akusalavitakkena vitakkite vatthusmiṃ dubbalarāgo ca balavarāgo ca uppajjati.",
  "atk-s0404a:379_1": "Idañhi idha chandoti dubbalarāgassādhivacanaṃ.",
  "atk-s0404a:379_2": "Ajjhosānanti ahaṃ mamanti balavasanniṭṭhānaṃ.",
  "atk-s0404a:379_3": "Pariggahoti taṇhādiṭṭhivasena pariggahakaraṇaṃ.",
  "atk-s0404a:379_4": "Macchariyanti parehi sādhāraṇabhāvassa asahanatā.",
  "atk-s0404a:379_5": "Tenevassa porāṇā evaṃ vacanatthaṃ vadanti –",
  "atk-s0404a:379_6": "“idaṃ acchariyaṃ mayhameva hotu,",
  "atk-s0404a:379_7": "mā aññassa acchariyaṃ hotūti pavattattā macchariyanti vuccatī”ti.",
  "atk-s0404a:379_8": "Ārakkhoti dvārapidahanamañjūsāgopanādivasena suṭṭhu rakkhanaṃ.",
  "atk-s0404a:379_9": "Adhikarotīti adhikaraṇaṃ,",
  "atk-s0404a:379_10": "kāraṇassetaṃ nāmaṃ.",
  "atk-s0404a:379_11": "Ārakkhādhikaraṇanti bhāvanapuṃsakaṃ,",
  "atk-s0404a:379_12": "ārakkhāhetūti attho.",
  "atk-s0404a:379_13": "Daṇḍādānādīsu paranisedhanatthaṃ daṇḍassa ādānaṃ daṇḍādānaṃ.",
  "atk-s0404a:379_14": "Ekato dhārādino satthassa ādānaṃ satthādānaṃ.",
  "atk-s0404a:379_15": "Kalahoti kāyakalahopi vācākalahopi.",
  "atk-s0404a:379_16": "Purimo viggaho,",
  "atk-s0404a:379_17": "pacchimo vivādo.",
  "atk-s0404a:379_18": "Tuvaṃtuvanti agāravavasena tuvaṃtuvaṃvacanaṃ.",
  "atk-s0404a:380_0": "4. Sattāvāsasuttavaṇṇanā",
  "atk-s0404a:381_0": "24.",
  "atk-s0404a:381_1": "Catutthe sattāvāsāti sattānaṃ āvāsā,",
  "atk-s0404a:381_2": "vasanaṭṭhānānīti attho.",
  "atk-s0404a:381_3": "Tattha suddhāvāsāpi sattāvāsova,",
  "atk-s0404a:381_4": "asabbakālikattā pana na gahitā.",
  "atk-s0404a:381_5": "Suddhāvāsā hi buddhānaṃ khandhāvāraṭṭhānasadisā,",
  "atk-s0404a:381_6": "asaṅkheyyakappe buddhesu anibbattesu taṃ ṭhānaṃ suññaṃ hoti.",
  "atk-s0404a:381_7": "Iti asabbakālikattā na gahitā.",
  "atk-s0404a:381_8": "Sesamettha viññāṇaṭṭhitīsu vuttanayeneva veditabbaṃ.",
  "atk-s0404a:382_0": "5. Paññāsuttavaṇṇanā",
  "atk-s0404a:383_0": "25.",
  "atk-s0404a:383_1": "Pañcame yatoti yasmiṃ kāle.",
  "atk-s0404a:383_2": "Suparicitaṃ hotīti suṭṭhu upacitaṃ suvaḍḍhitaṃ hoti.",
  "atk-s0404a:383_3": "Kallaṃ vacanāyāti yuttaṃ vattuṃ.",
  "atk-s0404a:383_4": "Vītarāganti vigatarāgaṃ.",
  "atk-s0404a:383_5": "Asarāgadhammanti na sarajjanasabhāvaṃ.",
  "atk-s0404a:383_6": "Anāvattidhammanti anāvattanasabhāvaṃ anibbattārahaṃ,",
  "atk-s0404a:383_7": "appaṭisandhikabhāveneva nirujjhanasabhāvanti attho.",
  "atk-s0404a:383_8": "Imasmiṃ sutte khīṇāsavova kathito.",
  "atk-s0404a:384_0": "6. Silāyūpasuttavaṇṇanā",
  "atk-s0404a:385_0": "26.",
  "atk-s0404a:385_1": "Chaṭṭhe candikāputtoti mātu nāmavasena paññāto candikāputtatthero.",
  "atk-s0404a:385_2": "Cetasā cittaṃ hotīti cittavārapariyāyena cittavārapariyāyo cito vaḍḍhito hoti.",
  "atk-s0404a:385_3": "Cetasā cittaṃ suparicitanti cittavārapariyāyena cittavārapariyāyo uparūpari sucito suvaḍḍhito hoti.",
  "atk-s0404a:385_4": "Nevassa cittaṃ pariyādiyantīti tāni ārammaṇāni tassa khīṇāsavassa cittuppādaṃ gahetvā khepetvā ṭhātuṃ na sakkonti.",
  "atk-s0404a:385_5": "Amissīkatanti tāni ārammaṇāni anallīnattā tehi amissīkataṃ.",
  "atk-s0404a:385_6": "Āneñjappattanti aniñjanabhāvaṃ nipphandanabhāvaṃ pattaṃ.",
  "atk-s0404a:386_0": "Silāyūpoti silāthambho.",
  "atk-s0404a:386_1": "Soḷasakukkukoti dīghato soḷasahattho.",
  "atk-s0404a:386_2": "Heṭṭhānemaṅgamāti āvāṭassa heṭṭhāgatā.",
  "atk-s0404a:386_3": "Upari nemassāti upari āvāṭassa.",
  "atk-s0404a:386_4": "Sunikhātattāti ayamusalehi koṭṭetvā koṭṭetvā suṭṭhu nikhātattā.",
  "atk-s0404a:386_5": "Evameva khoti ettha silāyūpo viya khīṇāsavo daṭṭhabbo,",
  "atk-s0404a:386_6": "mahāvātā viya chasu dvāresu uppajjanakā kilesā,",
  "atk-s0404a:386_7": "catūhi disāhi āgantvā vātānaṃ silāyūpaṃ cāletuṃ asamatthabhāvo viya chasu dvāresu uppajjanakakilesānaṃ",
  "atk-s0404a:386_8": "khīṇāsavassa cittaṃ cāletuṃ asamatthabhāvo veditabbo.",
  "atk-s0404a:386_9": "Imasmimpi sutte khīṇāsavova kathito.",
  "atk-s0404a:387_0": "7-8. Verasuttadvayavaṇṇanā",
  "atk-s0404a:388_0": "27- 28.",
  "atk-s0404a:388_1": "Sattame bhayaṃ veraṃ pasavatīti cittutrāsabhayañca puggalaverañca paṭilabhati.",
  "atk-s0404a:388_2": "Cetasikanti cittanissitaṃ.",
  "atk-s0404a:388_3": "Dukkhanti kāyavatthukaṃ.",
  "atk-s0404a:388_4": "Domanassanti paṭighasampayuttadukkhaṃ.",
  "atk-s0404a:388_5": "Imasmiṃ sutte sotāpattimaggo kathito.",
  "atk-s0404a:388_6": "Aṭṭhamaṃ bhikkhusaṅghassa kathitaṃ,",
  "atk-s0404a:388_7": "imasmiṃ pana sotāpannova kathitoti vuttaṃ.",
  "atk-s0404a:389_0": "9. Āghātavatthusuttavaṇṇanā",
  "atk-s0404a:390_0": "29. Navame āghātavatthūnīti āghātakāraṇāni. Āghātaṃ bandhatīti kopaṃ bandhati uppādeti.",
  "atk-s0404a:391_0": "10-11. Āghātapaṭivinayasuttādivaṇṇanā",
  "atk-s0404a:392_0": "30- 31.",
  "atk-s0404a:392_1": "Dasame āghātapaṭivinayāti āghātassa paṭivinayakāraṇāni.",
  "atk-s0404a:392_2": "Taṃ kutettha labbhāti “taṃ anatthacaraṇaṃ mā ahosī”ti etasmiṃ puggale kuto labbhā,",
  "atk-s0404a:392_3": "kena kāraṇena sakkā laddhuṃ,",
  "atk-s0404a:392_4": "“paro nāma parassa attano cittaruciyā anatthaṃ karotī”ti evaṃ cintetvā āghātaṃ paṭivineti.",
  "atk-s0404a:392_5": "Atha vā sacāhaṃ kopaṃ kareyyaṃ,",
  "atk-s0404a:392_6": "taṃ kopakaraṇaṃ ettha puggale kuto labbhā,",
  "atk-s0404a:392_7": "kena kāraṇena laddhabbanti attho.",
  "atk-s0404a:392_8": "Kuto lābhātipi pāṭho.",
  "atk-s0404a:392_9": "Sacāhaṃ ettha kopaṃ kareyyaṃ,",
  "atk-s0404a:392_10": "tasmiṃ me kopakaraṇe kuto lābhā lābhā,",
  "atk-s0404a:392_11": "nāma ke siyunti attho.",
  "atk-s0404a:392_12": "Imasmiñca atthe tanti nipātamattameva hoti.",
  "atk-s0404a:392_13": "Ekādasame anupubbanirodhāti anupaṭipāṭinirodhā.",
  "atk-s0404a:392_14": "Sesaṃ sabbattha uttānatthamevāti.",
  "atk-s0404a:393_0": "Sattāvāsavaggo tatiyo.",
  "atk-s0404a:394_0": "4. Mahāvaggo",
  "atk-s0404a:395_0": "1-2. Anupubbavihārasuttādivaṇṇanā",
  "atk-s0404a:396_0": "32- 33.",
  "atk-s0404a:396_1": "Catutthassa paṭhame anupubbavihārāti anupaṭipāṭiyā samāpajjitabbavihārā.",
  "atk-s0404a:396_2": "Dutiye yattha kāmā nirujjhantīti yasmiṃ ṭhāne kāmā vūpasammanti.",
  "atk-s0404a:396_3": "Nirodhetvāti appaṭivatte katvā.",
  "atk-s0404a:396_4": "Nicchātāti taṇhādiṭṭhicchātānaṃ abhāvena nicchātā.",
  "atk-s0404a:396_5": "Nibbutāti attaparitāpanakilesānaṃ abhāvena nibbutā.",
  "atk-s0404a:396_6": "Tiṇṇāti kāmato tiṇṇā.",
  "atk-s0404a:396_7": "Pāraṃgatāti kāme pāraṃ gatā.",
  "atk-s0404a:396_8": "Tadaṅgenāti tena jhānaṅgena.",
  "atk-s0404a:396_9": "Ettha kāmā nirujjhantīti ettha paṭhamajjhāne kāmā nirujjhanti.",
  "atk-s0404a:396_10": "Te cāti ye paṭhamajjhānaṃ samāpajjanti,",
  "atk-s0404a:396_11": "te kāme nirodhetvā nirodhetvā viharanti nāma.",
  "atk-s0404a:396_12": "Pañjalikoti paggahitaañjaliko hutvā.",
  "atk-s0404a:396_13": "Payirupāseyyāti upaṭṭhāpeyya.",
  "atk-s0404a:396_14": "Iminā upāyena sabbattha attho veditabbo.",
  "atk-s0404a:397_0": "3. Nibbānasukhasuttavaṇṇanā",
  "atk-s0404a:398_0": "34.",
  "atk-s0404a:398_1": "Tatiye udāyīti lāḷudāyitthero.",
  "atk-s0404a:398_2": "Etadeva khvetthāti etadeva kho ettha.",
  "atk-s0404a:398_3": "Kāmasahagatāti kāmanissitā.",
  "atk-s0404a:398_4": "Samudācarantīti manodvāre sañcaranti.",
  "atk-s0404a:398_5": "Ābādhāyāti ābādhanāya pīḷanāya.",
  "atk-s0404a:398_6": "Pariyāyenāti kāraṇena.",
  "atk-s0404a:398_7": "Evaṃ sabbavāresu attho veditabbo.",
  "atk-s0404a:398_8": "Imasmiṃ sutte avedayitasukhaṃ nāma kathitaṃ.",
  "atk-s0404a:399_0": "4. Gāvīupamāsuttavaṇṇanā",
  "atk-s0404a:400_0": "35.",
  "atk-s0404a:400_1": "Catutthe pabbateyyāti pabbatacārinī.",
  "atk-s0404a:400_2": "Na suppatiṭṭhitaṃ patiṭṭhāpetvāti yathā suppatiṭṭhitā hoti,",
  "atk-s0404a:400_3": "evaṃ na patiṭṭhāpetvā.",
  "atk-s0404a:400_4": "Taṃ nimittanti taṃ paṭhamajjhānasaṅkhātaṃ nimittaṃ.",
  "atk-s0404a:400_5": "Na svādhiṭṭhitaṃ adhiṭṭhātīti yathā suṭṭhu adhiṭṭhitaṃ hoti,",
  "atk-s0404a:400_6": "na evaṃ adhiṭṭhāti.",
  "atk-s0404a:400_7": "Anabhihiṃsamānoti apothento aviheṭhento.",
  "atk-s0404a:400_8": "Mudu cittaṃ hoti kammaññanti yathā vipassanācittaṃ lokuttaramaggakkhaṇe mudu kammakkhamaṃ kammayoggaṃ hoti,",
  "atk-s0404a:400_9": "evamassa abhiññāpādakaṃ catutthajjhānacittaṃ mudu hoti kammaññaṃ.",
  "atk-s0404a:400_10": "Appamāṇo samādhīti catubrahmavihārasamādhipi maggaphalasamādhipi appamāṇo samādhi nāma,",
  "atk-s0404a:400_11": "idha pana “appamāṇaṃ appamāṇārammaṇa”nti iminā pariyāyena suppaguṇasamādhi appamāṇasamādhīti daṭṭhabbo.",
  "atk-s0404a:400_12": "So appamāṇena samādhinā subhāvitenāti imasmiṃ ṭhāne ayaṃ bhikkhu vipassanaṃ vaḍḍhetvā arahattaṃ patto.",
  "atk-s0404a:400_13": "Idāni khīṇāsavassa abhiññāpaṭipāṭiṃ dassento yassa yassa cātiādimāha.",
  "atk-s0404a:401_0": "5. Jhānasuttavaṇṇanā",
  "atk-s0404a:402_0": "36.",
  "atk-s0404a:402_1": "Pañcame āsavānaṃ khayanti arahattaṃ.",
  "atk-s0404a:402_2": "Yadeva tattha hoti rūpagatanti tasmiṃ paṭhamajjhānakkhaṇe vatthuvasena vā cittasamuṭṭhānikādivasena vā yaṃ rūpaṃ nāma pavattati.",
  "atk-s0404a:402_3": "Vedanāgatādīni sampayuttavedanādīnaṃ vasena veditabbāni.",
  "atk-s0404a:402_4": "Te dhammeti te rūpādayo pañcakkhandhadhamme.",
  "atk-s0404a:402_5": "Aniccatotiādīsu hutvā abhāvākārena aniccato,",
  "atk-s0404a:402_6": "paṭipīḷanākārena dukkhato,",
  "atk-s0404a:402_7": "rujjanākārena rogato,",
  "atk-s0404a:402_8": "antodussanaṭṭhena gaṇḍato,",
  "atk-s0404a:402_9": "anupaviṭṭhaṭṭhena anukantanaṭṭhena ca sallato,",
  "atk-s0404a:402_10": "dukkhaṭṭhena aghato,",
  "atk-s0404a:402_11": "ābādhanaṭṭhena ābādhato,",
  "atk-s0404a:402_12": "asakaṭṭhena parato,",
  "atk-s0404a:402_13": "palujjanaṭṭhena palokato,",
  "atk-s0404a:402_14": "assāmikaṭṭhena suññato,",
  "atk-s0404a:402_15": "avasavattanaṭṭhena anattato.",
  "atk-s0404a:402_16": "Samanupassatīti balavavipassanāpaññāya passati.",
  "atk-s0404a:403_0": "Tehi dhammehīti tehi pañcakkhandhadhammehi.",
  "atk-s0404a:403_1": "Paṭivāpetīti nibbānavasena nivatteti.",
  "atk-s0404a:403_2": "Amatāya dhātuyāti nibbānadhātuyā.",
  "atk-s0404a:403_3": "Cittaṃ upasaṃharatīti ñāṇena ānisaṃsaṃ disvā otāreti.",
  "atk-s0404a:403_4": "Santanti paccanīkasantatāya santaṃ.",
  "atk-s0404a:403_5": "Paṇītanti atappakaṃ.",
  "atk-s0404a:403_6": "So tattha ṭhito āsavānaṃ khayaṃ pāpuṇātīti so tasmiṃ paṭhamajjhāne ṭhito taṃ balavavipassanaṃ vaḍḍhetvā arahattaṃ pāpuṇāti.",
  "atk-s0404a:403_7": "Aparo nayo –",
  "atk-s0404a:403_8": "so tehi dhammehīti yasmā aniccatotiādīsu aniccato palokatoti dvīhi padehi aniccalakkhaṇaṃ kathitaṃ,",
  "atk-s0404a:403_9": "dukkhatotiādīhi chahi dukkhalakkhaṇaṃ, parato, suññato,",
  "atk-s0404a:403_10": "anattatoti tīhi anattalakkhaṇaṃ.",
  "atk-s0404a:403_11": "Tasmā so tehi evaṃ tilakkhaṇaṃ āropetvā diṭṭhehi antosamāpattiyaṃ pañcakkhandhadhammehi.",
  "atk-s0404a:403_12": "Cittaṃ paṭivāpetīti cittaṃ paṭisaṃharati moceti apaneti.",
  "atk-s0404a:403_13": "Upasaṃharatīti vipassanācittaṃ tāva savanavasena thutivasena pariyattivasena paññattivasena ca santaṃ",
  "atk-s0404a:403_14": "nibbānanti evaṃ asaṅkhatāya amatāya dhātuyā upasaṃharati.",
  "atk-s0404a:403_15": "Maggacittaṃ nibbānaṃ ārammaṇakaraṇavaseneva “etaṃ santaṃ etaṃ paṇīta”nti na evaṃ vadati.",
  "atk-s0404a:403_16": "Iminā panākārena taṃ paṭivijjhanto tattha cittaṃ upasaṃharatīti attho.",
  "atk-s0404a:404_0": "So tattha ṭhitoti tassā tilakkhaṇārammaṇāya vipassanāya ṭhito.",
  "atk-s0404a:404_1": "Āsavānaṃ khayaṃ pāpuṇātīti anukkamena cattāro magge bhāvetvā arahattaṃ pāpuṇāti.",
  "atk-s0404a:404_2": "Teneva dhammarāgenāti samathavipassanādhamme chandarāgena.",
  "atk-s0404a:404_3": "Dhammanandiyāti tasseva vevacanaṃ.",
  "atk-s0404a:404_4": "Samathavipassanāsu hi sabbaso chandarāgaṃ pariyādātuṃ sakkonto arahattaṃ pāpuṇāti,",
  "atk-s0404a:404_5": "asakkonto anāgāmī hoti.",
  "atk-s0404a:405_0": "Tiṇapurisarūpake vāti tiṇapotthakarūpe vā.",
  "atk-s0404a:405_1": "Dūre kaṇḍe pātetīti dūrepātī.",
  "atk-s0404a:405_2": "Avirādhitaṃ vijjhatīti akkhaṇavedhī.",
  "atk-s0404a:405_3": "Yadeva tattha hoti vedanāgatanti idha rūpaṃ na gahitaṃ. Kasmā?",
  "atk-s0404a:405_4": "Samatikkantattā.",
  "atk-s0404a:405_5": "Ayañhi heṭṭhā rūpāvacarajjhānaṃ samāpajjitvā rūpaṃ atikkamitvā arūpāvacarasamāpattiṃ samāpannoti samathavasenāpi anena rūpaṃ samatikkantaṃ,",
  "atk-s0404a:405_6": "heṭṭhā rūpaṃ sammasitvā taṃ atikkamma idāni arūpaṃ sammasatīti vipassanāvasenāpi anena rūpaṃ atikkantaṃ.",
  "atk-s0404a:405_7": "Āruppe pana sabbasopi rūpaṃ natthīti taṃ sandhāyapi rūpaṃ na gahitaṃ.",
  "atk-s0404a:405_8": "Atha nevasaññānāsaññāyatanaṃ kasmā na gahitanti?",
  "atk-s0404a:405_9": "Sukhumattā.",
  "atk-s0404a:405_10": "Tasmiñhi cattāropi arūpakkhandhā sukhumā na sammasanūpagā.",
  "atk-s0404a:405_11": "Tenevāha – “iti kho,",
  "atk-s0404a:405_12": "bhikkhave,",
  "atk-s0404a:405_13": "yāvatā saññāsamāpatti tāvatā aññāpaṭivedho”ti.",
  "atk-s0404a:405_14": "Idaṃ vuttaṃ hoti –",
  "atk-s0404a:405_15": "yāvatā sacittakasamāpatti nāma atthi,",
  "atk-s0404a:405_16": "tāvatā oḷārike dhamme sammasato aññāpaṭivedho hoti,",
  "atk-s0404a:405_17": "arahattaṃ sampajjati.",
  "atk-s0404a:405_18": "Nevasaññānāsaññāyatanaṃ pana sukhumattā saññāsamāpattīti na vuccati.",
  "atk-s0404a:405_19": "Jhāyīheteti jhāyīhi jhānābhiratehi etāni.",
  "atk-s0404a:405_20": "Vuṭṭhahitvāti tato samāpattito vuṭṭhāya.",
  "atk-s0404a:405_21": "Samakkhātabbānīti sammā akkhātabbāni,",
  "atk-s0404a:405_22": "“santāni paṇītānī”ti evaṃ kevalaṃ ācikkhitabbāni thometabbāni vaṇṇetabbānīti.",
  "atk-s0404a:406_0": "6. Ānandasuttavaṇṇanā",
  "atk-s0404a:407_0": "37.",
  "atk-s0404a:407_1": "Chaṭṭhe sambādheti pañcakāmaguṇasambādhe.",
  "atk-s0404a:407_2": "Okāsādhigamoti okāsassa adhigamo.",
  "atk-s0404a:407_3": "Sattānaṃ visuddhiyāti sattānaṃ visuddhiṃ pāpanatthāya.",
  "atk-s0404a:407_4": "Samatikkamāyāti samatikkamanatthāya.",
  "atk-s0404a:407_5": "Atthaṅgamāyāti atthaṃ gamanatthāya.",
  "atk-s0404a:407_6": "Ñāyassa adhigamāyāti sahavipassanakassa maggassa adhigamanatthāya.",
  "atk-s0404a:407_7": "Nibbānassa sacchikiriyāyāti apaccayanibbānassa paccakkhakaraṇatthāya.",
  "atk-s0404a:407_8": "Tadeva nāma cakkhuṃ bhavissatīti taññeva pasādacakkhu asambhinnaṃ bhavissati.",
  "atk-s0404a:407_9": "Te rūpāti tadeva rūpārammaṇaṃ āpāthaṃ āgamissati.",
  "atk-s0404a:407_10": "Tañcāyatanaṃ no paṭisaṃvedissatīti tañca rūpāyatanaṃ na jānissati.",
  "atk-s0404a:407_11": "Sesesupi eseva nayo.",
  "atk-s0404a:408_0": "Udāyīti kāḷudāyitthero.",
  "atk-s0404a:408_1": "Saññīmeva nu khoti sacittakoyeva nu kho.",
  "atk-s0404a:408_2": "Makāro padasandhimattaṃ.",
  "atk-s0404a:408_3": "Kiṃsaññīti katarasaññāya saññī hutvā.",
  "atk-s0404a:408_4": "Sabbaso rūpasaññānanti idaṃ kasmā gaṇhi,",
  "atk-s0404a:408_5": "kiṃ paṭhamajjhānādisamaṅgino rūpādipaṭisaṃvedanā hotīti? Na hoti,",
  "atk-s0404a:408_6": "yāva pana kasiṇarūpaṃ ārammaṇaṃ hoti,",
  "atk-s0404a:408_7": "tāva rūpaṃ samatikkantaṃ nāma na hoti.",
  "atk-s0404a:408_8": "Asamatikkantattā paccayo bhavituṃ sakkhissati.",
  "atk-s0404a:408_9": "Samatikkantattā pana taṃ natthi nāma hoti,",
  "atk-s0404a:408_10": "natthitāya paccayo bhavituṃ na sakkotīti dassetuṃ idameva gaṇhi.",
  "atk-s0404a:409_0": "Jaṭilavāsikāti jaṭilanagaravāsinī.",
  "atk-s0404a:409_1": "Na cābhinatotiādīsu rāgavasena na abhinato,",
  "atk-s0404a:409_2": "dosavasena na apanato.",
  "atk-s0404a:409_3": "Sasaṅkhārena sappayogena kilese niggaṇhitvā vāretvā ṭhito,",
  "atk-s0404a:409_4": "kilesānaṃ pana chinnante uppannoti na sasaṅkhāraniggayhavāritagato.",
  "atk-s0404a:409_5": "Vimuttattā ṭhitoti kilesehi vimuttattāyeva ṭhito.",
  "atk-s0404a:409_6": "Ṭhitattā santusitoti ṭhitattāyeva santuṭṭho nāma jāto.",
  "atk-s0404a:409_7": "Santusitattā no paritassatīti santuṭṭhattāyeva paritāsaṃ nāpajjati. Ayaṃ,",
  "atk-s0404a:409_8": "bhante ānanda,",
  "atk-s0404a:409_9": "samādhi kiṃ phaloti iminā ayaṃ therī tālaphalaññeva gahetvā “idaṃ phalaṃ kiṃ phalaṃ nāmā”ti pucchamānā viya arahattaphalasamādhiṃ gahetvā “ayaṃ,",
  "atk-s0404a:409_10": "bhante ānanda,",
  "atk-s0404a:409_11": "samādhi kiṃ phalo vutto bhagavatā”ti pucchati.",
  "atk-s0404a:409_12": "Aññāphalo vuttoti aññā vuccati arahattaṃ,",
  "atk-s0404a:409_13": "arahattaphalasamādhi nāmeso vutto bhagavatāti attho.",
  "atk-s0404a:409_14": "Evaṃsaññīpīti imāya arahattaphalasaññāya saññīpi tadāyatanaṃ no paṭisaṃvedetīti evaṃ imasmiṃ sutte arahattaphalasamādhi kathitoti.",
  "atk-s0404a:410_0": "7. Lokāyatikasuttavaṇṇanā",
  "atk-s0404a:411_0": "38.",
  "atk-s0404a:411_1": "Sattame lokāyatikāti lokāyatavādakā.",
  "atk-s0404a:411_2": "Satatanti sadā.",
  "atk-s0404a:411_3": "Samitanti nirantaraṃ.",
  "atk-s0404a:411_4": "Tiṭṭhatetanti tiṭṭhatu etaṃ,",
  "atk-s0404a:411_5": "mā etaṃ paṭṭhapetha,",
  "atk-s0404a:411_6": "ko vo etena attho.",
  "atk-s0404a:411_7": "Dhammaṃ vo brāhmaṇā desessāmīti ahaṃ vo catusaccadhammaṃ desessāmi.",
  "atk-s0404a:412_0": "Daḷhadhammoti daḷhadhanuṃ gahetvā ṭhito.",
  "atk-s0404a:412_1": "Dhanuggahoti issāso.",
  "atk-s0404a:412_2": "Daḷhadhanu nāma dvisahassathāmaṃ vuccati.",
  "atk-s0404a:412_3": "Dvisahassathāmaṃ nāma yassa āropitassa jiyābaddho lohasīsādīnaṃ bhāro daṇḍe gahetvā yāva kaṇḍappamāṇā ukkhittassa pathavito muccati.",
  "atk-s0404a:412_4": "Sikkhitoti dasa dvādasa vassāni ācariyakule uggahitasippo.",
  "atk-s0404a:412_5": "Katahatthoti eko sippameva uggaṇhāti,",
  "atk-s0404a:412_6": "katahattho na hoti ayaṃ pana katahattho ciṇṇavasibhāvo.",
  "atk-s0404a:412_7": "Katūpāsanoti rājakulādīsu dassitasippo.",
  "atk-s0404a:412_8": "Lahukena asanenāti anto susiraṃ katvā tūlādīhi pūretvā katalakkhaparikammena sallahukakaṇḍena.",
  "atk-s0404a:412_9": "Evaṃ katañhi ekausabhagāmī dve usabhānipi gacchati…pe…",
  "atk-s0404a:412_10": "aṭṭhusabhagāmī soḷasa usabhānipi gacchati.",
  "atk-s0404a:412_11": "Appakasirenāti niddukkhena.",
  "atk-s0404a:412_12": "Atipāteyyāti atikkameyya.",
  "atk-s0404a:412_13": "Idaṃ vuttaṃ hoti –",
  "atk-s0404a:412_14": "yathā so dhanuggaho taṃ vidatthicaturaṅgulaṃ chāyaṃ sīghameva atikkāmeti,",
  "atk-s0404a:412_15": "evaṃ sakalacakkavāḷaṃ sīghaṃ sīghaṃ atikkamanasamatthena javena samannāgato.",
  "atk-s0404a:412_16": "Sandhāvanikāyāti padasā dhāvanena.",
  "atk-s0404a:412_17": "Evamāhaṃsūti evaṃ vadanti.",
  "atk-s0404a:413_0": "8. Devāsurasaṅgāmasuttavaṇṇanā",
  "atk-s0404a:414_0": "39.",
  "atk-s0404a:414_1": "Aṭṭhame samupabyūḷho ahosīti paccupaṭṭhito ahosi.",
  "atk-s0404a:414_2": "Saṅgāmeyyāmāti saṅgāmaṃ kareyyāma yujjheyyāma.",
  "atk-s0404a:414_3": "Apayiṃsuyevāti palāyiṃsuyeva.",
  "atk-s0404a:414_4": "Uttarenābhimukhāti uttarāmukhā hutvā.",
  "atk-s0404a:414_5": "Abhiyante vāti anubandhantiyeva.",
  "atk-s0404a:414_6": "Bhīruttānagatenāti bhīruttānaṃ bhayanivāraṇaṃ patiṭṭhānaṃ gatena.",
  "atk-s0404a:414_7": "Akaraṇīyāti yuddhena kiñci akattabbā.",
  "atk-s0404a:414_8": "Kasmā pana nesaṃ saṅgāmo hotīti?",
  "atk-s0404a:414_9": "Asurā hi pubbe tāvatiṃsavāsino,",
  "atk-s0404a:414_10": "te cittapāṭaliyā pupphanakāle dibbapāricchattakapupphaṃ anussaranti.",
  "atk-s0404a:414_11": "Tato uppannakodhā “gaṇhatha deve”ti sammukhasammukhaṭṭhāneneva sineruṃ abhiruhanti,",
  "atk-s0404a:414_12": "devāpi nikkhamanti.",
  "atk-s0404a:414_13": "Tesaṃ gopālakadārakānaṃ aññamaññaṃ daṇḍakehi paharaṇasadisaṃ yuddhaṃ hoti.",
  "atk-s0404a:414_14": "Sakko devarājā heṭṭhā pañcasu ṭhānesu ārakkhaṃ ṭhapetvā upari devapuraṃ parivāretvā attasadisā vajirahatthā paṭimā ṭhapāpesi.",
  "atk-s0404a:414_15": "Asurā heṭṭhā pañca ṭhānāni paṭibāhitvā abhiruḷhā indapaṭimāyo disvā nivattitvā asurapurameva gacchanti.",
  "atk-s0404a:415_0": "Dakkhiṇenābhimukhāti dakkhiṇāmukhā hutvā.",
  "atk-s0404a:415_1": "Apadaṃ vadhitvāti nippadaṃ niravasesaṃ vadhitvā.",
  "atk-s0404a:415_2": "Adassanaṃ gatoti māropi vaṭṭapādakaṃ katvā rūpāvacaracatutthajjhānaṃ samāpannassa cittaṃ jānāti,",
  "atk-s0404a:415_3": "tadeva vipassanāpādakaṃ katvā samāpannassa cittaṃ jānāti.",
  "atk-s0404a:415_4": "Arūpāvacarasamāpatti pana vaṭṭapādā vā hotu vipassanāpādā vā,",
  "atk-s0404a:415_5": "taṃ samāpannassa māro cittaṃ na jānāti.",
  "atk-s0404a:415_6": "Tena vuttaṃ –",
  "atk-s0404a:415_7": "“adassanaṃ gato pāpimato”ti.",
  "atk-s0404a:416_0": "9. Nāgasuttavaṇṇanā",
  "atk-s0404a:417_0": "40.",
  "atk-s0404a:417_1": "Navame āraññakassāti araññavāsino.",
  "atk-s0404a:417_2": "Gocarapasutassāti gocaraggahaṇatthāya gacchantassa.",
  "atk-s0404a:417_3": "Hatthikalabhāti mahantā mahantā nāgā.",
  "atk-s0404a:417_4": "Hatthicchāpāti taruṇapotakā.",
  "atk-s0404a:417_5": "Obhaggobhagganti nāmetvā nāmetvā ṭhapitaṃ.",
  "atk-s0404a:417_6": "Ogāhaṃ otiṇṇassāti ogāhitabbattā ogāhanti laddhanāmaṃ udakatitthaṃ otiṇṇassa.",
  "atk-s0404a:417_7": "Ogāhā uttiṇṇassāti udakatitthato uttiṇṇassa.",
  "atk-s0404a:417_8": "Vūpakaṭṭhoti vūpakaṭṭho hutvā.",
  "atk-s0404a:417_9": "Idāni yasmā dasabalassa hatthināgena kiccaṃ natthi,",
  "atk-s0404a:417_10": "sāsane pana taṃsarikkhakaṃ puggalaṃ dassetuṃ idamāhaṭaṃ,",
  "atk-s0404a:417_11": "tasmā taṃ puggalaṃ dassento evameva khotiādimāha.",
  "atk-s0404a:418_0": "10. Tapussasuttavaṇṇanā",
  "atk-s0404a:419_0": "41.",
  "atk-s0404a:419_1": "Dasame mallesūti mallaraṭṭhe.",
  "atk-s0404a:419_2": "Idheva tāva tvaṃ, ānanda,",
  "atk-s0404a:419_3": "hotīti idha bhagavā “tapussagahapatino idha ṭhitena ānandena saddhiṃ kathāsallāpo bhavissati,",
  "atk-s0404a:419_4": "tatonidānaṃ ahaṃ mahantaṃ dhammapariyāyaṃ desessāmī”ti ñatvā āha.",
  "atk-s0404a:419_5": "Upasaṅkamīti so kira bhuttapātarāso “dasabalassa upaṭṭhānaṃ gamissāmī”ti nikkhamanto dūratova theraṃ disvā yenāyasmā ānando tenupasaṅkami.",
  "atk-s0404a:419_6": "Papāto viya khāyati,",
  "atk-s0404a:419_7": "yadidaṃ nekkhammanti yamidaṃ pabbajjāsaṅkhātaṃ nekkhammaṃ,",
  "atk-s0404a:419_8": "taṃ amhākaṃ mahāpapāto viya ogāhitvā upaṭṭhāti.",
  "atk-s0404a:419_9": "Nekkhamme cittaṃ pakkhandatīti pabbajjāya cittaṃ ārammaṇavasena pakkhandati,",
  "atk-s0404a:419_10": "tadeva ārammaṇaṃ katvā pasīdati,",
  "atk-s0404a:419_11": "tadeva patiṭṭhāti,",
  "atk-s0404a:419_12": "paccanīkadhammehi ca vimuccati.",
  "atk-s0404a:419_13": "‘Etaṃ santa’nti passatoti etaṃ nekkhammaṃ santaṃ vigatadarathapariḷāhanti evaṃ passantānaṃ bhikkhūnaṃ.",
  "atk-s0404a:419_14": "Bahunā janena visabhāgoti tayidaṃ bahunā mahājanena saddhiṃ bhikkhūnaṃ visabhāgaṃ,",
  "atk-s0404a:419_15": "asadisanti attho.",
  "atk-s0404a:420_0": "Kathāpābhatanti kathāmūlaṃ.",
  "atk-s0404a:420_1": "Tassa mayhaṃ, ānanda,",
  "atk-s0404a:420_2": "nekkhamme cittaṃ na pakkhandatīti tassa evaṃ vitakkentassāpi mayhaṃ pabbajjāya cittaṃ na otarati.",
  "atk-s0404a:420_3": "“Etaṃ santa”nti passatoti “sādhu nekkhamma”nti parivitakkanavasena “etaṃ nekkhammaṃ santa”nti passantassapi.",
  "atk-s0404a:420_4": "Anāsevitoti na āsevito na phassito na sacchikato.",
  "atk-s0404a:420_5": "Adhigammāti adhigantvā patvā sacchikatvā.",
  "atk-s0404a:420_6": "Tamāseveyyanti taṃ ānisaṃsaṃ seveyyaṃ bhajeyyaṃ.",
  "atk-s0404a:420_7": "Yaṃ meti yena kāraṇena mayhaṃ.",
  "atk-s0404a:420_8": "Adhigammāti adhigantvā.",
  "atk-s0404a:420_9": "Svāssa me hoti ābādhoti so mayhaṃ ābādhanaṭṭhena ābādho hoti.",
  "atk-s0404a:420_10": "Avitakke cittaṃ na pakkhandatīti avitakkavicāre dutiyajjhāne ārammaṇavasena cittaṃ na pakkhandati.",
  "atk-s0404a:420_11": "Vitakkesūti vitakkavicāresu.",
  "atk-s0404a:420_12": "Sesaṃ sabbattha uttānatthamevāti.",
  "atk-s0404a:421_0": "Mahāvaggo catuttho.",
  "atk-s0404a:422_0": "5. Sāmaññavaggo",
  "atk-s0404a:423_0": "1. Sambādhasuttavaṇṇanā",
  "atk-s0404a:424_0": "42.",
  "atk-s0404a:424_1": "Pañcamassa paṭhame udāyīti kāḷudāyitthero.",
  "atk-s0404a:424_2": "Avidvāti aññāsi.",
  "atk-s0404a:424_3": "Bhūrimedhasoti mahāpañño.",
  "atk-s0404a:424_4": "Yo jhānamabujjhīti yo jhānaṃ abujjhi.",
  "atk-s0404a:424_5": "Paṭilīnanisabhoti ekībhāvavasena paṭilīno ceva uttamaṭṭhena ca nisabho.",
  "atk-s0404a:424_6": "Munīti buddhamuni.",
  "atk-s0404a:424_7": "Pariyāyenāti ekena kāraṇena.",
  "atk-s0404a:424_8": "Kāmasambādhassa hi abhāvamatteneva paṭhamajjhānaṃ okāsādhigamo nāma,",
  "atk-s0404a:424_9": "na sabbathā sabbaṃ.",
  "atk-s0404a:424_10": "Tatrāpatthi sambādhoti tasmimpi paṭhamajjhāne sambādho paṭipīḷanaṃ atthiyeva.",
  "atk-s0404a:424_11": "Tatrāpitthītipi pāṭho.",
  "atk-s0404a:424_12": "Kiñca tattha sambādhoti tasmiṃ pana jhāne kiṃ sambādho nāma.",
  "atk-s0404a:424_13": "Ayamettha sambādhoti ayaṃ vitakkavicārānaṃ aniruddhabhāvo sambādho saṃpīḷā nāma.",
  "atk-s0404a:424_14": "Iminā upāyena sabbavāresu attho veditabbo.",
  "atk-s0404a:424_15": "Nippariyāyenāti na ekena kāraṇena,",
  "atk-s0404a:424_16": "atha kho āsavakkhayo nāma sabbasambādhānaṃ pahīnattā sabbena sabbaṃ okāsādhigamo nāmāti.",
  "atk-s0404a:425_0": "2. Kāyasakkhisuttavaṇṇanā",
  "atk-s0404a:426_0": "43.",
  "atk-s0404a:426_1": "Dutiye yathā yathā ca tadāyatananti yena yena kāraṇena yena yenākārena taṃ paṭhamajjhānasaṅkhātaṃ āyatanaṃ hoti.",
  "atk-s0404a:426_2": "Tathā tathā naṃ kāyena phusitvā viharatīti tena tena kāraṇena tena tenākārena taṃ samāpattiṃ sahajātanāmakāyena phusitvā viharati,",
  "atk-s0404a:426_3": "samāpajjatīti attho.",
  "atk-s0404a:426_4": "Kāyasakkhi vutto bhagavatā pariyāyenāti yasmā tena nāmākāyena paṭhamajjhānaṃ sacchikataṃ,",
  "atk-s0404a:426_5": "tasmā iminā pariyāyena kāyasakkhi vutto.",
  "atk-s0404a:426_6": "Nippariyāyenāti yattakaṃ kāyena sacchikātabbaṃ,",
  "atk-s0404a:426_7": "sabbassa katattā ayaṃ nippariyāyena kāyasakkhi nāma.",
  "atk-s0404a:427_0": "3. Paññāvimuttasuttavaṇṇanā",
  "atk-s0404a:428_0": "44.",
  "atk-s0404a:428_1": "Tatiye paññāya ca naṃ pajānātīti taṃ paṭhamajjhānavipassanāpaññāya jānāti.",
  "atk-s0404a:428_2": "Idhāpi pariyāyanippariyāyā purimanayeneva veditabbā.",
  "atk-s0404a:428_3": "Yathā ca idha,",
  "atk-s0404a:428_4": "evaṃ ito paresupi.",
  "atk-s0404a:429_0": "4. Ubhatobhāgavimuttasuttavaṇṇanā",
  "atk-s0404a:430_0": "45.",
  "atk-s0404a:430_1": "Catutthaṃ ubhayena veditabbaṃ.",
  "atk-s0404a:430_2": "Ettha ca ubhatobhāgavimuttoti ubhatobhāgehi samathavipassanānaṃ paccanīkakilesehi vimutto.",
  "atk-s0404a:430_3": "Pariyosāne pana samāpattiyā rūpakāyato,",
  "atk-s0404a:430_4": "ariyamaggena nāmakāyato vimuttoyeva ubhatobhāgavimuttoti veditabbo.",
  "atk-s0404a:431_0": "5-10. Sandiṭṭhikadhammasuttādivaṇṇanā",
  "atk-s0404a:432_0": "46- 51.",
  "atk-s0404a:432_1": "Pañcamādīsu sandiṭṭhikoti sayaṃ passitabbako.",
  "atk-s0404a:432_2": "Nibbānanti kilesanibbānaṃ.",
  "atk-s0404a:432_3": "Parinibbānanti tasseva vevacanaṃ.",
  "atk-s0404a:432_4": "Tadaṅganibbānanti paṭhamajjhānādinā tena tena aṅgena nibbānaṃ.",
  "atk-s0404a:432_5": "Diṭṭhadhammanibbānanti ismiṃyeva attabhāve nibbānaṃ.",
  "atk-s0404a:432_6": "Sesaṃ sabbattha uttānatthamevāti.",
  "atk-s0404a:433_0": "Sāmaññavaggo pañcamo.",
  "atk-s0404a:434_0": "Paṭhamapaṇṇāsakaṃ niṭṭhitaṃ.",
  "atk-s0404a:435_0": "2. Dutiyapaṇṇāsakavaṇṇanā",
  "atk-s0404a:436_0": "52.",
  "atk-s0404a:436_1": "Ito paresu khemanti nirupaddavaṃ.",
  "atk-s0404a:436_2": "Khemappattoti khemabhāvaṃ patto.",
  "atk-s0404a:436_3": "Sikkhādubbalyānīti sikkhāya dubbalabhāvakaraṇāni.",
  "atk-s0404a:436_4": "Sesaṃ sabbattha uttānatthamevāti.",
  "atk-s0404a:437_0": "Manorathapūraṇiyā aṅguttaranikāya-aṭṭhakathāya",
  "atk-s0404a:438_0": "Navakanipātassa saṃvaṇṇanā niṭṭhitā.",
  "atk-s0404a:441_0": ". Namo tassa bhagavato arahato sammāsambuddhassa.",
  "atk-s0404a:442_0": "Aṅguttaranikāye",
  "atk-s0404a:443_0": "Dasakanipāta-aṭṭhakathā",
  "atk-s0404a:444_0": "1. Paṭhamapaṇṇāsakaṃ",
  "atk-s0404a:445_0": "1. Ānisaṃsavaggo",
  "atk-s0404a:446_0": "1. Kimatthiyasuttavaṇṇanā",
  "atk-s0404a:447_0": "1.",
  "atk-s0404a:447_1": "Dasakanipātassa paṭhame kusalāni sīlānīti anavajjasīlāni.",
  "atk-s0404a:447_2": "Amaṅkubhāvassa avippaṭisārassa atthāya saṃvattantīti avippaṭisāratthāni.",
  "atk-s0404a:447_3": "So nesaṃ ānisaṃsoti avippaṭisārānisaṃsāni.",
  "atk-s0404a:447_4": "Yathābhūtañāṇadassanatthotiādīsu yathābhūtañāṇadassanaṃ nāma taruṇavipassanā,",
  "atk-s0404a:447_5": "nibbidā nāma balavavipassanā,",
  "atk-s0404a:447_6": "virāgo nāma maggo,",
  "atk-s0404a:447_7": "vimutti nāma arahattaphalaṃ,",
  "atk-s0404a:447_8": "ñāṇadassanaṃ nāma paccavekkhaṇañāṇaṃ.",
  "atk-s0404a:447_9": "Aggāya parentīti arahattatthāya gacchanti.",
  "atk-s0404a:448_0": "2. Cetanākaraṇīyasuttavaṇṇanā",
  "atk-s0404a:449_0": "2.",
  "atk-s0404a:449_1": "Dutiye na cetanāya karaṇīyanti na cetetvā kappetvā pakappetvā kātabbaṃ.",
  "atk-s0404a:449_2": "Dhammatā esāti dhammasabhāvo eso kāraṇaniyamo ayaṃ.",
  "atk-s0404a:449_3": "Abhisandentīti pavattenti.",
  "atk-s0404a:449_4": "Paripūrentīti paripuṇṇaṃ karonti.",
  "atk-s0404a:449_5": "Apārā pāraṃ gamanāyāti orimatīrabhūtā tebhūmakavaṭṭā nibbānapāraṃ gamanatthāya.",
  "atk-s0404a:450_0": "3-5. Upanisasuttattayavaṇṇanā",
  "atk-s0404a:451_0": "3-5. Tatiye hatūpanisoti hatakāraṇo. Catutthapañcamesu dvīhi therehi kathitabhāvova viseso.",
  "atk-s0404a:452_0": "6. Samādhisuttavaṇṇanā",
  "atk-s0404a:453_0": "6.",
  "atk-s0404a:453_1": "Chaṭṭhe neva pathaviyaṃ pathavīsaññī assāti pathaviṃ ārammaṇaṃ katvā pathavīti evaṃ uppannāya saññāya saññī na bhaveyya.",
  "atk-s0404a:453_2": "Āpādīsupi eseva nayo.",
  "atk-s0404a:453_3": "Na idhaloketi idhaloke uppajjanakacatukkapañcakajjhānasaññāya na saññī bhaveyya.",
  "atk-s0404a:453_4": "Na paraloketi paraloke uppajjanakacatukkapañcakajjhānasaññāya na saññī bhaveyya.",
  "atk-s0404a:453_5": "Saññī ca pana assāti atha ca panassa samāpatti savitakkasamāpattiyeva assāti vuccati.",
  "atk-s0404a:453_6": "Etaṃ santaṃ etaṃ paṇītanti santaṃ santanti appetvā nisinnassa divasampi cittuppādo “santaṃ santa”nteva pavattati,",
  "atk-s0404a:453_7": "paṇītaṃ paṇītanti appetvā nisinnassa divasampi cittuppādo “paṇītaṃ paṇīta”nteva pavattati.",
  "atk-s0404a:453_8": "Yadidaṃ sabbasaṅkhārasamathoti nibbānaṃ nibbānanti appetvā nisinnassa divasampi cittuppādo “nibbānaṃ",
  "atk-s0404a:453_9": "nibbāna”nteva pavattatīti sabbampetaṃ phalasamāpattisamādhiṃ sandhāya vuttaṃ.",
  "atk-s0404a:454_0": "7. Sāriputtasuttavaṇṇanā",
  "atk-s0404a:455_0": "7.",
  "atk-s0404a:455_1": "Sattame saññī ca panāhaṃ, āvuso,",
  "atk-s0404a:455_2": "tasmiṃ samaye ahosinti, āvuso,",
  "atk-s0404a:455_3": "tasmiṃ samaye ahaṃ “bhavanirodho nibbāna”nti imāya phalasamāpattisaññāya saññī ahosiṃ.",
  "atk-s0404a:455_4": "Sacittakā me sā samāpatti ahosīti paccavekkhaṇā kathitā.",
  "atk-s0404a:456_0": "8. Jhānasuttavaṇṇanā",
  "atk-s0404a:457_0": "8.",
  "atk-s0404a:457_1": "Aṭṭhame samantapāsādikoti pasādāvahānaṃyeva kāyakammādīnaṃ sabbhāvato samanto pāsādiko.",
  "atk-s0404a:457_2": "Sabbākāraparipūroti sabbehi kāraṇehi paripuṇṇo.",
  "atk-s0404a:458_0": "9. Santavimokkhasuttavaṇṇanā",
  "atk-s0404a:459_0": "9.",
  "atk-s0404a:459_1": "Navame santāti ārammaṇasantatāyapi aṅgasantatāyapi santā.",
  "atk-s0404a:459_2": "Vimokkhāti paccanīkadhammehi vimuttattā ārammaṇe ca nirāsaṅkabhāvena suṭṭhu muttattā evaṃladdhanāmā.",
  "atk-s0404a:459_3": "Atikkamma rūpeti rūpajjhānāni atikkamitvā pavattā.",
  "atk-s0404a:459_4": "Sesaṃ sabbattha uttānatthamevāti.",
  "atk-s0404a:460_0": "Ānisaṃsavaggo paṭhamo.",
  "atk-s0404a:461_0": "2. Nāthavaggo",
  "atk-s0404a:462_0": "1. Senāsanasuttavaṇṇanā",
  "atk-s0404a:463_0": "11.",
  "atk-s0404a:463_1": "Dutiyassa paṭhame pañcaṅgasamannāgatoti pañcahi guṇaṅgehi samannāgato.",
  "atk-s0404a:463_2": "Nātidūraṃ hoti nāccāsannanti yañhi atidūre hoti,",
  "atk-s0404a:463_3": "piṇḍāya caritvā tattha gacchantassa kāyacittadarathā hoti,",
  "atk-s0404a:463_4": "tato anuppannaṃ vā samādhiṃ uppādetuṃ uppannaṃ vā thiraṃ kātuṃ na sakkoti.",
  "atk-s0404a:463_5": "Accāsannaṃ bahujanākiṇṇaṃ hoti.",
  "atk-s0404a:463_6": "Cattālīsausabhamatte pana padese vasataṃ dūrāsannadosavimuttañca gamanāgamanasampannaṃ nāma hoti.",
  "atk-s0404a:463_7": "Divāappākiṇṇanti divasabhāge mahājanena anākiṇṇaṃ.",
  "atk-s0404a:464_0": "2. Pañcaṅgasuttavaṇṇanā",
  "atk-s0404a:465_0": "12.",
  "atk-s0404a:465_1": "Dutiye kevalīti kevalehi sakalehi guṇehi samannāgato.",
  "atk-s0404a:465_2": "Vusitavāti vutthabrahmacariyavāso.",
  "atk-s0404a:465_3": "Asekhenāti asekhadhammapariyāpannena lokuttarena.",
  "atk-s0404a:465_4": "Sīlakkhandhenāti sīlarāsinā.",
  "atk-s0404a:465_5": "Vimuttikkhandhenāti ettha ṭhapetvā sīlādayo tayo sesā phaladhammā vimutti nāma,",
  "atk-s0404a:465_6": "vimuttiñāṇadassanaṃ paccavekkhaṇañāṇaṃ,",
  "atk-s0404a:465_7": "taṃ lokiyameva.",
  "atk-s0404a:466_0": "3-4. Saṃyojanasuttādivaṇṇanā",
  "atk-s0404a:467_0": "13- 14.",
  "atk-s0404a:467_1": "Tatiye orambhāgiyānīti heṭṭhābhāgiyāni.",
  "atk-s0404a:467_2": "Uddhambhāgiyānīti uparibhāgiyāni.",
  "atk-s0404a:467_3": "Imasmiṃ sutte vaṭṭameva kathitaṃ.",
  "atk-s0404a:467_4": "Catutthe khilavinibandhā pañcakanipāte vitthāritāyeva.",
  "atk-s0404a:467_5": "Ārohapariṇāhenāti dīghaputhulantena.",
  "atk-s0404a:468_0": "5. Appamādasuttavaṇṇanā",
  "atk-s0404a:469_0": "15.",
  "atk-s0404a:469_1": "Pañcame evameva khoti yathā sabbasattānaṃ sammāsambuddho aggo,",
  "atk-s0404a:469_2": "evaṃ sabbesaṃ kusaladhammānaṃ kārāpakaappamādo aggoti daṭṭhabbo.",
  "atk-s0404a:469_3": "Nanu cesa lokiyova,",
  "atk-s0404a:469_4": "kusaladhammā pana lokuttarāpi.",
  "atk-s0404a:469_5": "Ayañca kāmāvacarova,",
  "atk-s0404a:469_6": "kusaladhammā pana catubhūmakā.",
  "atk-s0404a:469_7": "Kathamesa tesaṃ aggoti?",
  "atk-s0404a:469_8": "Paṭilābhakattena.",
  "atk-s0404a:469_9": "Appamādena hi te paṭilabhanti,",
  "atk-s0404a:469_10": "tasmā so tesaṃ aggo.",
  "atk-s0404a:469_11": "Teneva vuttaṃ –",
  "atk-s0404a:469_12": "sabbe te appamādamūlakāti.",
  "atk-s0404a:470_0": "Jaṅgalānanti pathavitalacārīnaṃ.",
  "atk-s0404a:470_1": "Pāṇānanti sapādakapāṇānaṃ.",
  "atk-s0404a:470_2": "Padajātānīti padāni.",
  "atk-s0404a:470_3": "Samodhānaṃ gacchantīti odhānaṃ pakkhepaṃ gacchanti.",
  "atk-s0404a:470_4": "Aggamakkhāyatīti seṭṭhamakkhāyati.",
  "atk-s0404a:470_5": "Yadidaṃ mahantattenāti mahantabhāvena aggamakkhāyati,",
  "atk-s0404a:470_6": "na guṇaggenāti attho.",
  "atk-s0404a:470_7": "Vassikanti sumanapupphaṃ.",
  "atk-s0404a:470_8": "Idaṃ kira suttaṃ sutvā bhātiyamahārājā vīmaṃsitukāmatāya ekasmiṃ gabbhe catujātigandhehi paribhaṇḍaṃ",
  "atk-s0404a:470_9": "katvā sugandhapupphāni āharāpetvā ekassa samuggassa majjhe sumanapupphamuṭṭhiṃ ṭhapetvā sesāni tassa",
  "atk-s0404a:470_10": "samantato muṭṭhiṃ katvā ṭhapetvā dvāraṃ pidhāya bahi nikkhanto.",
  "atk-s0404a:470_11": "Athassa muhuttaṃ bahi vītināmetvā dvāraṃ vivaritvā pavisantassa sabbapaṭhamaṃ sumanapupphagandho ghānaṃ pahari.",
  "atk-s0404a:470_12": "So mahātalasmiṃyeva mahācetiyābhimukho nipajjitvā “vassikaṃ tesaṃ agganti kathentena sukathitaṃ sammāsambuddhenā”ti cetiyaṃ vandi.",
  "atk-s0404a:470_13": "Khuddarājānoti khuddakarājāno.",
  "atk-s0404a:470_14": "Kūṭarājānotipi pāṭho.",
  "atk-s0404a:471_0": "6. Āhuneyyasuttavaṇṇanā",
  "atk-s0404a:472_0": "16. Chaṭṭhe gotrabhūti sikhāpattavipassanābhūtena nibbānārammaṇena gotrabhuñāṇena samannāgato.",
  "atk-s0404a:473_0": "7. Paṭhamanāthasuttavaṇṇanā",
  "atk-s0404a:474_0": "17.",
  "atk-s0404a:474_1": "Sattame sanāthāti sañātakā bahuñātivaggā hutvā viharatha.",
  "atk-s0404a:474_2": "Nāthaṃ karontīti nāthakaraṇā,",
  "atk-s0404a:474_3": "attano sanāthabhāvakarā patiṭṭhākarāti attho.",
  "atk-s0404a:474_4": "Kalyāṇamittotiādīsu sīlādiguṇasampannā kalyāṇā mittā assāti kalyāṇamitto.",
  "atk-s0404a:474_5": "Tevassa ṭhānanisajjādīsu saha ayanato sahāyāti kalyāṇasahāyo.",
  "atk-s0404a:474_6": "Cittena ceva kāyena ca kalyāṇamittesuyeva sampavaṅko oṇatoti kalyāṇasampavaṅko.",
  "atk-s0404a:474_7": "Suvaco hotīti sukhena vattabbo hoti,",
  "atk-s0404a:474_8": "sukhena anusāsitabbo.",
  "atk-s0404a:474_9": "Khamoti gāḷhena pharusena kakkhaḷena vutto khamati na kuppati.",
  "atk-s0404a:474_10": "Padakkhiṇaggāhī anusāsaninti yathā ekacco ovadiyamāno vāmato gaṇhāti,",
  "atk-s0404a:474_11": "paṭippharati vā,",
  "atk-s0404a:474_12": "assuṇanto vā gacchati,",
  "atk-s0404a:474_13": "evaṃ akatvā “ovadatha, bhante,",
  "atk-s0404a:474_14": "anusāsatha,",
  "atk-s0404a:474_15": "tumhesu anovadantesu ko añño ovadissatī”ti padakkhiṇaṃ gaṇhāti.",
  "atk-s0404a:475_0": "Uccāvacānīti uccanīcāni.",
  "atk-s0404a:475_1": "Kiṃkaraṇīyānīti “kiṃ karomī”ti evaṃ vatvā kattabbakammāni.",
  "atk-s0404a:475_2": "Tattha uccakammaṃ nāma cīvarassa karaṇaṃ rajanaṃ,",
  "atk-s0404a:475_3": "cetiye sudhākammaṃ,",
  "atk-s0404a:475_4": "uposathāgāracetiyagharabodhigharesu kattabbakammanti evamādi.",
  "atk-s0404a:475_5": "Avacakammaṃ nāma pādadhovanamakkhanādikhuddakakammaṃ.",
  "atk-s0404a:475_6": "Tatrūpāyāyāti tatrupagamaniyāya.",
  "atk-s0404a:475_7": "Alaṃ kātunti kātuṃ samattho hoti.",
  "atk-s0404a:475_8": "Alaṃ saṃvidhātunti vicāretuṃ samattho hoti.",
  "atk-s0404a:476_0": "Dhamme assa kāmo sinehoti dhammakāmo,",
  "atk-s0404a:476_1": "tepiṭakaṃ buddhavacanaṃ piyāyatīti attho.",
  "atk-s0404a:476_2": "Piyasamudāhāroti parasmiṃ kathente sakkaccaṃ suṇāti,",
  "atk-s0404a:476_3": "sayañca paresaṃ desetukāmo hotīti attho.",
  "atk-s0404a:476_4": "Abhidhamme abhivinayeti ettha dhammo abhidhammo,",
  "atk-s0404a:476_5": "vinayo abhivinayoti catukkaṃ veditabbaṃ.",
  "atk-s0404a:476_6": "Tattha dhammoti suttantapiṭakaṃ.",
  "atk-s0404a:476_7": "Abhidhammoti satta pakaraṇāni.",
  "atk-s0404a:476_8": "Vinayoti ubhatovibhaṅgo.",
  "atk-s0404a:476_9": "Abhivinayoti khandhakaparivārā.",
  "atk-s0404a:476_10": "Atha vā suttantapiṭakampi abhidhammapiṭakampi dhammo eva,",
  "atk-s0404a:476_11": "maggaphalāni abhidhammo.",
  "atk-s0404a:476_12": "Sakalavinayapiṭakaṃ vinayo,",
  "atk-s0404a:476_13": "kilesavūpasamakaraṇaṃ abhivinayo.",
  "atk-s0404a:476_14": "Iti sabbasmimpi ettha dhamme ca abhidhamme ca vinaye ca abhivinaye ca uḷārapāmojjo hotīti attho.",
  "atk-s0404a:476_15": "Kusalesu dhammesūti kāraṇatthe bhummaṃ,",
  "atk-s0404a:476_16": "cātubhūmakakusaladhammakāraṇā tesaṃ adhigamatthāya anikkhittadhuro hotīti attho.",
  "atk-s0404a:477_0": "8. Dutiyanāthasuttavaṇṇanā",
  "atk-s0404a:478_0": "18. Aṭṭhame therānukampitassāti therehi ovādānusāsanidānasamussāhitāya hitapharaṇāya anukampitassa.",
  "atk-s0404a:479_0": "9. Paṭhamaariyāvāsasuttavaṇṇanā",
  "atk-s0404a:480_0": "19.",
  "atk-s0404a:480_1": "Navame ariyavāsāti ariyānaṃ āvāso,",
  "atk-s0404a:480_2": "te āvasiṃsu āvasanti āvasissantīti ariyāvāsā.",
  "atk-s0404a:480_3": "Yadariyāti ye vāse ariyā.",
  "atk-s0404a:481_0": "10. Dutiyaariyāvāsasuttavaṇṇanā",
  "atk-s0404a:482_0": "20.",
  "atk-s0404a:482_1": "Dasamaṃ yasmā kururaṭṭhavāsino bhikkhū gambhīrapaññākārakā yuttappayuttā,",
  "atk-s0404a:482_2": "tasmā yathā tesaṃ dīghanikāyādīsu mahānidānādīni kathitāni,",
  "atk-s0404a:482_3": "evamidampi gambhīraṃ sukhumaṃ tilakkhaṇāhataṃ suttaṃ tattheva avoca.",
  "atk-s0404a:482_4": "Tattha pañcaṅgavippahīnoti pañcahi aṅgehi vippayutto hutvā khīṇāsavo avasi vasati vasissati.",
  "atk-s0404a:482_5": "Tasmā ayaṃ pañcaṅgavippahīnatā ariyāvāsoti vutto.",
  "atk-s0404a:482_6": "Esa nayo sabbattha. Evaṃ kho,",
  "atk-s0404a:482_7": "bhikkhave,",
  "atk-s0404a:482_8": "bhikkhu chaḷaṅgasamannāgato hotīti chaḷaṅgupekkhāya samannāgato hoti.",
  "atk-s0404a:482_9": "Chaḷaṅgupekkhā dhammā nāma keti? Ñāṇādayo.",
  "atk-s0404a:482_10": "“Ñāṇa”nti vutte kiriyato cattāri ñāṇasampayuttacittāni labbhanti,",
  "atk-s0404a:482_11": "“satatavihāro”ti vutte aṭṭha mahācittāni,",
  "atk-s0404a:482_12": "“rajjanadussanaṃ natthī”ti vutte dasa cittāni labbhanti.",
  "atk-s0404a:482_13": "Somanassaṃ āsevanavasena labbhati.",
  "atk-s0404a:482_14": "Satārakkhena cetasāti khīṇāsavassa hi tīsu dvāresu sabbakāle sati ārakkhakiccaṃ sādheti.",
  "atk-s0404a:482_15": "Tenevassa carato ca tiṭṭhato ca suttassa ca jāgarassa ca satataṃ samitaṃ ñāṇadassanaṃ paccupaṭṭhitaṃ hotīti vuccati.",
  "atk-s0404a:483_0": "Puthusamaṇabrāhmaṇānanti bahūnaṃ samaṇabrāhmaṇānaṃ.",
  "atk-s0404a:483_1": "Ettha samaṇāti pabbajjūpagatā,",
  "atk-s0404a:483_2": "brāhmaṇāti bhovādino.",
  "atk-s0404a:483_3": "Puthupaccekasaccānīti bahūni pāṭekkasaccāni.",
  "atk-s0404a:483_4": "“Idameva dassanaṃ saccaṃ,",
  "atk-s0404a:483_5": "idameva sacca”nti evaṃ pāṭiyekkaṃ gahitāni bahūni saccānīti attho.",
  "atk-s0404a:483_6": "Nuṇṇānīti nīhaṭāni.",
  "atk-s0404a:483_7": "Panuṇṇānīti suṭṭhu nīhaṭāni.",
  "atk-s0404a:483_8": "Cattānīti vissaṭṭhāni.",
  "atk-s0404a:483_9": "Vantānīti vamitāni.",
  "atk-s0404a:483_10": "Muttānīti chinnabandhanāni katāni.",
  "atk-s0404a:483_11": "Pahīnānīti pajahitāni.",
  "atk-s0404a:483_12": "Paṭinissaṭṭhānīti yathā na puna cittaṃ ārohanti,",
  "atk-s0404a:483_13": "evaṃ paṭinissajjitāni.",
  "atk-s0404a:483_14": "Sabbāneva tāni gahitaggahaṇassa vissaṭṭhabhāvavevacanāni.",
  "atk-s0404a:484_0": "Samavayasaṭṭhesanoti ettha avayāti anūnā,",
  "atk-s0404a:484_1": "saṭṭhāti vissaṭṭhā.",
  "atk-s0404a:484_2": "Sammā avayā saṭṭhā esanā assāti samavayasaṭṭhesano,",
  "atk-s0404a:484_3": "suṭṭhuvissaṭṭhasabbaesanoti attho.",
  "atk-s0404a:484_4": "Rāgā cittaṃ vimuttantiādīhi maggassa kiccanipphatti kathitā.",
  "atk-s0404a:484_5": "Rāgo me pahīnotiādīhi paccavekkhaṇaphalaṃ kathitaṃ.",
  "atk-s0404a:484_6": "Sesaṃ sabbattha uttānatthamevāti.",
  "atk-s0404a:485_0": "Nāthavaggo dutiyo.",
  "atk-s0404a:486_0": "3. Mahāvaggo",
  "atk-s0404a:487_0": "1. Sīhanādasuttavaṇṇanā",
  "atk-s0404a:488_0": "21.",
  "atk-s0404a:488_1": "Tatiyassa paṭhame visamagateti visamaṭṭhānesu gocaresu gate.",
  "atk-s0404a:488_2": "Saṅghātaṃ āpādesinti ghātaṃ vadhaṃ pāpesiṃ.",
  "atk-s0404a:488_3": "Tassa hi ussannatejatāya khuddakesu pāṇesu anukampā hoti.",
  "atk-s0404a:488_4": "Tasmā ye paṭisattubhāvena saṇṭhātuṃ sakkhissanti,",
  "atk-s0404a:488_5": "ye dubbalā palāyitukāmā bhavissanti,",
  "atk-s0404a:488_6": "te palāyissantīti sīhanādaṃ naditvāva gocarāya pakkamati.",
  "atk-s0404a:488_7": "Tathāgatassetaṃ adhivacananti yadi hi sahanatāya hananatāya ca sīho,",
  "atk-s0404a:488_8": "tathāgato hi sabbāni ca iṭṭhāniṭṭhāni sahati,",
  "atk-s0404a:488_9": "sabbaparappavādino ca vādānaṃ nimmathanena hanati.",
  "atk-s0404a:488_10": "Idamassa hoti sīhanādasminti ayamassa sīhanādo.",
  "atk-s0404a:489_0": "Tathāgatabalānīti aññehi asādhāraṇāni tathāgatasseva balāni.",
  "atk-s0404a:489_1": "Yathā vā pubbabuddhānaṃ balāni puññasampattiyā āgatāni,",
  "atk-s0404a:489_2": "tathā āgatabalānītipi attho.",
  "atk-s0404a:489_3": "Tattha duvidhaṃ tathāgatassa balaṃ kāyabalaṃ ñāṇabalaṃ.",
  "atk-s0404a:489_4": "Tesu kāyabalaṃ hatthikulānusārena veditabbaṃ.",
  "atk-s0404a:489_5": "Vuttañhetaṃ porāṇehi –",
  "atk-s0404a:490_0": "“Kālāvakañca gaṅgeyyaṃ, paṇḍaraṃ tambapiṅgalaṃ;",
  "atk-s0404a:491_0": "Gandhamaṅgalahemañca, uposathachaddantime dasā”ti.",
  "atk-s0404a:492_0": "Imāni dasa hatthikulāni.",
  "atk-s0404a:492_1": "Tattha kālāvakanti pakatihatthikulaṃ daṭṭhabbaṃ.",
  "atk-s0404a:492_2": "Yaṃ dasannaṃ purisānaṃ kāyabalaṃ,",
  "atk-s0404a:492_3": "taṃ ekassa kālāvakassa hatthino.",
  "atk-s0404a:492_4": "Yaṃ dasannaṃ kālāvakānaṃ balaṃ,",
  "atk-s0404a:492_5": "taṃ ekassa gaṅgeyyassa.",
  "atk-s0404a:492_6": "Yaṃ dasannaṃ gaṅgeyyānaṃ,",
  "atk-s0404a:492_7": "taṃ ekassa paṇḍarassa.",
  "atk-s0404a:492_8": "Yaṃ dasannaṃ paṇḍarānaṃ,",
  "atk-s0404a:492_9": "taṃ ekassa tambassa.",
  "atk-s0404a:492_10": "Yaṃ dasannaṃ tambānaṃ,",
  "atk-s0404a:492_11": "taṃ ekassa piṅgalassa.",
  "atk-s0404a:492_12": "Yaṃ dasannaṃ piṅgalānaṃ,",
  "atk-s0404a:492_13": "taṃ ekassa gandhahatthino.",
  "atk-s0404a:492_14": "Yaṃ dasannaṃ gandhahatthīnaṃ,",
  "atk-s0404a:492_15": "taṃ ekassa maṅgalassa.",
  "atk-s0404a:492_16": "Yaṃ dasannaṃ maṅgalānaṃ,",
  "atk-s0404a:492_17": "taṃ ekassa hemassa.",
  "atk-s0404a:492_18": "Yaṃ dasannaṃ hemānaṃ,",
  "atk-s0404a:492_19": "taṃ ekassa uposathassa.",
  "atk-s0404a:492_20": "Yaṃ dasannaṃ uposathānaṃ,",
  "atk-s0404a:492_21": "taṃ ekassa chaddantassa.",
  "atk-s0404a:492_22": "Yaṃ dasannaṃ chaddantānaṃ,",
  "atk-s0404a:492_23": "taṃ ekassa tathāgatassa.",
  "atk-s0404a:492_24": "Nārāyanasaṅghātabalantipi idameva vuccati.",
  "atk-s0404a:492_25": "Tadetaṃ pakatihatthigaṇanāya hatthīnaṃ koṭisahassānaṃ,",
  "atk-s0404a:492_26": "purisagaṇanāya dasannaṃ purisakoṭisahassānaṃ balaṃ hoti.",
  "atk-s0404a:492_27": "Idaṃ tāva tathāgatassa kāyabalaṃ.",
  "atk-s0404a:493_0": "Ñāṇabalaṃ pana pāḷiyaṃ tāva āgatameva.",
  "atk-s0404a:493_1": "Dasabalañāṇaṃ,",
  "atk-s0404a:493_2": "majjhime āgataṃ catuvesārajjañāṇaṃ,",
  "atk-s0404a:493_3": "aṭṭhasu parisāsu akampanañāṇaṃ,",
  "atk-s0404a:493_4": "catuyoniparicchedañāṇaṃ,",
  "atk-s0404a:493_5": "pañcagatiparicchedañāṇaṃ,",
  "atk-s0404a:493_6": "saṃyuttake āgatāni tesattati ñāṇāni sattasattati ñāṇānīti,",
  "atk-s0404a:493_7": "evaṃ aññānipi anekāni ñāṇabalaṃ nāma.",
  "atk-s0404a:493_8": "Idhāpi ñāṇabalameva adhippetaṃ.",
  "atk-s0404a:493_9": "Ñāṇañhi akampiyaṭṭhena upatthambhanaṭṭhena ca balanti vuttaṃ.",
  "atk-s0404a:494_0": "Āsabhaṃ ṭhānanti seṭṭhaṭṭhānaṃ uttamaṭṭhānaṃ.",
  "atk-s0404a:494_1": "Āsabhā vā pubbabuddhā,",
  "atk-s0404a:494_2": "tesaṃ ṭhānanti attho.",
  "atk-s0404a:494_3": "Apica gavasatajeṭṭhako usabho,",
  "atk-s0404a:494_4": "gavasahassajeṭṭhako vasabho.",
  "atk-s0404a:494_5": "Vajasatajeṭṭhako vā usabho,",
  "atk-s0404a:494_6": "vajasahassajeṭṭhako vasabho.",
  "atk-s0404a:494_7": "Sabbagavaseṭṭho sabbaparissayasaho seto pāsādiko mahābhāravaho asanisatasaddehipi asampakampiyo nisabho,",
  "atk-s0404a:494_8": "so idha usabhoti adhippeto.",
  "atk-s0404a:494_9": "Idampi hi tassa pariyāyavacanaṃ.",
  "atk-s0404a:494_10": "Usabhassa idanti āsabhaṃ.",
  "atk-s0404a:494_11": "Ṭhānanti catūhi pādehi pathaviṃ uppīḷetvā acalaṭṭhānaṃ.",
  "atk-s0404a:494_12": "Idaṃ pana āsabhaṃ viyāti āsabhaṃ.",
  "atk-s0404a:494_13": "Yatheva hi nisabhasaṅkhāto usabho usabhabalena samannāgato catūhi pādehi pathaviṃ uppīḷetvā acalaṭṭhānena tiṭṭhati,",
  "atk-s0404a:494_14": "evaṃ tathāgatopi dasahi tathāgatabalehi samannāgato catūhi vesārajjapādehi aṭṭhaparisapathaviṃ uppīḷetvā",
  "atk-s0404a:494_15": "sadevake loke kenaci paccatthikena paccāmittena akampiyo acalaṭṭhānena tiṭṭhati.",
  "atk-s0404a:494_16": "Evaṃ tiṭṭhamāno ca taṃ āsabhaṃ ṭhānaṃ paṭijānāti upagacchati na paccakkhāti attani āropeti.",
  "atk-s0404a:494_17": "Tena vuttaṃ –",
  "atk-s0404a:494_18": "“āsabhaṃ ṭhānaṃ paṭijānātī”ti.",
  "atk-s0404a:495_0": "Parisāsūti aṭṭhasu parisāsu.",
  "atk-s0404a:495_1": "Sīhanādaṃ nadatīti seṭṭhanādaṃ nadati,",
  "atk-s0404a:495_2": "abhītanādaṃ nadati,",
  "atk-s0404a:495_3": "sīhanādasadisaṃ vā nādaṃ nadati.",
  "atk-s0404a:495_4": "Tatrāyaṃ upamā –",
  "atk-s0404a:495_5": "yathā sīho sīhabalena samannāgato sabbattha visārado vigatalomahaṃso sīhanādaṃ nadati,",
  "atk-s0404a:495_6": "evaṃ tathāgatasīhopi tathāgatabalehi samannāgato aṭṭhasu parisāsu visārado vigatalomahaṃso “iti sakkāyo”tiādinā",
  "atk-s0404a:495_7": "nayena nānāvidhadesanāvilāsasampannaṃ sīhanādaṃ nadati.",
  "atk-s0404a:495_8": "Tena vuttaṃ –",
  "atk-s0404a:495_9": "“parisāsu sīhanādaṃ nadatī”ti.",
  "atk-s0404a:496_0": "Brahmacakkaṃ pavattetīti ettha brahmanti seṭṭhaṃ uttamaṃ visiṭṭhaṃ.",
  "atk-s0404a:496_1": "Cakkanti dhammacakkaṃ.",
  "atk-s0404a:496_2": "Taṃ panetaṃ duvidhaṃ hoti paṭivedhañāṇañceva desanāñāṇañca.",
  "atk-s0404a:496_3": "Tattha paññāpabhāvitaṃ attano ariyaphalāvahaṃ paṭivedhañāṇaṃ,",
  "atk-s0404a:496_4": "karuṇāpabhāvitaṃ sāvakānaṃ ariyaphalāvahaṃ desanāñāṇaṃ.",
  "atk-s0404a:496_5": "Tattha paṭivedhañāṇaṃ uppajjamānaṃ uppannanti duvidhaṃ.",
  "atk-s0404a:496_6": "Tañhi abhinikkhamanato yāva arahattamaggā uppajjamānaṃ,",
  "atk-s0404a:496_7": "phalakkhaṇe uppannaṃ nāma.",
  "atk-s0404a:496_8": "Tusitabhavanato vā yāva mahābodhipallaṅke arahattamaggā uppajjamānaṃ,",
  "atk-s0404a:496_9": "phalakkhaṇe uppannaṃ nāma.",
  "atk-s0404a:496_10": "Dīpaṅkarato vā paṭṭhāya yāva arahattamaggā uppajjamānaṃ,",
  "atk-s0404a:496_11": "phalakkhaṇe uppannaṃ nāma.",
  "atk-s0404a:496_12": "Desanāñāṇampi pavattamānaṃ pavattanti duvidhaṃ.",
  "atk-s0404a:496_13": "Tañhi yāva aññāsikoṇḍaññassa sotāpattimaggā pavattamānaṃ,",
  "atk-s0404a:496_14": "phalakkhaṇe pavattaṃ nāma.",
  "atk-s0404a:496_15": "Tesu paṭivedhañāṇaṃ lokuttaraṃ,",
  "atk-s0404a:496_16": "desanāñāṇaṃ lokiyaṃ.",
  "atk-s0404a:496_17": "Ubhayampi panetaṃ aññehi asādhāraṇaṃ,",
  "atk-s0404a:496_18": "buddhānaṃyeva orasañāṇaṃ.",
  "atk-s0404a:497_0": "Idāni yehi dasahi balehi samannāgato tathāgato āsabhaṃ ṭhānaṃ paṭijānāti,",
  "atk-s0404a:497_1": "tāni vitthārato dassetuṃ katamāni dasa? Idha,",
  "atk-s0404a:497_2": "bhikkhave,",
  "atk-s0404a:497_3": "tathāgato ṭhānañca ṭhānatotiādimāha.",
  "atk-s0404a:497_4": "Tattha ṭhānañca ṭhānatoti kāraṇañca kāraṇato.",
  "atk-s0404a:497_5": "Kāraṇañhi yasmā tattha phalaṃ tiṭṭhati,",
  "atk-s0404a:497_6": "tadāyattavuttitāya uppajjati ceva pavattati ca,",
  "atk-s0404a:497_7": "tasmā ṭhānanti vuccati.",
  "atk-s0404a:497_8": "Taṃ bhagavā “ye ye dhammā yesaṃ yesaṃ dhammānaṃ hetū paccayā uppādāya,",
  "atk-s0404a:497_9": "taṃ taṃ ṭhānaṃ.",
  "atk-s0404a:497_10": "Ye ye dhammā yesaṃ yesaṃ dhammānaṃ na hetū na paccayā uppādāya,",
  "atk-s0404a:497_11": "taṃ taṃ aṭṭhāna”nti pajānanto ṭhānañca ṭhānato aṭṭhānañca aṭṭhānato yathābhūtaṃ pajānāti.",
  "atk-s0404a:497_12": "Abhidhamme panetaṃ “tattha katamaṃ tathāgatassa ṭhānañca ṭhānato aṭṭhānañca aṭṭhānato yathābhūtaṃ ñāṇa”ntiādinā nayena vitthāritameva.",
  "atk-s0404a:497_13": "Yampīti yena ñāṇena. Idampi,",
  "atk-s0404a:497_14": "bhikkhave,",
  "atk-s0404a:497_15": "tathāgatassāti idampi ṭhānāṭṭhānañāṇaṃ tathāgatassa tathāgatabalaṃ nāma hotīti attho.",
  "atk-s0404a:497_16": "Evaṃ sabbapadesu yojanā veditabbā.",
  "atk-s0404a:498_0": "Kammasamādānānanti samādiyitvā katānaṃ kusalākusalakammānaṃ,",
  "atk-s0404a:498_1": "kammameva vā kammasamādānaṃ.",
  "atk-s0404a:498_2": "Ṭhānaso hetusoti paccayato ceva hetuto ca.",
  "atk-s0404a:498_3": "Tattha gatiupadhikālapayogā vipākassa ṭhānaṃ,",
  "atk-s0404a:498_4": "kammaṃ hetu.",
  "atk-s0404a:498_5": "Imassa pana ñāṇassa vitthārakathā “atthekaccāni pāpakāni kammasamādānāni gatisampattipaṭibāḷhāni na vipaccantī”tiādinā nayena abhidhamme āgatāyeva.",
  "atk-s0404a:499_0": "Sabbatthagāmininti sabbagatigāminiñca agatigāminiñca.",
  "atk-s0404a:499_1": "Paṭipadanti maggaṃ.",
  "atk-s0404a:499_2": "Yathābhūtaṃ pajānātīti bahūsupi manussesu ekameva pāṇaṃ ghātentesu “imassa cetanā nirayagāminī bhavissati,",
  "atk-s0404a:499_3": "imassa tiracchānayonigāminī”ti iminā nayena ekavatthusmimpi kusalākusalacetanāsaṅkhātānaṃ paṭipattīnaṃ aviparītato sabhāvaṃ jānāti.",
  "atk-s0404a:499_4": "Imassapi ca ñāṇassa vitthārakathā “tattha katamaṃ tathāgatassa sabbatthagāminiṃ paṭipadaṃ yathābhūtaṃ ñāṇaṃ?",
  "atk-s0404a:499_5": "Idha tathāgato ayaṃ maggo ayaṃ paṭipadā nirayagāminīti pajānātī”tiādinā nayena abhidhamme āgatāyeva.",
  "atk-s0404a:500_0": "Anekadhātunti cakkhudhātuādīhi kāmadhātuādīhi vā dhātūhi bahudhātuṃ.",
  "atk-s0404a:500_1": "Nānādhātunti tāsaṃyeva dhātūnaṃ vilakkhaṇatāya nānappakāradhātuṃ.",
  "atk-s0404a:500_2": "Lokanti khandhāyatanadhātulokaṃ.",
  "atk-s0404a:500_3": "Yathābhūtaṃ pajānātīti tāsaṃ dhātūnaṃ aviparītato sabhāvaṃ paṭivijjhati.",
  "atk-s0404a:500_4": "Idampi ñāṇaṃ “tattha katamaṃ tathāgatassa anekadhātunānādhātulokaṃ yathābhūtaṃ ñāṇaṃ?",
  "atk-s0404a:500_5": "Idha tathāgato khandhanānattaṃ pajānātī”tiādinā nayena abhidhamme vitthāritameva.",
  "atk-s0404a:501_0": "Nānādhimuttikatanti hīnādīhi adhimuttīhi nānādhimuttikabhāvaṃ.",
  "atk-s0404a:501_1": "Idampi ñāṇaṃ “tattha katamaṃ tathāgatassa sattānaṃ nānādhimuttikataṃ yathābhūtaṃ ñāṇaṃ?",
  "atk-s0404a:501_2": "Idha tathāgato pajānāti santi sattā hīnādhimuttikā”tiādinā nayena abhidhamme vitthāritameva.",
  "atk-s0404a:502_0": "Parasattānanti padhānasattānaṃ.",
  "atk-s0404a:502_1": "Parapuggalānanti tato aññesaṃ hīnasattānaṃ.",
  "atk-s0404a:502_2": "Ekatthameva vā etaṃ padadvayaṃ,",
  "atk-s0404a:502_3": "veneyyavasena dvidhā vuttaṃ.",
  "atk-s0404a:502_4": "Indriyaparopariyattanti saddhādīnaṃ indriyānaṃ parabhāvañca aparabhāvañca,",
  "atk-s0404a:502_5": "vuddhiñca hāniñcāti attho.",
  "atk-s0404a:502_6": "Imassāpi ñāṇassa vitthārakathā “tattha katamaṃ tathāgatassa parasattānaṃ parapuggalānaṃ indriyaparopariyattaṃ yathābhūtaṃ ñāṇaṃ?",
  "atk-s0404a:502_7": "Idha tathāgato sattānaṃ āsayaṃ pajānātī”ti ādinā nayena abhidhamme āgatāyeva.",
  "atk-s0404a:503_0": "Jhānavimokkhasamādhisamāpattīnanti paṭhamādīnaṃ catunnaṃ jhānānaṃ,",
  "atk-s0404a:503_1": "“rūpī rūpāni passatī”tiādīnaṃ aṭṭhannaṃ vimokkhānaṃ,",
  "atk-s0404a:503_2": "savitakkasavicārādīnaṃ tiṇṇaṃ samādhīnaṃ,",
  "atk-s0404a:503_3": "paṭhamajjhānasamāpattiādīnañca navannaṃ anupubbasamāpattīnaṃ.",
  "atk-s0404a:503_4": "Saṃkilesanti hānabhāgiyadhammaṃ.",
  "atk-s0404a:503_5": "Vodānanti visesabhāgiyadhammaṃ.",
  "atk-s0404a:503_6": "Vuṭṭhānanti “vodānampi vuṭṭhānaṃ,",
  "atk-s0404a:503_7": "tamhā tamhā samādhimhā vuṭṭhānampi vuṭṭhāna”nti evaṃ vuttaṃ paguṇajjhānañceva bhavaṅgaphalasamāpattiyo ca.",
  "atk-s0404a:503_8": "Heṭṭhimaṃ heṭṭhimañhi paguṇajjhānaṃ uparimassa uparimassa padaṭṭhānaṃ hoti,",
  "atk-s0404a:503_9": "tasmā “vodānampi vuṭṭhāna”nti vuttaṃ.",
  "atk-s0404a:503_10": "Bhavaṅgena pana sabbajjhānehi vuṭṭhānaṃ hoti,",
  "atk-s0404a:503_11": "phalasamāpattiyā nirodhasamāpattito vuṭṭhānaṃ hoti.",
  "atk-s0404a:503_12": "Taṃ sandhāya ca “tamhā tamhā samādhimhā vuṭṭhānampi vuṭṭhāna”nti vuttaṃ.",
  "atk-s0404a:503_13": "Idampi ñāṇaṃ “tattha katamaṃ tathāgatassa jhānavimokkhasamādhisamāpattīnaṃ saṃkilesaṃ vodānaṃ vuṭṭhānaṃ yathābhūtaṃ ñāṇaṃ?",
  "atk-s0404a:503_14": "Jhāyīti cattāro jhāyī,",
  "atk-s0404a:503_15": "atthekacco jhāyī sampattiṃyeva samānaṃ vipattīti paccetī”tiādinā nayena abhidhamme vitthāritameva.",
  "atk-s0404a:503_16": "Sabbañāṇānaṃ vitthārakathāya vinicchayo sammohavinodaniyā vibhaṅgaṭṭhakathāya vutto,",
  "atk-s0404a:503_17": "pubbenivāsānussatidibbacakkhuñāṇakathā visuddhimagge vitthāritā,",
  "atk-s0404a:503_18": "āsavakkhayakathā heṭṭhā vuttāyevāti.",
  "atk-s0404a:504_0": "Tattha paravādīkathā hoti “dasabalañāṇaṃ nāma pāṭiyekkaṃ ñāṇaṃ natthi,",
  "atk-s0404a:504_1": "sabbaññutaññāṇassevāyaṃ pabhedo”ti.",
  "atk-s0404a:504_2": "Taṃ na tathā daṭṭhabbaṃ.",
  "atk-s0404a:504_3": "Aññameva hi dasabalañāṇaṃ,",
  "atk-s0404a:504_4": "aññaṃ sabbaññutaññāṇaṃ.",
  "atk-s0404a:504_5": "Dasabalañāṇañhi sakasakakiccameva jānāti,",
  "atk-s0404a:504_6": "sabbaññutaññāṇaṃ tampi tato avasesampi jānāti.",
  "atk-s0404a:504_7": "Dasabalañāṇesu hi paṭhamaṃ kāraṇākāraṇameva jānāti,",
  "atk-s0404a:504_8": "dutiyaṃ kammavipākantarameva,",
  "atk-s0404a:504_9": "tatiyaṃ kammaparicchedameva,",
  "atk-s0404a:504_10": "catutthaṃ dhātunānattakāraṇameva,",
  "atk-s0404a:504_11": "pañcamaṃ sattānaṃ ajjhāsayādhimuttimeva,",
  "atk-s0404a:504_12": "chaṭṭhaṃ indriyānaṃ tikkhamudubhāvameva,",
  "atk-s0404a:504_13": "sattamaṃ jhānādīhi saddhiṃ tesaṃ saṃkilesādimeva,",
  "atk-s0404a:504_14": "aṭṭhamaṃ pubbenivutthakkhandhasantatimeva,",
  "atk-s0404a:504_15": "navamaṃ sattānaṃ cutipaṭisandhimeva,",
  "atk-s0404a:504_16": "dasamaṃ saccaparicchedameva.",
  "atk-s0404a:504_17": "Sabbaññutaññāṇaṃ pana etehi jānitabbañca tato uttariñca pajānāti,",
  "atk-s0404a:504_18": "etesaṃ pana kiccaṃ na sabbaṃ karoti.",
  "atk-s0404a:504_19": "Tañhi jhānaṃ hutvā appetuṃ na sakkoti,",
  "atk-s0404a:504_20": "iddhi hutvā vikubbituṃ na sakkoti,",
  "atk-s0404a:504_21": "maggo hutvā kilese khepetuṃ na sakkoti.",
  "atk-s0404a:505_0": "Apica paravādī evaṃ pucchitabbo “dasabalañāṇaṃ nāmetaṃ savitakkasavicāraṃ avitakkavicāramattaṃ avitakkaavicāraṃ,",
  "atk-s0404a:505_1": "kāmāvacaraṃ rūpāvacaraṃ arūpāvacaraṃ,",
  "atk-s0404a:505_2": "lokiyaṃ lokuttara”nti.",
  "atk-s0404a:505_3": "Jānanto “paṭipāṭiyā satta ñāṇāni savitakkasavicārānī”ti vakkhati,",
  "atk-s0404a:505_4": "“tato parāni dve avitakkaavicārānī”ti vakkhati.",
  "atk-s0404a:505_5": "“Āsavakkhayañāṇaṃ siyā savitakkasavicāraṃ siyā avitakkavicāramattaṃ,",
  "atk-s0404a:505_6": "siyā avitakkaavicāra”nti vakkhati.",
  "atk-s0404a:505_7": "Tathā “paṭipāṭiyā satta kāmāvacarāni,",
  "atk-s0404a:505_8": "tato dve rūpāvacarāni,",
  "atk-s0404a:505_9": "avasāne ekaṃ lokuttara”nti vakkhati.",
  "atk-s0404a:505_10": "“Sabbaññutaññāṇaṃ pana savitakkasavicārameva lokiyamevā”ti vakkhati.",
  "atk-s0404a:506_0": "Evamettha anupadavaṇṇanaṃ ñatvā idāni yasmā tathāgato paṭhamaṃyeva ṭhānāṭṭhānañāṇena veneyyasattānaṃ",
  "atk-s0404a:506_1": "āsavakkhayādhigamassa ceva anadhigamassa ca ṭhānāṭṭhānabhūtaṃ kilesāvaraṇābhāvaṃ passati lokiyasammādiṭṭhiṭṭhānādidassanato",
  "atk-s0404a:506_2": "niyatamicchādiṭṭhiṭṭhānābhāvadassanato ca.",
  "atk-s0404a:506_3": "Atha nesaṃ kammavipākañāṇena vipākāvaraṇābhāvaṃ passati tihetukappaṭisandhidassanato,",
  "atk-s0404a:506_4": "sabbatthagāminipaṭipadāñāṇena kammāvaraṇābhāvaṃ passati ānantariyakammābhāvadassanato.",
  "atk-s0404a:506_5": "Evamanāvaraṇānaṃ anekadhātunānādhātuñāṇena anukūladhammadesanatthaṃ cariyāvisesaṃ passati dhātuvemattadassanato.",
  "atk-s0404a:506_6": "Atha nesaṃ nānādhimuttikatañāṇena adhimuttiṃ passati payogaṃ anādiyitvāpi adhimuttivasena dhammadesanatthaṃ.",
  "atk-s0404a:506_7": "Athevaṃ diṭṭhādhimuttīnaṃ yathāsatti yathābalaṃ dhammaṃ desetuṃ indriyaparopariyattiñāṇena indriyaparopariyattaṃ",
  "atk-s0404a:506_8": "passati saddhādīnaṃ tikkhamudubhāvadassanato.",
  "atk-s0404a:506_9": "Evaṃ pariññātindriyaparopariyattā pana te sace dūre honti,",
  "atk-s0404a:506_10": "atha jhānādiñāṇena jhānādīsu vasībhūtattā iddhivisesena te khippaṃ upagacchati.",
  "atk-s0404a:506_11": "Upagantvā ca nesaṃ pubbenivāsānussatiñāṇena pubbajātibhavaṃ,",
  "atk-s0404a:506_12": "dibbacakkhānubhāvato pattabbena cetopariyañāṇena sampati cittavisesaṃ passanto āsavakkhayañāṇānubhāvena",
  "atk-s0404a:506_13": "āsavakkhayagāminiyā paṭipadāya vigatasammohattā āsavakkhayāya dhammaṃ deseti.",
  "atk-s0404a:506_14": "Tasmā iminānukkamena imāni balāni vuttānīti veditabbāni.",
  "atk-s0404a:507_0": "2. Adhivuttipadasuttavaṇṇanā",
  "atk-s0404a:508_0": "22.",
  "atk-s0404a:508_1": "Dutiye ye te dhammāti ye te dasabalañāṇaṃ sabbaññutaññāṇadhammā.",
  "atk-s0404a:508_2": "Adhivuttipadānanti adhivacanapadānaṃ,",
  "atk-s0404a:508_3": "khandhāyatanadhātudhammānanti attho.",
  "atk-s0404a:508_4": "Adhivuttiyoti hi adhivacanāni vuccanti,",
  "atk-s0404a:508_5": "tesaṃ ye padabhūtā desanāya padaṭṭhānattā.",
  "atk-s0404a:508_6": "Atītā buddhāpi hi ete dhamme kathayiṃsu,",
  "atk-s0404a:508_7": "anāgatāpi eteva kathayissanti.",
  "atk-s0404a:508_8": "Tasmā khandhādayo adhivuttipadāni nāma.",
  "atk-s0404a:508_9": "Tesaṃ adhivuttipadānaṃ.",
  "atk-s0404a:508_10": "Atha vā bhūtamatthaṃ abhibhavitvā yathāsabhāvato aggahetvā vattanato adhivuttiyoti diṭṭhiyo vuccanti,",
  "atk-s0404a:508_11": "adhivuttīnaṃ padāni adhivuttipadāni,",
  "atk-s0404a:508_12": "diṭṭhidīpakāni vacanānīti attho.",
  "atk-s0404a:508_13": "Tesaṃ adhivuttipadānaṃ diṭṭhivohārānaṃ.",
  "atk-s0404a:508_14": "Abhiññā sacchikiriyāyāti jānitvā paccakkhakaraṇatthāya.",
  "atk-s0404a:508_15": "Visāradoti ñāṇasomanassappatto.",
  "atk-s0404a:508_16": "Tatthāti tesu dhammesu tesaṃ tesaṃ tathā tathā dhammaṃ desetunti tesaṃ tesaṃ diṭṭhigatikānaṃ vā itaresaṃ vā āsayaṃ ñatvā tathā tathā dhammaṃ desetuṃ.",
  "atk-s0404a:508_17": "Hīnaṃ vā hīnanti ñassatīti hīnaṃ vā dhammaṃ “hīno dhammo”ti jānissati.",
  "atk-s0404a:508_18": "Ñāteyyanti ñātabbaṃ.",
  "atk-s0404a:508_19": "Daṭṭheyyanti daṭṭhabbaṃ.",
  "atk-s0404a:508_20": "Sacchikareyyanti sacchikātabbaṃ.",
  "atk-s0404a:508_21": "Tattha tattha yathābhūtañāṇanti tesu tesu dhammesu yathāsabhāvañāṇaṃ.",
  "atk-s0404a:508_22": "Iminā sabbaññutaññāṇaṃ dasseti.",
  "atk-s0404a:508_23": "Evaṃ sabbaññutaññāṇaṃ dassetvā puna dasabalañāṇaṃ dassento dasayimānītiādimāha.",
  "atk-s0404a:508_24": "Dasabalañāṇampi hi tattha tattha yathābhūtañāṇamevāti.",
  "atk-s0404a:509_0": "3. Kāyasuttavaṇṇanā",
  "atk-s0404a:510_0": "23.",
  "atk-s0404a:510_1": "Tatiye āpanno hoti kañcideva desanti kañci āpattikoṭṭhāsaṃ āpanno hoti.",
  "atk-s0404a:510_2": "Anuviccāti anupavisitvā pariyogāhetvā.",
  "atk-s0404a:510_3": "Kāyaduccaritanti tividhaṃ kāyaduccaritaṃ.",
  "atk-s0404a:510_4": "Vacīduccaritanti catubbidhaṃ vacīduccaritaṃ.",
  "atk-s0404a:510_5": "Pāpikā issāti lāmikā usūyā.",
  "atk-s0404a:510_6": "Paññāya disvāti sahavipassanāya maggapaññāya passitvā passitvā pahātabbā.",
  "atk-s0404a:510_7": "Ijjhatīti samijjhati.",
  "atk-s0404a:510_8": "Upavāsassāti nissāya upasaṅkamitvā vasantassa.",
  "atk-s0404a:510_9": "Abhibhuyyāti ajjhottharitvā madditvā.",
  "atk-s0404a:510_10": "Irīyatīti vattati.",
  "atk-s0404a:510_11": "Imasmiṃ sutte sahavipassanāya maggo kathito.",
  "atk-s0404a:511_0": "4. Mahācundasuttavaṇṇanā",
  "atk-s0404a:512_0": "24.",
  "atk-s0404a:512_1": "Catutthe jānāmimaṃ dhammanti iminā ñāṇavādassa vadanākāro vutto.",
  "atk-s0404a:512_2": "Bhāvitakāyomhītiādīhi bhāvanāvādassa.",
  "atk-s0404a:512_3": "Tatiyavāre dvepi vādā ekato vuttā,",
  "atk-s0404a:512_4": "tayopi cete arahattameva paṭijānanti.",
  "atk-s0404a:512_5": "Aḍḍhavādaṃ vadeyyāti aḍḍhohamasmīti vādaṃ vadeyya.",
  "atk-s0404a:512_6": "Upanīhātunti nīharitvā dātuṃ.",
  "atk-s0404a:513_0": "5. Kasiṇasuttavaṇṇanā",
  "atk-s0404a:514_0": "25.",
  "atk-s0404a:514_1": "Pañcame sakalaṭṭhena kasiṇāni,",
  "atk-s0404a:514_2": "tadārammaṇānaṃ dhammānaṃ khettaṭṭhena adhiṭṭhānaṭṭhena vā āyatanānīti kasiṇāyatanāni.",
  "atk-s0404a:514_3": "Uddhanti upari gagaṇatalābhimukhaṃ.",
  "atk-s0404a:514_4": "Adhoti heṭṭhā bhūmitalābhimukhaṃ.",
  "atk-s0404a:514_5": "Tiriyanti khettamaṇḍalaṃ viya samantā paricchinditvā.",
  "atk-s0404a:514_6": "Ekacco hi uddhameva kasiṇaṃ vaḍḍheti,",
  "atk-s0404a:514_7": "ekacco adho,",
  "atk-s0404a:514_8": "ekacco samantato.",
  "atk-s0404a:514_9": "Tena tena vā kāraṇena evaṃ pasāreti ālokamiva rūpadassanakāmo.",
  "atk-s0404a:514_10": "Tena vuttaṃ –",
  "atk-s0404a:514_11": "“pathavīkasiṇameko sañjānāti uddhaṃ adho tiriya”nti.",
  "atk-s0404a:514_12": "Advayanti idaṃ pana ekassa aññabhāvānupagamanatthaṃ vuttaṃ.",
  "atk-s0404a:514_13": "Yathā hi udakaṃ paviṭṭhassa sabbadisāsu udakameva hoti na aññaṃ,",
  "atk-s0404a:514_14": "evameva pathavīkasiṇaṃ pathavīkasiṇameva hoti.",
  "atk-s0404a:514_15": "Natthi tassa aññakasiṇasambhedoti.",
  "atk-s0404a:514_16": "Eseva nayo sabbattha.",
  "atk-s0404a:514_17": "Appamāṇanti idaṃ tassa tassa pharaṇaappamāṇavasena vuttaṃ.",
  "atk-s0404a:514_18": "Tañhi cetasā pharanto sakalameva pharati,",
  "atk-s0404a:514_19": "“ayamassa ādi,",
  "atk-s0404a:514_20": "idaṃ majjha”nti pamāṇaṃ na gaṇhāti.",
  "atk-s0404a:514_21": "Viññāṇakasiṇanti cettha kasiṇugghāṭimākāse pavattaviññāṇaṃ.",
  "atk-s0404a:514_22": "Tattha kasiṇavasena kasiṇugghāṭimākāse,",
  "atk-s0404a:514_23": "kasiṇugghāṭimākāsavasena tattha pavattaviññāṇe uddhaṃadhotiriyatā veditabbā.",
  "atk-s0404a:514_24": "Ayamettha saṅkhepo,",
  "atk-s0404a:514_25": "kammaṭṭhānabhāvanānayena panetāni pathavīkasiṇādīni vitthārato visuddhimagge vuttāneva.",
  "atk-s0404a:515_0": "6. Kāḷīsuttavaṇṇanā",
  "atk-s0404a:516_0": "26.",
  "atk-s0404a:516_1": "Chaṭṭhe kumāripañhesūti kumārīnaṃ māradhītānaṃ pucchāsu.",
  "atk-s0404a:516_2": "Atthassa pattiṃ hadayassa santinti dvīhipi padehi arahattameva kathitaṃ.",
  "atk-s0404a:516_3": "Senanti rāgādikilesasenaṃ.",
  "atk-s0404a:516_4": "Piyasātarūpanti piyajātikesu ca sātajātikesu ca vatthūsu uppajjanato evaṃladdhanāmaṃ.",
  "atk-s0404a:516_5": "Ekohaṃ jhāyaṃ sukhamanubodhinti evaṃ kilesasenaṃ jinitvā ahaṃ ekakova jhāyanto sukhaṃ anubujjhiṃ sacchiakāsiṃ.",
  "atk-s0404a:516_6": "Sakkhinti sakkhibhāvappattaṃ dhammasakkhiṃ.",
  "atk-s0404a:516_7": "Na sampajjati kenaci meti mayhaṃ kenaci saddhiṃ mittadhammo nāma natthi.",
  "atk-s0404a:516_8": "Pathavīkasiṇasamāpattiparamā kho, bhagini,",
  "atk-s0404a:516_9": "eke samaṇabrāhmaṇā atthoti abhinibbattesunti pathavīkasiṇasamāpattiparamo uttamo atthoti gahetvā abhinibbattesuṃ.",
  "atk-s0404a:516_10": "Yāvatā kho, bhagini,",
  "atk-s0404a:516_11": "pathavīkasiṇasamāpattiparamatāti yattakā pathavīkasiṇasamāpattiyā uttamakoṭi.",
  "atk-s0404a:516_12": "Tadabhiññāsi bhagavāti taṃ bhagavā abhiññāpaññāya abhiññāsi.",
  "atk-s0404a:516_13": "Assādamaddasāti samudayasaccaṃ addasa.",
  "atk-s0404a:516_14": "Ādīnavamaddasāti dukkhasaccaṃ addasa.",
  "atk-s0404a:516_15": "Nissaraṇamaddasāti nirodhasaccaṃ addasa.",
  "atk-s0404a:516_16": "Maggāmaggañāṇadassanamaddasāti maggasaccaṃ addasa.",
  "atk-s0404a:516_17": "Atthassa pattīti etesaṃ catunnaṃ saccānaṃ diṭṭhattā arahattasaṅkhātassa atthassa patti,",
  "atk-s0404a:516_18": "sabbadarathapariḷāhavūpasantatāya hadayassa santīti.",
  "atk-s0404a:517_0": "7. Paṭhamamahāpañhasuttavaṇṇanā",
  "atk-s0404a:518_0": "27.",
  "atk-s0404a:518_1": "Sattame abhijānāthāti abhijānitvā paccakkhaṃ katvā viharatha.",
  "atk-s0404a:518_2": "Abhiññāyāti abhijānitvā.",
  "atk-s0404a:518_3": "Idhāti imāya.",
  "atk-s0404a:518_4": "Dhammadesanāya vā dhammadesananti yadidaṃ samaṇassa gotamassa dhammadesanāya saddhiṃ amhākaṃ dhammadesanaṃ,",
  "atk-s0404a:518_5": "amhākaṃ vā dhammadesanāya saddhiṃ samaṇassa gotamassa dhammadesanaṃ ārabbha nānākaraṇaṃ vuccetha,",
  "atk-s0404a:518_6": "taṃ kiṃ nāmāti vadanti.",
  "atk-s0404a:518_7": "Dutiyapadepi eseva nayo.",
  "atk-s0404a:518_8": "Iti te majjhe bhinnasuvaṇṇaṃ viya sāsanena saddhiṃ attano laddhiṃ vacanamattena samadhuraṃ ṭhapayiṃsu.",
  "atk-s0404a:518_9": "Neva abhinandiṃsūti “evameta”nti na sampaṭicchiṃsu.",
  "atk-s0404a:518_10": "Nappaṭikkosiṃsūti “na idaṃ eva”nti nappaṭisedhesuṃ. Kasmā?",
  "atk-s0404a:518_11": "Te kira “titthiyā nāma andhasadisā jānitvā vā ajānitvā vā katheyyu”nti nābhinandiṃsu.",
  "atk-s0404a:519_0": "Na sampāyissantīti sampādetvā kathetuṃ na sakkhissanti.",
  "atk-s0404a:519_1": "Uttari ca vighātanti asampādanato uttarimpi dukkhaṃ āpajjissanti.",
  "atk-s0404a:519_2": "Sampādetvā kathetuṃ asakkontānañhi dukkhaṃ uppajjati.",
  "atk-s0404a:519_3": "Yathā taṃ,",
  "atk-s0404a:519_4": "bhikkhave,",
  "atk-s0404a:519_5": "avisayasminti ettha ca tanti nipātamattaṃ.",
  "atk-s0404a:519_6": "Yathāti kāraṇavacanaṃ,",
  "atk-s0404a:519_7": "yasmā avisaye pañhaṃ pucchitā hontīti attho.",
  "atk-s0404a:519_8": "Ito vā pana sutvāti ito vā pana mama sāsanato sutvā.",
  "atk-s0404a:519_9": "Itoti tathāgatatopi tathāgatasāvakatopi.",
  "atk-s0404a:519_10": "Ārādheyyāti paritoseyya,",
  "atk-s0404a:519_11": "aññathā ārādhanaṃ nāma natthīti dasseti.",
  "atk-s0404a:520_0": "Ekadhammeti ekasmiṃ dhamme.",
  "atk-s0404a:520_1": "Iminā uddeso dassito.",
  "atk-s0404a:520_2": "Parato katamasmiṃ ekadhammeti iminā pañho dassito.",
  "atk-s0404a:520_3": "Sabbe sattā āhāraṭṭhitikāti idaṃ panettha veyyākaraṇaṃ.",
  "atk-s0404a:520_4": "Sesesupi eseva nayo.",
  "atk-s0404a:520_5": "Sammā nibbindamānotiādīsu pana sammā hetunā nayena nibbidānupassanāya nibbindanto ukkaṇṭhanto,",
  "atk-s0404a:520_6": "virāgānupassanāya virajjanto,",
  "atk-s0404a:520_7": "paṭisaṅkhānupassanāya muccanassa upāyaṃ katvā vimuccamāno,",
  "atk-s0404a:520_8": "adhimokkhavasena vā vimuccamāno sanniṭṭhānaṃ kurumānoti attho.",
  "atk-s0404a:520_9": "Udayabbayehi paricchinditvā pubbantāparantadassanena sammā pariyantadassāvī.",
  "atk-s0404a:520_10": "Sammadatthaṃ abhisameccāti sammā sabhāgatthaṃ ñāṇena abhisamāgantvā.",
  "atk-s0404a:520_11": "Dukkhassantakaro hotīti sakalavaṭṭadukkhassa pariyantaṃ parivaṭumaṃ karo hoti.",
  "atk-s0404a:521_0": "Sabbe sattāti kāmabhavādīsu ekavokārabhavādīsu ca sabbabhavesu sabbe sattā.",
  "atk-s0404a:521_1": "Āhāraṭṭhitikāti āhārato ṭhiti etesanti āhāraṭṭhitikā.",
  "atk-s0404a:521_2": "Iti sabbasattānampi ṭhitihetu āhāro nāma eko dhammo,",
  "atk-s0404a:521_3": "tasmiṃ ekadhamme.",
  "atk-s0404a:521_4": "Nanu ca evaṃ sante yaṃ vuttaṃ –",
  "atk-s0404a:521_5": "“asaññasattā devā ahetukā anāhārā aphassakā”tiādi,",
  "atk-s0404a:521_6": "taṃ virujjhatīti.",
  "atk-s0404a:521_7": "Na virujjhati.",
  "atk-s0404a:521_8": "Tesañhi jhānaṃ āhāro hoti.",
  "atk-s0404a:521_9": "Evaṃ santepi “cattārome,",
  "atk-s0404a:521_10": "bhikkhave,",
  "atk-s0404a:521_11": "āhārā”ti idaṃ virujjhatīti.",
  "atk-s0404a:521_12": "Idampi na virujjhati.",
  "atk-s0404a:521_13": "Etasmiñhi sutte nippariyāyena āhāralakkhaṇā dhammā āhārāti vuttā,",
  "atk-s0404a:521_14": "idha pana pariyāyena paccayo āhāroti vutto.",
  "atk-s0404a:521_15": "Sabbadhammānañhi paccayo laddhuṃ vaṭṭati.",
  "atk-s0404a:521_16": "So ca yaṃ yaṃ phalaṃ janeti,",
  "atk-s0404a:521_17": "taṃ taṃ āharati nāma.",
  "atk-s0404a:521_18": "Tasmā āhāroti vuccati.",
  "atk-s0404a:521_19": "Tenevāha –",
  "atk-s0404a:521_20": "“avijjampāhaṃ,",
  "atk-s0404a:521_21": "bhikkhave,",
  "atk-s0404a:521_22": "sāhāraṃ vadāmi,",
  "atk-s0404a:521_23": "no anāhāraṃ. Ko ca,",
  "atk-s0404a:521_24": "bhikkhave,",
  "atk-s0404a:521_25": "avijjāya āhāro?",
  "atk-s0404a:521_26": "Pañca nīvaraṇātissa vacanīya”nti.",
  "atk-s0404a:521_27": "Ayaṃ idha adhippeto.",
  "atk-s0404a:521_28": "Etasmiñhi paccayāhāre gahite pariyāyāhāropi nippariyāyāhāropi sabbo gahitova hoti.",
  "atk-s0404a:522_0": "Tattha asaññībhave paccayāhāro labbhati.",
  "atk-s0404a:522_1": "Anuppanne hi buddhe titthāyatane pabbajitā vāyokasiṇe parikammaṃ katvā catutthajjhānaṃ nibbattetvā tato vuṭṭhāya “dhi cittaṃ,",
  "atk-s0404a:522_2": "dhi vatetaṃ cittaṃ,",
  "atk-s0404a:522_3": "cittassa nāma abhāvoyeva sādhu.",
  "atk-s0404a:522_4": "Cittañhi nissāya vadhabandhādipaccayaṃ dukkhaṃ uppajjati.",
  "atk-s0404a:522_5": "Citte asati nattheta”nti khantiṃ ruciṃ uppādetvā aparihīnajjhānā kālaṃ katvā asaññībhave nibbattanti.",
  "atk-s0404a:522_6": "Yo yassa iriyāpatho manussaloke paṇihito ahosi,",
  "atk-s0404a:522_7": "so tena iriyāpathena nibbattitvā cittarūpasadiso hutvā pañca kappasatāni tiṭṭhati.",
  "atk-s0404a:522_8": "Ettakaṃ addhānaṃ sayito viya hoti.",
  "atk-s0404a:522_9": "Evarūpānampi sattānaṃ paccayāhāro labbhati.",
  "atk-s0404a:522_10": "Te hi yaṃ jhānaṃ bhāvetvā nibbattā,",
  "atk-s0404a:522_11": "tadeva nesaṃ paccayo hoti.",
  "atk-s0404a:522_12": "Yathā jiyāvegena khittasaro yāva jiyāvego atthi,",
  "atk-s0404a:522_13": "tāva gacchati.",
  "atk-s0404a:522_14": "Evaṃ yāva jhānapaccayo atthi,",
  "atk-s0404a:522_15": "tāva tiṭṭhanti.",
  "atk-s0404a:522_16": "Tasmiṃ niṭṭhite khīṇavego viya saro patanti.",
  "atk-s0404a:522_17": "Cavanakāle ca tesaṃ so rūpakāyo antaradhāyati,",
  "atk-s0404a:522_18": "kāmāvacarasaññā uppajjati,",
  "atk-s0404a:522_19": "tena saññuppādena te devā tamhā kāyā cutāti paññāyanti.",
  "atk-s0404a:523_0": "Ye pana te nerayikā neva vuṭṭhānaphalūpajīvī,",
  "atk-s0404a:523_1": "na puññaphalūpajīvīti vuttā,",
  "atk-s0404a:523_2": "tesaṃ ko āhāroti?",
  "atk-s0404a:523_3": "Tesaṃ kammameva āhāro.",
  "atk-s0404a:523_4": "Kiṃ pañca āhārā atthīti? Pañca,",
  "atk-s0404a:523_5": "na pañcāti idaṃ na vattabbaṃ,",
  "atk-s0404a:523_6": "nanu “paccayo āhāro”ti vuttametaṃ.",
  "atk-s0404a:523_7": "Tasmā yena kammena niraye nibbattanti,",
  "atk-s0404a:523_8": "tadeva tesaṃ ṭhitipaccayattā āhāro hoti.",
  "atk-s0404a:523_9": "Yaṃ sandhāya idaṃ vuttaṃ –",
  "atk-s0404a:523_10": "“na ca tāva kālaṃ karoti,",
  "atk-s0404a:523_11": "yāva na taṃ pāpakammaṃ byantī hotī”ti.",
  "atk-s0404a:524_0": "Kabaḷīkārāhāraṃ ārabbhāpi cettha vivādo na kātabbo.",
  "atk-s0404a:524_1": "Mukhe uppajjanakheḷopi hi tesaṃ āhārakiccaṃ sādheti.",
  "atk-s0404a:524_2": "Kheḷo hi niraye dukkhavedanīyo hutvā paccayo hoti,",
  "atk-s0404a:524_3": "sagge sukhavedaniyo.",
  "atk-s0404a:524_4": "Iti kāmabhave nippariyāyena cattāro āhārā,",
  "atk-s0404a:524_5": "rūpārūpabhavesu ṭhapetvā asaññe sesānaṃ tayo,",
  "atk-s0404a:524_6": "asaññānañceva avasesānañca paccayāhāroti iminā ākārena sabbe sattā āhāraṭṭhitikāti veditabbā.",
  "atk-s0404a:524_7": "Tattha cattāro āhāro yo vā pana koci paccayāhāro dukkhasaccaṃ,",
  "atk-s0404a:524_8": "āhārasamuṭṭhāpikā purimataṇhā samudayasaccaṃ,",
  "atk-s0404a:524_9": "ubhinnaṃ appavatti nirodhasaccaṃ,",
  "atk-s0404a:524_10": "nirodhappajānanā paññā maggasaccanti evaṃ catusaccavasena sabbavāresu yojanā kātabbā.",
  "atk-s0404a:525_0": "8. Dutiyamahāpañhasuttavaṇṇanā",
  "atk-s0404a:526_0": "28.",
  "atk-s0404a:526_1": "Aṭṭhame kajaṅgalāyanti evaṃnāmake nagare.",
  "atk-s0404a:526_2": "Kajaṅgalāti kajaṅgalāvāsino.",
  "atk-s0404a:526_3": "Mahāpañhesūti mahantaatthapariggāhakesu pañhesu.",
  "atk-s0404a:526_4": "Yathā mettha khāyatīti yathā me ettha upaṭṭhāti.",
  "atk-s0404a:526_5": "Sammā subhāvitacittoti hetunā nayena suṭṭhu bhāvitacitto.",
  "atk-s0404a:526_6": "Eso ceva tassa atthoti kiñcāpi bhagavatā “cattāro dhammā”tiādayo pañhā “cattāro āhārā”tiādinā nayena vissajjitā,",
  "atk-s0404a:526_7": "yasmā pana catūsu āhāresu pariññātesu cattāro satipaṭṭhānā bhāvitā honti,",
  "atk-s0404a:526_8": "tesu ca bhāvitesu cattāro āhārā pariññātāva honti.",
  "atk-s0404a:526_9": "Tasmā desanāvilāsena byañjanamevettha nānaṃ,",
  "atk-s0404a:526_10": "attho pana ekoyeva.",
  "atk-s0404a:526_11": "Indriyādīsupi eseva nayo.",
  "atk-s0404a:526_12": "Tena vuttaṃ –",
  "atk-s0404a:526_13": "“eso ceva tassa attho”ti.",
  "atk-s0404a:526_14": "Atthato hi ubhayampetaṃ majjhe bhinnasuvaṇṇamiva hoti.",
  "atk-s0404a:527_0": "9. Paṭhamakosalasuttavaṇṇanā",
  "atk-s0404a:528_0": "29.",
  "atk-s0404a:528_1": "Navame yāvatāti yattakā.",
  "atk-s0404a:528_2": "Kāsikosalāti kāsikosalajanapadā.",
  "atk-s0404a:528_3": "Attheva aññathattanti ṭhitassa aññathattaṃ atthiyeva.",
  "atk-s0404a:528_4": "Atthi vipariṇāmoti maraṇampi atthiyeva.",
  "atk-s0404a:528_5": "Tasmimpi nibbindatīti tasmimpi sampattijāte ukkaṇṭhati.",
  "atk-s0404a:528_6": "Agge virajjatīti sampattiyā agge kosalarājabhāve virajjati.",
  "atk-s0404a:528_7": "Pageva hīnasminti paṭhamataraṃyeva hīne ittaramanussānaṃ pañca kāmaguṇajāte.",
  "atk-s0404a:529_0": "Manomayāti jhānamanena nibbattā.",
  "atk-s0404a:529_1": "Bārāṇaseyyakanti bārāṇasiyaṃ uppannaṃ.",
  "atk-s0404a:529_2": "Tattha kira kappāsopi mudu,",
  "atk-s0404a:529_3": "suttakantikāyopi tantavāyāpi chekā,",
  "atk-s0404a:529_4": "udakampi suci siniddhaṃ.",
  "atk-s0404a:529_5": "Ubhatobhāgavimaṭṭhanti dvīsupi passesu maṭṭhaṃ mudu siniddhaṃ khāyati.",
  "atk-s0404a:529_6": "Catasso paṭipadā lokiyalokuttaramissikā kathitā.",
  "atk-s0404a:529_7": "Saññāsu paṭhamā kāmāvacarasaññā,",
  "atk-s0404a:529_8": "dutiyā rūpāvacarasaññā,",
  "atk-s0404a:529_9": "tatiyā lokuttarasaññā,",
  "atk-s0404a:529_10": "catutthā ākiñcaññāyatanasaññā.",
  "atk-s0404a:529_11": "Yasmā pana sā saññā aggāti āgatā,",
  "atk-s0404a:529_12": "tato paraṃ saññāpaññatti nāma natthi,",
  "atk-s0404a:529_13": "tasmā agganti vuttā.",
  "atk-s0404a:530_0": "Bāhirakānanti sāsanato bahiddhā pavattānaṃ.",
  "atk-s0404a:530_1": "No cassaṃ no ca me siyāti sace ahaṃ atīte na bhavissaṃ,",
  "atk-s0404a:530_2": "etarahipi me ayaṃ attabhāvo na siyā.",
  "atk-s0404a:530_3": "Na bhavissāmi na me bhavissatīti sacepi anāgate na bhavissāmi,",
  "atk-s0404a:530_4": "na ca me kiñci palibodhajātaṃ bhavissati.",
  "atk-s0404a:530_5": "Agge virajjatīti ucchedadiṭṭhiyaṃ virajjati.",
  "atk-s0404a:530_6": "Ucchedadiṭṭhi hi idha nibbānassa santatāya agganti jātā.",
  "atk-s0404a:531_0": "Paramatthavisuddhinti uttamatthavisuddhiṃ.",
  "atk-s0404a:531_1": "Nevasaññānāsaññāyatanasamāpattiyā etaṃ adhivacanaṃ.",
  "atk-s0404a:531_2": "Ākiñcaññāyatanañhi vipassanāpadaṭṭhānattā aggaṃ nāma jātaṃ,",
  "atk-s0404a:531_3": "nevasaññānāsaññāyatanaṃ dīghāyukattā.",
  "atk-s0404a:531_4": "Paramadiṭṭhadhammanibbānanti imasmiññeva attabhāve paramanibbānaṃ.",
  "atk-s0404a:531_5": "Anupādā vimokkhoti catūhi upādānehi aggahetvā cittassa vimokkho.",
  "atk-s0404a:531_6": "Arahattassetaṃ nāmaṃ.",
  "atk-s0404a:531_7": "Pariññanti samatikkamaṃ.",
  "atk-s0404a:531_8": "Tattha bhagavā paṭhamajjhānena kāmānaṃ pariññaṃ paññāpeti,",
  "atk-s0404a:531_9": "arūpāvacarehi rūpānaṃ pariññaṃ paññāpeti,",
  "atk-s0404a:531_10": "anupādānibbānena vedanānaṃ pariññaṃ paññāpeti.",
  "atk-s0404a:531_11": "Nibbānañhi sabbavedayitappahānattā vedanānaṃ pariññā nāma.",
  "atk-s0404a:531_12": "Anupādāparinibbānanti apaccayaparinibbānaṃ.",
  "atk-s0404a:531_13": "Idaṃ pana suttaṃ kathento bhagavā anabhiratipīḷitāni pañca bhikkhusatāni disvā tesaṃ anabhirativinodanatthaṃ kathesi.",
  "atk-s0404a:531_14": "Tepi anabhiratiṃ vinodetvā desanānusārena ñāṇaṃ pesetvā sotāpannā hutvā aparabhāge vipassanaṃ vaḍḍhetvā arahattaṃ pāpuṇiṃsūti.",
  "atk-s0404a:532_0": "10. Dutiyakosalasuttavaṇṇanā",
  "atk-s0404a:533_0": "30.",
  "atk-s0404a:533_1": "Dasame uyyodhikā nivatto hotīti yuddhato nivatto hoti.",
  "atk-s0404a:533_2": "Laddhādhippāyoti mahākosalaraññā kira bimbisārassa dhītaraṃ dentena dvinnaṃ rajjānaṃ antare satasahassuṭṭhāno kāsigāmo nāma dhītu dinno.",
  "atk-s0404a:533_3": "Ajātasattunā pitari mārite mātāpissa rañño viyogasokena nacirasseva matā.",
  "atk-s0404a:533_4": "Tato rājā pasenadikosalo “ajātasattunā mātāpitaro māritā,",
  "atk-s0404a:533_5": "mama pitu santako gāmo”ti tassatthāya aṭṭaṃ karoti,",
  "atk-s0404a:533_6": "ajātasattupi “mama mātu santako”ti tassa gāmassatthāya.",
  "atk-s0404a:533_7": "Dvepi mātulabhāgineyyā caturaṅginiṃ senaṃ sannayhitvā yujjhiṃsu.",
  "atk-s0404a:533_8": "Tattha pasenadikosalo dve vāre ajātasattunā parājito nagarameva pāvisi.",
  "atk-s0404a:533_9": "Tatiyavāre “kathaṃ nu kho me jayo bhaveyyā”ti upassutivasena yujjhitabbākāraṃ ñatvā byūhaṃ racayitvā ubhohi passehi parikkhipitvā ajātasattuṃ gaṇhi.",
  "atk-s0404a:533_10": "Tāvadeva jayādhippāyassa laddhattā laddhādhippāyo nāma ahosi.",
  "atk-s0404a:534_0": "Yena ārāmo tena pāyāsīti bahinagare jayakhandhāvāraṃ nivesetvā “yāva nagaraṃ alaṅkaronti,",
  "atk-s0404a:534_1": "tāva dasabalaṃ vandissāmi.",
  "atk-s0404a:534_2": "Nagaraṃ paviṭṭhakālato paṭṭhāya hi papañco hotī”ti amaccagaṇaparivuto yenārāmo tena pāyāsi,",
  "atk-s0404a:534_3": "ārāmaṃ pāvisi.",
  "atk-s0404a:534_4": "Kasmiṃ kāle pāvisīti?",
  "atk-s0404a:534_5": "Piṇḍapātappaṭikkantānaṃ bhikkhūnaṃ ovādaṃ datvā sammāsambuddhe gandhakuṭiṃ paviṭṭhe bhikkhusaṅghe ca",
  "atk-s0404a:534_6": "ovādaṃ sampaṭicchitvā attano attano rattiṭṭhānadivāṭṭhānāni gate.",
  "atk-s0404a:534_7": "Caṅkamantīti kasmiṃ samaye caṅkamanti?",
  "atk-s0404a:534_8": "Paṇītabhojanapaccayassa thinamiddhassa vinodanatthaṃ,",
  "atk-s0404a:534_9": "divā padhānikā vā te.",
  "atk-s0404a:534_10": "Tādisānañhi pacchābhattaṃ caṅkamitvā nhatvā sarīraṃ utuṃ gāhāpetvā nisajja samaṇadhammaṃ karontānaṃ cittaṃ ekaggaṃ hoti.",
  "atk-s0404a:534_11": "Ye te bhikkhūti so kira “kahaṃ satthā kahaṃ sugatoti pariveṇena pariveṇaṃ āgantvā pucchitvāva pavisissāmī”ti",
  "atk-s0404a:534_12": "vilokento araññahatthī viya mahācaṅkame caṅkamamāne paṃsukūlike bhikkhū disvā tesaṃ santikaṃ agamāsi.",
  "atk-s0404a:534_13": "Taṃ sandhāyetaṃ vuttaṃ.",
  "atk-s0404a:534_14": "Dassanakāmāti passitukāmā.",
  "atk-s0404a:534_15": "Vihāroti gandhakuṭiṃ sandhāya āhaṃsu.",
  "atk-s0404a:534_16": "Ataramānoti aturito,",
  "atk-s0404a:534_17": "saṇikaṃ padapamāṇaṭṭhāne padaṃ nikkhipanto vattaṃ katvā susammaṭṭhaṃ muttajālasinduvārasadisaṃ vālukaṃ avināsentoti attho.",
  "atk-s0404a:534_18": "Ālindanti pamukhaṃ.",
  "atk-s0404a:534_19": "Aggaḷanti kavāṭaṃ.",
  "atk-s0404a:534_20": "Ukkāsitvāti ukkāsitasaddaṃ katvā.",
  "atk-s0404a:534_21": "Ākoṭehīti agganakhena īsakaṃ kuñcikāchiddasamīpe koṭehīti vuttaṃ hoti.",
  "atk-s0404a:534_22": "Dvāraṃ kira atiupari amanussā,",
  "atk-s0404a:534_23": "atiheṭṭhā dīghajātikā koṭenti.",
  "atk-s0404a:534_24": "Tathā akoṭetvā majjhe chiddasamīpe koṭetabbanti idaṃ dvārakoṭanavattanti vadanti.",
  "atk-s0404a:534_25": "Vivari bhagavā dvāranti na bhagavā uṭṭhāya dvāraṃ vivarati,",
  "atk-s0404a:534_26": "vivaratūti pana hatthaṃ pasāreti.",
  "atk-s0404a:534_27": "Tato “bhagavā tumhehi anekakappakoṭīsu dānaṃ dadamānehi na sahatthā dvāravivaraṇakammaṃ kata”nti sayameva dvāraṃ vivaṭaṃ.",
  "atk-s0404a:534_28": "Taṃ pana yasmā bhagavato manena vivaṭaṃ,",
  "atk-s0404a:534_29": "tasmā “vivari bhagavā dvāra”nti vattuṃ vaṭṭati.",
  "atk-s0404a:535_0": "Mettūpahāranti mettāsampayuttaṃ kāyikavācasikaupahāraṃ.",
  "atk-s0404a:535_1": "Kataññutanti ayañhi rājā pubbe thūlasarīro ahosi,",
  "atk-s0404a:535_2": "doṇapākaṃ bhuñjati.",
  "atk-s0404a:535_3": "Athassa bhagavā divase divase thokaṃ thokaṃ hāpanatthāya –",
  "atk-s0404a:536_0": "“Manujassa sadā satīmato,",
  "atk-s0404a:537_0": "Mattaṃ jānato laddhabhojane;",
  "atk-s0404a:538_0": "Tanukassa bhavanti vedanā,",
  "atk-s0404a:539_0": "Saṇikaṃ jīrati āyupālaya”nti. –",
  "atk-s0404a:540_0": "Imaṃ ovādaṃ adāsi.",
  "atk-s0404a:540_1": "So imasmiṃ ovāde ṭhatvā divase divase thokaṃ thokaṃ hāpetvā anukkamena nāḷikodanaparamatāya saṇṭhāsi,",
  "atk-s0404a:540_2": "gattānipissa tanūni thirāni jātāni.",
  "atk-s0404a:540_3": "Taṃ bhagavatā kataṃ upakāraṃ sandhāya “kataññutaṃ kho ahaṃ, bhante,",
  "atk-s0404a:540_4": "kataveditaṃ sampassamāno”ti āha.",
  "atk-s0404a:540_5": "Ariye ñāyeti sahavipassanake magge.",
  "atk-s0404a:540_6": "Vuddhasīloti vaḍḍhitasīlo.",
  "atk-s0404a:540_7": "Ariyasīloti apothujjanikehi sīlehi samannāgato.",
  "atk-s0404a:540_8": "Kusalasīloti anavajjehi sīlehi samannāgato.",
  "atk-s0404a:540_9": "Āraññakoti jāyamānopi araññe jāto,",
  "atk-s0404a:540_10": "abhisambujjhamānopi araññe abhisambuddho,",
  "atk-s0404a:540_11": "devavimānakappāya gandhakuṭiyā vasantopi araññeyeva vasīti dassento evamāha.",
  "atk-s0404a:540_12": "Sesaṃ sabbattha uttānatthamevāti.",
  "atk-s0404a:541_0": "Mahāvaggo tatiyo.",
  "atk-s0404a:542_0": "4. Upālivaggo",
  "atk-s0404a:543_0": "1. Upālisuttavaṇṇanā",
  "atk-s0404a:544_0": "31.",
  "atk-s0404a:544_1": "Catutthassa paṭhame saṅghasuṭṭhutāyātiādīsu saṅghasuṭṭhutā nāma saṅghassa suṭṭhubhāvo,",
  "atk-s0404a:544_2": "“suṭṭhu devā”ti āgataṭṭhāne viya “suṭṭhu,",
  "atk-s0404a:544_3": "bhante”ti vacanasampaṭicchanabhāvo.",
  "atk-s0404a:544_4": "Yo ca tathāgatassa vacanaṃ sampaṭicchati,",
  "atk-s0404a:544_5": "tassa taṃ dīgharattaṃ hitāya sukhāya saṃvattati.",
  "atk-s0404a:544_6": "Tasmā saṅghassa “suṭṭhu,",
  "atk-s0404a:544_7": "bhante”ti vacanasampaṭicchanatthaṃ paññattaṃ,",
  "atk-s0404a:544_8": "asampaṭicchane ādīnavaṃ,",
  "atk-s0404a:544_9": "sampaṭicchane ānisaṃsaṃ dassetvā,",
  "atk-s0404a:544_10": "na balakkārena abhibhavitvāti etamatthaṃ āvikaronto āha –",
  "atk-s0404a:544_11": "saṅghasuṭṭhutāyāti.",
  "atk-s0404a:544_12": "Saṅghaphāsutāyāti saṅghassa phāsubhāvāya,",
  "atk-s0404a:544_13": "sahajīvitāya sukhavihāratthāyāti attho.",
  "atk-s0404a:545_0": "Dummaṅkūnaṃ puggalānaṃ niggahāyāti dummaṅkūnāma dussīlapuggalā,",
  "atk-s0404a:545_1": "ye maṅkutaṃ āpādiyamānāpi dukkhena āpajjanti,",
  "atk-s0404a:545_2": "vītikkamaṃ karontā vā katvā vā na lajjanti,",
  "atk-s0404a:545_3": "tesaṃ niggahatthāya.",
  "atk-s0404a:545_4": "Te hi sikkhāpade asati “kiṃ tumhehi diṭṭhaṃ,",
  "atk-s0404a:545_5": "kiṃ sutaṃ,",
  "atk-s0404a:545_6": "kiṃ amhehi kataṃ,",
  "atk-s0404a:545_7": "katamasmiṃ vatthusmiṃ katamaṃ āpattiṃ ropetvā amhe niggaṇhathā”ti saṅghaṃ viheṭheyyuṃ.",
  "atk-s0404a:545_8": "Sikkhāpade pana sati te saṅgho sikkhāpadaṃ dassetvā saha dhammena niggahessati.",
  "atk-s0404a:545_9": "Tena vuttaṃ –",
  "atk-s0404a:545_10": "“dummaṅkūnaṃ puggalānaṃ niggahāyā”ti.",
  "atk-s0404a:546_0": "Pesalānanti piyasīlānaṃ bhikkhūnaṃ phāsuvihāratthāya.",
  "atk-s0404a:546_1": "Piyasīlā hi bhikkhū kattabbākattabbaṃ sāvajjānavajjaṃ velaṃ mariyādañca ajānantā sikkhāttayapāripūriyā ghaṭamānā kilamanti,",
  "atk-s0404a:546_2": "te pana sāvajjānavajjaṃ velaṃ mariyādañca ñatvā sikkhāpāripūriyā ghaṭamānā na kilamanti.",
  "atk-s0404a:546_3": "Tena tesaṃ sikkhāpadapaññāpanaṃ phāsuvihārāya saṃvattatiyeva.",
  "atk-s0404a:546_4": "Yo vā dummaṅkūnaṃ puggalānaṃ niggaho,",
  "atk-s0404a:546_5": "sveva tesaṃ phāsuvihāro.",
  "atk-s0404a:546_6": "Dussīlapuggale nissāya hi uposathappavāraṇā na tiṭṭhanti,",
  "atk-s0404a:546_7": "saṅghakammāni nappavattanti,",
  "atk-s0404a:546_8": "sāmaggī na hoti,",
  "atk-s0404a:546_9": "bhikkhū anekaggā uddesādīsu anuyuñjituṃ na sakkonti.",
  "atk-s0404a:546_10": "Dussīlesu pana niggahitesu sabbopi ayaṃ upaddavo na hoti,",
  "atk-s0404a:546_11": "tato pesalā bhikkhū phāsu viharanti.",
  "atk-s0404a:546_12": "Evaṃ “pesalānaṃ bhikkhūnaṃ phāsuvihārāyā”ti ettha dvidhā attho veditabbo.",
  "atk-s0404a:547_0": "Diṭṭhadhammikānaṃ āsavānaṃ saṃvarāyāti diṭṭhadhammikā āsavā nāma asaṃvare ṭhitena tasmiṃyeva attabhāve",
  "atk-s0404a:547_1": "pattabbā pāṇippahāradaṇḍappahārasatthappahārahatthacchedapādacchedaakittiayasavippaṭisārādayo dukkhaviseso,",
  "atk-s0404a:547_2": "tesaṃ saṃvarāya pidahanāya āgamanamaggathakanāyāti attho.",
  "atk-s0404a:547_3": "Samparāyikānanti samparāyikā āsavā nāma asaṃvare ṭhitena katapāpakammamūlakā samparāye narakādīsu pattabbā dukkhavisesā,",
  "atk-s0404a:547_4": "tesaṃ paṭighātatthāya vūpasamatthāya.",
  "atk-s0404a:548_0": "Appasannānanti sikkhāpadapaññattiyā hi sati sikkhāpadapaññattiṃ ñatvā vā,",
  "atk-s0404a:548_1": "yathāpaññattaṃ paṭipajjamāne bhikkhū disvā vā,",
  "atk-s0404a:548_2": "yepi appasannā paṇḍitamanussā,",
  "atk-s0404a:548_3": "te “yāni vata loke mahājanassa rajjanadussanamuyhanaṭṭhānāni,",
  "atk-s0404a:548_4": "tehi ime samaṇā ārakā viratā viharanti,",
  "atk-s0404a:548_5": "dukkaraṃ vata karontī”ti pasādaṃ āpajjanti vinayapiṭakapotthakaṃ disvā micchādiṭṭhikatavedibrāhmaṇā viya.",
  "atk-s0404a:548_6": "Tena vuttaṃ –",
  "atk-s0404a:548_7": "“appasannānaṃ pasādāyā”ti.",
  "atk-s0404a:549_0": "Pasannānanti yepi sāsane pasannā kulaputtā,",
  "atk-s0404a:549_1": "tepi sikkhāpadapaññattiṃ vā ñatvā,",
  "atk-s0404a:549_2": "yathāpaññattaṃ paṭipajjamāne bhikkhū vā disvā “aho ayyā dukkaraṃ karonti,",
  "atk-s0404a:549_3": "ye yāvajīvaṃ ekabhattā vinayasaṃvaraṃ pālentī”ti bhiyyo bhiyyo pasīdanti.",
  "atk-s0404a:549_4": "Tena vuttaṃ –",
  "atk-s0404a:549_5": "“pasannānaṃ bhiyyobhāvāyā”ti.",
  "atk-s0404a:550_0": "Saddhammaṭṭhitiyāti tividho saddhammo pariyattisaddhammo paṭipattisaddhammo adhigamasaddhammoti.",
  "atk-s0404a:550_1": "Tattha sakalampi buddhavacanaṃ pariyattisaddhammo nāma.",
  "atk-s0404a:550_2": "Terasa dhutaguṇā cārittavārittasīlasamādhivipassanāti ayaṃ paṭipattisaddhammo nāma.",
  "atk-s0404a:550_3": "Navalokuttaradhammo adhigamasaddhammo nāma.",
  "atk-s0404a:550_4": "So sabbopi yasmā sikkhāpadapaññattiyā sati bhikkhū sikkhāpadañca tassa vibhaṅgañca tadatthajotanatthaṃ aññañca buddhavacanaṃ pariyāpuṇanti,",
  "atk-s0404a:550_5": "yathāpaññattañca paṭipajjamānā paṭipattiṃ pūretvā paṭipattiyā adhigantabbaṃ lokuttaradhammaṃ adhigacchanti,",
  "atk-s0404a:550_6": "tasmā sikkhāpadapaññattiyā saddhammo ciraṭṭhitiko hoti.",
  "atk-s0404a:550_7": "Tena vuttaṃ –",
  "atk-s0404a:550_8": "“saddhammaṭṭhitiyā”ti.",
  "atk-s0404a:551_0": "Vinayānuggahāyāti sikkhāpadapaññattiyā sati saṃvaravinayo,",
  "atk-s0404a:551_1": "pahānavinayo,",
  "atk-s0404a:551_2": "samathavinayo,",
  "atk-s0404a:551_3": "paññattivinayoti catubbidho vinayo anuggahito hoti sūpatthambhito.",
  "atk-s0404a:551_4": "Tena vuttaṃ –",
  "atk-s0404a:551_5": "“vinayānuggahāyā”ti.",
  "atk-s0404a:552_0": "2. Pātimokkhaṭṭhapanāsuttavaṇṇanā",
  "atk-s0404a:553_0": "32.",
  "atk-s0404a:553_1": "Dutiye pārājikoti pārājikāpattiṃ āpanno.",
  "atk-s0404a:553_2": "Pārājikakathā vippakatā hotīti “asukapuggalo pārājikaṃ āpanno nu kho no”ti evaṃ kathā ārabhitvā aniṭṭhāpitā hoti.",
  "atk-s0404a:553_3": "Esa nayo sabbattha.",
  "atk-s0404a:554_0": "3. Ubbāhikāsuttavaṇṇanā",
  "atk-s0404a:555_0": "33.",
  "atk-s0404a:555_1": "Tatiye ubbāhikāyāti sampattaadhikaraṇaṃ vūpasametuṃ saṅghato ubbāhitvā uddharitvā gahaṇatthāya.",
  "atk-s0404a:555_2": "Vinaye kho pana ṭhito hotīti vinayalakkhaṇe patiṭṭhito hoti.",
  "atk-s0404a:555_3": "Asaṃhīroti na aññassa vacanamatteneva attano laddhiṃ vissajjeti.",
  "atk-s0404a:555_4": "Paṭibaloti kāyabalenapi ñāṇabalenapi samannāgato.",
  "atk-s0404a:555_5": "Saññāpetunti jānāpetuṃ.",
  "atk-s0404a:555_6": "Paññāpetunti sampajānāpetuṃ.",
  "atk-s0404a:555_7": "Nijjhāpetunti olokāpetuṃ.",
  "atk-s0404a:555_8": "Pekkhatunti passāpetuṃ.",
  "atk-s0404a:555_9": "Pasādetunti sañjātapasādaṃ kātuṃ.",
  "atk-s0404a:555_10": "Adhikaraṇanti vivādādhikaraṇādicatubbidhaṃ.",
  "atk-s0404a:555_11": "Adhikaraṇasamudayanti vivādamūlādikaṃ adhikaraṇakārakaṃ.",
  "atk-s0404a:555_12": "Adhikaraṇanirodhanti adhikaraṇānaṃ vūpasamaṃ.",
  "atk-s0404a:555_13": "Adhikaraṇanirodhagāminiṃ paṭipadanti sattavidhaadhikaraṇasamathaṃ.",
  "atk-s0404a:556_0": "4. Upasampadāsuttavaṇṇanā",
  "atk-s0404a:557_0": "34.",
  "atk-s0404a:557_1": "Catutthe anabhiratinti ukkaṇṭhitabhāvaṃ.",
  "atk-s0404a:557_2": "Vūpakāsetunti vinetuṃ.",
  "atk-s0404a:557_3": "Adhisīleti uttamasīle.",
  "atk-s0404a:557_4": "Cittapaññāsupi eseva nayo.",
  "atk-s0404a:558_0": "7. Saṅghabhedasuttavaṇṇanā",
  "atk-s0404a:559_0": "37.",
  "atk-s0404a:559_1": "Sattame vatthūhīti kāraṇehi.",
  "atk-s0404a:559_2": "Avakassantīti parisaṃ ākaḍḍhanti vijaṭenti ekamantaṃ ussārenti.",
  "atk-s0404a:559_3": "Apakassantīti ativiya ākaḍḍhanti,",
  "atk-s0404a:559_4": "yathā visaṃsaṭṭhā honti,",
  "atk-s0404a:559_5": "evaṃ karonti.",
  "atk-s0404a:559_6": "Āveni kammāni karontīti visuṃ saṅghakammāni karonti.",
  "atk-s0404a:560_0": "9-10. Ānandasuttadvayavaṇṇanā",
  "atk-s0404a:561_0": "39- 40.",
  "atk-s0404a:561_1": "Navame kappaṭṭhikanti āyukappaṃ nirayamhi ṭhitikāraṇaṃ.",
  "atk-s0404a:561_2": "Kibbisaṃ pasavatīti pāpaṃ paṭilabhati.",
  "atk-s0404a:561_3": "Āpāyikoti apāyagamanīyo.",
  "atk-s0404a:561_4": "Nerayikoti niraye nibbattanako.",
  "atk-s0404a:561_5": "Vaggaratoti bhedarato.",
  "atk-s0404a:561_6": "Yogakkhemā padhaṃsatīti yogehi khemato arahattato dhaṃsati vigacchati.",
  "atk-s0404a:561_7": "Dasame anuggahoti aññamaññassa saṅgahānuggaho.",
  "atk-s0404a:561_8": "Sesaṃ sabbattha uttānatthamevāti.",
  "atk-s0404a:562_0": "Upālivaggo catuttho.",
  "atk-s0404a:563_0": "5. Akkosavaggo",
  "atk-s0404a:564_0": "4. Kusinārasuttavaṇṇanā",
  "atk-s0404a:565_0": "44.",
  "atk-s0404a:565_1": "Pañcamassa catutthe kusinārāyanti evaṃnāmake nagare.",
  "atk-s0404a:565_2": "Devatānaṃ atthāya baliṃ haranti etthāti baliharaṇo,",
  "atk-s0404a:565_3": "tasmiṃ baliharaṇe.",
  "atk-s0404a:565_4": "Acchiddena appaṭimaṃsenātiādīsu yena kenacideva pahaṭo vā hoti,",
  "atk-s0404a:565_5": "vejjakammādīni vā katāni,",
  "atk-s0404a:565_6": "tassa kāyasamācāro upacikādīhi khāyitatālapaṇṇaṃ viya chiddo ca,",
  "atk-s0404a:565_7": "paṭimasituṃ yattha katthaci gahetvā ākaḍḍhituṃ sakkuṇeyyatāya paṭimaṃso ca hoti,",
  "atk-s0404a:565_8": "viparīto acchiddo appaṭimaṃso nāma.",
  "atk-s0404a:565_9": "Vacīsamācāro pana musāvādaomasavādapesuññaamūlakānuddhaṃsanādīhi chiddo sappaṭimaṃso ca hoti,",
  "atk-s0404a:565_10": "viparīto acchiddo appaṭimaṃso.",
  "atk-s0404a:565_11": "Mettaṃ nu kho me cittanti palibodhaṃ chinditvā kammaṭṭhānabhāvanānuyogena adhigataṃ me mettacittaṃ.",
  "atk-s0404a:565_12": "Anāghātanti āghātavirahitaṃ,",
  "atk-s0404a:565_13": "vikkhambhanena vihatāghātanti attho.",
  "atk-s0404a:565_14": "Kattha vuttanti idaṃ sikkhāpadaṃ kismiṃ nagare vuttaṃ.",
  "atk-s0404a:566_0": "Kālena vakkhāmītiādīsu eko ekaṃ okāsaṃ kāretvā codento kālena vadati nāma.",
  "atk-s0404a:566_1": "Saṅghamajjhe vā gaṇamajjhe vā salākaggayāgaggavitakkamāḷakabhikkhācāramaggaāsanasālādīsu vā upaṭṭhākehi",
  "atk-s0404a:566_2": "parivāritakkhaṇe vā codento akālena vadati nāma.",
  "atk-s0404a:566_3": "Tacchena vadanto bhūtena vadati nāma.",
  "atk-s0404a:566_4": "“Daharamahallakaparisāvacarakapaṃsukūlikadhammakathikapatirūpaṃ tava ida”nti vadanto pharusena vadati nāma.",
  "atk-s0404a:566_5": "Kāraṇanissitaṃ pana katvā,",
  "atk-s0404a:566_6": "“bhante mahallakattha,",
  "atk-s0404a:566_7": "parisāvacarakattha,",
  "atk-s0404a:566_8": "paṃsukūlikattha,",
  "atk-s0404a:566_9": "dhammakathikatthapatirūpaṃ tumhākamida”nti vadanto saṇhena vadati nāma.",
  "atk-s0404a:566_10": "Kāraṇanissitaṃ katvā vadanto atthasaṃhitena vadati nāma.",
  "atk-s0404a:566_11": "Mettacitto vakkhāmi no dosantaroti mettacittaṃ paccupaṭṭhapetvā vakkhāmi,",
  "atk-s0404a:566_12": "na duṭṭhacitto hutvā.",
  "atk-s0404a:567_0": "5. Rājantepurappavesanasuttavaṇṇanā",
  "atk-s0404a:568_0": "45.",
  "atk-s0404a:568_1": "Pañcame kataṃ vā karissanti vāti methunavītikkamaṃ kariṃsu vā karissanti vā.",
  "atk-s0404a:568_2": "Ratananti maṇiratanādīsu yaṃkiñci.",
  "atk-s0404a:568_3": "Patthetīti māretuṃ icchati.",
  "atk-s0404a:568_4": "Hatthisambādhanti hatthīhi sambādhaṃ.",
  "atk-s0404a:568_5": "Hatthisammaddanti vā pāṭho,",
  "atk-s0404a:568_6": "tassattho –",
  "atk-s0404a:568_7": "hatthīhi sammaddo etthāti hatthisammaddaṃ.",
  "atk-s0404a:568_8": "Sesesupi eseva nayo.",
  "atk-s0404a:568_9": "Rajanīyāni rūpasaddagandharasaphoṭṭhabbānīti etāni rāgajanakāni rūpādīni tattha paripūrāni honti.",
  "atk-s0404a:569_0": "6. Sakkasuttavaṇṇanā",
  "atk-s0404a:570_0": "46.",
  "atk-s0404a:570_1": "Chaṭṭhe sokasabhayeti sokena sabhaye.",
  "atk-s0404a:570_2": "Sokabhayeti vā pāṭho,",
  "atk-s0404a:570_3": "ayamevattho.",
  "atk-s0404a:570_4": "Dutiyapadepi eseva nayo.",
  "atk-s0404a:570_5": "Yena kenaci kammaṭṭhānenāti kasivaṇijjādikammesu yena kenaci kammena.",
  "atk-s0404a:570_6": "Anāpajja akusalanti kiñci akusalaṃ anāpajjitvā.",
  "atk-s0404a:570_7": "Nibbiseyyāti uppādeyya ācineyya.",
  "atk-s0404a:570_8": "Dakkhoti cheko.",
  "atk-s0404a:570_9": "Uṭṭhānasampannoti uṭṭhānavīriyena samannāgato.",
  "atk-s0404a:570_10": "Alaṃ vacanāyāti yutto vacanāya.",
  "atk-s0404a:570_11": "Ekantasukhappaṭisaṃvedī vihareyyāti ekantameva kāyikacetasikasukhaṃ ñāṇena paṭisaṃvedento vihareyya.",
  "atk-s0404a:570_12": "Aniccāti hutvā abhāvato.",
  "atk-s0404a:570_13": "Tucchāti sārarahitā.",
  "atk-s0404a:570_14": "Musāti niccasubhasukhā viya khāyamānāpi tathā na hontīti musā.",
  "atk-s0404a:570_15": "Mosadhammāti nassanasabhāvā.",
  "atk-s0404a:570_16": "Tasmā te paṭicca dukkhaṃ uppajjatīti sandasseti.",
  "atk-s0404a:570_17": "Idha pana voti ettha vo ti nipātamattaṃ.",
  "atk-s0404a:570_18": "Apaṇṇakaṃ vā sotāpannoti avirādhitaṃ ekaṃsena sotāpanno vā hoti.",
  "atk-s0404a:570_19": "Sopi jhānaṃ nibbatteti,",
  "atk-s0404a:570_20": "brahmalokaṃ vā gantvā chasu vā kāmasaggesu ekantasukhappaṭisaṃvedī hutvā vihareyya.",
  "atk-s0404a:570_21": "Imasmiṃ sutte satthā aṭṭhaṅguposathassa guṇaṃ kathesi.",
  "atk-s0404a:571_0": "7. Mahālisuttavaṇṇanā",
  "atk-s0404a:572_0": "47.",
  "atk-s0404a:572_1": "Sattame micchāpaṇihitanti micchā ṭhapitaṃ.",
  "atk-s0404a:572_2": "Adhammacariyāvisamacariyāti akusalakammapathavasena adhammacariyasaṅkhātā visamacariyā.",
  "atk-s0404a:572_3": "Kusalakammapathavasena itarā veditabbā.",
  "atk-s0404a:572_4": "Evamidha vaṭṭameva kathitaṃ.",
  "atk-s0404a:573_0": "8. Pabbajitaabhiṇhasuttavaṇṇanā",
  "atk-s0404a:574_0": "48.",
  "atk-s0404a:574_1": "Aṭṭhame pabbajitenāti gharāvāsaṃ pahāya sāsane pabbajjaṃ upagatena.",
  "atk-s0404a:574_2": "Abhiṇhanti abhikkhaṇaṃ punappunaṃ,",
  "atk-s0404a:574_3": "paccavekkhitabbā oloketabbā sallakkhetabbā.",
  "atk-s0404a:574_4": "Vevaṇṇiyanti vivaṇṇabhāvaṃ.",
  "atk-s0404a:574_5": "Taṃ panetaṃ vevaṇṇiyaṃ duvidhaṃ hoti sarīravevaṇṇiyaṃ parikkhāravevaṇṇiyañca.",
  "atk-s0404a:574_6": "Tattha kesamassuoropanena sarīravevaṇṇiyaṃ veditabbaṃ.",
  "atk-s0404a:574_7": "Pubbe pana nānāvirāgāni sukhumavatthāni nivāsetvāpi nānaggarasabhojanaṃ suvaṇṇarajatabhājanesu bhuñjitvāpi",
  "atk-s0404a:574_8": "sirigabbhe varasayanāsanesu nipajjitvāpi nisīditvāpi sappinavanītādīhi bhesajjaṃ katvāpi pabbajitakālato",
  "atk-s0404a:574_9": "paṭṭhāya chinnasaṅghaṭitakasāvarasapītāni vatthāni nivāsetabbāni,",
  "atk-s0404a:574_10": "ayapatte vā mattikapatte vā missakodano bhuñjitabbo,",
  "atk-s0404a:574_11": "rukkhamūlādisenāsane muñjatiṇasantharaṇādīsu nipajjitabbaṃ,",
  "atk-s0404a:574_12": "cammakhaṇḍataṭṭikādīsu nisīditabbaṃ,",
  "atk-s0404a:574_13": "pūtimuttādīhi bhesajjaṃ kattabbaṃ hoti.",
  "atk-s0404a:574_14": "Evamettha parikkhāravevaṇṇiyaṃ veditabbaṃ.",
  "atk-s0404a:574_15": "Evaṃ paccavekkhato kopo ca māno ca pahīyati.",
  "atk-s0404a:575_0": "Parapaṭibaddhā me jīvikāti mayhaṃ paresu paṭibaddhā parāyattā catupaccayajīvikāti.",
  "atk-s0404a:575_1": "Evaṃ paccavekkhato hi ājīvo parisujjhati,",
  "atk-s0404a:575_2": "piṇḍapāto ca apacito hoti,",
  "atk-s0404a:575_3": "catūsu paccayesu apaccavekkhitaparibhogo nāma na hoti.",
  "atk-s0404a:575_4": "Añño me ākappo karaṇīyoti yo gihīnaṃ uraṃ abhinīharitvā gīvaṃ paggahetvā lalitenākārena aniyatapadavītihārena gamanākappo hoti,",
  "atk-s0404a:575_5": "tato aññova ākappo mayā karaṇīyo,",
  "atk-s0404a:575_6": "santindriyena santamānasena yugamattadassinā visamaṭṭhāne udakasakaṭeneva mandamitapadavītihārena hutvā gantabbanti paccavekkhitabbaṃ.",
  "atk-s0404a:575_7": "Evaṃ paccavekkhato hi iriyāpatho sāruppo hoti,",
  "atk-s0404a:575_8": "tisso sikkhā paripūrenti.",
  "atk-s0404a:575_9": "Kaccinukhoti salakkhaṇe nipātasamudāyo.",
  "atk-s0404a:575_10": "Attāti cittaṃ.",
  "atk-s0404a:575_11": "Sīlato na upavadatīti aparisuddhaṃ te sīlanti sīlapaccayo na upavadati.",
  "atk-s0404a:575_12": "Evaṃ paccavekkhato hi ajjhattaṃ hirī samuṭṭhāti,",
  "atk-s0404a:575_13": "sā tīsu dvāresu saṃvaraṃ sādheti,",
  "atk-s0404a:575_14": "tīsu dvāresu saṃvaro catupārisuddhisīlaṃ hoti,",
  "atk-s0404a:575_15": "catupārisuddhisīle ṭhito vipassanaṃ vaḍḍhetvā arahattaṃ gaṇhāti.",
  "atk-s0404a:575_16": "Anuvicca viññū sabrahmacārīti paṇḍitā sabrahmacārino anuvicāretvā.",
  "atk-s0404a:575_17": "Evaṃ paccavekkhato hi bahiddhā ottappaṃ saṇṭhāti,",
  "atk-s0404a:575_18": "taṃ tīsu dvāresu saṃvaraṃ sādhetīti anantaranayeneva veditabbaṃ.",
  "atk-s0404a:576_0": "Nānābhāvo vinābhāvoti jātiyā nānābhāvo,",
  "atk-s0404a:576_1": "maraṇena vinābhāvo.",
  "atk-s0404a:576_2": "Evaṃ paccavekkhato hi tīsu dvāresu asaṃvutākāro nāma na hoti,",
  "atk-s0404a:576_3": "maraṇassati sūpaṭṭhitā hoti.",
  "atk-s0404a:576_4": "Kammassakomhītiādīsu kammaṃ mayhaṃ sakaṃ attano santakanti kammassakā.",
  "atk-s0404a:576_5": "Kammena dātabbaṃ phalaṃ dāyaṃ,",
  "atk-s0404a:576_6": "kammassa dāyaṃ kammadāyaṃ,",
  "atk-s0404a:576_7": "taṃ ādīyāmīti kammadāyādo.",
  "atk-s0404a:576_8": "Kammaṃ mayhaṃ yoni kāraṇanti kammayoni.",
  "atk-s0404a:576_9": "Kammaṃ mayhaṃ bandhu ñātakoti kammabandhu.",
  "atk-s0404a:576_10": "Kammaṃ mayhaṃ paṭisaraṇaṃ patiṭṭhāti kammapaṭisaraṇo.",
  "atk-s0404a:576_11": "Tassa dāyādo bhavissāmīti tassa kammassa dāyādo tena dinnaphalaṃ paṭiggāhako bhavissāmi.",
  "atk-s0404a:576_12": "Evaṃ kammassakataṃ pana paccavekkhato pāpakaraṇaṃ nāma na hoti.",
  "atk-s0404a:576_13": "Kathaṃbhūtassa me rattindivā vītivattantīti kinnu kho me vattappaṭipattiṃ karontassa,",
  "atk-s0404a:576_14": "udāhu akarontassa,",
  "atk-s0404a:576_15": "buddhavacanaṃ sajjhāyantassa,",
  "atk-s0404a:576_16": "udāhu asajjhāyantassa,",
  "atk-s0404a:576_17": "yonisomanasikāre kammaṃ karontassa,",
  "atk-s0404a:576_18": "udāhu akarontassāti kathaṃbhūtassa me rattindivā vītivattanti,",
  "atk-s0404a:576_19": "parivattantīti attho.",
  "atk-s0404a:576_20": "Evaṃ paccavekkhato hi appamādo paripūrati.",
  "atk-s0404a:577_0": "Suññāgāre abhiramāmīti vivittokāse sabbiriyāpathesu ekakova hutvā kacci nu kho abhiramāmīti attho.",
  "atk-s0404a:577_1": "Evaṃ paccavekkhato kāyaviveko paripūrati.",
  "atk-s0404a:577_2": "Uttarimanussadhammoti uttarimanussānaṃ ukkaṭṭhamanussabhūtānaṃ jhāyīnañceva ariyānañca jhānādidhammo,",
  "atk-s0404a:577_3": "dasakusalakammapathasaṅkhātamanussadhammato vā uttaritaro visiṭṭhataro dhammo me mama santāne atthi nu kho,",
  "atk-s0404a:577_4": "santi nu khoti attho.",
  "atk-s0404a:577_5": "Alamariyañāṇadassanavisesoti mahaggatalokuttarapaññā pajānanaṭṭhena ñāṇaṃ,",
  "atk-s0404a:577_6": "cakkhunā diṭṭhamiva dhammaṃ paccakkhakaraṇato dassanaṭṭhena dassananti ñāṇadassanaṃ,",
  "atk-s0404a:577_7": "ariyaṃ visuddhaṃ uttamaṃ ñāṇadassananti ariyañāṇadassanaṃ,",
  "atk-s0404a:577_8": "alaṃ pariyattakaṃ kilesaviddhaṃsanasamatthaṃ ariyañāṇadassanamettha,",
  "atk-s0404a:577_9": "assa vāti alamariyañāṇadassano,",
  "atk-s0404a:577_10": "jhānādibhedo uttarimanussadhammo alamariyañāṇadassano ca so viseso cāti alamariyañāṇadassanaviseso.",
  "atk-s0404a:577_11": "Atha vā tameva kilesaviddhaṃsanasamatthaṃ visuddhaṃ ñāṇadassanameva visesoti alamariyañāṇadassanaviseso vā.",
  "atk-s0404a:577_12": "Adhigatoti paṭiladdho me atthi nu kho.",
  "atk-s0404a:577_13": "Sohanti paṭiladdhaviseso so ahaṃ.",
  "atk-s0404a:577_14": "Pacchime kāleti maraṇamañce nipannakāle.",
  "atk-s0404a:577_15": "Puṭṭhoti sabrahmacārīhi adhigataguṇavisesaṃ pucchito.",
  "atk-s0404a:577_16": "Na maṅku bhavissāmīti patitakkhandho nittejo na hessāmīti.",
  "atk-s0404a:577_17": "Evaṃ paccavekkhantassa hi moghakālakiriyā nāma na hoti.",
  "atk-s0404a:578_0": "9-10. Sarīraṭṭhadhammasuttādivaṇṇanā",
  "atk-s0404a:579_0": "49- 50.",
  "atk-s0404a:579_1": "Navame ponobbhavikoti punabbhavanibbattako.",
  "atk-s0404a:579_2": "Bhavasaṅkhāroti bhavasaṅkharaṇakammaṃ.",
  "atk-s0404a:579_3": "Imasmiṃ sutte vaṭṭameva kathitaṃ.",
  "atk-s0404a:579_4": "Dasame sīlabāhusaccavīriyasatipaññā lokiyalokuttarāmissikā kathitā.",
  "atk-s0404a:579_5": "Sesaṃ sabbattha uttānatthamevāti.",
  "atk-s0404a:580_0": "Akkosavaggo pañcamo.",
  "atk-s0404a:581_0": "Paṭhamapaṇṇāsakaṃ niṭṭhitaṃ.",
  "atk-s0404a:582_0": "2. Dutiyapaṇṇāsakaṃ",
  "atk-s0404a:583_0": "(6) 1. Sacittavaggo",
  "atk-s0404a:584_0": "1-4. Sacittasuttādivaṇṇanā",
  "atk-s0404a:585_0": "51- 54.",
  "atk-s0404a:585_1": "Dutiyassa paṭhame sacittapariyāyakusaloti attano cittavārakusalo.",
  "atk-s0404a:585_2": "Rajanti āgantukaupakkilesaṃ.",
  "atk-s0404a:585_3": "Aṅgaṇanti tatthajātakaaṅgakāḷatilakādiṃ.",
  "atk-s0404a:585_4": "Āsavānaṃ khayāyāti arahattatthāya.",
  "atk-s0404a:585_5": "Tatiye paṭibhānenāti vacanasaṇṭhānena.",
  "atk-s0404a:585_6": "Catutthe adhipaññādhammavipassanāyāti saṅkhārapariggāhakavipassanāya.",
  "atk-s0404a:586_0": "8. Mūlakasuttavaṇṇanā",
  "atk-s0404a:587_0": "58.",
  "atk-s0404a:587_1": "Aṭṭhame amatogadhāti ettha saupādisesā nibbānadhātu kathitā,",
  "atk-s0404a:587_2": "nibbānapariyosānāti ettha anupādisesā.",
  "atk-s0404a:587_3": "Anupādisesaṃ pattassa hi sabbe dhammā pariyosānappattā nāma honti.",
  "atk-s0404a:587_4": "Sesapadāni heṭṭhā vuttatthāneva.",
  "atk-s0404a:588_0": "9. Pabbajjāsuttavaṇṇanā",
  "atk-s0404a:589_0": "59.",
  "atk-s0404a:589_1": "Navame tasmāti yasmā evaṃ aparicitacittassa sāmaññattho na sampajjati, tasmā.",
  "atk-s0404a:589_2": "Yathāpabbajjāparicitañca no cittaṃ bhavissatīti yathā pabbajjānurūpena paricitaṃ.",
  "atk-s0404a:589_3": "Ye hi keci pabbajanti nāma,",
  "atk-s0404a:589_4": "sabbe te arahattaṃ patthetvā.",
  "atk-s0404a:589_5": "Tasmā yaṃ cittaṃ arahattādhigamatthāya paricitaṃ vaḍḍhitaṃ,",
  "atk-s0404a:589_6": "taṃ yathāpabbajjāparicitaṃ nāmāti veditabbaṃ.",
  "atk-s0404a:589_7": "Evarūpaṃ pana cittaṃ bhavissatīti sikkhitabbaṃ.",
  "atk-s0404a:589_8": "Lokassa samañca visamañcāti sattalokassa sucaritaduccaritāni.",
  "atk-s0404a:589_9": "Lokassa bhavañca vibhavañcāti tassa vaḍḍhiñca vināsañca,",
  "atk-s0404a:589_10": "tathā sampattiñca vipattiñca.",
  "atk-s0404a:589_11": "Lokassa samudayañca atthaṅgamañcāti pana saṅkhāralokaṃ sandhāya vuttaṃ,",
  "atk-s0404a:589_12": "khandhānaṃ nibbattiñca bhedañcāti attho.",
  "atk-s0404a:590_0": "10. Girimānandasuttavaṇṇanā",
  "atk-s0404a:591_0": "60.",
  "atk-s0404a:591_1": "Dasame anukampaṃ upādāyāti girimānandatthere anukampaṃ paṭicca.",
  "atk-s0404a:591_2": "Cakkhurogotiādayo vatthuvasena veditabbā.",
  "atk-s0404a:591_3": "Nibbattitappasādānañhi rogo nāma natthi.",
  "atk-s0404a:591_4": "Kaṇṇarogoti bahikaṇṇe rogo.",
  "atk-s0404a:591_5": "Pināsoti bahināsikāya rogo.",
  "atk-s0404a:591_6": "Nakhasāti nakhehi vilekhitaṭṭhāne rogo.",
  "atk-s0404a:591_7": "Pittasamuṭṭhānāti pittasamuṭṭhitā.",
  "atk-s0404a:591_8": "Te kira dvattiṃsa honti.",
  "atk-s0404a:591_9": "Semhasamuṭṭhānādīsupi eseva nayo.",
  "atk-s0404a:591_10": "Utupariṇāmajāti utupariṇāmena accuṇhātisītena uppajjanakarogā.",
  "atk-s0404a:591_11": "Visamaparihārajāti aticiraṭṭhānanisajjādinā visamaparihārena jātā.",
  "atk-s0404a:591_12": "Opakkamikāti vadhabandhanādinā upakkamena jātā.",
  "atk-s0404a:591_13": "Kammavipākajāti balavakammavipākasambhūtā.",
  "atk-s0404a:591_14": "Santanti rāgādisantatāya santaṃ.",
  "atk-s0404a:591_15": "Atappakaṭṭhena paṇītaṃ.",
  "atk-s0404a:591_16": "Sesaṃ sabbattha uttānatthamevāti.",
  "atk-s0404a:592_0": "Sacittavaggo paṭhamo.",
  "atk-s0404a:593_0": "(7) 2. Yamakavaggo",
  "atk-s0404a:594_0": "1. Avijjāsuttādivaṇṇanā",
  "atk-s0404a:595_0": "61- 62.",
  "atk-s0404a:595_1": "Dutiyassa paṭhame sāhāranti sapaccayaṃ.",
  "atk-s0404a:595_2": "Vijjāvimuttinti phalañāṇañceva sesasampayuttadhamme ca.",
  "atk-s0404a:595_3": "Bojjhaṅgāti maggabojjhaṅgā.",
  "atk-s0404a:595_4": "Dutiye bhavataṇhāyāti bhavapatthanāya.",
  "atk-s0404a:595_5": "Evaṃ dvīsupi suttesu vaṭṭameva kathitaṃ,",
  "atk-s0404a:595_6": "vaṭṭañcettha paṭhame sutte avijjāmūlakaṃ vaṭṭaṃ kathitaṃ,",
  "atk-s0404a:595_7": "dutiye taṇhāmūlakaṃ.",
  "atk-s0404a:596_0": "3-4. Niṭṭhaṅgatasuttādivaṇṇanā",
  "atk-s0404a:597_0": "63- 64.",
  "atk-s0404a:597_1": "Tatiye niṭṭhaṃ gatāti nibbematikā.",
  "atk-s0404a:597_2": "Idha niṭṭhāti imasmiṃyeva loke parinibbānaṃ.",
  "atk-s0404a:597_3": "Idha vihāyāti imaṃ lokaṃ vijahitvā suddhāvāsabrahmalokaṃ.",
  "atk-s0404a:597_4": "Catutthe aveccappasannāti acalappasādena sampannā.",
  "atk-s0404a:597_5": "Sotāpannāti ariyamaggasotaṃ āpannā.",
  "atk-s0404a:598_0": "5-7. Paṭhamasukhasuttādivaṇṇanā",
  "atk-s0404a:599_0": "65- 67.",
  "atk-s0404a:599_1": "Pañcame vaṭṭamūlakaṃ sukhadukkhaṃ pucchitaṃ,",
  "atk-s0404a:599_2": "chaṭṭhe sāsanamūlakaṃ.",
  "atk-s0404a:599_3": "Sattame naḷakapānanti atīte bodhisattassa ovāde ṭhatvā vānarayūthena naḷehi udakassa pītaṭṭhāne māpitattā evaṃladdhanāmo nigamo.",
  "atk-s0404a:599_4": "Tuṇhībhūtaṃ tuṇhībhūtanti yaṃ yaṃ disaṃ anuviloketi,",
  "atk-s0404a:599_5": "tattha tattha tuṇhībhūtameva.",
  "atk-s0404a:599_6": "Anuviloketvāti tato tato viloketvā.",
  "atk-s0404a:599_7": "Piṭṭhi me āgilāyatīti kasmā āgilāyati?",
  "atk-s0404a:599_8": "Bhagavato hi cha vassāni mahāpadhānaṃ padahantassa mahantaṃ kāyadukkhaṃ ahosi,",
  "atk-s0404a:599_9": "athassa aparabhāge mahallakakāle piṭṭhivāto uppajji.",
  "atk-s0404a:599_10": "Upādinnakasarīrassa ṭhānanisajjādīhi appamattakena ābādhena na sakkā kenaci bhavituṃ.",
  "atk-s0404a:599_11": "Taṃ gahetvāpi therassa okāsakaraṇatthaṃ evamāha.",
  "atk-s0404a:599_12": "Saṅghāṭiṃ paññāpetvā ekamante patirūpaṭṭhāne paññattassa kappiyamañcassa upari attharitvā.",
  "atk-s0404a:600_0": "9-10. Kathāvatthusuttadvayavaṇṇanā",
  "atk-s0404a:601_0": "69- 70.",
  "atk-s0404a:601_1": "Navame tiracchānakathanti aniyyānikattā saggamokkhamaggānaṃ tiracchānabhūtaṃ kathaṃ.",
  "atk-s0404a:601_2": "Tattha rājānaṃ ārabbha “mahāsammato mandhātā dhammāsoko evaṃmahānubhāvo”tiādinā nayena pavattakathā rājakathā.",
  "atk-s0404a:601_3": "Esa nayo corakathādīsu.",
  "atk-s0404a:601_4": "Tesu “asuko rājā abhirūpo dassanīyo”tiādinā gehasitakathāva tiracchānakathā hoti,",
  "atk-s0404a:601_5": "“sopi nāma evaṃmahānubhāvo khayaṃ gato”ti evaṃ pavattā pana kammaṭṭhānabhāve tiṭṭhati.",
  "atk-s0404a:601_6": "Coresupi “mūladevo evaṃmahānubhāvo,",
  "atk-s0404a:601_7": "meghadevo evaṃmahānubhāvo”ti tesaṃ kammaṃ paṭicca “aho sūrā”ti gehasitakathāva tiracchānakathā.",
  "atk-s0404a:601_8": "Yuddhesupi bhāratayuddhādīsu “asukena asuko evaṃ mārito evaṃ viddho”ti kammassādavaseneva kathā tiracchānakathā,",
  "atk-s0404a:601_9": "“tepi nāma khayaṃ gatā”ti evaṃ pavattā pana sabbattha kammaṭṭhānameva hoti.",
  "atk-s0404a:601_10": "Apica annādīsu “evaṃ vaṇṇavantaṃ rasavantaṃ phassasampannaṃ khādimha bhuñjimha pivimha paribhuñjimhā”ti kāmarasassādavasena kathetuṃ na vaṭṭati,",
  "atk-s0404a:601_11": "sātthakaṃ pana katvā “pubbe evaṃ vaṇṇādisampannaṃ annaṃ pānaṃ vatthaṃ yānaṃ mālaṃ gandhaṃ sīlavantānaṃ adamha,",
  "atk-s0404a:601_12": "cetiyaṃ pūjimhā”ti kathetuṃ vaṭṭati.",
  "atk-s0404a:602_0": "Ñātikathādīsupi “amhākaṃ ñātakā sūrā samatthā”ti vā “pubbe mayaṃ evaṃ vicitrehi yānehi vicarimhā”ti vā assādavasena vattuṃ na vaṭṭati,",
  "atk-s0404a:602_1": "sātthakaṃ pana katvā “tepi no ñātakā khayaṃ gatā”ti vā “pubbe mayaṃ evarūpā upāhanā saṅghassa adamhā”ti vā kathetabbaṃ.",
  "atk-s0404a:602_2": "Gāmakathāpi suniviṭṭhadunniviṭṭhasubhikkhadubbhikkhādivasena vā “asukagāmavāsino sūrā samatthā”ti vā evaṃ assādavaseneva na vaṭṭati,",
  "atk-s0404a:602_3": "sātthakaṃ pana katvā “saddhā pasannā”ti vā “khayavayaṃ gatā”ti vā vattuṃ vaṭṭati.",
  "atk-s0404a:602_4": "Nigamanagarajanapadakathāsupi eseva nayo.",
  "atk-s0404a:603_0": "Itthikathāpi vaṇṇasaṇṭhānādīni paṭicca assādavasena na vaṭṭati,",
  "atk-s0404a:603_1": "“saddhā pasannā khayaṃ gatā”ti evameva vaṭṭati.",
  "atk-s0404a:603_2": "Sūrakathāpi “nandimitto nāma yodho sūro ahosī”ti assādavaseneva na vaṭṭati,",
  "atk-s0404a:603_3": "“saddho ahosi khayaṃ gato”ti evameva vaṭṭati.",
  "atk-s0404a:603_4": "Surākathanti pāḷiyaṃ pana anekavidhaṃ majjakathaṃ assādavasena kathetuṃ na vaṭṭati,",
  "atk-s0404a:603_5": "ādīnavavaseneva vattuṃ vaṭṭati.",
  "atk-s0404a:603_6": "Visikhākathāpi “asukavisikhā suniviṭṭhā dunniviṭṭhā sūrā samatthā”ti assādavaseneva na vaṭṭati,",
  "atk-s0404a:603_7": "“saddhā pasannā khayaṃ gatā”ti vaṭṭati.",
  "atk-s0404a:603_8": "Kumbhaṭṭhānakathā nāma kūṭaṭṭhānakathā udakatitthakathā vuccati.",
  "atk-s0404a:603_9": "Kumbhadāsikathā vā.",
  "atk-s0404a:603_10": "Sāpi “pāsādikā naccituṃ gāyituṃ chekā”ti assādavasena na vaṭṭati,",
  "atk-s0404a:603_11": "“saddhā pasannā”tiādinā nayeneva vaṭṭati.",
  "atk-s0404a:604_0": "Pubbapetakathā nāma atītañātikathā.",
  "atk-s0404a:604_1": "Tattha vattamānañātikathāsadisova vinicchayo.",
  "atk-s0404a:604_2": "Nānattakathā nāma purimapacchimakathāvimuttā avasesā nānāsabhāvā tiracchānakathā.",
  "atk-s0404a:604_3": "Lokakkhāyikā nāma “ayaṃ loko kena nimmito?",
  "atk-s0404a:604_4": "Asukena nāma nimmito.",
  "atk-s0404a:604_5": "Kāko seto aṭṭhīnaṃ setattā,",
  "atk-s0404a:604_6": "balākā rattā lohitassa rattattā”tievamādikā lokāyatavitaṇḍasallāpakathā.",
  "atk-s0404a:604_7": "Samuddakkhāyikā nāma kasmā samuddo sāgaroti.",
  "atk-s0404a:604_8": "Sāgaradevena khatattā sāgaro,",
  "atk-s0404a:604_9": "khato meti hatthamuddāya niveditattā samuddotievamādikā niratthakā samuddakkhāyanakathā.",
  "atk-s0404a:604_10": "Bhavoti vuddhi,",
  "atk-s0404a:604_11": "abhavoti hāni.",
  "atk-s0404a:604_12": "Iti bhavo iti abhavoti yaṃ vā taṃ vā niratthakakāraṇaṃ vatvā pavattitakathā itibhavābhavakathā nāma.",
  "atk-s0404a:605_0": "Tejasā tejanti attano tejasā tesaṃ tejaṃ.",
  "atk-s0404a:605_1": "Pariyādiyeyyāthāti khepetvā gahetvā abhibhaveyyātha.",
  "atk-s0404a:605_2": "Tatridaṃ vatthu –",
  "atk-s0404a:605_3": "eko piṇḍapātiko mahātheraṃ pucchi – “bhante,",
  "atk-s0404a:605_4": "tejasā tejaṃ pariyādiyamānā bhikkhū kiṃ karontī”ti.",
  "atk-s0404a:605_5": "Thero āha – āvuso,",
  "atk-s0404a:605_6": "kiñcideva ātape ṭhapetvā yathā chāyā heṭṭhā na otarati,",
  "atk-s0404a:605_7": "uddhaṃyeva gacchati tathā karonti.",
  "atk-s0404a:605_8": "Dasame pāsaṃsāni ṭhānānīti pasaṃsāvahāni kāraṇāni.",
  "atk-s0404a:605_9": "Sesaṃ sabbattha uttānatthamevāti.",
  "atk-s0404a:606_0": "Yamakavaggo dutiyo.",
  "atk-s0404a:607_0": "(8) 3. Ākaṅkhavaggo",
  "atk-s0404a:608_0": "1. Ākaṅkhasuttavaṇṇanā",
  "atk-s0404a:609_0": "71.",
  "atk-s0404a:609_1": "Tatiyassa paṭhame sampannasīlāti paripuṇṇasīlā,",
  "atk-s0404a:609_2": "sīlasamaṅgino vā hutvāti attho.",
  "atk-s0404a:609_3": "Tattha dvīhi kāraṇehi sampannasīlatā hoti sīlavipattiyā ca ādīnavadassanena,",
  "atk-s0404a:609_4": "sīlasampattiyā ca ānisaṃsadassanena.",
  "atk-s0404a:609_5": "Tadubhayampi visuddhimagge vitthāritaṃ.",
  "atk-s0404a:609_6": "Tattha “sampannasīlā”ti ettāvatā kira bhagavā catupārisuddhisīlaṃ uddisitvā “pātimokkhasaṃvarasaṃvutā”ti",
  "atk-s0404a:609_7": "iminā tattha jeṭṭhakasīlaṃ vitthāretvā dassesīti dīpavihāravāsī sumanatthero āha.",
  "atk-s0404a:609_8": "Antevāsiko panassa tepiṭakacūḷanāgatthero āha –",
  "atk-s0404a:609_9": "ubhayatthapi pātimokkhasaṃvarova bhagavatā vutto.",
  "atk-s0404a:609_10": "Pātimokkhasaṃvaroyeva hi sīlaṃ,",
  "atk-s0404a:609_11": "itarāni pana tīṇi sīlanti vuttaṭṭhānaṃ atthīti ananujānanto vatvā āha –",
  "atk-s0404a:609_12": "indriyasaṃvaro nāma chadvārārakkhāmattakameva,",
  "atk-s0404a:609_13": "ājīvapārisuddhi dhammena samena paccayuppattimattakaṃ,",
  "atk-s0404a:609_14": "paccayasannissitaṃ paṭiladdhapaccaye idamatthanti paccavekkhitvā paribhuñjanamattakaṃ.",
  "atk-s0404a:609_15": "Nippariyāyena pātimokkhasaṃvarova sīlaṃ.",
  "atk-s0404a:609_16": "Yassa so bhinno,",
  "atk-s0404a:609_17": "ayaṃ sīsacchinno viya puriso hatthapāde sesāni rakkhissatīti na vattabbo.",
  "atk-s0404a:609_18": "Yassa pana so arogo,",
  "atk-s0404a:609_19": "ayaṃ acchinnasīso viya puriso jīvitaṃ sesāni puna pākatikāni kātuṃ sakkoti.",
  "atk-s0404a:609_20": "Tasmā “sampannasīlā”ti iminā pātimokkhasaṃvaraṃ uddisitvā “sampannapātimokkhā”ti tasseva vevacanaṃ vatvā",
  "atk-s0404a:609_21": "taṃ vitthāretvā dassento pātimokkhasaṃvarasaṃvutātiādimāha.",
  "atk-s0404a:609_22": "Tattha pātimokkhasaṃvarasaṃvuttātiādīni vuttatthāneva.",
  "atk-s0404a:609_23": "Ākaṅkheyya ceti idaṃ kasmā āraddhanti?",
  "atk-s0404a:609_24": "Sīlānisaṃsadassanatthaṃ.",
  "atk-s0404a:609_25": "Sacepi acirapabbajitānaṃ vā duppaññānaṃ vā evamassa “bhagavā ‘sīlaṃ pūretha sīlaṃ pūrethā’ti vadati,",
  "atk-s0404a:609_26": "ko nu kho sīlapūraṇe ānisaṃso,",
  "atk-s0404a:609_27": "ko viseso,",
  "atk-s0404a:609_28": "kā vaḍḍhī”ti tesaṃ dasa ānisaṃse dassetuṃ evamāha –",
  "atk-s0404a:609_29": "“appeva nāma etaṃ sabrahmacārīnaṃ piyamanāpatādiāsavakkhayapariyosānaṃ ānisaṃsaṃ sutvāpi sīlaṃ paripūreyyu”nti.",
  "atk-s0404a:610_0": "Tattha ākaṅkheyya ceti yadi iccheyya.",
  "atk-s0404a:610_1": "Piyo cassanti piyacakkhūhi sampassitabbo,",
  "atk-s0404a:610_2": "sinehuppattiyā padaṭṭhānabhūto bhaveyyaṃ.",
  "atk-s0404a:610_3": "Manāpoti tesaṃ manavaḍḍhanako,",
  "atk-s0404a:610_4": "tesaṃ vā manena pattabbo,",
  "atk-s0404a:610_5": "mettacittena pharitabboti attho.",
  "atk-s0404a:610_6": "Garūti tesaṃ garuṭṭhāniyo pāsāṇacchattasadiso.",
  "atk-s0404a:610_7": "Bhāvanīyoti “addhāyamāyasmā jānaṃ jānāti passaṃ passatī”ti evaṃ sambhāvanīyo.",
  "atk-s0404a:610_8": "Sīlesvevassa paripūrakārīti catupārisuddhisīlesuyeva paripūrakārī assa,",
  "atk-s0404a:610_9": "anūnena ākārena samannāgato bhaveyyāti vuttaṃ hoti.",
  "atk-s0404a:610_10": "Ajjhattaṃ cetosamathamanuyuttoti attano cittasamathe yutto.",
  "atk-s0404a:610_11": "Anirākatajjhānoti bahi anīhaṭajjhāno,",
  "atk-s0404a:610_12": "avināsitajjhāno vā.",
  "atk-s0404a:610_13": "Vipassanāyāti sattavidhāya anupassanāya.",
  "atk-s0404a:610_14": "Brūhetā suññāgārānanti vaḍḍhetā suññāgārānaṃ.",
  "atk-s0404a:610_15": "Ettha ca samathavipassanāvasena kammaṭṭhānaṃ gahetvā rattindivaṃ suññāgāraṃ pavisitvā nisīdamāno bhikkhu “brūhetā suññāgārāna”nti veditabbo.",
  "atk-s0404a:610_16": "Ayamettha saṅkhepo,",
  "atk-s0404a:610_17": "vitthāro pana icchantena majjhimanikāyaṭṭhakathāya ākaṅkheyyasuttavaṇṇanāya oloketabbo.",
  "atk-s0404a:611_0": "Lābhīti ettha na bhagavā lābhanimittaṃ sīlādiparipūraṇaṃ katheti.",
  "atk-s0404a:611_1": "Bhagavā hi “ghāsesanaṃ chinnakatho,",
  "atk-s0404a:611_2": "na vācaṃ payutaṃ bhaṇe”ti evaṃ sāvake ovadati.",
  "atk-s0404a:611_3": "So kathaṃ lābhanimittaṃ sīlādiparipūraṇaṃ katheyya.",
  "atk-s0404a:611_4": "Puggalajjhāsayavasena panetaṃ vuttaṃ.",
  "atk-s0404a:611_5": "Yesañhi evaṃ ajjhāsayo bhaveyya “sace mayaṃ catūhi paccayehi na kilameyyāma,",
  "atk-s0404a:611_6": "sīlāni paripūretuṃ sakkuṇeyyāmā”ti,",
  "atk-s0404a:611_7": "tesaṃ ajjhāsayavasenevamāha.",
  "atk-s0404a:611_8": "Apica sarasānisaṃso esa sīlassa yadidaṃ cattāro paccayā nāma.",
  "atk-s0404a:611_9": "Tathā hi paṇḍitamanussā koṭṭhādīsu ṭhapitaṃ nīharitvā attanāpi aparibhuñjitvā sīlavantānaṃ dentīti sīlassa sarasānisaṃsadassanatthampetaṃ vuttaṃ.",
  "atk-s0404a:612_0": "Tatiyavāre yesāhanti yesaṃ ahaṃ.",
  "atk-s0404a:612_1": "Tesaṃ te kārāti tesaṃ devānaṃ vā manussānaṃ vā te mayi katā paccayadānakārā.",
  "atk-s0404a:612_2": "Mahapphalā hontu mahānisaṃsāti lokiyasukhena phalabhūtena mahapphalā,",
  "atk-s0404a:612_3": "lokuttarena mahānisaṃsā.",
  "atk-s0404a:612_4": "Ubhayaṃ vā etaṃ ekatthameva.",
  "atk-s0404a:612_5": "Sīlādiguṇayuttassa hi kaṭacchubhikkhāpi pañcaratanamattāya bhūmiyā paṇṇasālāpi katvā dinnā anekāni kappasahassāni duggativinipātato rakkhati,",
  "atk-s0404a:612_6": "pariyosāne ca amatāya dhātuyā parinibbānassa paccayo hoti.",
  "atk-s0404a:612_7": "“Khīrodanaṃ ahamadāsi”ntiādīni cettha vatthūni.",
  "atk-s0404a:612_8": "Sakalameva vā petavatthu vimānavatthu ca sādhakaṃ.",
  "atk-s0404a:613_0": "Catutthavāre petāti peccabhavaṃ gatā.",
  "atk-s0404a:613_1": "Ñātīti sassusasurapakkhikā.",
  "atk-s0404a:613_2": "Sālohitāti ekalohitabaddhā pitipitāmahādayo.",
  "atk-s0404a:613_3": "Kālaṅkatāti matā.",
  "atk-s0404a:613_4": "Tesaṃ tanti tesaṃ taṃ mayi pasannacittaṃ,",
  "atk-s0404a:613_5": "taṃ vā pasannena cittena anussaraṇaṃ.",
  "atk-s0404a:613_6": "Yassa hi bhikkhuno kālakato pitā vā mātā vā “amhākaṃ ñātakatthero sīlavā kalyāṇadhammo”ti pasannacitto hutvā taṃ bhikkhuṃ anussarati,",
  "atk-s0404a:613_7": "tassa so cittappasādopi taṃ anussaraṇamattampi mahapphalaṃ mahānisaṃsameva hoti.",
  "atk-s0404a:614_0": "Aratiratisahoti nekkhammapaṭipattiyā aratiyā kāmaguṇesu ratiyā ca saho abhibhavitā ajjhottharitā.",
  "atk-s0404a:614_1": "Bhayabheravasahoti ettha bhayaṃ cittutrāsopi ārammaṇampi,",
  "atk-s0404a:614_2": "bheravaṃ ārammaṇameva.",
  "atk-s0404a:615_0": "2. Kaṇṭakasuttavaṇṇanā",
  "atk-s0404a:616_0": "72.",
  "atk-s0404a:616_1": "Dutiye abhiññātehīti gaganamajjhe puṇṇacando viya sūriyo viya ñātehi pākaṭehi.",
  "atk-s0404a:616_2": "Parapurāyāti paraṃ vuccati pacchimabhāgo,",
  "atk-s0404a:616_3": "purāti purimabhāgo,",
  "atk-s0404a:616_4": "purato dhāvantena pacchato anubandhantena ca mahāparivārenāti attho.",
  "atk-s0404a:616_5": "Kaṇṭakoti vijjhanaṭṭhena kaṇṭako.",
  "atk-s0404a:616_6": "Visūkadassananti visūkabhūtaṃ dassanaṃ.",
  "atk-s0404a:616_7": "Mātugāmūpacāroti mātugāmassa samīpacāritā.",
  "atk-s0404a:617_0": "3-4. Iṭṭhadhammasuttādivaṇṇanā",
  "atk-s0404a:618_0": "73- 74.",
  "atk-s0404a:618_1": "Tatiye vaṇṇoti sarīravaṇṇo.",
  "atk-s0404a:618_2": "Dhammāti nava lokuttaradhammā.",
  "atk-s0404a:618_3": "Catutthe ariyāyāti apothujjanikāya,",
  "atk-s0404a:618_4": "sīlādīhi missakattā evaṃ vuttaṃ.",
  "atk-s0404a:618_5": "Sārādāyī ca hoti varadāyīti sārassa ca varassa ca ādāyako hoti.",
  "atk-s0404a:618_6": "Yo kāyassa sāro,",
  "atk-s0404a:618_7": "yañcassa varaṃ,",
  "atk-s0404a:618_8": "taṃ gaṇhātīti attho.",
  "atk-s0404a:619_0": "5. Migasālāsuttavaṇṇanā",
  "atk-s0404a:620_0": "75.",
  "atk-s0404a:620_1": "Pañcamassa ādimhi tāva yaṃ vattabbaṃ,",
  "atk-s0404a:620_2": "taṃ chakkanipāte vuttameva.",
  "atk-s0404a:620_3": "Dussīlo hotītiādīsu pana dussīloti nissīlo.",
  "atk-s0404a:620_4": "Cetovimuttinti phalasamādhiṃ.",
  "atk-s0404a:620_5": "Paññāvimuttinti phalañāṇaṃ.",
  "atk-s0404a:620_6": "Nappajānātīti uggahaparipucchāvasena na jānāti.",
  "atk-s0404a:620_7": "Dussīlyaṃ aparisesaṃ nirujjhatīti ettha pañca dussīlyāni tāva sotāpattimaggena pahīyanti,",
  "atk-s0404a:620_8": "dasa arahattamaggena.",
  "atk-s0404a:620_9": "Phalakkhaṇe tāni pahīnāni nāma honti.",
  "atk-s0404a:620_10": "Phalakkhaṇaṃ sandhāya idha “nirujjhatī”ti vuttaṃ.",
  "atk-s0404a:620_11": "Puthujjanassa sīlaṃ pañcahi kāraṇehi bhijjati pārājikāpajjanena sikkhāpaccakkhānena titthiyapakkhandanena arahattena maraṇenāti.",
  "atk-s0404a:620_12": "Tattha purimā tayo bhāvanāparihānāya saṃvattanti,",
  "atk-s0404a:620_13": "catuttho vaḍḍhiyā,",
  "atk-s0404a:620_14": "pañcamo neva hānāya na vaḍḍhiyā.",
  "atk-s0404a:620_15": "Kathaṃ panetaṃ arahattena sīlaṃ bhijjatīti?",
  "atk-s0404a:620_16": "Puthujjanassa hi sīlaṃ accantakusalameva hoti,",
  "atk-s0404a:620_17": "arahattamaggo ca kusalākusalakammakkhayāya saṃvattatīti evaṃ tena taṃ bhijjati.",
  "atk-s0404a:620_18": "Savanenapi akataṃ hotīti sotabbayuttakaṃ assutaṃ hoti.",
  "atk-s0404a:620_19": "Bāhusaccenapi akataṃ hotīti ettha bāhusaccanti vīriyaṃ.",
  "atk-s0404a:620_20": "Vīriyena kattabbayuttakaṃ akataṃ hoti,",
  "atk-s0404a:620_21": "tassa akatattā saggatopi maggatopi parihāyati.",
  "atk-s0404a:620_22": "Diṭṭhiyāpi appaṭividdhaṃ hotīti diṭṭhiyā paṭivijjhitabbaṃ appaṭividdhaṃ hoti apaccakkhakataṃ.",
  "atk-s0404a:620_23": "Sāmayikampi vimuttiṃ na labhatīti kālānukālaṃ dhammassavanaṃ nissāya pītipāmojjaṃ na labhati.",
  "atk-s0404a:620_24": "Hānāya paretīti hānāya pavattati.",
  "atk-s0404a:621_0": "Yathābhūtaṃ pajānātīti “sotāpattiphalaṃ patvā pañcavidhaṃ dussīlyaṃ aparisesaṃ nirujjhatī”ti uggahaparipucchāvasena jānāti.",
  "atk-s0404a:621_1": "Tassa savanenapi kataṃ hotīti sotabbayuttakaṃ sutaṃ hoti.",
  "atk-s0404a:621_2": "Bāhusaccenapi kataṃ hotīti vīriyena kattabbayuttakaṃ antamaso dubbalavipassanāmattakampi kataṃ hoti.",
  "atk-s0404a:621_3": "Diṭṭhiyāpi suppaṭividdhaṃ hotīti antamaso lokiyapaññāyapi paccayapaṭivedho kato hoti.",
  "atk-s0404a:621_4": "Imassa hi puggalassa paññā sīlaṃ paridhovati,",
  "atk-s0404a:621_5": "so paññāparidhotena visesaṃ pāpuṇāti.",
  "atk-s0404a:622_0": "Pamāṇikāti puggalesu pamāṇaggāhakā.",
  "atk-s0404a:622_1": "Pamiṇantīti pametuṃ tuletuṃ arahanti.",
  "atk-s0404a:622_2": "Eko hīnoti eko guṇehi hīno.",
  "atk-s0404a:622_3": "Paṇītoti eko guṇehi paṇīto uttamo.",
  "atk-s0404a:622_4": "Taṃ hīti taṃ pamāṇakaraṇaṃ.",
  "atk-s0404a:622_5": "Abhikkantataroti sundarataro.",
  "atk-s0404a:622_6": "Paṇītataroti uttamataro.",
  "atk-s0404a:622_7": "Dhammasoto nibbahatīti sūraṃ hutvā pavattamānaṃ vipassanāñāṇaṃ nibbahati,",
  "atk-s0404a:622_8": "ariyabhūmiṃ pāpeti.",
  "atk-s0404a:622_9": "Tadantaraṃ ko jāneyyāti taṃ evaṃ kāraṇaṃ ko jāneyya.",
  "atk-s0404a:622_10": "Sīlavā hotīti lokiyasīlena sīlavā hoti.",
  "atk-s0404a:622_11": "Yatthassa taṃ sīlanti arahattavimuttiṃ patvā sīlaṃ aparisesampi nirujjhati nāma,",
  "atk-s0404a:622_12": "tattha yutti vuttāyeva.",
  "atk-s0404a:622_13": "Ito paresu dvīsu aṅgesu anāgāmiphalaṃ vimutti nāma,",
  "atk-s0404a:622_14": "pañcame arahattameva.",
  "atk-s0404a:622_15": "Sesamettha vuttanayānusāreneva veditabbaṃ.",
  "atk-s0404a:622_16": "Chaṭṭhaṃ uttānatthameva.",
  "atk-s0404a:623_0": "7. Kākasuttavaṇṇanā",
  "atk-s0404a:624_0": "77.",
  "atk-s0404a:624_1": "Sattame dhaṃsīti guṇadhaṃsako.",
  "atk-s0404a:624_2": "Kassaci guṇaṃ anādiyitvā hatthenapi gahito tassa sīsepi vaccaṃ karoti.",
  "atk-s0404a:624_3": "Pagabbhoti pāgabbhiyena samannāgato.",
  "atk-s0404a:624_4": "Tintiṇoti tintiṇaṃ vuccati taṇhā,",
  "atk-s0404a:624_5": "tāya samannāgato,",
  "atk-s0404a:624_6": "āsaṅkābahulo vā.",
  "atk-s0404a:624_7": "Luddoti dāruṇo.",
  "atk-s0404a:624_8": "Akāruṇikoti nikkāruṇiko.",
  "atk-s0404a:624_9": "Dubbaloti abalo appathāmo.",
  "atk-s0404a:624_10": "Oravitāti oravayutto oravanto carati.",
  "atk-s0404a:624_11": "Necayikoti nicayakaro.",
  "atk-s0404a:625_0": "9. Āghātavatthusuttavaṇṇanā",
  "atk-s0404a:626_0": "79.",
  "atk-s0404a:626_1": "Navame aṭṭhāneti akāraṇe.",
  "atk-s0404a:626_2": "Sacittakapavattiyañhi “anatthaṃ me acarī”tiādi kāraṇaṃ bhaveyya,",
  "atk-s0404a:626_3": "khāṇupahaṭādīsu taṃ natthi.",
  "atk-s0404a:626_4": "Tasmā tattha āghāto aṭṭhāne āghāto nāma.",
  "atk-s0404a:626_5": "Sesaṃ sabbattha uttānatthamevāti.",
  "atk-s0404a:627_0": "Ākaṅkhavaggo tatiyo.",
  "atk-s0404a:628_0": "(9) 4. Theravaggo",
  "atk-s0404a:629_0": "1-3. Vāhanasuttādivaṇṇanā",
  "atk-s0404a:630_0": "81- 83.",
  "atk-s0404a:630_1": "Catutthassa paṭhame vimariyādīkatenāti kilesamariyādaṃ bhinditvā vimariyādaṃ katena.",
  "atk-s0404a:630_2": "Dutiyaṃ uttānatthameva.",
  "atk-s0404a:630_3": "Tatiye no ca payirupāsitāti na upaṭṭhāti.",
  "atk-s0404a:631_0": "4. Byākaraṇasuttavaṇṇanā",
  "atk-s0404a:632_0": "84.",
  "atk-s0404a:632_1": "Catutthe jhāyī samāpattikusaloti jhānehi ca sampanno samāpattiyañca cheko.",
  "atk-s0404a:632_2": "Irīṇanti tucchabhāvaṃ.",
  "atk-s0404a:632_3": "Vicinanti guṇavicinataṃ nigguṇabhāvaṃ.",
  "atk-s0404a:632_4": "Atha vā irīṇasaṅkhātaṃ araññaṃ vicinasaṅkhātaṃ mahāgahanañca āpanno viya hoti.",
  "atk-s0404a:632_5": "Anayanti avaḍḍhiṃ.",
  "atk-s0404a:632_6": "Byasananti vināsaṃ.",
  "atk-s0404a:632_7": "Anayabyasananti avaḍḍhivināsaṃ.",
  "atk-s0404a:632_8": "Kiṃ nu khoti kena kāraṇena.",
  "atk-s0404a:633_0": "5-6. Katthīsuttādivaṇṇanā",
  "atk-s0404a:634_0": "85- 86.",
  "atk-s0404a:634_1": "Pañcame katthī hoti vikatthīti katthanasīlo hoti vikatthanasīlo,",
  "atk-s0404a:634_2": "vivaṭaṃ katvā katheti.",
  "atk-s0404a:634_3": "Na santatakārīti na satatakārī.",
  "atk-s0404a:634_4": "Chaṭṭhe adhimānikoti anadhigate adhigatamānena samannāgato.",
  "atk-s0404a:634_5": "Adhimānasaccoti adhigatamānameva saccato vadati.",
  "atk-s0404a:635_0": "7. Nappiyasuttavaṇṇanā",
  "atk-s0404a:636_0": "87.",
  "atk-s0404a:636_1": "Sattame adhikaraṇiko hotīti adhikaraṇakārako hoti.",
  "atk-s0404a:636_2": "Na piyatāyāti na piyabhāvāya.",
  "atk-s0404a:636_3": "Na garutāyāti na garubhāvāya.",
  "atk-s0404a:636_4": "Na sāmaññāyāti na samaṇadhammabhāvāya.",
  "atk-s0404a:636_5": "Na ekībhāvāyāti na nirantarabhāvāya.",
  "atk-s0404a:636_6": "Dhammānaṃ na nisāmakajātikoti navannaṃ lokuttaradhammānaṃ na nisāmanasabhāvo na upadhāraṇasabhāvo.",
  "atk-s0404a:636_7": "Na paṭisallānoti na paṭisallīno.",
  "atk-s0404a:636_8": "Sāṭheyyānīti saṭhabhāvo.",
  "atk-s0404a:636_9": "Kūṭeyyānīti kūṭabhāvo.",
  "atk-s0404a:636_10": "Jimheyyānīti na ujubhāvā.",
  "atk-s0404a:636_11": "Vaṅkeyyānīti vaṅkabhāvā.",
  "atk-s0404a:637_0": "8. Akkosakasuttavaṇṇanā",
  "atk-s0404a:638_0": "88.",
  "atk-s0404a:638_1": "Aṭṭhame akkosakaparibhāsako ariyūpavādī sabrahmacārinanti ettha sabrahmacāripadaṃ akkosakaparibhāsakapadehi yojetabbaṃ “akkosako sabrahmacārīnaṃ,",
  "atk-s0404a:638_2": "paribhāsako sabrahmacārīna”nti.",
  "atk-s0404a:638_3": "Ariyānaṃ pana guṇe chindissāmīti antimavatthunā upavadanto ariyūpavādī nāma hoti.",
  "atk-s0404a:638_4": "Saddhammassa na vodāyantīti sikkhāttayasaṅkhātā sāsanasaddhammā assa vodānaṃ na gacchanti.",
  "atk-s0404a:638_5": "Rogātaṅkanti ettha rogova kicchājīvitabhāvakaraṇena ātaṅkoti veditabbo.",
  "atk-s0404a:639_0": "9. Kokālikasuttavaṇṇanā",
  "atk-s0404a:640_0": "89.",
  "atk-s0404a:640_1": "Navame kokāliko bhikkhu yena bhagavā tenupasaṅkamīti koyaṃ kokāliko,",
  "atk-s0404a:640_2": "kasmā ca upasaṅkami?",
  "atk-s0404a:640_3": "Ayaṃ kira kokālikaraṭṭhe kokālikanagare kokālikaseṭṭhissa putto pabbajitvā pitarā kārite vihāre vasati cūḷakokālikoti nāmena,",
  "atk-s0404a:640_4": "na pana devadattassa sisso.",
  "atk-s0404a:640_5": "So hi brāhmaṇaputto mahākokāliko nāma.",
  "atk-s0404a:640_6": "Bhagavati pana sāvatthiyaṃ viharante dve aggasāvakā pañcamattehi bhikkhusatehi saddhiṃ janapadacārikaṃ",
  "atk-s0404a:640_7": "caramānā upakaṭṭhāya vassūpanāyikāya vivekavāsaṃ vasitukāmā te bhikkhū uyyojetvā attano pattacīvaramādāya",
  "atk-s0404a:640_8": "tasmiṃ janapade taṃ nagaraṃ patvā vihāraṃ agamiṃsu.",
  "atk-s0404a:640_9": "Tattha nesaṃ kokāliko vattaṃ akāsi.",
  "atk-s0404a:640_10": "Tepi tena saddhiṃ sammoditvā, “āvuso,",
  "atk-s0404a:640_11": "mayaṃ idha temāsaṃ vasissāma,",
  "atk-s0404a:640_12": "mā no kassaci ārocesī”ti paṭiññaṃ gahetvā vasiṃsu.",
  "atk-s0404a:640_13": "Vasitvā pavāraṇādivase pavāretvā “gacchāma mayaṃ,",
  "atk-s0404a:640_14": "āvuso”ti kokālikaṃ āpucchiṃsu.",
  "atk-s0404a:640_15": "Kokāliko “ajja, āvuso,",
  "atk-s0404a:640_16": "ekadivasaṃ vasitvā sve gamissathā”ti vatvā dutiyadivase nagaraṃ pavisitvā manusse āmantesi – “āvuso,",
  "atk-s0404a:640_17": "tumhe dve aggasāvake idha āgantvā vasamānepi na jānātha,",
  "atk-s0404a:640_18": "na te koci paccayenapi nimantetī”ti.",
  "atk-s0404a:640_19": "Nagaravāsino “kahaṃ, bhante, therā,",
  "atk-s0404a:640_20": "kasmā no nārocayitthā”ti? Kiṃ, āvuso,",
  "atk-s0404a:640_21": "ārocitena,",
  "atk-s0404a:640_22": "kiṃ na passatha dve bhikkhū therāsane nisīdante,",
  "atk-s0404a:640_23": "ete aggasāvakāti.",
  "atk-s0404a:640_24": "Te khippaṃ sannipatitvā sappiphāṇitādīni ceva cīvaradussāni ca saṃhariṃsu.",
  "atk-s0404a:641_0": "Kokāliko cintesi –",
  "atk-s0404a:641_1": "“paramappicchā aggasāvakā payuttavācāya uppannalābhaṃ na sādiyissanti,",
  "atk-s0404a:641_2": "asādiyantā ‘āvāsikassa dethā’ti vakkhantī”ti taṃ lābhaṃ gāhāpetvā therānaṃ santikaṃ agamāsi.",
  "atk-s0404a:641_3": "Therā disvāva “ime paccayā neva amhākaṃ,",
  "atk-s0404a:641_4": "na kokālikassa kappantī”ti paṭikkhipitvā pakkamiṃsu.",
  "atk-s0404a:641_5": "Kokāliko “kathañhi nāma sayaṃ aggaṇhantā mayhampi adāpetvā pakkamissantī”ti āghātaṃ uppādesi.",
  "atk-s0404a:641_6": "Tepi bhagavato santikaṃ gantvā bhagavantaṃ vanditvā puna attano parisaṃ ādāya janapadacārikaṃ carantā",
  "atk-s0404a:641_7": "anupubbena tasmiṃ raṭṭhe tameva nagaraṃ paccāgamiṃsu.",
  "atk-s0404a:641_8": "Nāgarā there sañjānitvā saha parikkhārehi dānaṃ sajjetvā nagaramajjhe maṇḍapaṃ katvā dānaṃ adaṃsu,",
  "atk-s0404a:641_9": "therānañca parikkhāre upanāmesuṃ.",
  "atk-s0404a:641_10": "Therā bhikkhusaṅghassa niyyādayiṃsu.",
  "atk-s0404a:641_11": "Taṃ disvā kokāliko cintesi –",
  "atk-s0404a:641_12": "“ime pubbe appicchā ahesuṃ,",
  "atk-s0404a:641_13": "idāni pāpicchā jātā,",
  "atk-s0404a:641_14": "pubbepi appicchasantuṭṭhapavivittasadisāva maññe”ti there upasaṅkamitvā, “āvuso,",
  "atk-s0404a:641_15": "tumhe pubbe appicchā viya,",
  "atk-s0404a:641_16": "idāni pana pāpabhikkhū jātatthā”ti vatvā “mūlaṭṭhāneyeva nesaṃ patiṭṭhaṃ bhindissāmī”ti taramānarūpo nikkhamitvā yena bhagavā tenupasaṅkami.",
  "atk-s0404a:641_17": "Ayamesa kokāliko,",
  "atk-s0404a:641_18": "iminā ca kāraṇena upasaṅkamīti veditabbo.",
  "atk-s0404a:642_0": "Bhagavā taṃ turitaturitaṃ āgacchantaṃ disvāva āvajjento aññāsi “ayaṃ aggasāvake akkositukāmo āgato,",
  "atk-s0404a:642_1": "sakkā nu kho paṭisedhetu”nti.",
  "atk-s0404a:642_2": "Tato “na sakkā paṭisedhetuṃ,",
  "atk-s0404a:642_3": "theresu aparajjhitvā āgato,",
  "atk-s0404a:642_4": "ekaṃsena pana padumaniraye nibbattissatī”ti disvā “sāriputtamoggallānepi nāma garahantaṃ sutvā na nisedhetī”ti",
  "atk-s0404a:642_5": "vādamocanatthaṃ ariyūpavādassa ca mahāsāvajjabhāvadassanatthaṃ mā hevanti tikkhattuṃ paṭisedhesi.",
  "atk-s0404a:642_6": "Tattha mā hevanti mā evaṃ abhaṇi.",
  "atk-s0404a:642_7": "Saddhāyikoti saddhāya āgamakaro pasādāvaho,",
  "atk-s0404a:642_8": "saddhātabbavacano vā.",
  "atk-s0404a:642_9": "Paccayikoti pattiyāyitabbavacano.",
  "atk-s0404a:643_0": "Pakkāmīti kammānubhāvena codiyamāno pakkāmi.",
  "atk-s0404a:643_1": "Okāsakatañhi kammaṃ na sakkā paṭibāhituṃ.",
  "atk-s0404a:643_2": "Acirapakkantassāti pakkantassa sato nacireneva.",
  "atk-s0404a:643_3": "Sabbo kāyo phuṭo ahosīti kesaggamattampi okāsaṃ avajjetvā sakalasarīraṃ aṭṭhīni bhinditvā uggatāhi pīḷakāhi ajjhotthaṭaṃ ahosi.",
  "atk-s0404a:643_4": "Yasmā pana buddhānubhāvena tathārūpaṃ kammaṃ buddhānaṃ sammukhībhāve vipākaṃ dātuṃ na sakkoti,",
  "atk-s0404a:643_5": "dassanūpacāre vijahitamatte deti,",
  "atk-s0404a:643_6": "tasmā tassa acirapakkantassa pīḷakā uṭṭhahiṃsu.",
  "atk-s0404a:643_7": "Kalāyamattiyoti caṇakamattiyo.",
  "atk-s0404a:643_8": "Beluvasalāṭukamattiyoti taruṇabeluvamattiyo.",
  "atk-s0404a:643_9": "Pabhijjiṃsūti bhijjiṃsu.",
  "atk-s0404a:643_10": "Tāsu bhinnāsu sakalasarīraṃ panasapakkaṃ viya ahosi.",
  "atk-s0404a:643_11": "So pakkena gattena jetavanadvārakoṭṭhake visagilito maccho viya kadalipattesu nipajji.",
  "atk-s0404a:643_12": "Atha dhammassavanatthaṃ āgatāgatā manussā “dhi kokālika,",
  "atk-s0404a:643_13": "dhi kokālika,",
  "atk-s0404a:643_14": "ayuttamakāsi,",
  "atk-s0404a:643_15": "attanoyeva mukhaṃ nissāya anayabyasanaṃ pattosī”ti āhaṃsu.",
  "atk-s0404a:643_16": "Tesaṃ saddaṃ sutvā ārakkhadevatā dhikkāramakaṃsu,",
  "atk-s0404a:643_17": "ārakkhadevatānaṃ ākāsadevatāti iminā upāyena yāva akaniṭṭhabhavanā ekadhikkāro udapādi.",
  "atk-s0404a:644_0": "Turūti kokālikassa upajjhāyo turutthero nāma anāgāmiphalaṃ vatvā brahmaloke nibbatto.",
  "atk-s0404a:644_1": "So bhummaṭṭhadevatā ādiṃ katvā “ayuttaṃ kokālikena kataṃ aggasāvake antimavatthunā abbhācikkhantenā”ti",
  "atk-s0404a:644_2": "paramparāya brahmalokasampattaṃ taṃ saddaṃ sutvā “mā mayhaṃ passantasseva varāko nassi,",
  "atk-s0404a:644_3": "ovadissāmi naṃ theresu cittappasādatthāyā”ti āgantvā tassa purato aṭṭhāsi.",
  "atk-s0404a:644_4": "Taṃ sandhāyetaṃ vuttaṃ –",
  "atk-s0404a:644_5": "“turū paccekabrahmā”ti.",
  "atk-s0404a:644_6": "Pesalāti piyasīlā.",
  "atk-s0404a:644_7": "Kosi tvaṃ,",
  "atk-s0404a:644_8": "āvusoti nisinnakova kabarakkhīni ummīletvā evamāha.",
  "atk-s0404a:644_9": "Passa yāvañca te idaṃ aparaddhati yattakaṃ tayā aparaddhaṃ,",
  "atk-s0404a:644_10": "attano nalāṭe mahāgaṇḍaṃ apassanto sāsapamattāya pīḷakāya maṃ codetabbaṃ maññasīti āha.",
  "atk-s0404a:645_0": "Atha naṃ “adiṭṭhippatto ayaṃ kokāliko,",
  "atk-s0404a:645_1": "gilitaviso viya na kassaci vacanaṃ na karissatī”ti ñatvā purisassa hītiādimāha.",
  "atk-s0404a:645_2": "Tattha kuṭhārīti kuṭhārisadisā pharusavācā.",
  "atk-s0404a:645_3": "Chindatīti kusalamūlasaṅkhāte mūleyeva nikantati.",
  "atk-s0404a:645_4": "Nindiyanti ninditabbaṃ dussīlapuggalaṃ.",
  "atk-s0404a:645_5": "Pasaṃsatīti uttamatthe sambhāvetvā khīṇāsavoti vadati.",
  "atk-s0404a:645_6": "Taṃ vā nindati yo pasaṃsiyoti yo vā pasaṃsitabbo khīṇāsavo,",
  "atk-s0404a:645_7": "taṃ antimavatthunā codento “dussīlo aya”nti vadati.",
  "atk-s0404a:645_8": "Vicināti mukhena so kalinti so taṃ aparādhaṃ mukhena vicināti nāma.",
  "atk-s0404a:645_9": "Kalinā tenāti tena aparādhena sukhaṃ na vindati.",
  "atk-s0404a:645_10": "Nindiyapasaṃsāya hi pasaṃsiyanindāya ca samakova vipāko.",
  "atk-s0404a:646_0": "Sabbassāpi sahāpi attanāti sabbena sakena dhanenapi attanāpi saddhiṃ yo akkhesu dhanaparājayo nāma,",
  "atk-s0404a:646_1": "ayaṃ appamattako aparādho.",
  "atk-s0404a:646_2": "Yo sugatesūti yo pana sammaggatesu puggalesu cittaṃ dūseyya,",
  "atk-s0404a:646_3": "ayaṃ cittapadosova tato kalito mahantataro kali.",
  "atk-s0404a:647_0": "Idāni tassa mahantatarabhāvaṃ dassento sataṃ sahassānantiādimāha.",
  "atk-s0404a:647_1": "Tattha sataṃ sahassānanti nirabbudagaṇanāya satasahassañca.",
  "atk-s0404a:647_2": "Chattiṃsatīti aparāni chattiṃsati nirabbudāni.",
  "atk-s0404a:647_3": "Pañca cāti abbudagaṇanāya pañca abbudāni.",
  "atk-s0404a:647_4": "Yamariyagarahīti yaṃ ariye garahanto nirayaṃ upapajjati,",
  "atk-s0404a:647_5": "tattha ettakaṃ āyuppamāṇanti attho.",
  "atk-s0404a:648_0": "Kālamakāsīti upajjhāye pakkante kālaṃ akāsi.",
  "atk-s0404a:648_1": "Padumanirayanti pāṭiyekko padumanirayo nāma natthi,",
  "atk-s0404a:648_2": "avīcimahānirayasmiṃyeva pana padumagaṇanāya paccitabbe ekasmiṃ ṭhāne nibbatti.",
  "atk-s0404a:649_0": "Vīsatikhārikoti māgadhakena patthena cattāro patthā,",
  "atk-s0404a:649_1": "kosalaraṭṭhe eko pattho hoti.",
  "atk-s0404a:649_2": "Tena patthena cattāro patthā āḷhakaṃ,",
  "atk-s0404a:649_3": "cattāri āḷhakāni doṇaṃ,",
  "atk-s0404a:649_4": "catudoṇā mānikā,",
  "atk-s0404a:649_5": "catumānikā khārī,",
  "atk-s0404a:649_6": "tāya khāriyā vīsatikhāriko.",
  "atk-s0404a:649_7": "Tilavāhoti māgadhakānaṃ sukhumatilānaṃ tilasakaṭaṃ.",
  "atk-s0404a:649_8": "Abbudo nirayoti abbudo nāma pāṭiyekko nirayo natthi,",
  "atk-s0404a:649_9": "avīcimhiyeva pana abbudagaṇanāya paccitabbaṭṭhānassetaṃ nāmaṃ.",
  "atk-s0404a:649_10": "Nirabbudādīsupi eseva nayo.",
  "atk-s0404a:650_0": "Vassagaṇanāpi panettha evaṃ veditabbā –",
  "atk-s0404a:650_1": "yatheva hi sataṃ satasahassāni koṭi hoti,",
  "atk-s0404a:650_2": "evaṃ sataṃ satasahassakoṭiyo pakoṭi nāma hoti,",
  "atk-s0404a:650_3": "sataṃ satasahassapakoṭiyo koṭipakoṭi nāma,",
  "atk-s0404a:650_4": "sataṃ satasahassakoṭipakoṭiyo nahutaṃ,",
  "atk-s0404a:650_5": "sataṃ satasahassanahutāni ninnahutaṃ,",
  "atk-s0404a:650_6": "sataṃ satasahassaninnahutāni ekaṃ abbudaṃ,",
  "atk-s0404a:650_7": "tato vīsatiguṇaṃ nirabbudaṃ,",
  "atk-s0404a:650_8": "esa nayo sabbatthāti.",
  "atk-s0404a:650_9": "Dasamaṃ heṭṭhā vuttanayeneva veditabbaṃ.",
  "atk-s0404a:650_10": "Sesaṃ sabbattha uttānatthamevāti.",
  "atk-s0404a:651_0": "Theravaggo catuttho.",
  "atk-s0404a:652_0": "(10) 5. Upālivaggo",
  "atk-s0404a:653_0": "1-2. Kāmabhogīsuttādivaṇṇanā",
  "atk-s0404a:654_0": "91- 92.",
  "atk-s0404a:654_1": "Pañcamassa paṭhame sāhasenāti sāhasiyakammena.",
  "atk-s0404a:654_2": "Dutiye bhayānīti cittutrāsabhayāni.",
  "atk-s0404a:654_3": "Verānīti akusalaverapuggalaverāni.",
  "atk-s0404a:654_4": "Ariyo cassa ñāyoti saha vipassanāya maggo.",
  "atk-s0404a:654_5": "Iti imasmiṃ sati idaṃ hotīti evaṃ imasmiṃ avijjādike kāraṇe sati idaṃ saṅkhārādikaṃ phalaṃ hoti.",
  "atk-s0404a:654_6": "Imassuppādā idaṃ uppajjatīti yo yassa sahajātapaccayo hoti,",
  "atk-s0404a:654_7": "tassa uppādā itaraṃ uppajjati nāma.",
  "atk-s0404a:654_8": "Imasmiṃ asatīti avijjādike kāraṇe asati saṅkhārādikaṃ phalaṃ na hoti.",
  "atk-s0404a:654_9": "Imassa nirodhāti kāraṇassa appavattiyā phalassa appavatti hoti.",
  "atk-s0404a:655_0": "3. Kiṃdiṭṭhikasuttavaṇṇanā",
  "atk-s0404a:656_0": "93.",
  "atk-s0404a:656_1": "Tatiye saṇṭhāpesunti iriyāpathampi vacanapathampi saṇṭhāpesuṃ.",
  "atk-s0404a:656_2": "Appasaddavinītāti appasaddena mattabhāṇinā satthārā vinītā.",
  "atk-s0404a:656_3": "Paratoghosapaccayā vāti parassa vā vacanakāraṇā.",
  "atk-s0404a:656_4": "Cetayitāti pakappitā.",
  "atk-s0404a:656_5": "Maṅkubhūtāti domanassappattā nittejā.",
  "atk-s0404a:656_6": "Pattakkhandhāti patitakkhandhā.",
  "atk-s0404a:656_7": "Sahadhammenāti sahetukena kāraṇena vacanena.",
  "atk-s0404a:657_0": "4. Vajjiyamāhitasuttavaṇṇanā",
  "atk-s0404a:658_0": "94.",
  "atk-s0404a:658_1": "Catutthe vajjiyamāhitoti evaṃnāmako.",
  "atk-s0404a:658_2": "Sabbaṃ tapanti sabbameva dukkarakārikaṃ.",
  "atk-s0404a:658_3": "Sabbaṃ tapassinti sabbaṃ tapanissitakaṃ.",
  "atk-s0404a:658_4": "Lūkhājīvinti dukkarakārikajīvikānuyogaṃ anuyuttaṃ.",
  "atk-s0404a:658_5": "Gārayhanti garahitabbayuttakaṃ.",
  "atk-s0404a:658_6": "Pasaṃsiyanti pasaṃsitabbayuttakaṃ.",
  "atk-s0404a:658_7": "Venayikoti sayaṃ avinīto aññehi vinetabbo.",
  "atk-s0404a:658_8": "Apaññattikoti na kiñci paññāpetuṃ sakkoti.",
  "atk-s0404a:658_9": "Atha vā venayikoti sattavināsako.",
  "atk-s0404a:658_10": "Apaññattikoti apaccakkhaṃ nibbānaṃ paññāpeti,",
  "atk-s0404a:658_11": "sayaṃkatādīsu kiñci paññāpetuṃ na sakkoti.",
  "atk-s0404a:658_12": "Na so bhagavā venayikoti so bhagavā evaṃ yāthāvato ñatvā kusalākusalaṃ paññāpento na aññena vinetabbo na aññasikkhito.",
  "atk-s0404a:658_13": "Ye ca dhamme upādāya satto paññāpiyati,",
  "atk-s0404a:658_14": "tesaṃ paññāpanato na sattavināsako,",
  "atk-s0404a:658_15": "suvinīto susikkhito sattavināyakoti attho.",
  "atk-s0404a:658_16": "Tassa ca paññattiyo sapaññattiyoyevāti dasseti.",
  "atk-s0404a:658_17": "Vimuttiṃ vimuccato akusalā dhammāti micchādiṭṭhisaṅkhātaṃ cittassa adhimuttiṃ adhimuccato akusalā dhammā vaḍḍhanti nāma,",
  "atk-s0404a:658_18": "taṃ sandhāyetaṃ vuttaṃ.",
  "atk-s0404a:658_19": "Sāsane pana cittassa vimuttisaṅkhāto vimutti kusalānaṃyeva paccayo hoti.",
  "atk-s0404a:659_0": "5. Uttiyasuttavaṇṇanā",
  "atk-s0404a:660_0": "95.",
  "atk-s0404a:660_1": "Pañcame tuṇhī ahosīti sattūpaladdhiyaṃ ṭhatvā apucchaṃ pucchatīti tuṇhī ahosi.",
  "atk-s0404a:660_2": "Sabbasāmukkaṃsikaṃ vata meti mayā sabbapucchānaṃ uttamapucchaṃ pucchito samaṇo gotamo saṃsādeti no vissajjeti,",
  "atk-s0404a:660_3": "nūna na visahati na sakkoti vissajjetunti evaṃ pāpikaṃ diṭṭhiṃ mā paṭilabhīti.",
  "atk-s0404a:660_4": "Tadassāti taṃ evaṃ uppannaṃ diṭṭhigataṃ bhaveyya.",
  "atk-s0404a:660_5": "Paccantimanti yasmā majjhimadese nagarassa uddhāpādīni thirāni vā hontu dubbalāni vā,",
  "atk-s0404a:660_6": "sabbaso vā pana mā hontu,",
  "atk-s0404a:660_7": "corāsaṅkā na hoti.",
  "atk-s0404a:660_8": "Tasmā taṃ aggahetvā “paccantimaṃ nagara”nti āha.",
  "atk-s0404a:660_9": "Daḷhuddhāpanti thirapākārapādaṃ.",
  "atk-s0404a:660_10": "Daḷhapākāratoraṇanti thirapākārañceva thirapiṭṭhisaṅghāṭañca.",
  "atk-s0404a:660_11": "Ekadvāranti kasmā āha?",
  "atk-s0404a:660_12": "Bahudvārasmiñhi nagare bahūhi paṇḍitadovārikehi bhavitabbaṃ,",
  "atk-s0404a:660_13": "ekadvāre ekova vaṭṭati.",
  "atk-s0404a:660_14": "Tathāgatassa ca paññāya añño sadiso natthi.",
  "atk-s0404a:660_15": "Tasmā satthu paṇḍitabhāvassa opammatthaṃ ekaṃyeva dovārikaṃ dassetuṃ “ekadvāra”nti āha.",
  "atk-s0404a:660_16": "Paṇḍitoti paṇḍiccena samannāgato.",
  "atk-s0404a:660_17": "Byattoti veyyattiyena samannāgato.",
  "atk-s0404a:660_18": "Medhāvīti ṭhānuppattiyapaññāsaṅkhātāya medhāya samannāgato.",
  "atk-s0404a:660_19": "Anupariyāyapathanti anupariyāyanāmakaṃ maggaṃ.",
  "atk-s0404a:660_20": "Pākārasandhinti dvinnaṃ iṭṭhakānaṃ apagataṭṭhānaṃ.",
  "atk-s0404a:660_21": "Pākāravivaranti pākārassa chinnaṭṭhānaṃ.",
  "atk-s0404a:660_22": "Tadevetaṃ pañhanti taṃyeva “sassato loko”tiādinā nayena puṭṭhaṃ ṭhapanīyapañhaṃ punapi pucchi.",
  "atk-s0404a:660_23": "Sabbo ca tena lokoti sattūpaladdhiyaṃyeva ṭhatvā aññenākārena pucchatīti dasseti.",
  "atk-s0404a:661_0": "6. Kokanudasuttavaṇṇanā",
  "atk-s0404a:662_0": "96.",
  "atk-s0404a:662_1": "Chaṭṭhe pubbāpayamānoti pubbasadisāni nirudakāni kurumāno. Kvettha,",
  "atk-s0404a:662_2": "āvusoti ko ettha, āvuso. Yāvatā, āvuso,",
  "atk-s0404a:662_3": "diṭṭhīti yattikā dvāsaṭṭhividhāpi diṭṭhi nāma atthi.",
  "atk-s0404a:662_4": "Yāvatā diṭṭhiṭṭhānanti “khandhāpi diṭṭhiṭṭhānaṃ, avijjāpi, phassopi, saññāpi,",
  "atk-s0404a:662_5": "vitakkopi ayonisomanasikāropi,",
  "atk-s0404a:662_6": "pāpamittopi,",
  "atk-s0404a:662_7": "paratoghosopi diṭṭhiṭṭhāna”nti evaṃ yattakaṃ aṭṭhavidhampi diṭṭhiṭṭhānaṃ diṭṭhikāraṇaṃ nāma atthi.",
  "atk-s0404a:662_8": "Diṭṭhādhiṭṭhānanti diṭṭhīnaṃ adhiṭṭhānaṃ,",
  "atk-s0404a:662_9": "adhiṭhatvā adhibhavitvā pavattāya diṭṭhiyā etaṃ nāmaṃ.",
  "atk-s0404a:662_10": "Diṭṭhipariyuṭṭhānanti “katamāni aṭṭhārasa diṭṭhipariyuṭṭhānāni?",
  "atk-s0404a:662_11": "Yā diṭṭhi diṭṭhigataṃ diṭṭhigahanaṃ diṭṭhikantāraṃ diṭṭhivisūkaṃ diṭṭhivipphanditaṃ diṭṭhisaṃyojanaṃ",
  "atk-s0404a:662_12": "diṭṭhisallaṃ diṭṭhisambādho diṭṭhipalibodho diṭṭhibandhanaṃ diṭṭhipapāto diṭṭhānusayo diṭṭhisantāpo diṭṭhipariḷāho",
  "atk-s0404a:662_13": "diṭṭhigantho diṭṭhupādānaṃ diṭṭhābhiniveso diṭṭhiparāmāso.",
  "atk-s0404a:662_14": "Imāni aṭṭhārasa diṭṭhipariyuṭṭhānānī”ti evaṃ vuttaṃ diṭṭhipariyuṭṭhānaṃ.",
  "atk-s0404a:662_15": "Samuṭṭhānanti diṭṭhiṭṭhānasseva vevacanaṃ.",
  "atk-s0404a:662_16": "Vuttañhetaṃ –",
  "atk-s0404a:662_17": "“khandhā paccayo diṭṭhīnaṃ upādāya samuṭṭhānaṭṭhenā”ti sabbaṃ vitthāretabbaṃ.",
  "atk-s0404a:662_18": "Sotāpattimaggo pana diṭṭhisamugghāto nāma sabbadiṭṭhīnaṃ samugghātakattā.",
  "atk-s0404a:662_19": "Tamahanti taṃ sabbaṃ ahaṃ jānāmi.",
  "atk-s0404a:662_20": "Kyāhaṃ vakkhāmīti kiṃkāraṇā ahaṃ vakkhāmi.",
  "atk-s0404a:663_0": "7-8. Āhuneyyasuttādivaṇṇanā",
  "atk-s0404a:664_0": "97- 98.",
  "atk-s0404a:664_1": "Sattame sammādiṭṭhikoti yāthāvadiṭṭhiko.",
  "atk-s0404a:664_2": "Aṭṭhame adhikaraṇasamuppādavūpasamakusaloti catunnaṃ adhikaraṇānaṃ mūlaṃ gahetvā vūpasamena samuppādavūpasamakusalo hoti.",
  "atk-s0404a:665_0": "9. Upālisuttavaṇṇanā",
  "atk-s0404a:666_0": "99.",
  "atk-s0404a:666_1": "Navame durabhisambhavānīti sambhavituṃ dukkhāni dussahāni,",
  "atk-s0404a:666_2": "na sakkā appesakkhehi ajjhogāhitunti vuttaṃ hoti.",
  "atk-s0404a:666_3": "Araññavanapatthānīti araññāni ca vanapatthāni ca.",
  "atk-s0404a:666_4": "Āraññakaṅganipphādanena araññāni,",
  "atk-s0404a:666_5": "gāmantaṃ atikkamitvā manussānaṃ anupacāraṭṭhānabhāvena vanapatthāni.",
  "atk-s0404a:666_6": "Pantānīti pariyantāni atidūrāni.",
  "atk-s0404a:666_7": "Dukkaraṃ pavivekanti kāyaviveko dukkaro.",
  "atk-s0404a:666_8": "Durabhiramanti abhiramituṃ na sukaraṃ.",
  "atk-s0404a:666_9": "Ekatteti ekībhāve.",
  "atk-s0404a:666_10": "Kiṃ dasseti?",
  "atk-s0404a:666_11": "Kāyaviveke katepi tattha cittaṃ abhiramāpetuṃ dukkaraṃ.",
  "atk-s0404a:666_12": "Dvayaṃdvayārāmo hi ayaṃ lokoti.",
  "atk-s0404a:666_13": "Haranti maññeti haranti viya ghasanti viya.",
  "atk-s0404a:666_14": "Manoti cittaṃ.",
  "atk-s0404a:666_15": "Samādhiṃ alabhamānassāti upacārasamādhiṃ vā appanāsamādhiṃ vā alabhantassa.",
  "atk-s0404a:666_16": "Kiṃ dasseti?",
  "atk-s0404a:666_17": "Īdisassa bhikkhuno tiṇapaṇṇamigādisaddehi vividhehi ca bhīsanakehi vanāni cittaṃ vikkhipanti maññeti.",
  "atk-s0404a:666_18": "Saṃsīdissatīti kāmavitakkena saṃsīdissati.",
  "atk-s0404a:666_19": "Uplavissatīti byāpādavihiṃsāvitakkehi uddhaṃ plavissati.",
  "atk-s0404a:667_0": "Kaṇṇasaṃdhovikanti kaṇṇe dhovantena kīḷitabbaṃ.",
  "atk-s0404a:667_1": "Piṭṭhisaṃdhovikanti piṭṭhiṃ dhovantena kīḷitabbaṃ.",
  "atk-s0404a:667_2": "Tattha udakaṃ soṇḍāya gahetvā dvīsu kaṇṇesu āsiñcanaṃ kaṇṇasaṃdhovikā nāma,",
  "atk-s0404a:667_3": "piṭṭhiyaṃ āsiñcanaṃ piṭṭhisaṃdhovikā nāma.",
  "atk-s0404a:667_4": "Gādhaṃ vindatīti patiṭṭhaṃ labhati.",
  "atk-s0404a:667_5": "Ko cāhaṃ ko ca hatthināgoti ahaṃ ko,",
  "atk-s0404a:667_6": "hatthināgo ko,",
  "atk-s0404a:667_7": "ahampi tiracchānagato, ayampi,",
  "atk-s0404a:667_8": "mayhampi cattāro pādā, imassapi,",
  "atk-s0404a:667_9": "nanu ubhopi mayaṃ samasamāti.",
  "atk-s0404a:668_0": "Vaṅkakanti kumārakānaṃ kīḷanakaṃ khuddakanaṅgalaṃ.",
  "atk-s0404a:668_1": "Ghaṭikanti dīghadaṇḍakena rassadaṇḍakaṃ paharaṇakīḷaṃ.",
  "atk-s0404a:668_2": "Mokkhacikanti saṃparivattakakīḷaṃ,",
  "atk-s0404a:668_3": "ākāse daṇḍakaṃ gahetvā bhūmiyaṃ vā sīsaṃ ṭhapetvā heṭṭhupariyabhāvena parivattanakīḷanti vuttaṃ hoti.",
  "atk-s0404a:668_4": "Ciṅgulakanti tālapaṇṇādīhi kataṃ vātappahārena paribbhamanacakkaṃ.",
  "atk-s0404a:668_5": "Pattāḷhakaṃ vuccati paṇṇanāḷi,",
  "atk-s0404a:668_6": "tāya vālukādīni minantā kīḷanti.",
  "atk-s0404a:668_7": "Rathakanti khuddakarathaṃ.",
  "atk-s0404a:668_8": "Dhanukanti khuddakadhanumeva.",
  "atk-s0404a:669_0": "Idha kho pana voti ettha voti nipātamattaṃ,",
  "atk-s0404a:669_1": "idha kho panāti attho.",
  "atk-s0404a:669_2": "Iṅgha tvaṃ, upāli,",
  "atk-s0404a:669_3": "saṅghe viharāhīti ettha iṅghāti codanatthe nipāto.",
  "atk-s0404a:669_4": "Tena theraṃ saṅghamajjhe vihāratthāya codeti,",
  "atk-s0404a:669_5": "nāssa araññavāsaṃ anujānāti. Kasmā?",
  "atk-s0404a:669_6": "Araññasenāsane vasato kirassa vāsadhurameva pūrissati,",
  "atk-s0404a:669_7": "na ganthadhuraṃ.",
  "atk-s0404a:669_8": "Saṅghamajjhe vasanto pana dve dhurāni pūretvā arahattaṃ pāpuṇissati,",
  "atk-s0404a:669_9": "vinayapiṭake ca pāmokkho bhavissati.",
  "atk-s0404a:669_10": "Athassāhaṃ parisamajjhe pubbapatthanaṃ pubbābhinīhārañca kathetvā imaṃ bhikkhuṃ vinayadharānaṃ aggaṭṭhāne",
  "atk-s0404a:669_11": "ṭhapessāmīti imamatthaṃ passamāno satthā therassa araññavāsaṃ nānujānīti.",
  "atk-s0404a:669_12": "Dasamaṃ uttānatthamevāti.",
  "atk-s0404a:670_0": "Upālivaggo pañcamo.",
  "atk-s0404a:671_0": "Dutiyapaṇṇāsakaṃ niṭṭhitaṃ.",
  "atk-s0404a:672_0": "3. Tatiyapaṇṇāsakaṃ",
  "atk-s0404a:673_0": "(11) 1. Samaṇasaññāvaggo",
  "atk-s0404a:674_0": "1. Samaṇasaññāsuttavaṇṇanā",
  "atk-s0404a:675_0": "101.",
  "atk-s0404a:675_1": "Tatiyassa paṭhame samaṇasaññāti samaṇānaṃ uppajjanakasaññā.",
  "atk-s0404a:675_2": "Santatakārīti nirantarakārī.",
  "atk-s0404a:675_3": "Abyāpajjhoti niddukkho.",
  "atk-s0404a:675_4": "Idamatthaṃtissa hotīti idamatthaṃ ime paccayāti evamassa jīvitaparikkhāresu hoti,",
  "atk-s0404a:675_5": "paccavekkhitaparibhogaṃ paribhuñjatīti attho.",
  "atk-s0404a:675_6": "Dutiyaṃ uttānatthameva.",
  "atk-s0404a:676_0": "3. Micchattasuttavaṇṇanā",
  "atk-s0404a:677_0": "103.",
  "atk-s0404a:677_1": "Tatiye virādhanā hotīti saggato maggato ca virajjhanaṃ hoti.",
  "atk-s0404a:677_2": "No ārādhanāti na sampādanā na paripūrakāritā hoti.",
  "atk-s0404a:677_3": "Pahotīti pavattati.",
  "atk-s0404a:678_0": "4-5. Bījasuttādivaṇṇanā",
  "atk-s0404a:679_0": "104- 105.",
  "atk-s0404a:679_1": "Catutthe yathādiṭṭhi samattaṃ samādinnanti diṭṭhānurūpena paripuṇṇaṃ samādinnaṃ sakalaṃ gahitaṃ.",
  "atk-s0404a:679_2": "Cetanāti tīsu dvāresu nibbattitacetanāva gahitā.",
  "atk-s0404a:679_3": "Patthanāti “evarūpo siya”nti evaṃ patthanā.",
  "atk-s0404a:679_4": "Paṇidhīti “devo vā bhavissāmi devaññataro vā”ti cittaṭṭhapanā.",
  "atk-s0404a:679_5": "Saṅkhārāti sampayuttakasaṅkhārā.",
  "atk-s0404a:679_6": "Pañcame purecārikaṭṭhena pubbaṅgamā.",
  "atk-s0404a:679_7": "Anvadevāti taṃ anubandhamānameva.",
  "atk-s0404a:680_0": "6. Nijjarasuttavaṇṇanā",
  "atk-s0404a:681_0": "106.",
  "atk-s0404a:681_1": "Chaṭṭhe nijjaravatthūnīti nijjarakāraṇāni.",
  "atk-s0404a:681_2": "Micchādiṭṭhi nijjiṇṇā hotīti ayaṃ heṭṭhā vipassanāyapi nijjiṇṇā eva pahīnā.",
  "atk-s0404a:681_3": "Kasmā puna gahitāti?",
  "atk-s0404a:681_4": "Asamucchinnattā.",
  "atk-s0404a:681_5": "Vipassanāya hi kiñcāpi nijjiṇṇā,",
  "atk-s0404a:681_6": "na pana samucchinnā.",
  "atk-s0404a:681_7": "Maggo pana uppajjitvā taṃ samucchindati,",
  "atk-s0404a:681_8": "na puna vuṭṭhātuṃ deti.",
  "atk-s0404a:681_9": "Tasmā puna gahitā.",
  "atk-s0404a:681_10": "Evaṃ sabbapadesu yojetabbo.",
  "atk-s0404a:681_11": "Ettha ca sammāvimuttipaccayā catusaṭṭhi dhammā bhāvanāpāripūriṃ gacchanti.",
  "atk-s0404a:681_12": "Katame catusaṭṭhi?",
  "atk-s0404a:681_13": "Sotāpattimaggakkhaṇe adhimokkhaṭṭhena saddhindriyaṃ paripūrati,",
  "atk-s0404a:681_14": "paggahaṭṭhena vīriyindriyaṃ,",
  "atk-s0404a:681_15": "upaṭṭhānaṭṭhena satindriyaṃ,",
  "atk-s0404a:681_16": "avikkhepaṭṭhena samādhindriyaṃ,",
  "atk-s0404a:681_17": "dassanaṭṭhena paññindriyaṃ paripūreti,",
  "atk-s0404a:681_18": "vijānanaṭṭhena manindriyaṃ,",
  "atk-s0404a:681_19": "abhinandanaṭṭhena somanassindriyaṃ,",
  "atk-s0404a:681_20": "pavattasantatiādhipateyyaṭṭhena jīvitindriyaṃ paripūrati…pe…",
  "atk-s0404a:681_21": "arahattaphalakkhaṇe adhimokkhaṭṭhena saddhindriyaṃ…pe…",
  "atk-s0404a:681_22": "pavattasantatiādhipateyyaṭṭhena jīvitindriyaṃ paripūratīti evaṃ catūsu ca maggesu catūsu ca phalesu aṭṭhaṭṭha",
  "atk-s0404a:681_23": "hutvā catusaṭṭhi dhammā pāripūriṃ gacchanti.",
  "atk-s0404a:682_0": "7. Dhovanāsuttavaṇṇanā",
  "atk-s0404a:683_0": "107.",
  "atk-s0404a:683_1": "Sattame dhovananti aṭṭhidhovanaṃ.",
  "atk-s0404a:683_2": "Tasmiñhi janapade manussā ñātake mate na jhāpenti,",
  "atk-s0404a:683_3": "āvāṭaṃ pana khaṇitvā bhūmiyaṃ nidahanti.",
  "atk-s0404a:683_4": "Atha nesaṃ pūtibhūtānaṃ aṭṭhīni nīharitvā dhovitvā paṭipāṭiyā ussāpetvā gandhamālehi pūjetvā ṭhapenti.",
  "atk-s0404a:683_5": "Nakkhatte patte tāni aṭṭhīni gahetvā rodanti paridevanti,",
  "atk-s0404a:683_6": "tato nakkhattaṃ kīḷanti.",
  "atk-s0404a:684_0": "8-10. Tikicchakasuttādivaṇṇanā",
  "atk-s0404a:685_0": "108- 110.",
  "atk-s0404a:685_1": "Aṭṭhame virecananti dosanīharaṇabhesajjaṃ.",
  "atk-s0404a:685_2": "Virittā hotīti nīhaṭā hoti panuditā.",
  "atk-s0404a:685_3": "Navame vamananti vamanakaraṇabhesajjaṃ.",
  "atk-s0404a:685_4": "Dasame niddhamanīyāti niddhamitabbā.",
  "atk-s0404a:685_5": "Niddhantāti niddhamitā.",
  "atk-s0404a:686_0": "11. Paṭhamaasekhasuttavaṇṇanā",
  "atk-s0404a:687_0": "111.",
  "atk-s0404a:687_1": "Ekādasame aṅgaparipūraṇatthaṃ sammādiṭṭhiyeva sammāñāṇanti vuttā.",
  "atk-s0404a:687_2": "Evamete sabbepi arahattaphaladhammā asekhā,",
  "atk-s0404a:687_3": "asekhassa pavattattā paccavekkhaṇañāṇampi asekhanti vuttaṃ.",
  "atk-s0404a:688_0": "12. Dutiyaasekhasuttavaṇṇanā",
  "atk-s0404a:689_0": "112. Dvādasame asekhiyāti asekhāyeva, asekhasantakā vā. Iminā suttena khīṇāsavova kathitoti.",
  "atk-s0404a:690_0": "Samaṇasaññāvaggo paṭhamo.",
  "atk-s0404a:691_0": "(12) 2. Paccorohaṇivaggo",
  "atk-s0404a:692_0": "1-2. Adhammasuttadvayavaṇṇanā",
  "atk-s0404a:693_0": "113-114. Dutiyassa paṭhame pāṭiyekkaṃ pucchā ca vissajjanā ca katā. Dutiye ekatova.",
  "atk-s0404a:694_0": "3. Tatiyaadhammasuttavaṇṇanā",
  "atk-s0404a:695_0": "115.",
  "atk-s0404a:695_1": "Tatiye uddesaṃ uddisitvāti mātikaṃ nikkhipitvā.",
  "atk-s0404a:695_2": "Satthu ceva saṃvaṇṇitoti pañcasu ṭhānesu etadagge ṭhapentena satthārā saṃvaṇṇito.",
  "atk-s0404a:695_3": "Sambhāvitoti guṇasambhāvanāya sambhāvito.",
  "atk-s0404a:695_4": "Pahotīti sakkoti.",
  "atk-s0404a:695_5": "Atisitvāti atikkamitvā.",
  "atk-s0404a:695_6": "Jānaṃ jānātīti jānitabbakaṃ jānāti.",
  "atk-s0404a:695_7": "Passaṃ passatīti passitabbakaṃ passati.",
  "atk-s0404a:695_8": "Cakkhubhūtoti cakkhu viya bhūto jāto nibbatto.",
  "atk-s0404a:695_9": "Ñāṇabhūtoti ñāṇasabhāvo.",
  "atk-s0404a:695_10": "Dhammabhūtoti dhammasabhāvo.",
  "atk-s0404a:695_11": "Brahmabhūtoti seṭṭhasabhāvo.",
  "atk-s0404a:695_12": "Vattāti vattuṃ samattho.",
  "atk-s0404a:695_13": "Pavattāti pavattetuṃ samattho.",
  "atk-s0404a:695_14": "Atthassa ninnetāti atthaṃ nīharitvā dassetā.",
  "atk-s0404a:695_15": "Yathā no bhagavāti yathā amhākaṃ bhagavā byākareyya.",
  "atk-s0404a:696_0": "4. Ajitasuttavaṇṇanā",
  "atk-s0404a:697_0": "116.",
  "atk-s0404a:697_1": "Catutthe ajitoti evaṃnāmako.",
  "atk-s0404a:697_2": "Cittaṭṭhānasatānīti cittuppādasatāni.",
  "atk-s0404a:697_3": "Yehīti yehi cittaṭṭhānasatehi anuyuñjiyamānā.",
  "atk-s0404a:697_4": "Upāraddhāva jānanti upāraddhasmāti viraddhā niggahitā evaṃ jānanti “viraddhā mayaṃ,",
  "atk-s0404a:697_5": "niggahitā mayaṃ,",
  "atk-s0404a:697_6": "āropito no doso”ti.",
  "atk-s0404a:697_7": "Paṇḍitavatthūnīti paṇḍitabhāvatthāya kāraṇāni.",
  "atk-s0404a:698_0": "5-6. Saṅgāravasuttādivaṇṇanā",
  "atk-s0404a:699_0": "117- 118.",
  "atk-s0404a:699_1": "Pañcame orimaṃ tīranti lokiyaṃ orimatīraṃ.",
  "atk-s0404a:699_2": "Pārimaṃ tīranti lokuttaraṃ pārimatīraṃ.",
  "atk-s0404a:699_3": "Pāragāminoti nibbānagāmino.",
  "atk-s0404a:699_4": "Tīramevānudhāvatīti sakkāyadiṭṭhitīraṃyeva anudhāvati.",
  "atk-s0404a:699_5": "Dhamme dhammānuvattinoti sammā akkhāte navavidhe lokuttaradhamme anudhammavattino,",
  "atk-s0404a:699_6": "tassa dhammassānucchavikāya sahasīlāya pubbabhāgapaṭipattiyā pavattamānā.",
  "atk-s0404a:699_7": "Maccudheyyaṃ suduttaranti maccuno ṭhānabhūtaṃ tebhūmakavaṭṭaṃ suduttaraṃ taritvā.",
  "atk-s0404a:699_8": "Pāramessantīti nibbānaṃ pāpuṇissanti.",
  "atk-s0404a:700_0": "Okā anokamāgammāti vaṭṭato vivaṭṭaṃ āgamma.",
  "atk-s0404a:700_1": "Viveke yattha dūramanti yasmiṃ kāyacittaupadhiviveke durabhiramaṃ,",
  "atk-s0404a:700_2": "tatrābhiratimiccheyya.",
  "atk-s0404a:700_3": "Hitvā kāmeti duvidhepi kāme pahāya.",
  "atk-s0404a:700_4": "Akiñcanoti nippalibodho.",
  "atk-s0404a:700_5": "Ādānapaṭinissageti gahaṇapaṭinissaggasaṅkhāte nibbāne.",
  "atk-s0404a:700_6": "Anupādāya ye ratāti catūhi upādānehi kiñcipi anupādiyitvā ye abhiratā.",
  "atk-s0404a:700_7": "Parinibbutāti te apaccayaparinibbānena parinibbutā nāmāti veditabbā.",
  "atk-s0404a:700_8": "Chaṭṭhaṃ bhikkhūnaṃ desitaṃ.",
  "atk-s0404a:701_0": "7-8. Paccorohaṇīsuttadvayavaṇṇanā",
  "atk-s0404a:702_0": "119- 120.",
  "atk-s0404a:702_1": "Sattame paccorohaṇīti pāpassa paccorohaṇaṃ.",
  "atk-s0404a:702_2": "Pattharitvāti santharitvā.",
  "atk-s0404a:702_3": "Antarā ca velaṃ antarā ca agyāgāranti vālikārāsissa ca aggiagārassa ca antare.",
  "atk-s0404a:702_4": "Aṭṭhamaṃ bhikkhusaṅghassa desitaṃ.",
  "atk-s0404a:702_5": "Sesaṃ sabbattha uttānatthamevāti.",
  "atk-s0404a:703_0": "Paccorohaṇivaggo dutiyo.",
  "atk-s0404a:704_0": "(13) 3. Parisuddhavaggavaṇṇanā",
  "atk-s0404a:705_0": "123. Tatiyassa paṭhame parisuddhāti nimmalā. Pariyodātāti pabhassarā. Dutiyādīni uttānatthānevāti.",
  "atk-s0404a:706_0": "Parisuddhavaggo tatiyo.",
  "atk-s0404a:707_0": "(14) 4. Sādhuvaggavaṇṇanā",
  "atk-s0404a:708_0": "134.",
  "atk-s0404a:708_1": "Catutthassa paṭhame sādhunti bhaddakaṃ siliṭṭhakaṃ.",
  "atk-s0404a:708_2": "Dutiyādīni uttānatthānevāti.",
  "atk-s0404a:708_3": "Ariyamaggavaggo uttānatthoyevāti.",
  "atk-s0404a:709_0": "Sādhuvaggo catuttho.",
  "atk-s0404a:710_0": "Tatiyapaṇṇāsakaṃ niṭṭhitaṃ.",
  "atk-s0404a:711_0": "4. Catutthapaṇṇāsakaṃ",
  "atk-s0404a:712_0": "155. Catutthassa paṭhamādīni uttānatthānevāti.",
  "atk-s0404a:713_0": "8. Kammanidānasuttavaṇṇanā",
  "atk-s0404a:714_0": "174.",
  "atk-s0404a:714_1": "Aṭṭhame lobhahetukampīti pāṇātipātassa lobho upanissayakoṭiyā hetu hoti dosamohasampayuttopi.",
  "atk-s0404a:714_2": "Iminā upāyena sabbattha attho veditabbo.",
  "atk-s0404a:715_0": "9. Parikkamanasuttavaṇṇanā",
  "atk-s0404a:716_0": "175. Navame parikkamanaṃ hotīti parivajjanaṃ hoti.",
  "atk-s0404a:717_0": "10. Cundasuttavaṇṇanā",
  "atk-s0404a:718_0": "176.",
  "atk-s0404a:718_1": "Dasame kammāraputtassāti suvaṇṇakāraputtassa.",
  "atk-s0404a:718_2": "Kassa no tvanti kassa nu tvaṃ.",
  "atk-s0404a:718_3": "Pacchābhūmakāti pacchābhūmivāsikā.",
  "atk-s0404a:718_4": "Kamaṇḍalukāti kamaṇḍaludhārino.",
  "atk-s0404a:718_5": "Sevālamālikāti sevālamālā viya dhārenti.",
  "atk-s0404a:718_6": "Sevālapaṭanivāsitātipi vuttameva.",
  "atk-s0404a:718_7": "Udakorohakāti sāyatatiyakaṃ udakorohanānuyogamanuyuttā.",
  "atk-s0404a:718_8": "Āmaseyyāsīti hatthena parimajjeyyāsi.",
  "atk-s0404a:719_0": "11. Jāṇussoṇisuttavaṇṇanā",
  "atk-s0404a:720_0": "177.",
  "atk-s0404a:720_1": "Ekādasame upakappatūti pāpuṇātu.",
  "atk-s0404a:720_2": "Ṭhāneti okāse.",
  "atk-s0404a:720_3": "No aṭṭhāneti no anokāse.",
  "atk-s0404a:720_4": "Nerayikānaṃ āhāro nāma tattha nibbattanakammameva.",
  "atk-s0404a:720_5": "Teneva hi te tattha yāpenti.",
  "atk-s0404a:720_6": "Tiracchānayonikānaṃ pana tiṇapaṇṇādivasena āhāro veditabbo.",
  "atk-s0404a:720_7": "Manussānaṃ odanakummāsādivasena,",
  "atk-s0404a:720_8": "devānaṃ sudhābhojanādivasena,",
  "atk-s0404a:720_9": "pettivesayikānaṃ kheḷasiṅghāṇikādivasena.",
  "atk-s0404a:720_10": "Yaṃ vā panassa ito anuppavecchantīti yaṃ tassa mittādayo ito dadantā anupavesenti.",
  "atk-s0404a:720_11": "Pettivesayikā eva hi paradattūpajīvino honti,",
  "atk-s0404a:720_12": "na aññesaṃ parehi dinnaṃ upakappati.",
  "atk-s0404a:720_13": "Dāyakopi anipphaloti yaṃ sandhāya taṃ dānaṃ dinnaṃ,",
  "atk-s0404a:720_14": "tassa upakappatu vā mā vā,",
  "atk-s0404a:720_15": "dāyakena pana na sakkā nipphalena bhavituṃ,",
  "atk-s0404a:720_16": "dāyako tassa dānassa vipākaṃ labhatiyeva.",
  "atk-s0404a:721_0": "Aṭṭhānepi bhavaṃ gotamo parikappaṃ vadatīti anokāse uppannepi tasmiṃ ñātake bhavaṃ gotamo dānassa phalaṃ parikappetiyeva paññāpetiyevāti pucchati.",
  "atk-s0404a:721_1": "Brāhmaṇassa hi “evaṃ dinnassa dānassa phalaṃ dāyako na labhatī”ti laddhi.",
  "atk-s0404a:721_2": "Athassa bhagavā pañhaṃ paṭijānitvā “dāyako nāma yattha katthaci puññaphalūpajīviṭṭhāne nibbatto dānassa",
  "atk-s0404a:721_3": "phalaṃ labhatiyevā”ti dassetuṃ idha brāhmaṇātiādimāha.",
  "atk-s0404a:721_4": "So tattha lābhī hotīti so tattha hatthiyoniyaṃ nibbattopi maṅgalahatthiṭṭhānaṃ patvā lābhī hoti.",
  "atk-s0404a:721_5": "Assādīsupi eseva nayo.",
  "atk-s0404a:721_6": "Sādhuvaggo uttānatthoyevāti.",
  "atk-s0404a:722_0": "Jāṇussoṇivaggo dutiyo.",
  "atk-s0404a:723_0": "Catutthapaṇṇāsakaṃ niṭṭhitaṃ.",
  "atk-s0404a:724_0": "(21) 1. Karajakāyavaggo",
  "atk-s0404a:725_0": "211. Pañcamassa paṭhamādīni uttānatthāneva.",
  "atk-s0404a:726_0": "6. Saṃsappanīyasuttavaṇṇanā",
  "atk-s0404a:727_0": "216.",
  "atk-s0404a:727_1": "Chaṭṭhe saṃsappanīyapariyāyaṃ vo,",
  "atk-s0404a:727_2": "bhikkhave,",
  "atk-s0404a:727_3": "dhammapariyāyanti saṃsappanassa kāraṇaṃ desanāsaṅkhātaṃ dhammadesanaṃ.",
  "atk-s0404a:727_4": "Saṃsappatīti taṃ kammaṃ karonto āsappati parisappati vipphandati.",
  "atk-s0404a:727_5": "Jimhā gatīti tena kammena yaṃ gatiṃ gamissati,",
  "atk-s0404a:727_6": "sā jimhā hoti.",
  "atk-s0404a:727_7": "Jimhupapattīti tassa yaṃ gatiṃ upapajjissati,",
  "atk-s0404a:727_8": "sāpi jimhāva hoti.",
  "atk-s0404a:727_9": "Saṃsappajātikāti saṃsappanasabhāvā.",
  "atk-s0404a:727_10": "Bhūtā bhūtassa upapatti hotīti bhūtasmā sabhāvato vijjamānakammā sattassa nibbatti hoti.",
  "atk-s0404a:727_11": "Phassā phusantīti vipākaphassā phusanti.",
  "atk-s0404a:728_0": "7-8. Sañcetanikasuttadvayavaṇṇanā",
  "atk-s0404a:729_0": "217- 218.",
  "atk-s0404a:729_1": "Sattame sañcetanikānanti cetetvā pakappetvā katānaṃ.",
  "atk-s0404a:729_2": "Upacitānanti citānaṃ vaḍḍhitānaṃ.",
  "atk-s0404a:729_3": "Appaṭisaṃveditvāti tesaṃ kammānaṃ vipākaṃ avediyitvā.",
  "atk-s0404a:729_4": "Byantībhāvanti vigatantabhāvaṃ tesaṃ kammānaṃ paricchedaparivaṭumatākaraṇaṃ.",
  "atk-s0404a:729_5": "Tañca kho diṭṭheva dhammeti tañca kho vipākaṃ diṭṭhadhammavedanīyaṃ diṭṭheva dhamme.",
  "atk-s0404a:729_6": "Upapajjanti upapajjavedanīyaṃ anantare attabhāve.",
  "atk-s0404a:729_7": "Apare vā pariyāyeti aparapariyāyavedanīyaṃ pana saṃsārappavatte sati sahassimepi attabhāveti.",
  "atk-s0404a:729_8": "Iminā idaṃ dasseti “saṃsārappavatte paṭiladdhavipākārahakamme na vijjati so jagatippadeso,",
  "atk-s0404a:729_9": "yattha ṭhito mucceyya pāpakammā”ti.",
  "atk-s0404a:729_10": "Tividhāti tippakārā.",
  "atk-s0404a:729_11": "Kāyakammantasandosabyāpattīti kāyakammantasaṅkhātā vipatti.",
  "atk-s0404a:729_12": "Iminā nayena sabbapadāni veditabbāni.",
  "atk-s0404a:729_13": "Aṭṭhame apaṇṇako maṇīti samantato caturasso pāsako.",
  "atk-s0404a:730_0": "9. Karajakāyasuttavaṇṇanā",
  "atk-s0404a:731_0": "219.",
  "atk-s0404a:731_1": "Navame dukkhassāti vipākadukkhassa,",
  "atk-s0404a:731_2": "vaṭṭadukkhasseva vā.",
  "atk-s0404a:731_3": "Imasmiṃ sutte maṇiopammaṃ natthi.",
  "atk-s0404a:731_4": "Evaṃ vigatābhijjhoti evanti nipātamattaṃ.",
  "atk-s0404a:731_5": "Yathā vā mettaṃ bhāventā vigatābhijjhā bhavanti,",
  "atk-s0404a:731_6": "evaṃ vigatābhijjho.",
  "atk-s0404a:731_7": "Evamassa vigatābhijjhatādīhi nīvaraṇavikkhambhanaṃ dassetvā idāni akusalanissaraṇāni kathento mettāsahagatenātiādimāha.",
  "atk-s0404a:731_8": "Appamāṇanti appamāṇasattārammaṇatāya ciṇṇavasitāya vā appamāṇaṃ.",
  "atk-s0404a:731_9": "Pamāṇakataṃ kammaṃ nāma kāmāvacarakammaṃ.",
  "atk-s0404a:731_10": "Na taṃ tatrāvatiṭṭhatīti taṃ mahogho parittaṃ udakaṃ viya attano okāsaṃ gahetvā ṭhātuṃ na sakkoti,",
  "atk-s0404a:731_11": "atha kho naṃ oghe parittaṃ udakaṃ viya idameva appamāṇaṃ kammaṃ ajjhottharitvā attano vipākaṃ nibbatteti.",
  "atk-s0404a:731_12": "Daharataggeti daharakālato paṭṭhāya.",
  "atk-s0404a:732_0": "Nāyaṃ kāyo ādāyagamaniyoti imaṃ kāyaṃ gahetvā paralokaṃ gantuṃ nāma na sakkāti attho.",
  "atk-s0404a:732_1": "Cittantaroti cittakāraṇo,",
  "atk-s0404a:732_2": "atha vā citteneva antariko.",
  "atk-s0404a:732_3": "Ekasseva hi cuticittassa anantarā dutiye paṭisandhicitte devo nāma hoti,",
  "atk-s0404a:732_4": "nerayiko nāma hoti,",
  "atk-s0404a:732_5": "tiracchānagato nāma hoti.",
  "atk-s0404a:732_6": "Purimanayepi cittena kāraṇabhūtena devo nerayiko vā hotīti attho.",
  "atk-s0404a:732_7": "Sabbaṃ taṃ idha vedanīyanti diṭṭhadhammavedanīyakoṭṭhāsavanetaṃ vuttaṃ.",
  "atk-s0404a:732_8": "Na taṃ anugaṃ bhavissatīti mettāya upapajjavedanīyabhāvassa upacchinnattā upapajjavedanīyavasena na anugataṃ bhavissati.",
  "atk-s0404a:732_9": "Idaṃ sotāpannasakadāgāmiariyapuggalānaṃ paccavekkhaṇaṃ veditabbaṃ.",
  "atk-s0404a:732_10": "Anāgāmitāyāti jhānānāgāmitāya.",
  "atk-s0404a:732_11": "Idhapaññassāti imasmiṃ sāsane paññā idhapaññā nāma,",
  "atk-s0404a:732_12": "sāsanacaritāya ariyapaññāya ṭhitassa ariyasāvakassāti attho.",
  "atk-s0404a:732_13": "Uttarivimuttinti arahattaṃ.",
  "atk-s0404a:732_14": "Dasamaṃ uttānatthamevāti.",
  "atk-s0404a:733_0": "Karajakāyavaggo paṭhamo.",
  "atk-s0404a:734_0": "(22) 2. Sāmaññavaggavaṇṇanā",
  "atk-s0404a:735_0": "221. Dutiyassa paṭhamaṃ ādiṃ katvā sabbā peyyālatanti uttānatthāyevāti.",
  "atk-s0404a:736_0": "Manorathapūraṇiyā aṅguttaranikāya-aṭṭhakathāya",
  "atk-s0404a:737_0": "Dasakanipātassa saṃvaṇṇanā niṭṭhitā.",
  "atk-s0404a:740_0": ". Namo tassa bhagavato arahato sammāsambuddhassa.",
  "atk-s0404a:741_0": "Aṅguttaranikāye",
  "atk-s0404a:742_0": "Ekādasakanipāta-aṭṭhakathā",
  "atk-s0404a:743_0": "1. Nissayavaggo",
  "atk-s0404a:744_0": "1-6. Kimatthiyasuttādivaṇṇanā",
  "atk-s0404a:745_0": "1- 6.",
  "atk-s0404a:745_1": "Ekādasakanipātassa paṭhamādīni heṭṭhā vuttanayāneva.",
  "atk-s0404a:745_2": "Kevalañcettha ādito pañcasu nibbidāvirāgaṃ dvidhā bhinditvā ekādasaṅgāni katāni.",
  "atk-s0404a:745_3": "Chaṭṭhe sikkhāpaccakkhānaṃ adhikaṃ.",
  "atk-s0404a:746_0": "7-8. Paṭhamasaññāsuttādivaṇṇanā",
  "atk-s0404a:747_0": "7- 8.",
  "atk-s0404a:747_1": "Sattame atthena atthoti atthena saddhimattho.",
  "atk-s0404a:747_2": "Byañjanena byañjananti byañjanena saddhiṃ byañjanaṃ.",
  "atk-s0404a:747_3": "Saṃsandissatīti sampavattissati.",
  "atk-s0404a:747_4": "Samessatīti samānaṃ bhavissati.",
  "atk-s0404a:747_5": "Na viggayhissatīti na virajjhissati.",
  "atk-s0404a:747_6": "Aggapadasminti nibbāne.",
  "atk-s0404a:747_7": "Aṭṭhame paccavekkhaṇā kathitā.",
  "atk-s0404a:748_0": "9. Saddhasuttavaṇṇanā",
  "atk-s0404a:749_0": "9.",
  "atk-s0404a:749_1": "Navame doṇiyā baddhoti yavasassadoṇiyā samīpe baddho.",
  "atk-s0404a:749_2": "Antaraṃ karitvāti abbhantare katvā.",
  "atk-s0404a:749_3": "Jhāyatīti cinteti.",
  "atk-s0404a:749_4": "Pajjhāyatīti ito cito ca nānappakārakaṃ jhāyati.",
  "atk-s0404a:749_5": "Nijjhāyatīti nirantaravasena nibaddhaṃ jhāyati.",
  "atk-s0404a:749_6": "Pathavimpi nissāya jhāyatīti samāpattiyaṃ sanikantikavasenetaṃ vuttaṃ.",
  "atk-s0404a:749_7": "Samāpattiyañhi sanikantikattā esa khaḷuṅko nāma kato.",
  "atk-s0404a:749_8": "Āpādīsupi eseva nayo.",
  "atk-s0404a:750_0": "Kathañca saddha ājānīyajhāyitaṃ hotīti kathaṃ kāraṇākāraṇaṃ jānantassa sindhavassa jhāyitaṃ hoti.",
  "atk-s0404a:750_1": "Yathā iṇantiādīsu iṇasadisaṃ bandhanasadisaṃ dhanajānisadisaṃ kalisaṅkhātamahāparādhasadisañca katvā",
  "atk-s0404a:750_2": "attano abhimukhassa patodassa ajjhoharaṇasaṅkhātaṃ patanaṃ vipassatīti attho.",
  "atk-s0404a:750_3": "Neva pathaviṃ nissāya jhāyatīti samāpattisukhanikantiyā abhāvena pathaviārammaṇāya catukkapañcakajjhānasaññāya na jhāyati,",
  "atk-s0404a:750_4": "niyantiyā abhāveneva so ājānīyo nāma hotīti.",
  "atk-s0404a:750_5": "Jhāyati ca panāti nibbānārammaṇāya phalasamāpattiyā jhāyati.",
  "atk-s0404a:750_6": "Pathaviyaṃ pathavisaññā vibhūtā hotīti pathavārammaṇe uppannā catukkapañcakajjhānasaññā vibhūtā pākaṭā hoti. “Vibhūtā, bhante,",
  "atk-s0404a:750_7": "rūpasaññā avibhūtā aṭṭhikasaññā”ti imasmiñhi sutte samatikkamassa atthitāya vibhūtatā vuttā,",
  "atk-s0404a:750_8": "idha pana vipassanāvasena aniccadukkhānattato diṭṭhattā vibhūtā nāma jātā.",
  "atk-s0404a:750_9": "Āposaññādīsupi eseva nayo.",
  "atk-s0404a:750_10": "Evamettha heṭṭhā viya samāpattivasena samatikkamaṃ avatvā vipassanācāravasena samatikkamo vutto.",
  "atk-s0404a:750_11": "Evaṃ jhāyīti evaṃ vipassanāpaṭipāṭiyā āgantvā uppāditāya phalasamāpattiyā jhāyanto.",
  "atk-s0404a:751_0": "10. Moranivāpasuttavaṇṇanā",
  "atk-s0404a:752_0": "10.",
  "atk-s0404a:752_1": "Dasame accantaniṭṭhoti antaṃ atītattā accantasaṅkhātaṃ avināsadhammaṃ nibbānaṃ niṭṭhā assāti accantaniṭṭho.",
  "atk-s0404a:752_2": "Iminā nayena sesapadāni veditabbāni.",
  "atk-s0404a:752_3": "Janetasminti janitasmiṃ,",
  "atk-s0404a:752_4": "pajāyāti attho.",
  "atk-s0404a:752_5": "Ye gottapaṭisārinoti ye janā tasmiṃ gotte paṭisaranti “ahaṃ gotamo,",
  "atk-s0404a:752_6": "ahaṃ kassapo”ti,",
  "atk-s0404a:752_7": "tesu loke gottapaṭisārīsu khattiyo seṭṭho.",
  "atk-s0404a:752_8": "Anumatā mayāti mama sabbaññutaññāṇena saddhiṃ saṃsandetvā desitā mayā anuññātā.",
  "atk-s0404a:752_9": "Sesaṃ sabbattha uttānatthamevāti.",
  "atk-s0404a:753_0": "Nissayavaggo paṭhamo.",
  "atk-s0404a:754_0": "2. Anussativaggo",
  "atk-s0404a:755_0": "1-2. Mahānāmasuttadvayavaṇṇanā",
  "atk-s0404a:756_0": "11- 12.",
  "atk-s0404a:756_1": "Dutiyassa paṭhame nānāvihārehi viharatanti gihīnaṃ nibaddho eko vihāro nāma natthi,",
  "atk-s0404a:756_2": "tasmā amhākaṃ anibaddhavihārena viharantānaṃ kena vihārena katarena nibaddhavihārena vihātabbanti pucchati.",
  "atk-s0404a:756_3": "Ārādhakoti sampādako paripūrako.",
  "atk-s0404a:756_4": "Dhammasotasamāpanno buddhānussatiṃ bhāvetīti dhammasotasamāpanno hutvā buddhānussatiṃ bhāveti.",
  "atk-s0404a:756_5": "Dutiye gilānā vuṭṭhitoti gilāno hutvā vuṭṭhito.",
  "atk-s0404a:757_0": "3. Nandiyasuttavaṇṇanā",
  "atk-s0404a:758_0": "13.",
  "atk-s0404a:758_1": "Tatiye kalyāṇamitteti sumitte.",
  "atk-s0404a:758_2": "Evamettha kalyāṇamittavasena saṅghānussati kathitā.",
  "atk-s0404a:758_3": "Kabaḷīkārāhārabhakkhānanti kāmāvacaradevānaṃ.",
  "atk-s0404a:758_4": "Asamayavimuttoti asamayavimuttiyā vimutto khīṇāsavo.",
  "atk-s0404a:759_0": "4. Subhūtisuttavaṇṇanā",
  "atk-s0404a:760_0": "14.",
  "atk-s0404a:760_1": "Catutthe ko nāmāyaṃ subhūtī bhikkhūti jānantopi satthā kathāsamuṭṭhāpanatthaṃ pucchati.",
  "atk-s0404a:760_2": "Sudattassa upāsakassa puttoti anāthapiṇḍikaṃ sandhāyāha.",
  "atk-s0404a:760_3": "Anāthapiṇḍikassa hi putto attano cūḷapitu santike pabbajito,",
  "atk-s0404a:760_4": "atha naṃ subhūtitthero ādāya satthu santikaṃ agamāsi.",
  "atk-s0404a:760_5": "Saddhāpadānesūti saddhānaṃ puggalānaṃ apadānesu lakkhaṇesu.",
  "atk-s0404a:761_0": "5. Mettasuttavaṇṇanā",
  "atk-s0404a:762_0": "15.",
  "atk-s0404a:762_1": "Pañcame sukhaṃ supatīti yathā sesajanā samparivattamānā kākacchamānā dukkhaṃ supanti,",
  "atk-s0404a:762_2": "evaṃ asupitvā sukhaṃ supati.",
  "atk-s0404a:762_3": "Niddaṃ okkamantopi samāpattiṃ samāpanno viya hoti.",
  "atk-s0404a:762_4": "Sukhaṃ paṭibujjhatīti yathā aññe nitthunantā vijambhamānā samparivattantā dukkhaṃ paṭibujjhanti,",
  "atk-s0404a:762_5": "evaṃ appaṭibujjhitvā vikasamānaṃ viya padumaṃ sukhaṃ nibbikāro paṭibujjhati.",
  "atk-s0404a:762_6": "Na pāpakaṃ supinaṃ passatīti supinaṃ passantopi bhaddakameva supinaṃ passati,",
  "atk-s0404a:762_7": "cetiyaṃ vandanto viya pūjaṃ karonto viya ca dhammaṃ suṇanto viya ca hoti.",
  "atk-s0404a:762_8": "Yathā panaññe attānaṃ corehi samparivāritaṃ viya vāḷehi upaddutaṃ viya papāte patantaṃ viya ca passanti,",
  "atk-s0404a:762_9": "na evaṃ pāpakaṃ supinaṃ passati.",
  "atk-s0404a:763_0": "Manussānaṃ piyo hotīti ure āmukkamuttāhāro viya sīse piḷandhitamālā viya ca manussānaṃ piyo hoti manāpo.",
  "atk-s0404a:763_1": "Amanussānaṃ piyo hotīti yatheva manussānaṃ,",
  "atk-s0404a:763_2": "amanussānampi piyo hoti visākhatthero viya.",
  "atk-s0404a:763_3": "Vatthu visuddhimagge mettākammaṭṭhānaniddese vitthāritameva.",
  "atk-s0404a:763_4": "Devatā rakkhantīti puttamiva mātāpitaro devatā rakkhanti.",
  "atk-s0404a:763_5": "Nāssa aggi vā visaṃ vā satthaṃ vā kamatīti mettāvihārissa kāye uttarāya upāsikāya viya aggi vā,",
  "atk-s0404a:763_6": "saṃyuttabhāṇakacūḷasīvattherasseva visaṃ vā,",
  "atk-s0404a:763_7": "saṃkiccasāmaṇerasseva satthaṃ vā na kamati nappavisati,",
  "atk-s0404a:763_8": "nāssa kāyaṃ vikopetīti vuttaṃ hoti.",
  "atk-s0404a:763_9": "Dhenuvatthumpi cettha kathayanti.",
  "atk-s0404a:763_10": "Ekā kira dhenu vacchakassa khīradhāraṃ muñcamānā aṭṭhāsi.",
  "atk-s0404a:763_11": "Eko luddako “taṃ vijjhissāmī”ti hatthena samparivattetvā dīghadaṇḍaṃ sattiṃ muñci.",
  "atk-s0404a:763_12": "Sā tassā sarīraṃ āhacca tālapaṇṇaṃ viya vaṭṭamānā gatā,",
  "atk-s0404a:763_13": "neva upacārabalena na appanābalena,",
  "atk-s0404a:763_14": "kevalaṃ vacchake balavahitacittatāya.",
  "atk-s0404a:763_15": "Evaṃ mahānubhāvā mettā.",
  "atk-s0404a:764_0": "Tuvaṭaṃ cittaṃ samādhiyatīti mettāvihārino khippameva cittaṃ samādhiyati,",
  "atk-s0404a:764_1": "natthi tassa dandhāyitattaṃ.",
  "atk-s0404a:764_2": "Mukhavaṇṇo vippasīdatīti bandhanā pavuttatālapakkaṃ viya cassa vippasannavaṇṇaṃ mukhaṃ hoti.",
  "atk-s0404a:764_3": "Asammūḷho kālaṃ karotīti mettāvihārino sammohamaraṇaṃ nāma natthi,",
  "atk-s0404a:764_4": "asammūḷho pana niddaṃ okkamanto viya kālaṃ karoti.",
  "atk-s0404a:764_5": "Uttari appaṭivijjhantoti mettāsamāpattito uttari arahattaṃ adhigantuṃ asakkonto ito cavitvā suttappabuddho viya brahmalokaṃ upapajjatīti.",
  "atk-s0404a:765_0": "6. Aṭṭhakanāgarasuttavaṇṇanā",
  "atk-s0404a:766_0": "16.",
  "atk-s0404a:766_1": "Chaṭṭhe dasamoti jātigottavasena ceva sārapattakulagaṇanāya ca dasame ṭhāne gaṇīyati,",
  "atk-s0404a:766_2": "tenassa dasamotveva nāmaṃ jātaṃ.",
  "atk-s0404a:766_3": "Aṭṭhakanāgaroti aṭṭhakanagaravāsī.",
  "atk-s0404a:766_4": "Kukkuṭārāmeti kukkuṭaseṭṭhinā kārite ārāme.",
  "atk-s0404a:767_0": "Tena bhagavatā…pe…",
  "atk-s0404a:767_1": "sammadakkhātoti ettha ayaṃ saṅkhepattho –",
  "atk-s0404a:767_2": "yo so bhagavā samatiṃsa pāramiyo pūretvā sabbakilese bhañjitvā anuttaraṃ sammāsambodhiṃ abhisambuddho,",
  "atk-s0404a:767_3": "tena bhagavatā tesaṃ tesaṃ sattānaṃ āsayānusayaṃ jānatā,",
  "atk-s0404a:767_4": "hatthatale ṭhapitaṃ āmalakaṃ viya sabbañeyyadhamme passatā,",
  "atk-s0404a:767_5": "apica pubbenivāsādīhi jānatā,",
  "atk-s0404a:767_6": "dibbena cakkhunā passatā,",
  "atk-s0404a:767_7": "tīhi vā vijjāhi chahi vā pana abhiññāhi jānatā,",
  "atk-s0404a:767_8": "sabbattha appaṭihatena samantacakkhunā passatā,",
  "atk-s0404a:767_9": "sabbadhammajānanasamatthāya paññāya jānatā,",
  "atk-s0404a:767_10": "sabbasattānaṃ cakkhuvisayātītāni tirokuṭṭādigatāni cāpi rūpāni ativisuddhena maṃsacakkhunā vā passatā,",
  "atk-s0404a:767_11": "attahitasādhikāya samādhipadaṭṭhānāya paṭivedhapaññāya jānatā,",
  "atk-s0404a:767_12": "parahitasādhikāya karuṇāpadaṭṭhānāya desanāpaññāya passatā,",
  "atk-s0404a:767_13": "antarāyikadhamme vā jānatā,",
  "atk-s0404a:767_14": "niyyānikadhamme passatā,",
  "atk-s0404a:767_15": "arīnaṃ hatattā arahatā,",
  "atk-s0404a:767_16": "sammā sāmaṃ sabbadhammānaṃ buddhattā sammāsambuddhenāti evaṃ catuvesārajjavasena catūhi kāraṇehi thomitena atthi nu kho eko dhammo akkhātoti.",
  "atk-s0404a:768_0": "Abhisaṅkhatanti kataṃ uppāditaṃ.",
  "atk-s0404a:768_1": "Abhisañcetayitanti cetayitaṃ kappayitaṃ.",
  "atk-s0404a:768_2": "So tattha ṭhitoti so tasmiṃ samathavipassanādhamme ṭhito.",
  "atk-s0404a:768_3": "Dhammarāgena dhammanandiyāti padadvayenapi samathavipassanāsu chandarāgo vutto.",
  "atk-s0404a:768_4": "Samathavipassanāsu hi sabbena sabbaṃ chandarāgaṃ pariyādiyituṃ sakkonto arahā hoti,",
  "atk-s0404a:768_5": "asakkonto anāgāmī hoti.",
  "atk-s0404a:768_6": "So samathavipassanāsu chandarāgassa appahīnattā catutthajjhānacetanāya suddhāvāse nibbattati.",
  "atk-s0404a:768_7": "Ayaṃ ācariyānaṃ samānatthakathā.",
  "atk-s0404a:769_0": "Vitaṇḍavādī panāha –",
  "atk-s0404a:769_1": "“teneva dhammarāgenāti vacanato akusalena suddhāvāse nibbattatī”ti.",
  "atk-s0404a:769_2": "So “suttaṃ āharāhī”ti vattabbo.",
  "atk-s0404a:769_3": "Addhā aññaṃ apassanto idameva āharissati.",
  "atk-s0404a:769_4": "Tato vattabbo “kimpanidaṃ suttaṃ nītatthaṃ,",
  "atk-s0404a:769_5": "udāhu neyyattha”nti.",
  "atk-s0404a:769_6": "Addhā “nītattha”nti vakkhati.",
  "atk-s0404a:769_7": "Tato vattabbo –",
  "atk-s0404a:769_8": "evaṃ sante anāgāmiphalatthikena samathavipassanāsu chandarāgo kattabbo bhavissati,",
  "atk-s0404a:769_9": "chandarāge uppādite anāgāmiphalaṃ paṭiladdhaṃ bhavissati,",
  "atk-s0404a:769_10": "mā “suttaṃ me laddha”nti yaṃ vā taṃ vā dīpehi.",
  "atk-s0404a:769_11": "Pañhaṃ kathentena hi ācariyassa santike uggahetvā attharasaṃ paṭivijjhitvā kathetuṃ vaṭṭati.",
  "atk-s0404a:769_12": "Akusalena hi sagge,",
  "atk-s0404a:769_13": "kusalena ca apāye paṭisandhi nāma natthi.",
  "atk-s0404a:769_14": "Vuttañcetaṃ bhagavatā –",
  "atk-s0404a:770_0": "“Na,",
  "atk-s0404a:770_1": "bhikkhave,",
  "atk-s0404a:770_2": "lobhajena kammena,",
  "atk-s0404a:770_3": "dosajena kammena,",
  "atk-s0404a:770_4": "mohajena kammena devā paññāyanti,",
  "atk-s0404a:770_5": "manussā paññāyanti,",
  "atk-s0404a:770_6": "yā vā panaññāpi kāci sugatiyo. Atha kho,",
  "atk-s0404a:770_7": "bhikkhave,",
  "atk-s0404a:770_8": "lobhajena kammena,",
  "atk-s0404a:770_9": "dosajena kammena,",
  "atk-s0404a:770_10": "mohajena kammena nirayo paññāyati,",
  "atk-s0404a:770_11": "tiracchānayoni paññāyati,",
  "atk-s0404a:770_12": "pettivisayo paññāyati,",
  "atk-s0404a:770_13": "yā vā panaññāpi kāci duggatiyo”ti –",
  "atk-s0404a:771_0": "Evaṃ saññāpetabbo.",
  "atk-s0404a:771_1": "Sace sañjānāti,",
  "atk-s0404a:771_2": "sañjānātu.",
  "atk-s0404a:771_3": "No ce sañjānāti,",
  "atk-s0404a:771_4": "“gaccha pātova vihāraṃ pavisitvā yāguṃ pivā”ti uyyojetabbo.",
  "atk-s0404a:772_0": "Ayaṃ kho, gahapati,",
  "atk-s0404a:772_1": "ekadhammo akkhātoti ekaṃ dhammaṃ pucchitena “ayampi ekadhammo akkhāto,",
  "atk-s0404a:772_2": "ayampi ekadhammo akkhāto”ti evaṃ pucchāvasena kathitattā ekādasapi dhammā ekadhammo nāma kato.",
  "atk-s0404a:772_3": "Amatuppattiatthena vā sabbepi ekadhammoti vattuṃ vaṭṭati.",
  "atk-s0404a:773_0": "Nidhimukhaṃ gavesantoti nidhiṃ pariyesanto.",
  "atk-s0404a:773_1": "Sakidevāti ekappayogeneva.",
  "atk-s0404a:773_2": "Kathaṃ pana ekappayogeneva ekādasannaṃ nidhīnaṃ adhigamo hotīti?",
  "atk-s0404a:773_3": "Idhekacco araññe jīvitavuttiṃ gavesamāno carati.",
  "atk-s0404a:773_4": "Tamenaṃ aññataro atthacarako disvā “kiṃ, bho,",
  "atk-s0404a:773_5": "carasī”ti pucchati.",
  "atk-s0404a:773_6": "So “jīvitavuttiṃ pariyesāmī”ti āha.",
  "atk-s0404a:773_7": "Itaro “tena hi samma āgaccha,",
  "atk-s0404a:773_8": "etaṃ pāsāṇaṃ pavaṭṭehī”ti āha.",
  "atk-s0404a:773_9": "So taṃ pavaṭṭetvā uparūpariṭṭhitā vā kucchiyā kucchiṃ āhacca ṭhitā vā ekādasa kumbhiyo passati.",
  "atk-s0404a:773_10": "Evaṃ ekappayogena ekādasannaṃ adhigamo hoti.",
  "atk-s0404a:774_0": "Ācariyadhanaṃ pariyesissantīti aññatitthiyā hi yassa santike sippaṃ uggaṇhanti,",
  "atk-s0404a:774_1": "tassa sippuggahaṇato pure vā pacchā vā antarantarā vā gehato nīharitvā dhanaṃ denti.",
  "atk-s0404a:774_2": "Yesaṃ gehe natthi,",
  "atk-s0404a:774_3": "te ñātisabhāgato pariyesanti.",
  "atk-s0404a:774_4": "Yesaṃ tampi natthi,",
  "atk-s0404a:774_5": "te sabhāgato pariyesanti.",
  "atk-s0404a:774_6": "Tathā alabhamānā bhikkhampi caritvā dentiyeva.",
  "atk-s0404a:774_7": "Taṃ sandhāyetaṃ vuttaṃ.",
  "atk-s0404a:775_0": "Kiṃ panāhanti bāhirakā tāva aniyyānikepi sāsane sippamattadāyakassa dhanaṃ pariyesanti,",
  "atk-s0404a:775_1": "ahaṃ pana evaṃvidhe niyyānikasāsane ekādasavidhaṃ amatuppattipaṭipadaṃ desentassa ācariyassa pūjaṃ kiṃ na karissāmi,",
  "atk-s0404a:775_2": "karissāmiyevāti vadati.",
  "atk-s0404a:775_3": "Paccekaṃ dussayugena acchādesīti ekamekassa bhikkhuno ekekaṃ dussayugaṃ adāsīti attho.",
  "atk-s0404a:775_4": "Samudācāravacanaṃ panettha evarūpaṃ hoti,",
  "atk-s0404a:775_5": "tasmā acchādesīti vuttaṃ.",
  "atk-s0404a:775_6": "Pañcasataṃ vihāranti pañcasatagghanikaṃ paṇṇasālaṃ kāresīti attho.",
  "atk-s0404a:776_0": "7. Gopālasuttavaṇṇanā",
  "atk-s0404a:777_0": "17.",
  "atk-s0404a:777_1": "Sattame tisso kathā ekanāḷikā caturassā nisinnavattikāti.",
  "atk-s0404a:777_2": "Tattha pāḷiṃ vatvā ekekassa padassa atthakathanaṃ ekanāḷikā nāma.",
  "atk-s0404a:777_3": "Apaṇḍitagopālakaṃ dassetvā,",
  "atk-s0404a:777_4": "apaṇḍitabhikkhuṃ dassetvā,",
  "atk-s0404a:777_5": "paṇḍitagopālakaṃ dassetvā,",
  "atk-s0404a:777_6": "paṇḍitabhikkhuṃ dassetvāti catukkaṃ bandhitvā kathanaṃ caturassā nāma.",
  "atk-s0404a:777_7": "Apaṇḍitagopālakaṃ dassetvā pariyosānagamanaṃ,",
  "atk-s0404a:777_8": "apaṇḍitabhikkhuṃ dassetvā pariyosānagamanaṃ,",
  "atk-s0404a:777_9": "paṇḍitagopālakaṃ dassetvā pariyosānagamanaṃ,",
  "atk-s0404a:777_10": "paṇḍitabhikkhuṃ dassetvā pariyosānagamananti ayaṃ nisinnavattikā nāma.",
  "atk-s0404a:777_11": "Ayaṃ idha sabbācariyānaṃ āciṇṇā.",
  "atk-s0404a:778_0": "Ekādasahi,",
  "atk-s0404a:778_1": "bhikkhave,",
  "atk-s0404a:778_2": "aṅgehīti ekādasahi aguṇakoṭṭhāsehi.",
  "atk-s0404a:778_3": "Gogaṇanti gomaṇḍalaṃ.",
  "atk-s0404a:778_4": "Pariharitunti pariggahetvā vicarituṃ.",
  "atk-s0404a:778_5": "Phātiṃ kātunti vaḍḍhiṃ āpādetuṃ.",
  "atk-s0404a:778_6": "Idhāti imasmiṃ loke.",
  "atk-s0404a:778_7": "Na rūpaññū hotīti gaṇanato vā vaṇṇato vā rūpaṃ na jānāti.",
  "atk-s0404a:778_8": "Gaṇanato na jānāti nāma attano gunnaṃ sataṃ vā sahassaṃ vāti saṅkhyaṃ na jānāti,",
  "atk-s0404a:778_9": "so gāvīsu haṭāsu vā palātāsu vā gogaṇaṃ gaṇetvā “ajja ettakā na dissantī”ti dve tīṇi gāmantarāni vā aṭaviṃ vā vicaranto na pariyesati.",
  "atk-s0404a:778_10": "Aññesaṃ gāvīsu attano gogaṇaṃ paviṭṭhāsupi gogaṇaṃ gaṇetvā “imā ettikā gāvo na amhāka”nti yaṭṭhiyā pothetvā na nīharati.",
  "atk-s0404a:778_11": "Tassa naṭṭhā gāviyo naṭṭhāva honti.",
  "atk-s0404a:778_12": "Paragāviyo gahetvā carati.",
  "atk-s0404a:778_13": "Gosāmikā disvā “ayaṃ ettakaṃ kālaṃ amhākaṃ dhenū duhī”ti tajjetvā attano gāviyo gahetvā gacchanti.",
  "atk-s0404a:778_14": "Tassa gogaṇopi parihāyati,",
  "atk-s0404a:778_15": "pañca gorasaparibhogatopi paribāhiro hoti.",
  "atk-s0404a:778_16": "Vaṇṇato na jānāti nāma “ettikā gāvī setā,",
  "atk-s0404a:778_17": "ettikā rattā,",
  "atk-s0404a:778_18": "ettikā kāḷā,",
  "atk-s0404a:778_19": "ettikā odātā,",
  "atk-s0404a:778_20": "ettikā kabarā,",
  "atk-s0404a:778_21": "ettikā nīlā”ti na jānāti.",
  "atk-s0404a:778_22": "So gāvīsu haṭāsu vā palātāsu vā…pe…",
  "atk-s0404a:778_23": "pañcagorasaparibhogatopi paribāhiro hoti.",
  "atk-s0404a:779_0": "Na lakkhaṇakusaloti gāvīnaṃ sarīre kataṃ dhanusattisūlādibhedaṃ lakkhaṇaṃ na jānāti.",
  "atk-s0404a:779_1": "So gāvīsu haṭāsu vā palātāsu vā “ajja asukalakkhaṇā asukalakkhaṇā ca gāvo na dissantī”ti…pe…",
  "atk-s0404a:779_2": "pañcagorasaparibhogatopi paribāhiro hoti.",
  "atk-s0404a:780_0": "Na āsāṭikaṃ hāretāti gunnaṃ khāṇukaṇṭakādīhi pahaṭaṭṭhānesu vaṇo hoti.",
  "atk-s0404a:780_1": "Tattha nīlamakkhikā aṇḍakāni ṭhapenti,",
  "atk-s0404a:780_2": "tesaṃ āsāṭikāti nāmaṃ.",
  "atk-s0404a:780_3": "Tāni daṇḍakena apanetvā bhesajjaṃ dātabbaṃ hoti,",
  "atk-s0404a:780_4": "bālo gopālako tathā na karoti.",
  "atk-s0404a:780_5": "Tena vuttaṃ –",
  "atk-s0404a:780_6": "“na āsāṭikaṃ hāretā hotī”ti.",
  "atk-s0404a:780_7": "Tassa gunnaṃ vaṇā vaḍḍhanti,",
  "atk-s0404a:780_8": "gambhīrā honti,",
  "atk-s0404a:780_9": "pāṇakā kucchiṃ pavisanti,",
  "atk-s0404a:780_10": "gāvo gelaññābhibhūtā neva yāvadatthaṃ tiṇaṃ khādituṃ na pānīyaṃ pātuṃ sakkonti.",
  "atk-s0404a:780_11": "Tattha gunnaṃ khīraṃ chijjati,",
  "atk-s0404a:780_12": "goṇānaṃ javo hāyati,",
  "atk-s0404a:780_13": "ubhayesampi jīvitantarāyo hoti.",
  "atk-s0404a:780_14": "Evamassa gogaṇopi parihāyati…pe…",
  "atk-s0404a:780_15": "pañcagorasatopi paribāhiro hoti.",
  "atk-s0404a:781_0": "Na vaṇaṃ paṭicchādetā hotīti gunnaṃ vuttanayeneva sañjāto vaṇo bhesajjaṃ datvā vākena vā cīrakena vā bandhitvā paṭicchādetabbo hoti.",
  "atk-s0404a:781_1": "Bālagopālako taṃ na karoti.",
  "atk-s0404a:781_2": "Athassa gunnaṃ vaṇehi yūsā paggharanti,",
  "atk-s0404a:781_3": "tā aññamaññaṃ nighaṃsanti.",
  "atk-s0404a:781_4": "Tena aññesampi vaṇā jāyanti.",
  "atk-s0404a:781_5": "Evaṃ gāvo gelaññābhibhūtā neva yāvadatthaṃ tiṇāni khādituṃ…pe…",
  "atk-s0404a:781_6": "paribāhiro hoti.",
  "atk-s0404a:782_0": "Na dhūmaṃ kattā hotīti antovasse ḍaṃsamakasādīnaṃ ussannakāle gogaṇe vajaṃ paviṭṭhe tattha tattha dhūmo kātabbo hoti.",
  "atk-s0404a:782_1": "Apaṇḍitagopālako taṃ na karoti,",
  "atk-s0404a:782_2": "gogaṇo sabbarattiṃ ḍaṃsādīhi upadduto niddaṃ alabhitvā punadivase araññe tattha tattha rukkhamūlādīsu nipajjitvā niddāyati.",
  "atk-s0404a:782_3": "Neva yāvadatthaṃ tiṇāni khādituṃ…pe…",
  "atk-s0404a:782_4": "paribāhiro hoti.",
  "atk-s0404a:783_0": "Na titthaṃ jānātīti titthampi samanti vā visamanti vā sagāhanti vā niggāhanti vā na jānāti.",
  "atk-s0404a:783_1": "So atitthena gāviyo otāreti.",
  "atk-s0404a:783_2": "Tāsaṃ visamatitthe pāsāṇādīni akkamantīnaṃ pādā bhijjanti.",
  "atk-s0404a:783_3": "Sagāhaṃ gambhīraṃ titthaṃ otiṇṇe kumbhīlādayo gāvo gaṇhanti,",
  "atk-s0404a:783_4": "“ajja ettikā gāvo naṭṭhā,",
  "atk-s0404a:783_5": "ajja ettikā”ti vattabbataṃ āpajjanti.",
  "atk-s0404a:783_6": "Evamassa go gaṇopi parihāyati…pe…",
  "atk-s0404a:783_7": "pañcagorasatopi paribāhiro hoti.",
  "atk-s0404a:784_0": "Na pītaṃ jānātīti pītampi apītampi na jānāti.",
  "atk-s0404a:784_1": "Gopālakena hi “imāya gāviyā pītaṃ,",
  "atk-s0404a:784_2": "imāya na pītaṃ,",
  "atk-s0404a:784_3": "imāya pānīyatitthe okāso laddho,",
  "atk-s0404a:784_4": "imāya na laddho”ti evaṃ pītāpītaṃ jānitabbaṃ hoti.",
  "atk-s0404a:784_5": "Ayaṃ pana divasabhāge araññe gogaṇaṃ rakkhitvā “pānīyaṃ pāyessāmī”ti nadiṃ vā taḷākaṃ vā ogāhetvā gacchati.",
  "atk-s0404a:784_6": "Tattha mahāusabhā ca anusabhā ca balavagāviyo ca dubbalāni ceva mahallakāni ca gorūpāni siṅgehi vā phāsukāhi",
  "atk-s0404a:784_7": "vā paharitvā attano okāsaṃ katvā ūruppamāṇaṃ udakaṃ pavisitvā yathākāmaṃ pivanti.",
  "atk-s0404a:784_8": "Avasesā okāsaṃ alabhamānā tīre ṭhatvā kalalamissakaṃ udakaṃ pivanti vā apītā eva vā honti.",
  "atk-s0404a:784_9": "Atha so gopālako piṭṭhiyaṃ paharitvā puna araññaṃ paveseti.",
  "atk-s0404a:784_10": "Tattha apītā gāviyo pipāsāya sussamānā yāvadatthaṃ tiṇāni khādituṃ na sakkonti.",
  "atk-s0404a:784_11": "Tattha gunnaṃ khīraṃ chijjati.",
  "atk-s0404a:784_12": "Goṇānaṃ javo hāyati…pe…",
  "atk-s0404a:784_13": "paribāhiro hoti.",
  "atk-s0404a:785_0": "Na vīthiṃ jānātīti “ayaṃ maggo samo khemo,",
  "atk-s0404a:785_1": "ayaṃ visamo sāsaṅko sappaṭibhayo”ti na jānāti.",
  "atk-s0404a:785_2": "So samaṃ khemaṃ maggaṃ vajjetvā gogaṇaṃ itaramaggaṃ paṭipādeti.",
  "atk-s0404a:785_3": "Tattha gāvo sīhabyagghādīnaṃ gandhena coraparissayena ca abhibhūtā bhantamigasappaṭibhāgā gīvaṃ ukkhipitvā tiṭṭhanti,",
  "atk-s0404a:785_4": "neva yāvadatthaṃ tiṇāni khādanti,",
  "atk-s0404a:785_5": "na pānīyaṃ pivanti.",
  "atk-s0404a:785_6": "Tattha gunnaṃ khīraṃ chijjati…pe…",
  "atk-s0404a:785_7": "paribāhiro hoti.",
  "atk-s0404a:786_0": "Na gocarakusalo hotīti gopālakena hi gocarakusalena bhavitabbaṃ,",
  "atk-s0404a:786_1": "pañcāhikacāro vā sattāhikacāro vā jānitabbo.",
  "atk-s0404a:786_2": "Ekadisāya gogaṇaṃ cāretvā punadivase tattha na cāretabbo.",
  "atk-s0404a:786_3": "Mahatā hi gogaṇena ciṇṇaṭṭhānaṃ bheritalaṃ viya suddhaṃ hoti nittiṇaṃ,",
  "atk-s0404a:786_4": "udakampi ālulīyati.",
  "atk-s0404a:786_5": "Tasmā pañcame vā sattame vā divase puna tattha cāretuṃ vaṭṭati.",
  "atk-s0404a:786_6": "Ettakena hi tiṇampi paṭiviruhati,",
  "atk-s0404a:786_7": "udakampi pasīdati,",
  "atk-s0404a:786_8": "ayaṃ pana imaṃ pañcāhikacāraṃ vā sattāhikacāraṃ vā na jānāti,",
  "atk-s0404a:786_9": "divase divase rakkhitaṭṭhāneyeva rakkhati.",
  "atk-s0404a:786_10": "Athassa gogaṇo haritatiṇaṃ na labhati,",
  "atk-s0404a:786_11": "sukkhatiṇaṃ khādanto kalalamissakaṃ udakaṃ pivati.",
  "atk-s0404a:786_12": "Tattha gunnaṃ khīraṃ chijjati…pe…",
  "atk-s0404a:786_13": "paribāhiro hoti.",
  "atk-s0404a:787_0": "Anavasesadohī ca hotīti paṇḍitagopālakena hi yāva vacchakassa maṃsalohitaṃ saṇṭhāti,",
  "atk-s0404a:787_1": "tāva ekaṃ dve thane ṭhapetvā sāvasesadohinā bhavitabbaṃ.",
  "atk-s0404a:787_2": "Ayaṃ vacchakassa kiñci anavasesetvā duhati.",
  "atk-s0404a:787_3": "Khīrapako vaccho khīrapipāsāya sussati,",
  "atk-s0404a:787_4": "saṇṭhātuṃ asakkonto kampamāno mātu purato patitvā kālaṃ karonti.",
  "atk-s0404a:787_5": "Mātā puttakaṃ disvā,",
  "atk-s0404a:787_6": "“mayhaṃ puttako attano mātukhīraṃ pātuṃ na labhatī”ti puttasokena neva yāvadatthaṃ tiṇāni khādituṃ na pānīyaṃ pātuṃ sakkoti,",
  "atk-s0404a:787_7": "thanesu khīraṃ chijjati.",
  "atk-s0404a:787_8": "Evamassa gogaṇopi parihāyati…pe…",
  "atk-s0404a:787_9": "pañcagorasatopi paribāhiro hoti.",
  "atk-s0404a:788_0": "Gunnaṃ pitiṭṭhānaṃ karontīti gopitaro.",
  "atk-s0404a:788_1": "Gāvo pariṇāyanti yathāruciṃ gahetvā gacchantīti gopariṇāyakā.",
  "atk-s0404a:788_2": "Te na atirekapūjāyāti paṇḍito hi gopālako evarūpe usabhe atirekapūjāya pūjeti,",
  "atk-s0404a:788_3": "paṇītaṃ gobhattaṃ deti,",
  "atk-s0404a:788_4": "gandhapañcaṅgulikehi maṇḍeti,",
  "atk-s0404a:788_5": "mālaṃ piḷandheti,",
  "atk-s0404a:788_6": "siṅgesu suvaṇṇarajatakosake ca dhāreti,",
  "atk-s0404a:788_7": "rattiṃ dīpaṃ jāletvā celavitānassa heṭṭhā sayāpeti.",
  "atk-s0404a:788_8": "Ayaṃ pana tato ekasakkārampi na karoti.",
  "atk-s0404a:788_9": "Usabhā atirekapūjaṃ alabhamānā gogaṇaṃ na rakkhanti,",
  "atk-s0404a:788_10": "parissayaṃ na vārenti.",
  "atk-s0404a:788_11": "Evamassa gogaṇopi parihāyati…pe…",
  "atk-s0404a:788_12": "pañcagorasatopi paribāhiro hoti.",
  "atk-s0404a:789_0": "Idhāti imasmiṃ sāsane.",
  "atk-s0404a:789_1": "Na rūpaññū hotīti “cattāri mahābhūtāni catunnañca mahābhūtānaṃ upādāyarūpa”nti evaṃ vuttaṃ rūpaṃ dvīhākārehi na jānāti gaṇanato vā samuṭṭhānato vā.",
  "atk-s0404a:789_2": "Gaṇanato na jānāti nāma –",
  "atk-s0404a:789_3": "“cakkhāyatanaṃ sotāyatanaṃ ghānāyatanaṃ jivhākāyarūpasaddagandharasaphoṭṭhabbāyatanaṃ,",
  "atk-s0404a:789_4": "itthindriyaṃ purisindriyaṃ jīvitindriyaṃ kāyaviññatti vacīviññatti ākāsadhātu āpodhātu rūpassa lahutā, mudutā,",
  "atk-s0404a:789_5": "kammaññatā, upacayo, santati, jaratā,",
  "atk-s0404a:789_6": "rūpassa aniccatā,",
  "atk-s0404a:789_7": "kabaḷīkāro āhāro”ti evaṃ pāḷiyā āgatā pañcavīsati rūpakoṭṭhāsāti na jānāti.",
  "atk-s0404a:789_8": "Seyyathāpi so gopālako gaṇanato gunnaṃ rūpaṃ na jānāti,",
  "atk-s0404a:789_9": "tathūpamo ayaṃ bhikkhu.",
  "atk-s0404a:789_10": "So gaṇanato rūpaṃ ajānanto rūpaṃ pariggahetvā arūpaṃ vavatthapetvā rūpārūpaṃ pariggahetvā paccayaṃ sallakkhetvā",
  "atk-s0404a:789_11": "lakkhaṇaṃ āropetvā kammaṭṭhānaṃ matthakaṃ pāpetuṃ na sakkoti.",
  "atk-s0404a:789_12": "So yathā tassa gopālakassa gogaṇo na vaḍḍhati,",
  "atk-s0404a:789_13": "evaṃ imasmiṃ sāsane sīlasamādhivipassanāmaggaphalanibbānehi na vaḍḍhati.",
  "atk-s0404a:789_14": "Yathā ca so gopālako pañcahi gorasehi paribāhiro hoti,",
  "atk-s0404a:789_15": "evamevāyaṃ asekhena sīlakkhandhena asekhena samādhipaññāvimutti vimuttiñāṇadassanakkhandhenāti pañcahi dhammakkhandhehi paribāhiro hoti.",
  "atk-s0404a:790_0": "Samuṭṭhānato na jānāti nāma –",
  "atk-s0404a:790_1": "“ettakaṃ rūpaṃ ekasamuṭṭhānaṃ,",
  "atk-s0404a:790_2": "ettakaṃ dvisamuṭṭhānaṃ,",
  "atk-s0404a:790_3": "ettakaṃ tisamuṭṭhānaṃ,",
  "atk-s0404a:790_4": "ettakaṃ catusamuṭṭhānaṃ,",
  "atk-s0404a:790_5": "ettakaṃ nakutoci samuṭṭhātī”ti na jānāti.",
  "atk-s0404a:790_6": "Seyyathāpi so gopālako vaṇṇato gunnaṃ rūpaṃ na jānāti,",
  "atk-s0404a:790_7": "tathūpamo ayaṃ bhikkhu.",
  "atk-s0404a:790_8": "So samuṭṭhānato rūpaṃ ajānanto rūpaṃ pariggahetvā…pe…",
  "atk-s0404a:790_9": "paribāhiro hoti.",
  "atk-s0404a:791_0": "Na lakkhaṇakusalo hotīti “kammalakkhaṇo bālo,",
  "atk-s0404a:791_1": "kammalakkhaṇo paṇḍito”ti evaṃ vuttaṃ kusalākusalakammaṃ paṇḍitabālalakkhaṇanti na jānāti.",
  "atk-s0404a:791_2": "So evaṃ ajānanto bāle vajjetvā paṇḍite na sevati.",
  "atk-s0404a:791_3": "Bāle vajjetvā paṇḍite asevanto kappiyākappiyaṃ kusalākusalaṃ sāvajjānavajjaṃ garukalahukaṃ satekicchātekicchaṃ kāraṇākāraṇaṃ na jānāti.",
  "atk-s0404a:791_4": "Taṃ ajānanto kammaṭṭhānaṃ gahetvā vaḍḍhetuṃ na sakkoti.",
  "atk-s0404a:791_5": "So yathā tassa gopālakassa gogaṇo na vaḍḍhati,",
  "atk-s0404a:791_6": "evaṃ imasmiṃ sāsane yathāvuttehi sīlādīhi na vaḍḍhati.",
  "atk-s0404a:791_7": "So gopālako viya ca pañcahi gorasehi,",
  "atk-s0404a:791_8": "pañcahi dhammakkhandhehi paribāhiro hoti.",
  "atk-s0404a:792_0": "Na āsāṭikaṃ hāretā hotīti “uppannaṃ kāmavitakka”nti evaṃ vutte kāmavitakkādayo na vinodeti.",
  "atk-s0404a:792_1": "So imaṃ akusalavitakkaṃ āsāṭikaṃ ahāretvā vitakkavasiko hutvā vicaranto kammaṭṭhānaṃ gahetvā vaḍḍhetuṃ na sakkoti.",
  "atk-s0404a:792_2": "So yathā tassa gopālakassa…pe…",
  "atk-s0404a:792_3": "paribāhiro hoti.",
  "atk-s0404a:793_0": "Na vaṇaṃ paṭicchādetā hotīti “cakkhunā rūpaṃ disvā nimittaggāhī hotī”tiādinā nayena sabbārammaṇesu nimittaṃ",
  "atk-s0404a:793_1": "gaṇhanto yathā so gopālako vaṇaṃ na paṭicchādeti,",
  "atk-s0404a:793_2": "evaṃ saṃvaraṃ na sampādeti.",
  "atk-s0404a:793_3": "So vivaṭadvāro vicaranto kammaṭṭhānaṃ gahetvā vaḍḍhetuṃ na sakkoti…pe…",
  "atk-s0404a:793_4": "paribāhiro hoti.",
  "atk-s0404a:794_0": "Na dhūmaṃ kattā hotīti so gopālako dhūmaṃ viya dhammadesanādhūmaṃ na karoti,",
  "atk-s0404a:794_1": "dhammakathaṃ vā sarabhaññaṃ vā upanisinnakakathaṃ vā anumodanaṃ vā na karoti,",
  "atk-s0404a:794_2": "tato naṃ manussā “bahussuto guṇavā”ti na jānanti.",
  "atk-s0404a:794_3": "Te guṇāguṇaṃ ajānanto catūhi paccayehi saṅgahaṃ na karonti.",
  "atk-s0404a:794_4": "So paccayehi kilamamāno buddhavacanaṃ sajjhāyaṃ kātuṃ vattapaṭivattaṃ pūretuṃ kammaṭṭhānaṃ gahetvā vaḍḍhetuṃ na sakkoti…pe…",
  "atk-s0404a:794_5": "paribāhiro hoti.",
  "atk-s0404a:795_0": "Na titthaṃ jānātīti titthabhūte bahussutabhikkhū na upasaṅkamati.",
  "atk-s0404a:795_1": "Anupasaṅkamanto “idaṃ, bhante,",
  "atk-s0404a:795_2": "byañjanaṃ kathaṃ ropetabbaṃ?",
  "atk-s0404a:795_3": "Imassa bhāsitassa ko attho?",
  "atk-s0404a:795_4": "Imasmiṃ ṭhāne pāḷi kiṃ vadati?",
  "atk-s0404a:795_5": "Imasmiṃ ṭhāne attho kiṃ dīpetī”ti evaṃ na paripucchati na paripañhati,",
  "atk-s0404a:795_6": "na jānāpetīti attho.",
  "atk-s0404a:795_7": "Tassa te evaṃ aparipucchitā avivaṭañceva na vivaranti,",
  "atk-s0404a:795_8": "bhājetvā na dassenti,",
  "atk-s0404a:795_9": "anuttānīkatañca na uttāniṃ karonti,",
  "atk-s0404a:795_10": "apākaṭaṃ na pākaṭaṃ karonti.",
  "atk-s0404a:795_11": "Anekavihitesu ca kaṅkhāṭhāniyesu dhammesūti anekavidhāsu kaṅkhāsu ekakaṅkhampi na paṭivinodenti.",
  "atk-s0404a:795_12": "Kaṅkhāyeva hi kaṅkhāṭhāniyā dhammā nāma.",
  "atk-s0404a:795_13": "Tattha ekaṃ kaṅkhampi na nīharantīti attho.",
  "atk-s0404a:795_14": "So evaṃ bahussutatitthaṃ anupasaṅkamitvā sakaṅkho kammaṭṭhānaṃ gahetvā vaḍḍhetuṃ na sakkoti.",
  "atk-s0404a:795_15": "Yathā vā so gopālako titthaṃ na jānāti,",
  "atk-s0404a:795_16": "evaṃ ayampi bhikkhu dhammatitthaṃ na jānāti.",
  "atk-s0404a:795_17": "Ajānanto avisaye pañhaṃ pucchati,",
  "atk-s0404a:795_18": "ābhidhammikaṃ upasaṅkamitvā kappiyākappiyaṃ pucchati,",
  "atk-s0404a:795_19": "vinayadharaṃ upasaṅkamitvā rūpārūpaparicchedaṃ pucchati.",
  "atk-s0404a:795_20": "Te avisaye puṭṭhā kathetuṃ na sakkonti.",
  "atk-s0404a:795_21": "So attanā sakaṅkho kammaṭṭhānaṃ gahetvā vaḍḍhetuṃ na sakkoti…pe…",
  "atk-s0404a:795_22": "paribāhiro hoti.",
  "atk-s0404a:796_0": "Na pītaṃ jānātīti yathā so gopālako pītāpītaṃ na jānāti,",
  "atk-s0404a:796_1": "evaṃ dhammūpasañhitaṃ pāmojjaṃ na jānāti na labhati.",
  "atk-s0404a:796_2": "Savanamayaṃ puññakiriyavatthuṃ nissāya ānisaṃsaṃ na vindati,",
  "atk-s0404a:796_3": "dhammassavanaggaṃ gantvā sakkaccaṃ na suṇāti,",
  "atk-s0404a:796_4": "nisinno niddāyati,",
  "atk-s0404a:796_5": "kathaṃ katheti,",
  "atk-s0404a:796_6": "aññavihitako hoti.",
  "atk-s0404a:796_7": "So sakkaccaṃ dhammaṃ assuṇanto kammaṭṭhānaṃ gahetvā vaḍḍhetuṃ na sakkoti…pe…",
  "atk-s0404a:796_8": "paribāhiro hoti.",
  "atk-s0404a:797_0": "Na vīthiṃ jānātīti so gopālako maggāmaggaṃ viya “ayaṃ lokiyo,",
  "atk-s0404a:797_1": "ayaṃ lokuttaro”ti ariyaṃ aṭṭhaṅgikaṃ maggaṃ yathābhūtaṃ nappajānāti.",
  "atk-s0404a:797_2": "Ajānanto lokiyamagge abhinivisitvā lokuttaraṃ nibbattetuṃ na sakkoti…pe…",
  "atk-s0404a:797_3": "paribāhiro hoti.",
  "atk-s0404a:798_0": "Na gocarakusalo hotīti so gopālako pañcāhikasattāhikacāre viya cattāro satipaṭṭhāne “ime lokiyā,",
  "atk-s0404a:798_1": "ime lokuttarā”ti yathābhūtaṃ nappajānāti.",
  "atk-s0404a:798_2": "Ajānanto sukhumaṭṭhānesu attano ñāṇaṃ carāpetvā lokiyasatipaṭṭhāne abhinivisitvā lokuttaraṃ nibbattetuṃ na sakkoti…pe…",
  "atk-s0404a:798_3": "paribāhiro hoti.",
  "atk-s0404a:799_0": "Anavasesadohī hotīti paṭiggahaṇe mattaṃ ajānanto anavasesaṃ duhati.",
  "atk-s0404a:799_1": "Niddesavāre panassa abhihaṭṭhuṃ pavārentīti abhiharitvā pavārenti.",
  "atk-s0404a:799_2": "Ettha dve abhihārā vācābhihāro ca,",
  "atk-s0404a:799_3": "paccayābhihāro ca.",
  "atk-s0404a:799_4": "Vācābhihāro nāma manussā bhikkhussa santikaṃ gantvā “vadeyyātha, bhante,",
  "atk-s0404a:799_5": "yenattho”ti pavārenti.",
  "atk-s0404a:799_6": "Paccayābhihāro nāma vatthādīni vā sappinavanītaphāṇitādīni vā gahetvā bhikkhussa santikaṃ gantvā “gaṇhatha, bhante,",
  "atk-s0404a:799_7": "yāvatakena attho”ti vadanti.",
  "atk-s0404a:799_8": "Tatra bhikkhu mattaṃ na jānātīti bhikkhu tesu paccayesu pamāṇaṃ na jānāti.",
  "atk-s0404a:799_9": "“Dāyakassa vaso veditabbo,",
  "atk-s0404a:799_10": "deyyadhammassa vaso veditabbo,",
  "atk-s0404a:799_11": "attano thāmo veditabbo”ti iminā nayena pamāṇayuttakaṃ aggahetvā yaṃ āharanti,",
  "atk-s0404a:799_12": "taṃ sabbaṃ gaṇhātīti attho.",
  "atk-s0404a:799_13": "Manussā vippaṭisārino na puna abhiharitvā pavārenti.",
  "atk-s0404a:799_14": "So paccayehi kilamanto kammaṭṭhānaṃ gahetvā vaḍḍhetuṃ na sakkoti…pe…",
  "atk-s0404a:799_15": "paribāhiro hoti.",
  "atk-s0404a:800_0": "Te na atirekapūjāya pūjetā hotīti so gopālako mahāusabhe viya there bhikkhū imāya āvi ceva raho ca mettākāyakammādikāya atirekapūjāya na pūjeti.",
  "atk-s0404a:800_1": "Tato therā “ime amhesu garucittīkāraṃ na karontī”ti navake bhikkhū dvīhi saṅgahehi na saṅgaṇhanti,",
  "atk-s0404a:800_2": "neva dhammasaṅgahena saṅgaṇhanti,",
  "atk-s0404a:800_3": "na āmisasaṅgahena,",
  "atk-s0404a:800_4": "cīvarena vā pattena vā pattapariyāpannena vā vasanaṭṭhānena vā kilamantepi nappaṭijagganti,",
  "atk-s0404a:800_5": "pāḷiṃ vā aṭṭhakathaṃ vā dhammakathābandhaṃ vā guḷhaganthaṃ vā na sikkhāpenti.",
  "atk-s0404a:800_6": "Navakā therānaṃ santikā sabbaso ime dve saṅgahe alabhamānā imasmiṃ sāsane patiṭṭhātuṃ na sakkonti.",
  "atk-s0404a:800_7": "Yathā tassa gopālakassa gogaṇo na vaḍḍhati,",
  "atk-s0404a:800_8": "evaṃ sīlādīhi na vaḍḍhanti.",
  "atk-s0404a:800_9": "Yathā ca so gopālako pañcahi gorasehi,",
  "atk-s0404a:800_10": "evaṃ pañcahi dhammakkhandhehi paribāhirā honti.",
  "atk-s0404a:800_11": "Sukkapakkho kaṇhapakkhe vuttavipallāsavasena yojetvā veditabbo.",
  "atk-s0404a:801_0": "Anussativaggo dutiyo.",
  "atk-s0404a:802_0": "Manorathapūraṇiyā aṅguttaranikāya-aṭṭhakathāya",
  "atk-s0404a:803_0": "Ekādasakanipātassa saṃvaṇṇanā niṭṭhitā.",
  "atk-s0404a:804_0": "Nigamanakathā",
  "atk-s0404a:805_0": "Ettāvatā ca –",
  "atk-s0404a:806_0": "Āyācito sumatinā therena bhadantajotipālena;",
  "atk-s0404a:807_0": "Kañcipurādīsu mayā pubbe saddhiṃ vasantena.",
  "atk-s0404a:808_0": "Varatambapaṇṇidīpe mahāvihāramhi vasanakālepi;",
  "atk-s0404a:809_0": "Pākaṃ gate viya dume valañjamānamhi saddhamme.",
  "atk-s0404a:810_0": "Pāraṃ piṭakattayasāgarassa gantvā ṭhitena sumatinā;",
  "atk-s0404a:811_0": "Parisuddhājīvenābhiyācito jīvakenāpi.",
  "atk-s0404a:812_0": "Dhammakathāya nipuṇaparamanikāyassaṭṭhakathaṃ āraddho;",
  "atk-s0404a:813_0": "Yamahaṃ cirakālaṭṭhitimicchanto sāsanavarassa.",
  "atk-s0404a:814_0": "Sā hi mahāaṭṭhakathāya sāramādāya niṭṭhitā esā;",
  "atk-s0404a:815_0": "Catunavutiparimāṇāya pāḷiyā bhāṇavārehi.",
  "atk-s0404a:816_0": "Sabbāgamasaṃvaṇṇanamanoratho pūrito ca me yasmā;",
  "atk-s0404a:817_0": "Etāya manorathapūraṇīti nāmaṃ tato assā.",
  "atk-s0404a:818_0": "Ekūnasaṭṭhimatto visuddhimaggopi bhāṇavārehi;",
  "atk-s0404a:819_0": "Atthappakāsanatthāya āgamānaṃ kato yasmā.",
  "atk-s0404a:820_0": "Tasmā tena sahāyaṃ gāthāgaṇanānayena aṭṭhakathā;",
  "atk-s0404a:821_0": "Tīhādhikadiyaḍḍhasataṃ viññeyyā bhāṇavārānaṃ.",
  "atk-s0404a:822_0": "Tīhādhikadiyaḍḍhasatappamāṇamiti bhāṇavārato esā;",
  "atk-s0404a:823_0": "Samayaṃ pakāsayantī mahāvihārādhivāsīnaṃ.",
  "atk-s0404a:824_0": "Mūlaṭṭhakathāsāraṃ ādāya mayā imaṃ karontena;",
  "atk-s0404a:825_0": "Yaṃ puññamupacitaṃ tena hotu loko sadā sukhitoti.",
  "atk-s0404a:826_0": "Paramavisuddhasaddhābuddhivīriyappaṭimaṇḍitena sīlācārajjavamaddavādiguṇasamudayasamuditena sakasamayasamayantaragahanajjhogāhanasamatthena",
  "atk-s0404a:826_1": "paññāveyyattiyasamannāgatena tipiṭakapariyattippabhede sāṭṭhakathe satthu sāsane appaṭihatañāṇappabhāvena",
  "atk-s0404a:826_2": "mahāveyyākaraṇena karaṇasampattijanitasukhaviniggatamadhurodāravacanalāvaṇṇayuttena yuttamuttavādinā",
  "atk-s0404a:826_3": "vādīvarena mahākavinā pabhinnapaṭisambhidāparivāre chaḷabhiññādippabhedaguṇappaṭimaṇḍite uttarimanussadhamme",
  "atk-s0404a:826_4": "suppatiṭṭhitabuddhīnaṃ therānaṃ theravaṃsappadīpānaṃ mahāvihāravāsīnaṃ vaṃsālaṅkārabhūtena suvipulavisuddhabuddhinā",
  "atk-s0404a:826_5": "buddhaghosoti garūhi gahitanāmadheyyena therena katā ayaṃ manorathapūraṇī nāma aṅguttaranikāyaṭṭhakathā –",
  "atk-s0404a:827_0": "Tāva tiṭṭhatu lokasmiṃ, lokanittharaṇesinaṃ;",
  "atk-s0404a:828_0": "Dassentī kulaputtānaṃ, nayaṃ cittavisuddhiyā.",
  "atk-s0404a:829_0": "Yāva buddhoti nāmampi, suddhacittassa tādino;",
  "atk-s0404a:830_0": "Lokamhi lokajeṭṭhassa, pavattati mahesinoti.",
  "atk-s0404a:831_0": "Manorathapūraṇī nāma",
  "atk-s0404a:832_0": "Aṅguttaranikāya-aṭṭhakathā sabbākārena niṭṭhitā."
}