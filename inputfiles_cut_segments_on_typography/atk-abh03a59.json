{
  "atk-abh03a59:0_0": "3. Dukatikapaṭṭhānavaṇṇanā",
  "atk-abh03a59:1_0": "Dukatikapaṭṭhāne hetuṁ kusalaṁ dhammaṁ paṭicca hetu kusalo dhammo uppajjati hetupaccayāti evaṁ pañhāmattuddhāravaseneva saṅkhepato desanā katā.",
  "atk-abh03a59:1_1": "“Kusalaṁ alobhaṁ paṭicca adoso amoho”tiādinā pana nayena vitthāro vattabbo siyā,",
  "atk-abh03a59:1_2": "so heṭṭhā dassitanayena sakkā avuttopi jānitunti ekapadepi ekapaccayo vā na vutto.",
  "atk-abh03a59:1_3": "Yā panesā saṅkhepato desanā katā,",
  "atk-abh03a59:1_4": "sā evaṁ katāti veditabbā.",
  "atk-abh03a59:1_5": "Hetudukena hi saddhiṁ kusalapadaṁ yojetvā paṭiccavāre anulomassa ceva paccanīyassa ca vasena sabbe labbhamānakapaccayā dassitā,",
  "atk-abh03a59:1_6": "anulomapaccanīyapaccanīyānulomanayā ceva sahajātavārādayo ca na dassitā,",
  "atk-abh03a59:1_7": "kevalaṁ “paṭiccavārasadisaṁyeva vitthāretabba”nti vuttaṁ.",
  "atk-abh03a59:1_8": "Pañhāvāre pañhampi avissajjetvā kevalaṁ pañhuddhāramattaṁ katvā anulomapaccanīyavaseneva labbhamānapaccayā dassitā.",
  "atk-abh03a59:1_9": "Yathā ca kusalapadaṁ,",
  "atk-abh03a59:1_10": "evaṁ akusalaabyākatapadānipi hetudukena saddhiṁ yojetvā hetukusaladukatikaṁ niddisitabbanti vuttaṁ.",
  "atk-abh03a59:2_0": "Tato paraṁ hetuṁ sukhāya vedanāya sampayuttaṁ dhammantiādinā nayena hetuvedanādukatikādīni ekavīsati dukatikāni dassitāni.",
  "atk-abh03a59:2_1": "Yasmā pana hetu nāma sanidassanasappaṭigho anidassanasappaṭigho vā natthi,",
  "atk-abh03a59:2_2": "tasmā hetupadena saddhiṁ sanidassanasappaṭighaanidassanasappaṭighapadāni na yojitāni.",
  "atk-abh03a59:2_3": "Evaṁ hetudukena saddhiṁ labbhamānakavasena dvāvīsati tike yojetvā puna te sahetukadukādīhi saraṇadukapariyosānehi sabbadukehi saddhiṁ yojitā.",
  "atk-abh03a59:2_4": "Tattha yaṁ yaṁ padaṁ yena yena padena saddhiṁ yojanaṁ na gacchati,",
  "atk-abh03a59:2_5": "taṁ taṁ pāḷiyaṁyeva na labbhatīti vuttaṁ.",
  "atk-abh03a59:2_6": "Evamettha ekena dukena saddhiṁ bāvīsati tike yojetvā puna aparena bāvīsati,",
  "atk-abh03a59:2_7": "aparena bāvīsatīti paṭipāṭiyā dukasate labbhamānadukapadehi saddhiṁ dvāvīsati tikā yojitāti dvāvīsati",
  "atk-abh03a59:2_8": "tike gahetvā dukasate pakkhipitvā dukatikapaṭṭhānaṁ nāma desitaṁ.",
  "atk-abh03a59:2_9": "Tattha yesu yesu ṭhānesu nayaṁ dassetvā pāḷiyā saṅkhepo kato,",
  "atk-abh03a59:2_10": "tesu tesu ṭhānesu dassitanayānurūpena tassā vitthāro veditabboti.",
  "atk-abh03a59:3_0": "Dukatikapaṭṭhānavaṇṇanā."
}