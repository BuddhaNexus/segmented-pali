{
  "atk-s0510a18:0_0": "18. Kumudavaggo",
  "atk-s0510a18:1_0": "1. Kumudamāliyattheraapadānavaṇṇanā",
  "atk-s0510a18:2_0": "Pabbatehimavantamhītiādikaṁ āyasmato kumudamāliyattherassa apadānaṁ.",
  "atk-s0510a18:2_1": "Ayampi thero purimabuddhesu katādhikāro tattha tattha bhave vivaṭṭūpanissayāni puññāni upacinanto atthadassissa",
  "atk-s0510a18:2_2": "bhagavato kāle himavantapabbatasamīpe jātassarassa āsanne rakkhaso hutvā nibbatto atthadassiṁ bhagavantaṁ",
  "atk-s0510a18:2_3": "tattha upagataṁ disvā pasannamānaso kumudapupphāni ocinitvā bhagavantaṁ pūjesi.",
  "atk-s0510a18:2_4": "Bhagavā anumodanaṁ katvā pakkāmi.",
  "atk-s0510a18:3_0": "1.",
  "atk-s0510a18:3_1": "So tena puññena tato cavitvā devalokaṁ upapanno cha kāmāvacarasampattiyo anubhavitvā manussesu ca cakkavattiādisampattiyo",
  "atk-s0510a18:3_2": "anubhavitvā imasmiṁ buddhuppāde kulagehe nibbatto vuddhippatto ratanattaye pasanno pabbajitvā vāyamanto",
  "atk-s0510a18:3_3": "brahmacariyapariyosānaṁ arahattaṁ patvā attano pubbakammaṁ saritvā somanassajāto pubbacaritāpadānaṁ pakāsento",
  "atk-s0510a18:3_4": "pabbate himavantamhītiādimāha.",
  "atk-s0510a18:3_5": "Tattha tatthajo rakkhaso āsinti tasmiṁ jātassarasamīpe jāto nibbatto rakkhaso pararudhiramaṁsakhādako",
  "atk-s0510a18:3_6": "niddayo ghorarūpo bhayānakasabhāvo mahābalo mahāthāmo kakkhaḷo yakkho āsiṁ ahosinti attho.",
  "atk-s0510a18:4_0": "Kumudaṁpupphate tatthāti tasmiṁ mahāsare sūriyaraṁsiyā abhāve sati sāyanhe makuḷitaṁ kuñcitākārena nippabhaṁ",
  "atk-s0510a18:4_1": "avaṇṇaṁ hotīti “kumuda”nti laddhanāmaṁ pupphaṁ pupphate vikasatīti attho.",
  "atk-s0510a18:4_2": "Cakkamattāni jāyareti tāni pupphāni rathacakkapamāṇāni hutvā jāyantīti attho.",
  "atk-s0510a18:4_3": "Sesaṁ suviññeyyamevāti.",
  "atk-s0510a18:5_0": "Kumudamāliyattheraapadānavaṇṇanā samattā.",
  "atk-s0510a18:6_0": "2. Nisseṇidāyakattheraapadānavaṇṇanā",
  "atk-s0510a18:7_0": "Koṇḍaññassabhagavatotiādikaṁ āyasmato nisseṇidāyakattherassa apadānaṁ.",
  "atk-s0510a18:7_1": "Ayampi purimajinavaresu katādhikāro anekāsu jātīsu vivaṭṭūpanissayāni puññāni upacinanto koṇḍaññassa",
  "atk-s0510a18:7_2": "bhagavato kāle vaḍḍhakikule nibbatto saddho pasanno bhagavato dhammadesanaṁ sutvā pasannamānaso bhagavato",
  "atk-s0510a18:7_3": "vasanapāsādassārohanatthāya sārakaṭṭhamayaṁ nisseṇiṁ katvā ussāpetvā ṭhapesi.",
  "atk-s0510a18:7_4": "Bhagavā tassa pasādasaṁvaḍḍhanatthāya passantasseva uparipāsādaṁ āruhi.",
  "atk-s0510a18:7_5": "So atīva pasanno teneva pītisomanassena kālaṁ katvā devaloke nibbatto tattha dibbasampattiṁ anubhavitvā",
  "atk-s0510a18:7_6": "manussesu jāyamāno nisseṇidānanissandena uccakule nibbatto manussasukhaṁ anubhavitvā imasmiṁ buddhuppāde",
  "atk-s0510a18:7_7": "ekasmiṁ kule nibbatto satthu dhammadesanaṁ sutvā saddhājāto pabbajito nacirasseva arahā ahosi.",
  "atk-s0510a18:8_0": "9.",
  "atk-s0510a18:8_1": "So attano pubbakammaṁ saritvā somanassajāto pubbacaritāpadānaṁ pakāsento koṇḍaññassa bhagavatotiādimāha.",
  "atk-s0510a18:8_2": "Tattha koṇḍaññassāti kucchito hutvā ḍeti pavattatīti koṇḍo,",
  "atk-s0510a18:8_3": "lāmakasatto,",
  "atk-s0510a18:8_4": "koṇḍato aññoti koṇḍañño,",
  "atk-s0510a18:8_5": "alāmako uttamapurisoti attho.",
  "atk-s0510a18:8_6": "Atha vā brāhmaṇagottesu koṇḍaññagotte uppannattā “koṇḍañño”ti gottavasena tassa nāmaṁ,",
  "atk-s0510a18:8_7": "tassa koṇḍaññassa.",
  "atk-s0510a18:8_8": "Sesaṁ pākaṭamevāti.",
  "atk-s0510a18:9_0": "Nisseṇidāyakattheraapadānavaṇṇanā samattā.",
  "atk-s0510a18:10_0": "3. Rattipupphiyattheraapadānavaṇṇanā",
  "atk-s0510a18:11_0": "Migaluddopure āsintiādikaṁ āyasmato rattipupphiyattherassa apadānaṁ.",
  "atk-s0510a18:11_1": "Ayampi purimabuddhesu katādhikāro tattha tattha bhave vivaṭṭūpanissayāni puññāni upacinanto vipassissa",
  "atk-s0510a18:11_2": "bhagavato kāle nesādakule uppanno migavadhāya araññe vicaramāno tassa kāruññena araññe caramānaṁ vipassiṁ",
  "atk-s0510a18:11_3": "bhagavantaṁ disvā pasannamānaso pupphitaṁ rattikaṁ nāma pupphaṁ kuṭajapupphañca saha vaṇṭena ocinitvā",
  "atk-s0510a18:11_4": "somanassacittena pūjesi.",
  "atk-s0510a18:11_5": "Bhagavā anumodanaṁ katvā pakkāmi.",
  "atk-s0510a18:12_0": "13.",
  "atk-s0510a18:12_1": "So teneva puññena devamanussesu saṁsaranto ubhayasampattiyo anubhavitvā imasmiṁ buddhuppāde kulagehe",
  "atk-s0510a18:12_2": "nibbatto viññutaṁ patto ratanattaye pasanno satthu dhammadesanaṁ sutvā kāmesu ādīnavaṁ disvā pabbajitvā",
  "atk-s0510a18:12_3": "nacirasseva arahattaṁ patto attano pubbakammaṁ saritvā “nesādabhūtena mayā katakusalaṁ sundara”nti somanassajāto",
  "atk-s0510a18:12_4": "pubbacaritāpadānaṁ pakāsento migaluddo pure āsintiādimāha.",
  "atk-s0510a18:12_5": "Tattha migānaṁ luddo sāhasiko mārakoti migaluddo,",
  "atk-s0510a18:12_6": "migesu vā luddo lobhīti migaluddo,",
  "atk-s0510a18:12_7": "nesādo āsiṁ pureti attho.",
  "atk-s0510a18:13_0": "14.Rattikaṁ pupphitaṁ disvāti padumapupphādīni anekāni pupphāni sūriyaraṁsisamphassena divā pupphanti rattiyaṁ makuḷitāni honti.",
  "atk-s0510a18:13_1": "Jātisumanamallikādīni anekāni pupphāni pana rattiyaṁ pupphanti no divā.",
  "atk-s0510a18:13_2": "Tasmā rattiyaṁ pupphanato rattipupphanāmakāni anekāni sugandhapupphāni ca kuṭajapupphāni ca gahetvā pūjesinti attho.",
  "atk-s0510a18:13_3": "Sesaṁ uttānatthamevāti.",
  "atk-s0510a18:14_0": "Rattipupphiyattheraapadānavaṇṇanā samattā.",
  "atk-s0510a18:15_0": "4. Udapānadāyakattheraapadānavaṇṇanā",
  "atk-s0510a18:16_0": "Vipassino bhagavatotiādikaṁ āyasmato udapānadāyakattherassa apadānaṁ.",
  "atk-s0510a18:16_1": "Ayampi thero purimamunivaresu katādhikāro anekesu bhavesu katapuññasañcayo vipassissa bhagavato kāle",
  "atk-s0510a18:16_2": "kulagehe nibbatto vuddhippatto “pānīyadānaṁ mayā dātabbaṁ,",
  "atk-s0510a18:16_3": "tañca nirantaraṁ katvā pavattetuṁ vaṭṭatī”ti cintetvā ekaṁ kūpaṁ khanāpetvā udakasampattakāle iṭṭhakāhi",
  "atk-s0510a18:16_4": "cināpetvā thiraṁ katvā tattha uṭṭhitena udakena puṇṇaṁ taṁ udapānaṁ vipassissa bhagavato niyyādesi.",
  "atk-s0510a18:16_5": "Bhagavā pānīyadānānisaṁsadīpakaṁ anumodanaṁ akāsi.",
  "atk-s0510a18:16_6": "So tena puññena devamanussesu saṁsaranto nibbattanibbattaṭṭhāne pokkharaṇīudapānapānīyādisampanno sukhamanubhavitvā",
  "atk-s0510a18:16_7": "imasmiṁ buddhuppāde ekasmiṁ kule nibbatto vuddhimanvāya saddho pasanno pabbajitvā nacirasseva arahā ahosi.",
  "atk-s0510a18:17_0": "18.",
  "atk-s0510a18:17_1": "So aparabhāge attano pubbakammaṁ saritvā somanassajāto pubbacaritāpadānaṁ pakāsento vipassino bhagavatotiādimāha.",
  "atk-s0510a18:17_2": "Tattha udapāno kato mayāti udakaṁ pivanti etthāti udapāno,",
  "atk-s0510a18:17_3": "kūpapokkharaṇītaḷākānametaṁ adhivacanaṁ.",
  "atk-s0510a18:17_4": "So udapāno kūpo vipassissa bhagavato atthāya kato khanitoti attho.",
  "atk-s0510a18:17_5": "Sesaṁ uttānatthamevāti.",
  "atk-s0510a18:18_0": "Udapānadāyakattheraapadānavaṇṇanā samattā.",
  "atk-s0510a18:19_0": "5. Sīhāsanadāyakattheraapadānavaṇṇanā",
  "atk-s0510a18:20_0": "Nibbutelokanāthamhītiādikaṁ āyasmato sīhāsanadāyakattherassa apadānaṁ.",
  "atk-s0510a18:20_1": "Ayampi purimabuddhesu katādhikāro tattha tattha bhave nibbānādhigamatthāya katapuññūpacayo padumuttarassa",
  "atk-s0510a18:20_2": "bhagavato kāle gahapatikule nibbatto viññutaṁ patto satthu dhammadesanaṁ sutvā ratanattaye pasanno tasmiṁ",
  "atk-s0510a18:20_3": "bhagavati parinibbute sattahi ratanehi khacitaṁ sīhāsanaṁ kārāpetvā bodhirukkhaṁ pūjesi,",
  "atk-s0510a18:20_4": "bahūhi mālāgandhadhūpehi ca pūjesi.",
  "atk-s0510a18:21_0": "21.",
  "atk-s0510a18:21_1": "So tena puññena devamanussesu saṁsaranto ubhayasampattiyo anubhavitvā sabbattha pūjito imasmiṁ buddhuppāde",
  "atk-s0510a18:21_2": "sāvatthiyaṁ kulagehe nibbatto vuddhippatto gharāvāsaṁ vasanto satthu dhammadesanaṁ sutvā pasannamānaso",
  "atk-s0510a18:21_3": "ñātivaggaṁ pahāya pabbajito nacirasseva arahā hutvā pubbūpacitakusalasambhāraṁ saritvā sañjātasomanasso",
  "atk-s0510a18:21_4": "pubbacaritāpadānaṁ pakāsento nibbute lokanāthamhītiādimāha.",
  "atk-s0510a18:21_5": "Tattha sīhāsanamadāsahanti sīharūpahiraññasuvaṇṇaratanehi khacitaṁ āsanaṁ sīhāsanaṁ,",
  "atk-s0510a18:21_6": "sīhassa vā abhītassa bhagavato nisinnārahaṁ,",
  "atk-s0510a18:21_7": "sīhaṁ vā seṭṭhaṁ uttamaṁ āsananti sīhāsanaṁ,",
  "atk-s0510a18:21_8": "taṁ ahaṁ adāsiṁ,",
  "atk-s0510a18:21_9": "bodhirukkhaṁ pūjesinti attho.",
  "atk-s0510a18:21_10": "Sesaṁ suviññeyyamevāti.",
  "atk-s0510a18:22_0": "Sīhāsanadāyakattheraapadānavaṇṇanā samattā.",
  "atk-s0510a18:23_0": "6. Maggadattikattheraapadānavaṇṇanā",
  "atk-s0510a18:24_0": "Anomadassī bhagavātiādikaṁ āyasmato maggadattikattherassa apadānaṁ.",
  "atk-s0510a18:24_1": "Ayampāyasmā purimabuddhesu katādhikāro tattha tattha bhave vivaṭṭūpanissayāni puññāni upacinanto anomadassissa",
  "atk-s0510a18:24_2": "bhagavato kāle kulagehe nibbatto vuddhimanvāya gharāvāsaṁ saṇṭhapetvā vasanto anomadassiṁ bhagavantaṁ",
  "atk-s0510a18:24_3": "ākāse caṅkamantaṁ pāduddhāre pāduddhāracaṅkamanaṭṭhāne pupphānaṁ vikiraṇaṁ acchariyañca disvā pasannamānaso",
  "atk-s0510a18:24_4": "pupphāni ākāse ukkhipi,",
  "atk-s0510a18:24_5": "tāni vitānaṁ hutvā aṭṭhaṁsu.",
  "atk-s0510a18:25_0": "26.",
  "atk-s0510a18:25_1": "So tena puññena sugatīsuyeva saṁsaranto sabbattha pūjito sukhaṁ anubhavitvā imasmiṁ buddhuppāde ekasmiṁ",
  "atk-s0510a18:25_2": "kule nibbatto kamena yobbaññaṁ pāpuṇitvā saddhājāto pabbajitvā vattasampanno nacirasseva arahattaṁ patto",
  "atk-s0510a18:25_3": "caṅkamanassa pūjitattā maggadattikattheroti pākaṭo.",
  "atk-s0510a18:25_4": "So pubbakammaṁ saritvā somanassajāto pubbacaritāpadānaṁ pakāsento anomadassī bhagavātiādimāha.",
  "atk-s0510a18:25_5": "Diṭṭhadhammasukhatthāyāti imasmiṁ attabhāve caṅkamanena sarīrasallahukādisukhaṁ paṭiccāti attho.",
  "atk-s0510a18:25_6": "Abbhokāsamhi caṅkamīti abbhokāse aṅgaṇaṭṭhāne caṅkami,",
  "atk-s0510a18:25_7": "padavikkhepaṁ padasañcāraṁ akāsīti attho.",
  "atk-s0510a18:26_0": "Uddhate pāde pupphānīti caṅkamantena pāde uddhate padumuppalādīni pupphāni pathavito uggantvā caṅkame vikiriṁsūti attho.",
  "atk-s0510a18:26_1": "Sobhaṁ muddhani tiṭṭhareti buddhassa muddhani sīse sobhayamānā tāni tiṭṭhantīti attho.",
  "atk-s0510a18:26_2": "Sesaṁ suviññeyyamevāti.",
  "atk-s0510a18:27_0": "Maggadattikattheraapadānavaṇṇanā samattā.",
  "atk-s0510a18:28_0": "7. Ekadīpiyattheraapadānavaṇṇanā",
  "atk-s0510a18:29_0": "Padumuttarassa muninotiādikaṁ āyasmato ekadīpiyattherassa apadānaṁ.",
  "atk-s0510a18:29_1": "Ayampāyasmā purimajinaseṭṭhesu katakusalasambhāro tattha tattha bhave vivaṭṭūpanissayāni puññāni upacinanto",
  "atk-s0510a18:29_2": "padumuttarassa bhagavato kāle gahapatikule nibbatto vuddhippatto saddho pasanno bhagavato salalamahābodhimhi",
  "atk-s0510a18:29_3": "ekapadīpaṁ pūjesi,",
  "atk-s0510a18:29_4": "thāvaraṁ katvā niccamekapadīpapūjanatthāya telavaṭṭaṁ paṭṭhapesi.",
  "atk-s0510a18:29_5": "So tena puññena devamanussesu saṁsaranto sabbattha jalamāno pasannacakkhuko ubhayasukhamanubhavitvā imasmiṁ",
  "atk-s0510a18:29_6": "buddhuppāde sāvatthiyaṁ vibhavasampanne ekasmiṁ kule nibbatto viññutaṁ patto ratanattaye pasanno pabbajitvā",
  "atk-s0510a18:29_7": "nacirasseva arahattaṁ patto dīpapūjāya laddhavisesādhigamattā ekadīpiyattheroti pākaṭo.",
  "atk-s0510a18:30_0": "30.",
  "atk-s0510a18:30_1": "So aparabhāge attano pubbakammaṁ saritvā somanassajāto pubbacaritāpadānaṁ pakāsento padumuttarassa muninotiādimāha.",
  "atk-s0510a18:30_2": "Taṁ sabbaṁ uttānatthamevāti.",
  "atk-s0510a18:31_0": "Ekadīpiyattheraapadānavaṇṇanā samattā.",
  "atk-s0510a18:32_0": "8. Maṇipūjakattheraapadānavaṇṇanā",
  "atk-s0510a18:33_0": "Orenahimavantassātiādikaṁ āyasmato maṇipūjakattherassa apadānaṁ.",
  "atk-s0510a18:33_1": "Ayampi thero purimabuddhesu katādhikāro tattha tattha bhave vivaṭṭūpanissayāni puññāni upacinanto padumuttarassa",
  "atk-s0510a18:33_2": "bhagavato kāle ekasmiṁ kule nibbatto gharāvāsaṁ saṇṭhapetvā tatthādīnavaṁ disvā gharāvāsaṁ pahāya tāpasapabbajjaṁ",
  "atk-s0510a18:33_3": "pabbajitvā himavantaorabhāge ekissā nadiyā samīpe paṇṇasālaṁ kāretvā vasanto vivekakāmatāya tassānukampāya",
  "atk-s0510a18:33_4": "ca tattha upagataṁ padumuttaraṁ bhagavantaṁ disvā pasannamānaso maṇipallaṅkaṁ bhagavato pūjesi.",
  "atk-s0510a18:33_5": "Bhagavā tassa pasādavaḍḍhanatthāya tattha nisīdi.",
  "atk-s0510a18:33_6": "So bhiyyosomattāya pasanno nibbānādhigamatthāya patthanaṁ akāsi.",
  "atk-s0510a18:33_7": "Bhagavā anumodanaṁ vatvā pakkāmi.",
  "atk-s0510a18:33_8": "So tena puññena devamanussesu saṁsaranto sabbattha pūjito sukhaṁ anubhavitvā imasmiṁ buddhuppāde sāvatthiyaṁ",
  "atk-s0510a18:33_9": "vibhavasampanne kule nibbatto gharāvāsaṁ vasanto ekadivasaṁ satthu dhammadesanaṁ sutvā paṭiladdhasaddho",
  "atk-s0510a18:33_10": "pabbajitvā nacirasseva arahā ahosi.",
  "atk-s0510a18:34_0": "34.",
  "atk-s0510a18:34_1": "So ekadivasaṁ attanā katakusalaṁ saritvā sañjātasomanasso pubbacaritāpadānaṁ pakāsento orena himavantassātiādimāha.",
  "atk-s0510a18:34_2": "Tattha orenāti himavantassa aparaṁ bhāgaṁ vihāya orena,",
  "atk-s0510a18:34_3": "bhummatthe karaṇavacanaṁ,",
  "atk-s0510a18:34_4": "orasmiṁ disābhāgeti attho.",
  "atk-s0510a18:34_5": "Nadikā sampavattathāti apākaṭanāmadheyyā ekā nadī saṁsuṭṭhu pavattānī vahānī sandamānā ahosīti attho.",
  "atk-s0510a18:34_6": "Tassā cānupakhettamhīti tassā nadiyā anupakhettamhi tīrasamīpeti attho.",
  "atk-s0510a18:34_7": "Sayambhū vasate tadāti yadā ahaṁ maṇipallaṅkaṁ pūjesiṁ,",
  "atk-s0510a18:34_8": "tadā anācariyako hutvā sayameva buddhabhūto bhagavā vasate viharatīti attho.",
  "atk-s0510a18:35_0": "35.Maṇiṁ paggayha pallaṅkanti maṇinti cittaṁ ārādheti somanassaṁ karotīti maṇi,",
  "atk-s0510a18:35_1": "atha vā māti pamāṇaṁ karoti ābharaṇanti maṇi,",
  "atk-s0510a18:35_2": "atha vā marantāpi rājayuvarājādayo taṁ na pariccajanti tadatthāya saṅgāmaṁ karontīti maṇi,",
  "atk-s0510a18:35_3": "taṁ maṇiṁ maṇimayaṁ pallaṅkaṁ manoramaṁ sādhu cittaṁ suṭṭhu vicittaṁ paggayha gahetvā buddhaseṭṭhassa abhiropayiṁ pūjesinti attho.",
  "atk-s0510a18:35_4": "Sesaṁ sabbaṁ uttānatthamevāti.",
  "atk-s0510a18:36_0": "Maṇipūjakattheraapadānavaṇṇanā samattā.",
  "atk-s0510a18:37_0": "9. Tikicchakattheraapadānavaṇṇanā",
  "atk-s0510a18:38_0": "Nagarebandhumatiyātiādikaṁ āyasmato tikicchakattherassa apadānaṁ.",
  "atk-s0510a18:38_1": "Ayampāyasmā purimajinavaresu katādhikāro tattha tattha bhave vivaṭṭūpanissayāni puññāni upacinanto vipassissa",
  "atk-s0510a18:38_2": "bhagavato kāle bandhumatīnagare vejjakule nibbatto bahussuto susikkhito vejjakamme cheko bahū rogino",
  "atk-s0510a18:38_3": "tikicchanto vipassissa bhagavato upaṭṭhākassa asokanāmattherassa rogaṁ tikicchi.",
  "atk-s0510a18:38_4": "So tena puññena devamanussesu aparāparaṁ sukhaṁ anubhavanto nibbattanibbattabhave arogo dīghāyuko suvaṇṇavaṇṇasarīro ahosi.",
  "atk-s0510a18:39_0": "39.",
  "atk-s0510a18:39_1": "So imasmiṁ buddhuppāde sāvatthiyaṁ gahapatikule nibbatto vuddhimanvāya sabbasippesu nipphattiṁ patto",
  "atk-s0510a18:39_2": "arogo sukhito vibhavasampanno ratanattaye pasanno satthu dhammadesanaṁ sutvā paṭiladdhasaddho gharāvāsaṁ",
  "atk-s0510a18:39_3": "pahāya pabbajitvā nacirasseva arahā hutvā pubbakammaṁ saritvā somanassajāto pubbacaritāpadānaṁ pakāsento",
  "atk-s0510a18:39_4": "nagare bandhumatiyātiādimāha.",
  "atk-s0510a18:39_5": "Taṁ sabbaṁ heṭṭhā vuttanayattā uttānatthamevāti.",
  "atk-s0510a18:40_0": "Tikicchakattheraapadānavaṇṇanā samattā.",
  "atk-s0510a18:41_0": "10. Saṅghupaṭṭhākattheraapadānavaṇṇanā",
  "atk-s0510a18:42_0": "Vessabhumhi bhagavatītiādikaṁ āyasmato saṅghupaṭṭhākattherassa apadānaṁ.",
  "atk-s0510a18:42_1": "Ayampi thero purimabuddhesu katakusalasambhāro anekesu bhavesu vivaṭṭūpanissayāni puññāni upacinanto",
  "atk-s0510a18:42_2": "vessabhussa bhagavato kāle tassārāmikassa putto hutvā nibbatto viññutaṁ patvā saddho pasanno vihāresu",
  "atk-s0510a18:42_3": "ārāmikakammaṁ karonto sakkaccaṁ saṅghaṁ upaṭṭhāsi.",
  "atk-s0510a18:42_4": "So teneva kusalakammena devamanussesu saṁsaranto ubhayasampattiyo anubhavitvā imasmiṁ buddhuppāde sāvatthiyaṁ",
  "atk-s0510a18:42_5": "gahapatikule nibbatto vuddhippatto vibhavasampanno sukhappatto pākaṭo satthu dhammadesanaṁ sutvā sāsane",
  "atk-s0510a18:42_6": "pasanno pabbajitvā vattasampanno sāsanaṁ sobhayamāno vipassanaṁ vaḍḍhento nacirasseva saha paṭisambhidāhi",
  "atk-s0510a18:42_7": "arahattaṁ patto chaḷabhiñño pubbe katakusalakammavasena saṅghupaṭṭhākattheroti pākaṭo ahosi.",
  "atk-s0510a18:43_0": "45.",
  "atk-s0510a18:43_1": "So ekadivasaṁ “pubbe mayā kiṁ nāma kammaṁ katvā ayaṁ lokuttarasampatti laddhā”ti attano pubbakammaṁ saritvā",
  "atk-s0510a18:43_2": "paccakkhato jānitvā somanassajāto pubbacaritāpadānaṁ pākaṭaṁ karonto vessabhumhi bhagavatītiādimāha.",
  "atk-s0510a18:43_3": "Tattha ahosārāmiko ahanti ahaṁ vessabhussa bhagavato sāsane ārāmiko ahosinti attho.",
  "atk-s0510a18:43_4": "Sesaṁ heṭṭhā vuttanayattā uttānatthattā ca suviññeyyamevāti.",
  "atk-s0510a18:44_0": "Saṅghupaṭṭhākattheraapadānavaṇṇanā samattā.",
  "atk-s0510a18:45_0": "Aṭṭhārasamavaggavaṇṇanā samattā."
}