{
  "pli-tv-bi-vb-ss13:0.1_0": "Theravāda Vinaya",
  "pli-tv-bi-vb-ss13:0.2_0": "Bhikkhunivibhaṅga",
  "pli-tv-bi-vb-ss13:0.3_0": "Saṅghādisesakaṇḍa",
  "pli-tv-bi-vb-ss13:0.4_0": "Saṅghādisesā 13: Dutiyapāpasamācārasikkhāpada",
  "pli-tv-bi-vb-ss13:1.1_0": "Tena samayena buddho bhagavā sāvatthiyaṁ viharati jetavane anāthapiṇḍikassa ārāme.",
  "pli-tv-bi-vb-ss13:1.2_0": "Tena kho pana samayena thullanandā bhikkhunī saṅghena samanubhaṭṭhā bhikkhuniyo evaṁ vadeti—",
  "pli-tv-bi-vb-ss13:1.3_0": "“saṁsaṭṭhāva, ayye, tumhe viharatha. Mā tumhe nānā viharittha.",
  "pli-tv-bi-vb-ss13:1.4_0": "Santi saṅghe aññāpi bhikkhuniyo evācārā evaṁsaddā evaṁsilokā,",
  "pli-tv-bi-vb-ss13:1.4_1": "bhikkhunisaṅghassa vihesikā,",
  "pli-tv-bi-vb-ss13:1.4_2": "aññamaññissā vajjappaṭicchādikā.",
  "pli-tv-bi-vb-ss13:1.4_3": "Tā saṅgho na kiñci āha.",
  "pli-tv-bi-vb-ss13:1.5_0": "Tumhaññeva saṅgho uññāya paribhavena akkhantiyā vebhassiyā dubbalyā evamāha— ‘bhaginiyo kho saṁsaṭṭhā viharanti pāpācārā pāpasaddā pāpasilokā,",
  "pli-tv-bi-vb-ss13:1.5_1": "bhikkhunisaṅghassa vihesikā,",
  "pli-tv-bi-vb-ss13:1.5_2": "aññamaññissā vajjappaṭicchādikā.",
  "pli-tv-bi-vb-ss13:1.5_3": "Viviccathāyye.",
  "pli-tv-bi-vb-ss13:1.5_4": "Vivekaññeva bhaginīnaṁ saṅgho vaṇṇetī’”ti.",
  "pli-tv-bi-vb-ss13:1.6_0": "Yā tā bhikkhuniyo appicchā …pe… tā ujjhāyanti khiyyanti vipācenti—",
  "pli-tv-bi-vb-ss13:1.7_0": "“kathañhi nāma ayyā thullanandā saṅghena samanubhaṭṭhā bhikkhuniyo evaṁ vakkhati—",
  "pli-tv-bi-vb-ss13:1.8_0": "saṁsaṭṭhāva, ayye, tumhe viharatha. Mā tumhe nānā viharittha.",
  "pli-tv-bi-vb-ss13:1.9_0": "Santi saṅghe aññāpi bhikkhuniyo …pe…",
  "pli-tv-bi-vb-ss13:1.10_0": "viviccathāyye. Vivekaññeva bhaginīnaṁ saṅgho vaṇṇetīti” …pe…",
  "pli-tv-bi-vb-ss13:1.11_0": "“saccaṁ kira, bhikkhave, thullanandā bhikkhunī saṅghena samanubhaṭṭhā bhikkhuniyo evaṁ vadeti—",
  "pli-tv-bi-vb-ss13:1.12_0": "saṁsaṭṭhāva, ayye, tumhe viharatha. Mā tumhe nānā viharittha.",
  "pli-tv-bi-vb-ss13:1.13_0": "Santi saṅghe aññāpi bhikkhuniyo evācārā evaṁsaddā evaṁsilokā,",
  "pli-tv-bi-vb-ss13:1.13_1": "bhikkhunisaṅghassa vihesikā,",
  "pli-tv-bi-vb-ss13:1.13_2": "aññamaññissā vajjappaṭicchādikā.",
  "pli-tv-bi-vb-ss13:1.13_3": "Tā saṅgho na kiñci āha.",
  "pli-tv-bi-vb-ss13:1.14_0": "Tumhaññeva saṅgho uññāya paribhavena akkhantiyā vebhassiyā dubbalyā evamāha— bhaginiyo kho saṁsaṭṭhā viharanti pāpācārā pāpasaddā pāpasilokā,",
  "pli-tv-bi-vb-ss13:1.14_1": "bhikkhunisaṅghassa vihesikā,",
  "pli-tv-bi-vb-ss13:1.14_2": "aññamaññissā vajjappaṭicchādikā.",
  "pli-tv-bi-vb-ss13:1.14_3": "Viviccathāyye.",
  "pli-tv-bi-vb-ss13:1.14_4": "Vivekaññeva bhaginīnaṁ saṅgho vaṇṇetī”ti?",
  "pli-tv-bi-vb-ss13:1.15_0": "“Saccaṁ, bhagavā”ti.",
  "pli-tv-bi-vb-ss13:1.16_0": "Vigarahi buddho bhagavā …pe…",
  "pli-tv-bi-vb-ss13:1.17_0": "kathañhi nāma, bhikkhave, thullanandā bhikkhunī saṅghena samanubhaṭṭhā bhikkhuniyo evaṁ vakkhati—",
  "pli-tv-bi-vb-ss13:1.18_0": "saṁsaṭṭhāva, ayye, tumhe viharatha. Mā tumhe nānā viharittha.",
  "pli-tv-bi-vb-ss13:1.19_0": "Santi saṅghe aññāpi bhikkhuniyo …pe…",
  "pli-tv-bi-vb-ss13:1.20_0": "viviccathāyye. Vivekaññeva bhaginīnaṁ saṅgho vaṇṇetīti.",
  "pli-tv-bi-vb-ss13:1.21_0": "Netaṁ, bhikkhave, appasannānaṁ vā pasādāya …pe…",
  "pli-tv-bi-vb-ss13:1.22_0": "evañca pana, bhikkhave, bhikkhuniyo imaṁ sikkhāpadaṁ uddisantu—",
  "pli-tv-bi-vb-ss13:1.23.1_0": "“Yā pana bhikkhunī evaṁ vadeyya—",
  "pli-tv-bi-vb-ss13:1.24_0": "‘saṁsaṭṭhāva, ayye, tumhe viharatha. Mā tumhe nānā viharittha.",
  "pli-tv-bi-vb-ss13:1.25_0": "Santi saṅghe aññāpi bhikkhuniyo evācārā evaṁsaddā evaṁsilokā,",
  "pli-tv-bi-vb-ss13:1.25_1": "bhikkhunisaṅghassa vihesikā,",
  "pli-tv-bi-vb-ss13:1.25_2": "aññamaññissā vajjappaṭicchādikā.",
  "pli-tv-bi-vb-ss13:1.25_3": "Tā saṅgho na kiñci āha.",
  "pli-tv-bi-vb-ss13:1.26_0": "Tumhaññeva saṅgho uññāya paribhavena akkhantiyā vebhassiyā dubbalyā evamāha— bhaginiyo kho saṁsaṭṭhā viharanti pāpācārā pāpasaddā pāpasilokā,",
  "pli-tv-bi-vb-ss13:1.26_1": "bhikkhunisaṅghassa vihesikā,",
  "pli-tv-bi-vb-ss13:1.26_2": "aññamaññissā vajjappaṭicchādikā.",
  "pli-tv-bi-vb-ss13:1.26_3": "Viviccathāyye.",
  "pli-tv-bi-vb-ss13:1.26_4": "Vivekaññeva bhaginīnaṁ saṅgho vaṇṇetī’ti.",
  "pli-tv-bi-vb-ss13:1.27_0": "Sā bhikkhunī bhikkhunīhi evamassa vacanīyā—",
  "pli-tv-bi-vb-ss13:1.28_0": "‘mā, ayye, evaṁ avaca—",
  "pli-tv-bi-vb-ss13:1.29_0": "saṁsaṭṭhāva, ayye, tumhe viharatha. Mā tumhe nānā viharittha.",
  "pli-tv-bi-vb-ss13:1.30_0": "Santi saṅghe aññāpi bhikkhuniyo evācārā evaṁsaddā evaṁsilokā,",
  "pli-tv-bi-vb-ss13:1.30_1": "bhikkhunisaṅghassa vihesikā,",
  "pli-tv-bi-vb-ss13:1.30_2": "aññamaññissā vajjappaṭicchādikā.",
  "pli-tv-bi-vb-ss13:1.30_3": "Tā saṅgho na kiñci āha.",
  "pli-tv-bi-vb-ss13:1.31_0": "Tumhaññeva saṅgho uññāya paribhavena akkhantiyā vebhassiyā dubbalyā evamāha— bhaginiyo kho saṁsaṭṭhā viharanti pāpācārā pāpasaddā pāpasilokā,",
  "pli-tv-bi-vb-ss13:1.31_1": "bhikkhunisaṅghassa vihesikā,",
  "pli-tv-bi-vb-ss13:1.31_2": "aññamaññissā vajjappaṭicchādikā.",
  "pli-tv-bi-vb-ss13:1.31_3": "Viviccathāyye.",
  "pli-tv-bi-vb-ss13:1.31_4": "Vivekaññeva bhaginīnaṁ saṅgho vaṇṇetī’ti.",
  "pli-tv-bi-vb-ss13:1.32_0": "Evañca sā bhikkhunī bhikkhunīhi vuccamānā tatheva paggaṇheyya,",
  "pli-tv-bi-vb-ss13:1.32_1": "sā bhikkhunī bhikkhunīhi yāvatatiyaṁ samanubhāsitabbā tassa paṭinissaggāya.",
  "pli-tv-bi-vb-ss13:1.33_0": "Yāvatatiyañce samanubhāsīyamānā taṁ paṭinissajjeyya, iccetaṁ kusalaṁ;",
  "pli-tv-bi-vb-ss13:1.34_0": "no ce paṭinissajjeyya, ayampi bhikkhunī yāvatatiyakaṁ dhammaṁ āpannā nissāraṇīyaṁ saṅghādisesan”ti.",
  "pli-tv-bi-vb-ss13:2.1_0": "Yā panāti",
  "pli-tv-bi-vb-ss13:2.2_0": "yā yādisā …pe…",
  "pli-tv-bi-vb-ss13:2.3_0": "bhikkhunīti",
  "pli-tv-bi-vb-ss13:2.4_0": "…pe… ayaṁ imasmiṁ atthe adhippetā bhikkhunīti.",
  "pli-tv-bi-vb-ss13:2.5_0": "Evaṁ vadeyyāti—",
  "pli-tv-bi-vb-ss13:2.6_0": "“saṁsaṭṭhāva, ayye, tumhe viharatha. Mā tumhe nānā viharittha.",
  "pli-tv-bi-vb-ss13:2.7_0": "Santi saṅghe aññāpi bhikkhuniyo evācārā evaṁsaddā evaṁsilokā,",
  "pli-tv-bi-vb-ss13:2.7_1": "bhikkhunisaṅghassa vihesikā,",
  "pli-tv-bi-vb-ss13:2.7_2": "aññamaññissā vajjappaṭicchādikā.",
  "pli-tv-bi-vb-ss13:2.7_3": "Tā saṅgho na kiñci āha”.",
  "pli-tv-bi-vb-ss13:2.8_0": "Tumhaññeva saṅgho uññāyāti",
  "pli-tv-bi-vb-ss13:2.9_0": "avaññāya.",
  "pli-tv-bi-vb-ss13:2.10_0": "Paribhavenāti",
  "pli-tv-bi-vb-ss13:2.11_0": "pāribhabyatā.",
  "pli-tv-bi-vb-ss13:2.12_0": "Akkhantiyāti",
  "pli-tv-bi-vb-ss13:2.13_0": "kopena.",
  "pli-tv-bi-vb-ss13:2.14_0": "Vebhassiyāti",
  "pli-tv-bi-vb-ss13:2.15_0": "vibhassīkatā.",
  "pli-tv-bi-vb-ss13:2.16_0": "Dubbalyāti",
  "pli-tv-bi-vb-ss13:2.17_0": "apakkhatā.",
  "pli-tv-bi-vb-ss13:2.18_0": "Evamāha—",
  "pli-tv-bi-vb-ss13:2.19_0": "“bhaginiyo kho saṁsaṭṭhā viharanti pāpācārā pāpasaddā pāpasilokā,",
  "pli-tv-bi-vb-ss13:2.19_1": "bhikkhunisaṅghassa vihesikā,",
  "pli-tv-bi-vb-ss13:2.19_2": "aññamaññissā vajjappaṭicchādikā.",
  "pli-tv-bi-vb-ss13:2.20_0": "Viciccathāyye. Vivekaññeva bhaginīnaṁ saṅgho vaṇṇetī”ti.",
  "pli-tv-bi-vb-ss13:2.21_0": "Sā bhikkhunīti",
  "pli-tv-bi-vb-ss13:2.22_0": "yā sā evaṁvādinī bhikkhunī.",
  "pli-tv-bi-vb-ss13:2.23_0": "Bhikkhunīhīti",
  "pli-tv-bi-vb-ss13:2.24_0": "aññāhi bhikkhunīhi. Yā passanti yā suṇanti tāhi vattabbā—",
  "pli-tv-bi-vb-ss13:2.25_0": "“māyye, evaṁ avaca—",
  "pli-tv-bi-vb-ss13:2.26_0": "‘saṁsaṭṭhāva, ayye, tumhe viharatha. Mā tumhe nānā viharittha.",
  "pli-tv-bi-vb-ss13:2.27_0": "Santi saṅghe aññāpi bhikkhuniyo …pe…",
  "pli-tv-bi-vb-ss13:2.28_0": "viviccathāyye. Vivekaññeva bhaginīnaṁ saṅgho vaṇṇetī’”ti.",
  "pli-tv-bi-vb-ss13:2.29_0": "Dutiyampi vattabbā.",
  "pli-tv-bi-vb-ss13:2.30_0": "Tatiyampi vattabbā.",
  "pli-tv-bi-vb-ss13:2.31_0": "Sace paṭinissajjati, iccetaṁ kusalaṁ;",
  "pli-tv-bi-vb-ss13:2.32_0": "no ce paṭinissajjati, āpatti dukkaṭassa.",
  "pli-tv-bi-vb-ss13:2.33_0": "Sutvā na vadanti, āpatti dukkaṭassa.",
  "pli-tv-bi-vb-ss13:2.34_0": "Sā bhikkhunī saṅghamajjhampi ākaḍḍhitvā vattabbā—",
  "pli-tv-bi-vb-ss13:2.35_0": "“māyye, evaṁ avaca—",
  "pli-tv-bi-vb-ss13:2.36_0": "‘saṁsaṭṭhāva, ayye, tumhe viharatha. Mā tumhe nānā viharittha.",
  "pli-tv-bi-vb-ss13:2.37_0": "Santi saṅghe aññāpi bhikkhuniyo …pe…",
  "pli-tv-bi-vb-ss13:2.38_0": "viviccathāyye. Vivekaññeva bhaginīnaṁ saṅgho vaṇṇetī’”ti.",
  "pli-tv-bi-vb-ss13:2.39_0": "Dutiyampi vattabbā.",
  "pli-tv-bi-vb-ss13:2.40_0": "Tatiyampi vattabbā.",
  "pli-tv-bi-vb-ss13:2.41_0": "Sace paṭinissajjati, iccetaṁ kusalaṁ;",
  "pli-tv-bi-vb-ss13:2.42_0": "no ce paṭinissajjati, āpatti dukkaṭassa.",
  "pli-tv-bi-vb-ss13:2.43_0": "Sā bhikkhunī samanubhāsitabbā.",
  "pli-tv-bi-vb-ss13:2.44_0": "“Evañca pana, bhikkhave, samanubhāsitabbā.",
  "pli-tv-bi-vb-ss13:2.45_0": "Byattāya bhikkhuniyā paṭibalāya saṅgho ñāpetabbo—",
  "pli-tv-bi-vb-ss13:2.46_0": "‘Suṇātu me, ayye, saṅgho.",
  "pli-tv-bi-vb-ss13:2.47_0": "Ayaṁ itthannāmā bhikkhunī saṅghena samanubhaṭṭhā bhikkhuniyo evaṁ vadeti—",
  "pli-tv-bi-vb-ss13:2.48_0": "“saṁsaṭṭhāva, ayye, tumhe viharatha.",
  "pli-tv-bi-vb-ss13:2.49_0": "Mā tumhe nānā viharittha.",
  "pli-tv-bi-vb-ss13:2.50_0": "Santi saṅghe aññāpi bhikkhuniyo evācārā evaṁsaddā evaṁsilokā,",
  "pli-tv-bi-vb-ss13:2.50_1": "bhikkhunisaṅghassa vihesikā,",
  "pli-tv-bi-vb-ss13:2.50_2": "aññamaññissā vajjappaṭicchādikā.",
  "pli-tv-bi-vb-ss13:2.51_0": "Tā saṅgho na kiñci āha.",
  "pli-tv-bi-vb-ss13:2.52_0": "Tumhaññeva saṅgho uññāya paribhavena akkhantiyā vebhassiyā dubbalyā evamāha—",
  "pli-tv-bi-vb-ss13:2.53_0": "bhaginiyo kho saṁsaṭṭhā viharanti pāpācārā pāpasaddā pāpasilokā,",
  "pli-tv-bi-vb-ss13:2.53_1": "bhikkhunisaṅghassa vihesikā aññamaññissā vajjappaṭicchādikā.",
  "pli-tv-bi-vb-ss13:2.54_0": "Viviccathāyye.",
  "pli-tv-bi-vb-ss13:2.55_0": "Vivekaññeva bhaginīnaṁ saṅgho vaṇṇetī”ti.",
  "pli-tv-bi-vb-ss13:2.56_0": "Sā taṁ vatthuṁ na paṭinissajjati.",
  "pli-tv-bi-vb-ss13:2.57_0": "Yadi saṅghassa pattakallaṁ,",
  "pli-tv-bi-vb-ss13:2.57_1": "saṅgho itthannāmaṁ bhikkhuniṁ samanubhāseyya tassa vatthussa paṭinissaggāya.",
  "pli-tv-bi-vb-ss13:2.58_0": "Esā ñatti.",
  "pli-tv-bi-vb-ss13:2.59_0": "Suṇātu me, ayye, saṅgho.",
  "pli-tv-bi-vb-ss13:2.60_0": "Ayaṁ itthannāmā bhikkhunī saṅghena samanubhaṭṭhā bhikkhuniyo evaṁ vadeti—",
  "pli-tv-bi-vb-ss13:2.61_0": "“saṁsaṭṭhāva, ayye, tumhe viharatha.",
  "pli-tv-bi-vb-ss13:2.62_0": "Mā tumhe nānā viharittha.",
  "pli-tv-bi-vb-ss13:2.63_0": "Santi saṅghe aññāpi bhikkhuniyo evācārā evaṁsaddā evaṁsilokā,",
  "pli-tv-bi-vb-ss13:2.63_1": "bhikkhunisaṅghassa vihesikā,",
  "pli-tv-bi-vb-ss13:2.63_2": "aññamaññissā vajjappaṭicchādikā.",
  "pli-tv-bi-vb-ss13:2.64_0": "Tā saṅgho na kiñci āha.",
  "pli-tv-bi-vb-ss13:2.65_0": "Tumhaññeva saṅgho uññāya paribhavena akkhantiyā vebhassiyā dubbalyā evamāha—",
  "pli-tv-bi-vb-ss13:2.66_0": "bhaginiyo kho saṁsaṭṭhā viharanti pāpācārā pāpasaddā pāpasilokā,",
  "pli-tv-bi-vb-ss13:2.66_1": "bhikkhunisaṅghassa vihesikā,",
  "pli-tv-bi-vb-ss13:2.66_2": "aññamaññissā vajjappaṭicchādikā.",
  "pli-tv-bi-vb-ss13:2.67_0": "Viviccathāyye.",
  "pli-tv-bi-vb-ss13:2.68_0": "Vivekaññeva bhaginīnaṁ saṅgho vaṇṇetī”ti.",
  "pli-tv-bi-vb-ss13:2.69_0": "Sā taṁ vatthuṁ na paṭinissajjati.",
  "pli-tv-bi-vb-ss13:2.70_0": "Saṅgho itthannāmaṁ bhikkhuniṁ samanubhāsati tassa vatthussa paṭinissaggāya.",
  "pli-tv-bi-vb-ss13:2.71_0": "Yassā ayyāya khamati itthannāmāya bhikkhuniyā samanubhāsanā tassa vatthussa paṭinissaggāya,",
  "pli-tv-bi-vb-ss13:2.71_1": "sā tuṇhassa;",
  "pli-tv-bi-vb-ss13:2.72_0": "yassā nakkhamati, sā bhāseyya.",
  "pli-tv-bi-vb-ss13:2.73_0": "Dutiyampi etamatthaṁ vadāmi …pe…",
  "pli-tv-bi-vb-ss13:2.74_0": "tatiyampi etamatthaṁ vadāmi …pe….",
  "pli-tv-bi-vb-ss13:2.75_0": "Samanubhaṭṭhā saṅghena itthannāmā bhikkhunī tassa vatthussa paṭinissaggāya.",
  "pli-tv-bi-vb-ss13:2.76_0": "Khamati saṅghassa, tasmā tuṇhī, evametaṁ dhārayāmī’”ti.",
  "pli-tv-bi-vb-ss13:2.77_0": "Ñattiyā dukkaṭaṁ,",
  "pli-tv-bi-vb-ss13:2.78_0": "dvīhi kammavācāhi thullaccayā,",
  "pli-tv-bi-vb-ss13:2.79_0": "kammavācāpariyosāne āpatti saṅghādisesassa.",
  "pli-tv-bi-vb-ss13:2.80_0": "Saṅghādisesaṁ ajjhāpajjantiyā ñattiyā dukkaṭaṁ, dvīhi kammavācāhi thullaccayā paṭippassambhanti.",
  "pli-tv-bi-vb-ss13:2.81_0": "Ayampīti",
  "pli-tv-bi-vb-ss13:2.82_0": "purimāyo upādāya vuccati.",
  "pli-tv-bi-vb-ss13:2.83_0": "Yāvatatiyakanti",
  "pli-tv-bi-vb-ss13:2.84_0": "yāvatatiyaṁ samanubhāsanāya āpajjati, na sahavatthujjhācārā.",
  "pli-tv-bi-vb-ss13:2.85_0": "Nissāraṇīyanti",
  "pli-tv-bi-vb-ss13:2.86_0": "saṅghamhā nissārīyati.",
  "pli-tv-bi-vb-ss13:2.87_0": "Saṅghādisesoti",
  "pli-tv-bi-vb-ss13:2.88_0": "saṅghova tassā āpattiyā mānattaṁ deti,",
  "pli-tv-bi-vb-ss13:2.88_1": "mūlāya paṭikassati, abbheti,",
  "pli-tv-bi-vb-ss13:2.88_2": "na sambahulā na ekā bhikkhunī.",
  "pli-tv-bi-vb-ss13:2.88_3": "Tena vuccati “saṅghādiseso”ti.",
  "pli-tv-bi-vb-ss13:2.89_0": "Tasseva āpattinikāyassa nāmakammaṁ adhivacanaṁ, tenapi vuccati “saṅghādiseso”ti.",
  "pli-tv-bi-vb-ss13:3.1_0": "Dhammakamme dhammakammasaññā na paṭinissajjati, āpatti saṅghādisesassa.",
  "pli-tv-bi-vb-ss13:3.2_0": "Dhammakamme vematikā na paṭinissajjati, āpatti saṅghādisesassa.",
  "pli-tv-bi-vb-ss13:3.3_0": "Dhammakamme adhammakammasaññā na paṭinissajjati, āpatti saṅghādisesassa.",
  "pli-tv-bi-vb-ss13:3.4_0": "Adhammakamme dhammakammasaññā, āpatti dukkaṭassa.",
  "pli-tv-bi-vb-ss13:3.5_0": "Adhammakamme vematikā, āpatti dukkaṭassa.",
  "pli-tv-bi-vb-ss13:3.6_0": "Adhammakamme adhammakammasaññā, āpatti dukkaṭassa.",
  "pli-tv-bi-vb-ss13:3.7.1_0": "Anāpatti—",
  "pli-tv-bi-vb-ss13:3.8_0": "asamanubhāsantiyā,",
  "pli-tv-bi-vb-ss13:3.9_0": "paṭinissajjantiyā,",
  "pli-tv-bi-vb-ss13:3.10_0": "ummattikāya,",
  "pli-tv-bi-vb-ss13:3.11_0": "ādikammikāyāti.",
  "pli-tv-bi-vb-ss13:3.12_0": "Dasamasaṅghādisesasikkhāpadaṁ niṭṭhitaṁ.",
  "pli-tv-bi-vb-ss13:3.13.0_0": "Kuladūsakasikkhāpada",
  "pli-tv-bi-vb-ss13:3.14_0": "Uddiṭṭhā kho, ayyāyo, sattarasa saṅghādisesā dhammā—",
  "pli-tv-bi-vb-ss13:3.15_0": "nava paṭhamāpattikā, aṭṭha yāvatatiyakā.",
  "pli-tv-bi-vb-ss13:3.16_0": "Yesaṁ bhikkhunī aññataraṁ vā aññataraṁ vā āpajjati,",
  "pli-tv-bi-vb-ss13:3.16_1": "tāya bhikkhuniyā ubhatosaṅghe pakkhamānattaṁ caritabbaṁ.",
  "pli-tv-bi-vb-ss13:3.17_0": "Ciṇṇamānattā bhikkhunī yattha siyā vīsatigaṇo bhikkhunisaṅgho tattha sā bhikkhunī abbhetabbā.",
  "pli-tv-bi-vb-ss13:3.18_0": "Ekāyapi ce ūno vīsatigaṇo bhikkhunisaṅgho taṁ bhikkhuniṁ abbheyya.",
  "pli-tv-bi-vb-ss13:3.19_0": "Sā ca bhikkhunī anabbhitā, tā ca bhikkhuniyo gārayhā, ayaṁ tattha sāmīci.",
  "pli-tv-bi-vb-ss13:3.20_0": "Tatthāyyāyo pucchāmi—",
  "pli-tv-bi-vb-ss13:3.21_0": "“kaccittha parisuddhā”?",
  "pli-tv-bi-vb-ss13:3.22_0": "Dutiyampi pucchāmi—",
  "pli-tv-bi-vb-ss13:3.23_0": "“kaccittha parisuddhā”?",
  "pli-tv-bi-vb-ss13:3.24_0": "Tatiyampi pucchāmi—",
  "pli-tv-bi-vb-ss13:3.25_0": "“kaccittha parisuddhā”?",
  "pli-tv-bi-vb-ss13:3.26_0": "Parisuddhetthāyyāyo, tasmā tuṇhī, evametaṁ dhārayāmīti.",
  "pli-tv-bi-vb-ss13:3.27_0": "Sattarasakaṁ niṭṭhitaṁ.",
  "pli-tv-bi-vb-ss13:3.28_0": "Bhikkhunivibhaṅge saṅghādisesakaṇḍaṁ niṭṭhitaṁ."
}