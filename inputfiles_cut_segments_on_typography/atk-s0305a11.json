{
  "atk-s0305a11:0_0": "12. Saccasaṁyuttaṁ",
  "atk-s0305a11:1_0": "1. Samādhivaggo",
  "atk-s0305a11:2_0": "1. Samādhisuttavaṇṇanā",
  "atk-s0305a11:3_0": "1071.",
  "atk-s0305a11:3_1": "Saccasaṁyuttassa paṭhame samādhiṁ,",
  "atk-s0305a11:3_2": "bhikkhaveti te kira bhikkhū cittekaggatāya parihāyanti,",
  "atk-s0305a11:3_3": "atha nesaṁ satthā –",
  "atk-s0305a11:3_4": "“evamete cittekaggataṁ labhitvā,",
  "atk-s0305a11:3_5": "kammaṭṭhānaṁ vaḍḍhetvā,",
  "atk-s0305a11:3_6": "visesaṁ pāpuṇissantī”ti imaṁ desanaṁ ārabhi.",
  "atk-s0305a11:3_7": "Tasmātiha,",
  "atk-s0305a11:3_8": "bhikkhave,",
  "atk-s0305a11:3_9": "“idaṁ dukkha”nti yogo karaṇīyoti ettha yathābhūtādivasena kāraṇacchedo veditabbo.",
  "atk-s0305a11:3_10": "Idañhi vuttaṁ hoti –",
  "atk-s0305a11:3_11": "bhikkhave,",
  "atk-s0305a11:3_12": "yasmā samāhito bhikkhu cattāri saccāni yathābhūtaṁ pajānāti,",
  "atk-s0305a11:3_13": "tasmā tumhehi ca samāhitehi catunnaṁ saccānaṁ yathābhūtaṁ pajānanatthāya “idaṁ dukkha”nti yogo karaṇīyo.",
  "atk-s0305a11:3_14": "Tathā yasmā cattāri saccāni tathāgatasseva pātubhāvā pākaṭāni honti,",
  "atk-s0305a11:3_15": "yasmā ca tathāgatena suvibhattāni,",
  "atk-s0305a11:3_16": "yasmā ca tesu aparimāṇā vaṇṇā aparimāṇāni padabyañjanāni,",
  "atk-s0305a11:3_17": "yasmā ca tesaṁ appaṭividdhattā vaṭṭaṁ vaḍḍhati,",
  "atk-s0305a11:3_18": "tesaṁ paṭividdhakālato paṭṭhāya na vaḍḍhati,",
  "atk-s0305a11:3_19": "tasmā “evaṁ no vaṭṭaṁ na vaḍḍhissatī”ti tumhehi “idaṁ dukkha”nti yogo karaṇīyo.",
  "atk-s0305a11:4_0": "2. Paṭisallānasuttavaṇṇanā",
  "atk-s0305a11:5_0": "1072. Dutiyaṁ kāyavivekavikalānaṁ kāyavivekapaṭilābhatthāya vuttaṁ.",
  "atk-s0305a11:6_0": "3. Paṭhamakulaputtasuttādivaṇṇanā",
  "atk-s0305a11:7_0": "1073- 75.",
  "atk-s0305a11:7_1": "Tatiye abhisamayāyāti abhisamayatthāya.",
  "atk-s0305a11:7_2": "Samaṇabrāhmaṇāti cettha sāsanāvacarā adhippetā.",
  "atk-s0305a11:7_3": "Tathā catutthapañcamesu,",
  "atk-s0305a11:7_4": "tena tena abhilāpena bujjhanakānaṁ pana ajjhāsayenetāni vuttāni.",
  "atk-s0305a11:8_0": "6. Dutiyasamaṇabrāhmaṇasuttavaṇṇanā",
  "atk-s0305a11:9_0": "1076.",
  "atk-s0305a11:9_1": "Chaṭṭhe abhisambuddhaṁ pakāsesunti abhisambuddho ahanti evaṁ attānaṁ abhisambuddhaṁ pakāsayiṁsu.",
  "atk-s0305a11:9_2": "Imasmiñhi sutte sabbaññubuddhā ca samaṇagahaṇena gahitā.",
  "atk-s0305a11:10_0": "10. Tiracchānakathāsuttavaṇṇanā",
  "atk-s0305a11:11_0": "1080.",
  "atk-s0305a11:11_1": "Dasame anekavihitanti anekavidhaṁ.",
  "atk-s0305a11:11_2": "Tiracchānakathanti aniyyānikattā saggamokkhamaggānaṁ tiracchānabhūtaṁ kathaṁ.",
  "atk-s0305a11:11_3": "Rājakathantiādīsu rājānaṁ ārabbha “mahāsammato mandhātā dhammāsoko evaṁ mahānubhāvo”tiādinā nayena pavattakathā rājakathā.",
  "atk-s0305a11:11_4": "Esa nayo corakathādīsu.",
  "atk-s0305a11:11_5": "Tesu “asuko rājā abhirūpo dassanīyo”tiādinā nayena gehasitakathāva tiracchānakathā hoti.",
  "atk-s0305a11:11_6": "“Sopi nāma evaṁ mahānubhāvo khayaṁ gato”ti evaṁ pavattā pana kammaṭṭhānabhāve tiṭṭhati.",
  "atk-s0305a11:11_7": "Coresupi “mūladevo evaṁ mahānubhāvo meghamālo evaṁ mahānubhāvo”ti tesaṁ kammaṁ paṭicca “aho sūrā”ti gehasitakathāva tiracchānakathā.",
  "atk-s0305a11:11_8": "Yuddhepi bhāratayuddhādīsu “asukena asuko evaṁ mārito evaṁ viddho”ti kāmassādavaseneva kathā tiracchānakathā,",
  "atk-s0305a11:11_9": "“tepi nāma khayaṁ gatā”ti evaṁ pavattā pana sabbattha kammaṭṭhānameva hoti.",
  "atk-s0305a11:11_10": "Apica annādīsu “evaṁ vaṇṇavantaṁ gandhavantaṁ rasavantaṁ phassasampannaṁ khādimha bhuñjimha pivimha paribhuñjimhā”ti",
  "atk-s0305a11:11_11": "kāmassādavasena kathetuṁ na vaṭṭati.",
  "atk-s0305a11:11_12": "Sātthakaṁ pana katvā “pubbe evaṁ vaṇṇādisampannaṁ annaṁ pānaṁ vatthaṁ sayanaṁ mālaṁ gandhaṁ vilepanaṁ sīlavantānaṁ adamha,",
  "atk-s0305a11:11_13": "cetiye pūjaṁ akarimhā”ti kathetuṁ vaṭṭati.",
  "atk-s0305a11:12_0": "Ñātikathādīsupi “amhākaṁ ñātakā sūrā samatthā”ti vā,",
  "atk-s0305a11:12_1": "“pubbe mayaṁ evaṁ vicitrehi yānehi vicarimhā”ti vā assādavasena vattuṁ na vaṭṭati.",
  "atk-s0305a11:12_2": "Sātthakaṁ pana katvā “tepi no ñātakā khayaṁ gatā”ti vā,",
  "atk-s0305a11:12_3": "“pubbe mayaṁ evarūpā upāhanā saṅghassa adamhā”ti vā kathetabbā.",
  "atk-s0305a11:12_4": "Gāmakathādīsupi suniviṭṭhadunniviṭṭhasubhikkhadubbhikkhādivasena vā “asukagāmavāsino sūrā samatthā”ti vā evaṁ assādavasena vattuṁ na vaṭṭati,",
  "atk-s0305a11:12_5": "sātthakaṁ pana katvā “saddhā pasannā”ti vā,",
  "atk-s0305a11:12_6": "“khayaṁ gatā”ti vā vattuṁ vaṭṭati.",
  "atk-s0305a11:12_7": "Nigamanagarajanapadakathāsupi eseva nayo.",
  "atk-s0305a11:13_0": "Itthikathāpi vaṇṇasaṇṭhānādīni paṭicca assādavasena vattuṁ na vaṭṭati,",
  "atk-s0305a11:13_1": "“saddhā pasannā khayaṁ gatā”ti evameva vaṭṭati.",
  "atk-s0305a11:13_2": "Sūrakathāpi “nandimitto nāma yodho sūro ahosī”ti assādavasena vattuṁ na vaṭṭati,",
  "atk-s0305a11:13_3": "“saddho pasanno ahosi,",
  "atk-s0305a11:13_4": "khayaṁ gato”ti evameva vaṭṭati.",
  "atk-s0305a11:13_5": "Surākathātipi pāṭho.",
  "atk-s0305a11:13_6": "Sāpi cesā surākathā “evarūpā nāma surā pītā ratijananī hotī”ti assādavaseneva na vaṭṭati,",
  "atk-s0305a11:13_7": "ādīnavavasena pana “ummattakasaṁvattanikā”tiādinā nayena vaṭṭati.",
  "atk-s0305a11:13_8": "Visikhākathāpi “asukavisikhā suniviṭṭhā dunniviṭṭhā”ti vā,",
  "atk-s0305a11:13_9": "“asukavisikhāya vāsino sūrā samatthā”ti vā assādavaseneva vattuṁ na vaṭṭati,",
  "atk-s0305a11:13_10": "“saddhā pasannā khayaṁ gatā”ti eccevaṁ vaṭṭati.",
  "atk-s0305a11:13_11": "Kumbhaṭṭhānakathāti udakatitthakathā vuccati,",
  "atk-s0305a11:13_12": "kumbhadāsikathā vā.",
  "atk-s0305a11:13_13": "Sāpi “pāsādikā naccituṁ gāyituṁ chekā”ti assādavasena na vaṭṭati,",
  "atk-s0305a11:13_14": "“saddhā pasannā”tiādinā nayeneva vaṭṭati.",
  "atk-s0305a11:14_0": "Pubbapetakathāti atītañātikathā.",
  "atk-s0305a11:14_1": "Tattha vattamānañātikathāsadisova vinicchayo.",
  "atk-s0305a11:14_2": "Nānattakathāti purimapacchimakathāhi vimuttā avasesā nānāsabhāvā niratthakakathā.",
  "atk-s0305a11:14_3": "Lokakkhāyikāti “ayaṁ loko kena nimmito,",
  "atk-s0305a11:14_4": "asukena nāma nimmito,",
  "atk-s0305a11:14_5": "kāko seto aṭṭhīnaṁ setattā,",
  "atk-s0305a11:14_6": "balākā rattā lohitassa rattattā”ti evamādikā lokāyatavitaṇḍasallāpakathā.",
  "atk-s0305a11:14_7": "Samuddakkhāyikā nāma “kasmā samuddo sāgaro,",
  "atk-s0305a11:14_8": "sāgaradevena khanitattā sāgaro,",
  "atk-s0305a11:14_9": "khato meti hatthamuddāya niveditattā samuddo”ti evamādikā niratthakasamuddakkhāyikakathā.",
  "atk-s0305a11:14_10": "Iti bhavo iti abhavoti yaṁ vā taṁ vā niratthakakāraṇaṁ vatvā pavattitakathā itibhavābhavakathā.",
  "atk-s0305a11:14_11": "Ettha ca bhavoti sassataṁ,",
  "atk-s0305a11:14_12": "abhavoti ucchedaṁ.",
  "atk-s0305a11:14_13": "Bhavoti vuddhi,",
  "atk-s0305a11:14_14": "abhavoti hāni.",
  "atk-s0305a11:14_15": "Bhavoti kāmasukhaṁ,",
  "atk-s0305a11:14_16": "abhavoti attakilamatho.",
  "atk-s0305a11:14_17": "Iti imāya chabbidhāya itibhavābhavakathāya saddhiṁ bāttiṁsa tiracchānakathā nāma honti.",
  "atk-s0305a11:14_18": "Sesaṁ sabbattha uttānatthamevāti.",
  "atk-s0305a11:15_0": "Paṭhamo vaggo.",
  "atk-s0305a11:16_0": "2. Dhammacakkappavattanavaggo",
  "atk-s0305a11:17_0": "1. Dhammacakkappavattanasuttavaṇṇanā",
  "atk-s0305a11:18_0": "1081.",
  "atk-s0305a11:18_1": "Dutiyassa paṭhame bārāṇasiyanti evaṁnāmake nagare.",
  "atk-s0305a11:18_2": "Isipatane migadāyeti isīnaṁ patanuppatanavasena evaṁladdhanāme migānaṁ abhayadānavasena dinnattā migadāyasaṅkhāte ārāme.",
  "atk-s0305a11:18_3": "Ettha hi uppannuppannā sabbaññuisayo patanti,",
  "atk-s0305a11:18_4": "dhammacakkappavattanatthaṁ nisīdantīti attho.",
  "atk-s0305a11:18_5": "Nandamūlakapabbhārato sattāhaccayena nirodhasamāpattito vuṭṭhitā anotattadahe katamukhadhovanādikiccā",
  "atk-s0305a11:18_6": "ākāsena āgantvā paccekabuddhaisayopettha otaraṇavasena patanti,",
  "atk-s0305a11:18_7": "uposathatthañca anuposathatthañca sannipatanti,",
  "atk-s0305a11:18_8": "gandhamādanaṁ paṭigacchantāpi tatova uppatantīti iminā isīnaṁ patanuppatanavasena taṁ “isipatana”nti vuccati.",
  "atk-s0305a11:19_0": "Āmantesīti dīpaṅkarapādamūle katābhinīhārato paṭṭhāya pāramiyo pūrento anupubbena pacchimabhave katābhinikkhamano",
  "atk-s0305a11:19_1": "anupubbena bodhimaṇḍaṁ patvā tattha aparājitapallaṅke nisinno mārabalaṁ bhinditvā paṭhamayāme pubbenivāsaṁ",
  "atk-s0305a11:19_2": "anussaritvā majjhimayāme dibbacakkhuṁ visodhetvā pacchimayāmāvasāne dasasahassilokadhātuṁ unnādento sabbaññutaṁ",
  "atk-s0305a11:19_3": "patvā satta sattāhāni bodhimaṇḍe vītināmetvā mahābrahmunā āyācitadhammadesano buddhacakkhunā lokaṁ voloketvā",
  "atk-s0305a11:19_4": "lokānuggahena bārāṇasiṁ gantvā pañcavaggiye saññāpetvā dhammacakkaṁ pavattetukāmo āmantesi.",
  "atk-s0305a11:20_0": "Dveme,",
  "atk-s0305a11:20_1": "bhikkhave,",
  "atk-s0305a11:20_2": "antāti dve ime,",
  "atk-s0305a11:20_3": "bhikkhave, koṭṭhāsā.",
  "atk-s0305a11:20_4": "Imassa pana padassa saha samudāhārena samudāhāranigghoso heṭṭhā avīciṁ upari bhavaggaṁ patvā dasasahassilokadhātuṁ pattharitvā aṭṭhāsi.",
  "atk-s0305a11:20_5": "Tasmiṁyeva samaye aṭṭhārasakoṭisaṅkhā brahmāno samāgacchiṁsu,",
  "atk-s0305a11:20_6": "pacchimadisāya sūriyo atthameti,",
  "atk-s0305a11:20_7": "pācīnadisāya āsāḷhanakkhattena yutto puṇṇacando uggacchati.",
  "atk-s0305a11:20_8": "Tasmiṁ samaye bhagavā imaṁ dhammacakkappavattanasuttaṁ ārabhanto “dveme,",
  "atk-s0305a11:20_9": "bhikkhave,",
  "atk-s0305a11:20_10": "antā”tiādimāha.",
  "atk-s0305a11:21_0": "Tattha pabbajitenāti gihisaṁyojanaṁ chinditvā pabbajjupagatena.",
  "atk-s0305a11:21_1": "Na sevitabbāti na vaḷañjetabbā.",
  "atk-s0305a11:21_2": "Yo cāyaṁ kāmesu kāmasukhallikānuyogoti yo ca ayaṁ vatthukāmesu kilesakāmasukhassa anuyogo.",
  "atk-s0305a11:21_3": "Hīnoti lāmako.",
  "atk-s0305a11:21_4": "Gammoti gāmavāsīnaṁ santako.",
  "atk-s0305a11:21_5": "Pothujjanikoti andhabālajanena āciṇṇo.",
  "atk-s0305a11:21_6": "Anariyoti na ariyo na visuddho na uttamo na vā ariyānaṁ santako.",
  "atk-s0305a11:21_7": "Anatthasaṁhitoti na atthasaṁhito,",
  "atk-s0305a11:21_8": "hitasukhāvahakāraṇaṁ anissitoti attho.",
  "atk-s0305a11:21_9": "Attakilamathānuyogoti attano kilamathassa anuyogo,",
  "atk-s0305a11:21_10": "attano dukkhakaraṇanti attho.",
  "atk-s0305a11:21_11": "Dukkhoti kaṇṭakāpassayaseyyādīhi attamāraṇehi dukkhāvaho.",
  "atk-s0305a11:22_0": "Paññācakkhuṁ karotīti cakkhukaraṇī.",
  "atk-s0305a11:22_1": "Dutiyapadaṁ tasseva vevacanaṁ.",
  "atk-s0305a11:22_2": "Upasamāyāti kilesūpasamatthāya.",
  "atk-s0305a11:22_3": "Abhiññāyāti catunnaṁ saccānaṁ abhijānanatthāya.",
  "atk-s0305a11:22_4": "Sambodhāyāti tesaṁyeva sambujjhanatthāya.",
  "atk-s0305a11:22_5": "Nibbānāyāti nibbānasacchikiriyāya.",
  "atk-s0305a11:22_6": "Sesamettha yaṁ vattabbaṁ siyā,",
  "atk-s0305a11:22_7": "taṁ heṭṭhā tattha tattha vuttameva.",
  "atk-s0305a11:22_8": "Saccakathāpi sabbākāreneva visuddhimagge vitthāritā.",
  "atk-s0305a11:23_0": "Tiparivaṭṭanti saccañāṇakiccañāṇakatañāṇasaṅkhātānaṁ tiṇṇaṁ parivaṭṭānaṁ vasena tiparivaṭṭaṁ.",
  "atk-s0305a11:23_1": "Ettha hi “idaṁ dukkhaṁ ariyasaccaṁ,",
  "atk-s0305a11:23_2": "idaṁ dukkhasamudaya”nti evaṁ catūsu saccesu yathābhūtaṁ ñāṇaṁ saccañāṇaṁ nāma.",
  "atk-s0305a11:23_3": "Tesuyeva “pariññeyyaṁ pahātabba”nti evaṁ kattabbakiccajānanañāṇaṁ kiccañāṇaṁ nāma.",
  "atk-s0305a11:23_4": "“Pariññātaṁ pahīna”nti evaṁ tassa tassa kiccassa katabhāvajānanañāṇaṁ katañāṇaṁ nāma.",
  "atk-s0305a11:23_5": "Dvādasākāranti tesaṁyeva ekekasmiṁ sacce tiṇṇaṁ tiṇṇaṁ ākārānaṁ vasena dvādasākāraṁ.",
  "atk-s0305a11:23_6": "Ñāṇadassananti etesaṁ tiparivaṭṭānaṁ dvādasannaṁ ākārānaṁ vasena uppannañāṇasaṅkhātaṁ dassanaṁ.",
  "atk-s0305a11:23_7": "Dhammacakkhunti aññattha tayo maggā tīṇi ca phalāni dhammacakkhu nāma honti,",
  "atk-s0305a11:23_8": "idha paṭhamamaggova.",
  "atk-s0305a11:24_0": "Dhammacakketi paṭivedhañāṇe ceva desanāñāṇe ca.",
  "atk-s0305a11:24_1": "Bodhipallaṅke nisinnassa hi catūsu saccesu uppannaṁ dvādasākāraṁ paṭivedhañāṇampi,",
  "atk-s0305a11:24_2": "isipatane nisinnassa dvādasākārāya saccadesanāya pavattitaṁ desanāñāṇampi dhammacakkaṁ nāma.",
  "atk-s0305a11:24_3": "Ubhayampi hetaṁ dasabalassa ure pavattañāṇameva.",
  "atk-s0305a11:24_4": "Imāya desanāya pakāsentena bhagavatā dhammacakkaṁ pavattitaṁ nāma.",
  "atk-s0305a11:24_5": "Taṁ panetaṁ dhammacakkaṁ yāva aññāsikoṇḍaññatthero aṭṭhārasahi brahmakoṭīhi saddhiṁ sotāpattiphale patiṭṭhāti,",
  "atk-s0305a11:24_6": "tāva naṁ bhagavā pavatteti nāma,",
  "atk-s0305a11:24_7": "patiṭṭhite ca pavattitaṁ nāma.",
  "atk-s0305a11:24_8": "Taṁ sandhāya pavattite ca pana bhagavatā dhammacakke bhummā devā saddamanussāvesuntiādi vuttaṁ.",
  "atk-s0305a11:25_0": "Tattha bhummāti bhūmaṭṭhakadevatā.",
  "atk-s0305a11:25_1": "Saddamanussāvesunti ekappahāreneva sādhukāraṁ datvā –",
  "atk-s0305a11:25_2": "“etaṁ bhagavatā”tiādīni vadantā anusāvayiṁsu.",
  "atk-s0305a11:25_3": "Obhāsoti sabbaññutaññāṇobhāso.",
  "atk-s0305a11:25_4": "So hi tadā devānaṁ devānubhāvaṁ atikkamitvā virocittha.",
  "atk-s0305a11:25_5": "Aññāsi vata, bho,",
  "atk-s0305a11:25_6": "koṇḍaññoti imassapi udānassa udāhāranigghoso dasasahassilokadhātuṁ pharitvā aṭṭhāsi.",
  "atk-s0305a11:26_0": "9. Saṅkāsanasuttavaṇṇanā",
  "atk-s0305a11:27_0": "1089.",
  "atk-s0305a11:27_1": "Navame aparimāṇā vaṇṇāti appamāṇāni akkharāni.",
  "atk-s0305a11:27_2": "Byañjanāti tesaṁyeva vevacanaṁ,",
  "atk-s0305a11:27_3": "vaṇṇānaṁ vā ekadesā yadidaṁ byañjanā nāma.",
  "atk-s0305a11:27_4": "Saṅkāsanāti vibhattiyo.",
  "atk-s0305a11:27_5": "Ekamekasmiñhi sacce sabbākārena vitthāriyamāne vaṇṇādīnaṁ anto nāma natthi.",
  "atk-s0305a11:27_6": "Tasmā evamāha.",
  "atk-s0305a11:28_0": "10. Tathasuttavaṇṇanā",
  "atk-s0305a11:29_0": "1090.",
  "atk-s0305a11:29_1": "Dasame sabhāvāvijahanaṭṭhena tathaṁ.",
  "atk-s0305a11:29_2": "Dukkhañhi dukkhameva vuttaṁ.",
  "atk-s0305a11:29_3": "Sabhāvassa amoghatāya avitathaṁ.",
  "atk-s0305a11:29_4": "Na hi dukkhaṁ adukkhaṁ nāma hoti.",
  "atk-s0305a11:29_5": "Aññabhāvānupagamena anaññathaṁ.",
  "atk-s0305a11:29_6": "Na hi dukkhaṁ samudayādibhāvaṁ upagacchati.",
  "atk-s0305a11:29_7": "Samudayādīsupi eseva nayoti.",
  "atk-s0305a11:30_0": "Dhammacakkappavattanavaggo dutiyo.",
  "atk-s0305a11:31_0": "3. Koṭigāmavaggo",
  "atk-s0305a11:32_0": "1. Koṭigāmasuttavaṇṇanā",
  "atk-s0305a11:33_0": "1091. Tatiyassa paṭhame ananubodhāti ananubujjhanena. Appaṭivedhāti appaṭivijjhanena.",
  "atk-s0305a11:34_0": "2. Dutiyakoṭigāmasuttavaṇṇanā",
  "atk-s0305a11:35_0": "1092. Dutiye cetovimutti paññāvimuttīti phalasamāpattiphalapaññānaṁ nāmaṁ.",
  "atk-s0305a11:36_0": "7. Tathasuttavaṇṇanā",
  "atk-s0305a11:37_0": "1097.",
  "atk-s0305a11:37_1": "Sattame tasmā ariyasaccānīti yasmā tathāni avitathāni anaññathāni,",
  "atk-s0305a11:37_2": "tasmā ariyānaṁ saccānīti vuccanti.",
  "atk-s0305a11:37_3": "Na hi vitathāni ariyā ariyasaccato paṭivijjhanti.",
  "atk-s0305a11:38_0": "8. Lokasuttavaṇṇanā",
  "atk-s0305a11:39_0": "1098.",
  "atk-s0305a11:39_1": "Aṭṭhame tathāgato ariyo,",
  "atk-s0305a11:39_2": "tasmā “ariyasaccānī”ti yasmā ariyena tathāgatena paṭividdhattā desitattā ca tāni ariyasantakāni honti,",
  "atk-s0305a11:39_3": "tasmā ariyassa saccattā ariyasaccānīti attho.",
  "atk-s0305a11:40_0": "10. Gavampatisuttavaṇṇanā",
  "atk-s0305a11:41_0": "1100.",
  "atk-s0305a11:41_1": "Dasame sahañcaniketi sahañcaniyanagare. Yo,",
  "atk-s0305a11:41_2": "bhikkhave,",
  "atk-s0305a11:41_3": "dukkhaṁ passati,",
  "atk-s0305a11:41_4": "dukkhasamudayampi so passatītiādi ekapaṭivedhavasena vuttaṁ,",
  "atk-s0305a11:41_5": "imasmiñhi sutte ekapaṭivedhova kathito.",
  "atk-s0305a11:42_0": "Koṭigāmavaggo tatiyo.",
  "atk-s0305a11:43_0": "4. Sīsapāvanavaggo",
  "atk-s0305a11:44_0": "1. Sīsapāvanasuttavaṇṇanā",
  "atk-s0305a11:45_0": "1101. Catutthassa paṭhame yadidaṁ uparīti yāni imāni upari. Sīsapāvaneti sīsapārukkhe.",
  "atk-s0305a11:46_0": "2. Khadirapattasuttavaṇṇanā",
  "atk-s0305a11:47_0": "1102. Dutiye anabhisameccāti ñāṇena anabhisamāgantvā, appaṭivijjhitvāti attho.",
  "atk-s0305a11:48_0": "3. Daṇḍasuttavaṇṇanā",
  "atk-s0305a11:49_0": "1103.",
  "atk-s0305a11:49_1": "Tatiye asmā lokā paraṁ lokanti imamhā manussalokā paraṁ nirayampi,",
  "atk-s0305a11:49_2": "tiracchānayonimpi,",
  "atk-s0305a11:49_3": "pettivisayampi,",
  "atk-s0305a11:49_4": "manussalokampi,",
  "atk-s0305a11:49_5": "devalokampi,",
  "atk-s0305a11:49_6": "gacchanti,",
  "atk-s0305a11:49_7": "punappunaṁ vaṭṭasmiṁyeva nibbattantīti attho.",
  "atk-s0305a11:50_0": "5. Sattisatasuttavaṇṇanā",
  "atk-s0305a11:51_0": "1105.",
  "atk-s0305a11:51_1": "Pañcame evañcetaṁ,",
  "atk-s0305a11:51_2": "bhikkhave, assāti,",
  "atk-s0305a11:51_3": "bhikkhave,",
  "atk-s0305a11:51_4": "evaṁ ce etaṁ bhaveyya,",
  "atk-s0305a11:51_5": "nirantaraṁ sattisatehi haññamānassa dukkhadomanassehi sahevesa saccābhisamayo bhaveyya ceti attho.",
  "atk-s0305a11:52_0": "9. Indakhīlasuttavaṇṇanā",
  "atk-s0305a11:53_0": "1109. Navame mukhaṁ olokentīti ajjhāsayaṁ olokenti. Ajjhāsayo idha mukhanti adhippeto.",
  "atk-s0305a11:54_0": "10. Vādatthikasuttavaṇṇanā",
  "atk-s0305a11:55_0": "1110.",
  "atk-s0305a11:55_1": "Dasame silāyūpoti silāthambho.",
  "atk-s0305a11:55_2": "Soḷasakukkukoti soḷasahattho.",
  "atk-s0305a11:55_3": "Soḷasakukkūtipi pāṭho.",
  "atk-s0305a11:55_4": "Heṭṭhā nemaṅgamāti heṭṭhā āvāṭaṁ paviṭṭhā.",
  "atk-s0305a11:55_5": "Aṭṭha kukku uparinemassāti aṭṭha hatthā āvāṭassa upari uggantvā ṭhitā bhaveyyuṁ.",
  "atk-s0305a11:55_6": "Bhusāti balavatī.",
  "atk-s0305a11:55_7": "Sesaṁ sabbattha uttānamevāti.",
  "atk-s0305a11:56_0": "Sīsapāvanavaggo catuttho.",
  "atk-s0305a11:57_0": "5. Papātavaggo",
  "atk-s0305a11:58_0": "1. Lokacintāsuttavaṇṇanā",
  "atk-s0305a11:59_0": "1111.",
  "atk-s0305a11:59_1": "Pañcamassa paṭhame sumāgadhāya pokkharaṇiyāti evaṁnāmikāya pokkharaṇiyā.",
  "atk-s0305a11:59_2": "Lokacintaṁ cintentoti,",
  "atk-s0305a11:59_3": "“kena nu kho candimasūriyā katā,",
  "atk-s0305a11:59_4": "kena mahāpathavī,",
  "atk-s0305a11:59_5": "kena mahāsamuddo,",
  "atk-s0305a11:59_6": "kena sattā uppāditā,",
  "atk-s0305a11:59_7": "kena pabbatā,",
  "atk-s0305a11:59_8": "kena ambatālanāḷikerādayo”ti evarūpaṁ lokacintaṁ cintento nisīdi.",
  "atk-s0305a11:60_0": "Vicetoti vigatacitto vikkhittacitto vā.",
  "atk-s0305a11:60_1": "Bhūtaṁyeva addasāti te kira asurā sambarimāyaṁ samparivattetvā yathā ne so puriso hatthiassādīsu āruhante ukkhipitvā,",
  "atk-s0305a11:60_2": "bhisamuḷālacchiddehi pavisante passati,",
  "atk-s0305a11:60_3": "evaṁ adhiṭṭhahiṁsu.",
  "atk-s0305a11:60_4": "Taṁ sandhāya satthā “bhūtaṁyeva addasā”ti āha.",
  "atk-s0305a11:60_5": "Devānaṁyeva mohayamānāti devānaṁ cittaṁ mohayantā.",
  "atk-s0305a11:60_6": "Tasmāti yasmā lokacintaṁ cintento ummattakopi hoti, tasmā.",
  "atk-s0305a11:61_0": "2-3. Papātasuttādivaṇṇanā",
  "atk-s0305a11:62_0": "1112- 13.",
  "atk-s0305a11:62_1": "Dutiye paṭibhānakūṭoti eko mahanto pabbatasadiso mariyādapāsāṇo.",
  "atk-s0305a11:62_2": "Tatiye aniṭṭharūpanti aniṭṭhasabhāvaṁ.",
  "atk-s0305a11:63_0": "4. Kūṭāgārasuttavaṇṇanā",
  "atk-s0305a11:64_0": "1114.",
  "atk-s0305a11:64_1": "Catutthe heṭṭhimaṁ gharaṁ akaritvāti thambhabhittipādussāpanādinā gharassa heṭṭhimabhāgaṁ akatvā.",
  "atk-s0305a11:65_0": "5. Vālasuttavaṇṇanā",
  "atk-s0305a11:66_0": "1115.",
  "atk-s0305a11:66_1": "Pañcame santhāgāreti sippuggaṇhanasālāyaṁ.",
  "atk-s0305a11:66_2": "Upāsanaṁ karonteti kaṇḍakhipanasippaṁ karonte.",
  "atk-s0305a11:66_3": "Asanaṁ atipātenteti kaṇḍaṁ atikkamente.",
  "atk-s0305a11:66_4": "Poṅkhānupoṅkhanti ekaṁ kaṇḍaṁ khipitvā yathā assa sarassa poṅkhaṁ vijjhati,",
  "atk-s0305a11:66_5": "aparaṁ anupoṅkhaṁ nāma dutiyassa poṅkhaṁ,",
  "atk-s0305a11:66_6": "puna aparaṁ tassa poṅkhanti evaṁ atipātente addasa.",
  "atk-s0305a11:66_7": "Yatra hi nāmāti ye nāma.",
  "atk-s0305a11:66_8": "Durabhisambhavataranti dukkarataraṁ.",
  "atk-s0305a11:66_9": "Sattadhā bhinnassa vālassa koṭiyā koṭiṁ paṭivijjheyyāti ekaṁ vālaṁ sattadhā bhinditvā,",
  "atk-s0305a11:66_10": "tassa ekaṁ bhedaṁ gahetvā,",
  "atk-s0305a11:66_11": "vātiṅgaṇamajjhe bandhitvā,",
  "atk-s0305a11:66_12": "aparaṁ bhedaṁ kaṇḍassa aggakoṭiyaṁ bandhitvā,",
  "atk-s0305a11:66_13": "usabhamatte ṭhito kaṇḍabaddhāya koṭiyā taṁ vātiṅgaṇabaddhakoṭiṁ paṭivijjheyyāti attho.",
  "atk-s0305a11:66_14": "Tasmāti yasmā evaṁ duppaṭivijjhāni cattāri saccāni, tasmā.",
  "atk-s0305a11:67_0": "7. Paṭhamachiggaḷayugasuttavaṇṇanā",
  "atk-s0305a11:68_0": "1117.",
  "atk-s0305a11:68_1": "Sattame aññamaññakhādikāti aññamaññaṁ khādanaṁ.",
  "atk-s0305a11:68_2": "Dubbalakhādikāti balavantehi macchādīhi dubbalānaṁ macchādīnaṁ khādanaṁ.",
  "atk-s0305a11:69_0": "8. Dutiyachiggaḷayugasuttavaṇṇanā",
  "atk-s0305a11:70_0": "1118.",
  "atk-s0305a11:70_1": "Aṭṭhame mahāpathavīti cakkavāḷagabbhantarā mahāpathavī.",
  "atk-s0305a11:70_2": "Adhiccamidaṁ,",
  "atk-s0305a11:70_3": "bhanteti idaṁ adhiccuppattikaṁ sace taṁ yugaṁ na pūti bhaveyya,",
  "atk-s0305a11:70_4": "samudde udakaṁ na susseyya,",
  "atk-s0305a11:70_5": "so ca kacchapo na mareyya,",
  "atk-s0305a11:70_6": "api nāma yadicchāvasena siyāti attho.",
  "atk-s0305a11:71_0": "Evaṁ adhiccamidaṁ,",
  "atk-s0305a11:71_1": "bhikkhaveti ettha mahāsīvatthero cattāri yugāni dasseti –",
  "atk-s0305a11:71_2": "puratthimacakkavāḷamukhavaṭṭiyaṁ ṭhitena purisena pakkhittayugassa hi chiggaḷena tassa andhakacchapassa",
  "atk-s0305a11:71_3": "gīvāya pavesanaṁ viya manussapaṭilābho adhiccapaṭilābhī.",
  "atk-s0305a11:71_4": "Dakkhiṇacakkavāḷamukhavaṭṭiyaṁ ṭhitena pakkhittassa pana paribbhamantassa purimayugaṁ patvā chiggaḷena",
  "atk-s0305a11:71_5": "chiggaḷupari āruḷhassa chiggaḷena gīvappavesanaṁ viya tathāgatuppādo adhiccatarasambhavo.",
  "atk-s0305a11:71_6": "Pacchimacakkavāḷamukhavaṭṭiyaṁ ṭhitena pakkhittassa pana paribbhamantassa purimayugadvayaṁ patvā chiggaḷena",
  "atk-s0305a11:71_7": "chiggaḷupari āruḷhassa chiggaḷena gīvappavesanaṁ viya tathāgatappaveditassa dhammavinayassa dīpanaṁ adhiccatarasambhavaṁ.",
  "atk-s0305a11:71_8": "Uttaracakkavāḷamukhavaṭṭiyaṁ ṭhitena pakkhittassa pana paribbhamantassa purimayugattayaṁ patvā chiggaḷena",
  "atk-s0305a11:71_9": "chiggaḷupari āruḷhassa chiggaḷena gīvappavesanaṁ viya catusaccapaṭivedho ativiya adhiccatarasambhavo",
  "atk-s0305a11:71_10": "veditabbo.",
  "atk-s0305a11:71_11": "Navamādīni abhisamayasaṁyutte vuttanayānevāti.",
  "atk-s0305a11:72_0": "Papātavaggo pañcamo.",
  "atk-s0305a11:73_0": "6. Abhisamayavaggavaṇṇanā",
  "atk-s0305a11:74_0": "1121. Abhisamayavaggo nidānavagge abhisamayasaṁyutte vitthāritova.",
  "atk-s0305a11:75_0": "7. Paṭhamaāmakadhaññapeyyālavaggo",
  "atk-s0305a11:76_0": "3. Paññāsuttavaṇṇanā",
  "atk-s0305a11:77_0": "1133.",
  "atk-s0305a11:77_1": "Āmakadhaññapeyyāle ariyena paññācakkhunāti vipassanaṁ ādiṁ katvā lokiyalokuttarena ñāṇacakkhunā.",
  "atk-s0305a11:78_0": "4. Surāmerayasuttavaṇṇanā",
  "atk-s0305a11:79_0": "1134.Surāmerayamajjappamādaṭṭhānā paṭiviratāti ettha surā nāma piṭṭhasurā,",
  "atk-s0305a11:79_1": "odanasurā, pūvasurā,",
  "atk-s0305a11:79_2": "kiṇṇapakkhittā,",
  "atk-s0305a11:79_3": "sambhārasaṁyuttāti pañcavidhā.",
  "atk-s0305a11:79_4": "Merayaṁ nāma pupphāsavo,",
  "atk-s0305a11:79_5": "phalāsavoti,",
  "atk-s0305a11:79_6": "evaṁ vutto yo koci āsavo.",
  "atk-s0305a11:79_7": "Majjanti tadeva ubhayaṁ,",
  "atk-s0305a11:79_8": "yaṁ vā panaññampi surāsavavinimuttaṁ madanīyaṁ.",
  "atk-s0305a11:79_9": "Yāya cetanāya taṁ pivanti,",
  "atk-s0305a11:79_10": "sā pamādassa kāraṇattā pamādaṭṭhānaṁ nāma,",
  "atk-s0305a11:79_11": "tato paṭiviratāti attho.",
  "atk-s0305a11:80_0": "6-7. Matteyyasuttādivaṇṇanā",
  "atk-s0305a11:81_0": "1136-37.Matteyyāti mātuhitā, mātari sammāpaṭipannāti attho. Petteyyādīsu pituhitā petteyyā.",
  "atk-s0305a11:82_0": "8-9. Sāmaññasuttādivaṇṇanā",
  "atk-s0305a11:83_0": "1138- 39.",
  "atk-s0305a11:83_1": "Samaṇānaṁ hitā sāmaññā.",
  "atk-s0305a11:83_2": "Brāhmaṇānaṁ hitā brahmaññā.",
  "atk-s0305a11:83_3": "Tesu tesu sammā paṭipannānaṁyevetaṁ adhivacanaṁ.",
  "atk-s0305a11:84_0": "10. Pacāyikasuttavaṇṇanā",
  "atk-s0305a11:85_0": "1140.Kule jeṭṭhāpacāyinoti kule jeṭṭhānaṁ apacāyino, nīcavuttinoti attho.",
  "atk-s0305a11:86_0": "8. Dutiyaāmakadhaññapeyyālavaggo",
  "atk-s0305a11:87_0": "8. Bījagāmasuttavaṇṇanā",
  "atk-s0305a11:88_0": "1148.Bījagāmabhūtagāmasamārambhāti mūlabījaṁ,",
  "atk-s0305a11:88_1": "khandhabījaṁ,",
  "atk-s0305a11:88_2": "phaḷubījaṁ,",
  "atk-s0305a11:88_3": "aggabījaṁ,",
  "atk-s0305a11:88_4": "bījabījanti pañcavidhassa bījagāmassa ceva yassa kassaci nīlatiṇarukkhādikassa bhūtagāmassa ca samārambhā,",
  "atk-s0305a11:88_5": "chedanapacanādibhāvena vikopanā paṭiviratāti attho.",
  "atk-s0305a11:89_0": "9. Vikālabhojanasuttavaṇṇanā",
  "atk-s0305a11:90_0": "1149.Vikālabhojanāti kālātikkantabhojanā, majjhanhikātikkamato paṭṭhāya yāvakālikaparibhogāti attho.",
  "atk-s0305a11:91_0": "10. Gandhavilepanasuttavaṇṇanā",
  "atk-s0305a11:92_0": "1150.",
  "atk-s0305a11:92_1": "Mālādīsu mālāti yaṁ kiñci pupphaṁ.",
  "atk-s0305a11:92_2": "Gandhanti yaṁ kiñci gandhajātaṁ.",
  "atk-s0305a11:92_3": "Vilepananti chavirāgakaraṇaṁ.",
  "atk-s0305a11:92_4": "Tattha piḷandhantā dhārenti nāma,",
  "atk-s0305a11:92_5": "ūnaṭṭhānaṁ pūrentā maṇḍenti nāma,",
  "atk-s0305a11:92_6": "gandhavasena chavirāgavasena ca sādiyantā vibhūsenti nāma.",
  "atk-s0305a11:92_7": "Ṭhānaṁ vuccati kāraṇaṁ.",
  "atk-s0305a11:92_8": "Tasmā yāya dussīlyacetanāya tāni mālādhāraṇādīni mahājano karoti,",
  "atk-s0305a11:92_9": "tato paṭiviratāti attho.",
  "atk-s0305a11:93_0": "9. Tatiyaāmakadhaññapeyyālavaggo",
  "atk-s0305a11:94_0": "1. Naccagītasuttavaṇṇanā",
  "atk-s0305a11:95_0": "1151.",
  "atk-s0305a11:95_1": "Sāsanassa ananulomattā visūkaṁ paṭāṇībhūtaṁ dassananti visūkadassanaṁ.",
  "atk-s0305a11:95_2": "Attanā naccananaccāpanādivasena naccā ca gītā ca vāditā ca antamaso mayūranaccādivasenāpi pavattānaṁ",
  "atk-s0305a11:95_3": "naccādīnaṁ visūkabhūtā dassanā cāti naccagītavāditavisūkadassanā.",
  "atk-s0305a11:95_4": "Naccādīni hi attanā payojetuṁ vā parehi payojāpetuṁ vā payuttāni passituṁ vā neva bhikkhūnaṁ,",
  "atk-s0305a11:95_5": "na bhikkhunīnaṁ vaṭṭanti.",
  "atk-s0305a11:96_0": "2. Uccāsayanasuttavaṇṇanā",
  "atk-s0305a11:97_0": "1152.Uccāsayanaṁ vuccati pamāṇātikkantaṁ. Mahāsayanaṁ akappiyattharaṇaṁ, tato paṭiviratāti attho.",
  "atk-s0305a11:98_0": "3. Jātarūpasuttavaṇṇanā",
  "atk-s0305a11:99_0": "1153.Jātarūpanti suvaṇṇaṁ.",
  "atk-s0305a11:99_1": "Rajatanti kahāpaṇo –",
  "atk-s0305a11:99_2": "lohamāsako,",
  "atk-s0305a11:99_3": "jatumāsako,",
  "atk-s0305a11:99_4": "dārumāsakoti ye vohāraṁ gacchanti,",
  "atk-s0305a11:99_5": "tassa ubhayassāpi paṭiggahaṇā paṭiviratā.",
  "atk-s0305a11:99_6": "Neva naṁ uggaṇhanti na uggaṇhāpenti,",
  "atk-s0305a11:99_7": "na upanikkhittaṁ sādiyantīti attho.",
  "atk-s0305a11:100_0": "4. Āmakadhaññasuttavaṇṇanā",
  "atk-s0305a11:101_0": "1154.",
  "atk-s0305a11:101_1": "Āmakadhaññapaṭiggahaṇāti sāli- vīhi- yava- godhuma- kaṅgu- varaka-",
  "atk-s0305a11:101_2": "kudrūsakasaṅkhātassa sattavidhassāpi āmakadhaññassa paṭiggahaṇā.",
  "atk-s0305a11:101_3": "Na kevalañca etesaṁ paṭiggahaṇameva,",
  "atk-s0305a11:101_4": "āmasanampi bhikkhūnaṁ na vaṭṭatiyeva.",
  "atk-s0305a11:102_0": "5. Āmakamaṁsasuttavaṇṇanā",
  "atk-s0305a11:103_0": "1155.Āmakamaṁsapaṭiggahaṇāti ettha aññatra uddissa anuññātā āmakamaṁsamacchānaṁ paṭiggahaṇameva bhikkhūnaṁ na vaṭṭati,",
  "atk-s0305a11:103_1": "no āmasanaṁ.",
  "atk-s0305a11:104_0": "6. Kumārikasuttavaṇṇanā",
  "atk-s0305a11:105_0": "1156.Itthikumārikapaṭiggahaṇāti ettha itthīti purisantaragatā,",
  "atk-s0305a11:105_1": "itarā kumārikā nāma.",
  "atk-s0305a11:105_2": "Tāsaṁ paṭiggahaṇampi āmasanampi akappiyameva.",
  "atk-s0305a11:106_0": "7. Dāsidāsasuttavaṇṇanā",
  "atk-s0305a11:107_0": "1157.Dāsidāsapaṭiggahaṇāti ettha dāsidāsavaseneva tesaṁ paṭiggahaṇaṁ na vaṭṭati,",
  "atk-s0305a11:107_1": "“kappiyakārakaṁ dammi,",
  "atk-s0305a11:107_2": "ārāmikaṁ dammī”ti evaṁ vutte pana vaṭṭati.",
  "atk-s0305a11:108_0": "10. Catutthaāmakadhaññapeyyālavaggo",
  "atk-s0305a11:109_0": "1. Khettavatthusuttavaṇṇanā",
  "atk-s0305a11:110_0": "1161.Ajeḷakādīsu khettavatthupariyosānesu kappiyākappiyanayo vinayavasena upaparikkhitabbo.",
  "atk-s0305a11:110_1": "Tattha khettaṁ nāma yasmiṁ pubbaṇṇaṁ ruhati.",
  "atk-s0305a11:110_2": "Vatthu nāma yasmiṁ aparaṇṇaṁ ruhati.",
  "atk-s0305a11:110_3": "Yattha vā ubhayaṁ ruhati,",
  "atk-s0305a11:110_4": "taṁ khettaṁ.",
  "atk-s0305a11:110_5": "Tadatthāya akatabhūmibhāgo vatthu.",
  "atk-s0305a11:110_6": "Khettavatthusīsena cettha vāpitaḷākādīnipi saṅgahitāneva.",
  "atk-s0305a11:111_0": "2-3. Kayavikkayasuttādivaṇṇanā",
  "atk-s0305a11:112_0": "1162-",
  "atk-s0305a11:112_1": "63.Kayavikkayāti kayā ca vikkayā ca.",
  "atk-s0305a11:112_2": "Dūteyyaṁ vuccati dūtakammaṁ,",
  "atk-s0305a11:112_3": "gihīnaṁ paṇṇaṁ vā sāsanaṁ vā gahetvā tattha tattha gamanaṁ.",
  "atk-s0305a11:112_4": "Pahiṇagamanaṁ vuccati gharā gharaṁ pesitassa khuddakagamanaṁ.",
  "atk-s0305a11:112_5": "Anuyogo nāma tadubhayakaraṇaṁ.",
  "atk-s0305a11:112_6": "Tasmā dūteyyapahiṇagamanānuyogāti evamettha attho veditabbo.",
  "atk-s0305a11:113_0": "4. Tulākūṭasuttavaṇṇanā",
  "atk-s0305a11:114_0": "1164.",
  "atk-s0305a11:114_1": "Tulākūṭādīsu kūṭanti vañcanaṁ.",
  "atk-s0305a11:114_2": "Tattha tulākūṭaṁ tāva rūpakūṭaṁ,",
  "atk-s0305a11:114_3": "aṅgakūṭaṁ,",
  "atk-s0305a11:114_4": "gahaṇakūṭaṁ,",
  "atk-s0305a11:114_5": "paṭicchannakūṭanti catubbidhaṁ hoti.",
  "atk-s0305a11:114_6": "Tattha rūpakūṭaṁ nāma dve tulā samarūpā katvā gaṇhanto mahatiyā gaṇhāti,",
  "atk-s0305a11:114_7": "dadanto khuddikāya deti.",
  "atk-s0305a11:114_8": "Aṅgakūṭaṁ nāma gaṇhanto pacchābhāge hatthena tulaṁ akkamati,",
  "atk-s0305a11:114_9": "dadanto pubbabhāge.",
  "atk-s0305a11:114_10": "Gahaṇakūṭaṁ nāma gaṇhanto mūle rajjuṁ gaṇhāti,",
  "atk-s0305a11:114_11": "dadanto agge.",
  "atk-s0305a11:114_12": "Paṭicchannakūṭaṁ nāma tulaṁ susiraṁ katvā anto ayacuṇṇaṁ pakkhipitvā gaṇhanto taṁ pacchābhāge karoti,",
  "atk-s0305a11:114_13": "dadanto aggabhāge.",
  "atk-s0305a11:115_0": "Kaṁso vuccati suvaṇṇapāti,",
  "atk-s0305a11:115_1": "tāya vañcanaṁ kaṁsakūṭaṁ. Kathaṁ?",
  "atk-s0305a11:115_2": "Ekaṁ suvaṇṇapātiṁ katvā aññā dve tisso lohapātiyo suvaṇṇavaṇṇā karonti.",
  "atk-s0305a11:115_3": "Tato janapadaṁ gantvā,",
  "atk-s0305a11:115_4": "kiñcideva aḍḍhakulaṁ pavisitvā,",
  "atk-s0305a11:115_5": "“suvaṇṇabhājanāni kiṇathā”ti vatvā,",
  "atk-s0305a11:115_6": "agghe pucchite samagghataraṁ dātukāmā honti,",
  "atk-s0305a11:115_7": "tato tehi “kathaṁ imesaṁ suvaṇṇabhāvo jānitabbo”ti vutte “vīmaṁsitvā gaṇhathā”ti suvaṇṇapātiṁ pāsāṇe ghaṁsitvā sabbapātiyo datvā gacchanti.",
  "atk-s0305a11:116_0": "Mānakūṭaṁ hadayabheda-",
  "atk-s0305a11:116_1": "sikhābheda-",
  "atk-s0305a11:116_2": "rajjubhedavasena tividhaṁ hoti.",
  "atk-s0305a11:116_3": "Tattha hadayabhedo sappitelādiminanakāle labbhati.",
  "atk-s0305a11:116_4": "Tāni hi gaṇhanto heṭṭhāchiddena mānena “saṇikaṁ āsiñcā”ti vatvā antobhājane bahuṁ paggharāpetvā gaṇhāti,",
  "atk-s0305a11:116_5": "dadanto chiddaṁ pidhāya sīghaṁ pūretvā deti.",
  "atk-s0305a11:116_6": "Sikhābhedo tilataṇḍulādiminanakāle labbhati.",
  "atk-s0305a11:116_7": "Tāni hi gaṇhanto saṇikaṁ sikhaṁ ussāpetvā gaṇhāti,",
  "atk-s0305a11:116_8": "dadanto vegena sikhaṁ bhindanto deti.",
  "atk-s0305a11:116_9": "Rajjubhedo khettavatthuminanakāle labbhati.",
  "atk-s0305a11:116_10": "Lañjaṁ alabhantā hi khettaṁ amahantaṁ mahantaṁ katvā minanti.",
  "atk-s0305a11:117_0": "5. Ukkoṭanasuttavaṇṇanā",
  "atk-s0305a11:118_0": "1165.Ukkoṭanādīsu ukkoṭananti sāmike assāmike kātuṁ lañjaggahaṇaṁ.",
  "atk-s0305a11:118_1": "Vañcananti tehi tehi upāyehi paresaṁ vañcanaṁ.",
  "atk-s0305a11:118_2": "Tatridamekaṁvatthu –",
  "atk-s0305a11:118_3": "eko kira luddako migañca migapotakañca gahetvā āgacchati.",
  "atk-s0305a11:118_4": "Tameko dhutto “kiṁ, bho,",
  "atk-s0305a11:118_5": "migo agghati,",
  "atk-s0305a11:118_6": "kiṁ migapotako”ti?, Āha.",
  "atk-s0305a11:118_7": "“Migo dve kahāpaṇe,",
  "atk-s0305a11:118_8": "migapotako eka”nti ca vutte kahāpaṇaṁ datvā,",
  "atk-s0305a11:118_9": "migapotakaṁ gahetvā thokaṁ gantvā nivatto “na me, bho,",
  "atk-s0305a11:118_10": "migapotakena attho,",
  "atk-s0305a11:118_11": "migaṁ me dehī”ti āha.",
  "atk-s0305a11:118_12": "Tena hi dve kahāpaṇe dehīti. Nanu, bho,",
  "atk-s0305a11:118_13": "mayā paṭhamaṁ eko kahāpaṇo dinnoti.",
  "atk-s0305a11:118_14": "Āma dinnoti.",
  "atk-s0305a11:118_15": "Imampi migapotakaṁ gaṇha,",
  "atk-s0305a11:118_16": "evaṁ so ca kahāpaṇo,",
  "atk-s0305a11:118_17": "ayañca kahāpaṇagghanako migapotakoti dve kahāpaṇā bhavissantīti.",
  "atk-s0305a11:118_18": "So “kāraṇaṁ vadatī”ti sallakkhetvā migapotakaṁ gahetvā migaṁ adāsīti.",
  "atk-s0305a11:119_0": "Nikatīti yogavasena vā māyāvasena vā apāmaṅgaṁ pāmaṅganti amaṇiṁ maṇinti,",
  "atk-s0305a11:119_1": "asuvaṇṇaṁ suvaṇṇanti katvā patirūpakena vañcanaṁ.",
  "atk-s0305a11:119_2": "Sāciyogoti kuṭilayogo.",
  "atk-s0305a11:119_3": "Etesaṁyeva ukkoṭanādīnametaṁ nāmaṁ.",
  "atk-s0305a11:119_4": "Tasmā ukkoṭanasāciyogā vañcanasāciyogā nikatisāciyogāti evamettha attho daṭṭhabbo.",
  "atk-s0305a11:119_5": "Keci aññaṁ dassetvā aññassa parivattanaṁ sāciyogoti vadanti.",
  "atk-s0305a11:119_6": "Taṁ pana vañcaneneva saṅgahitaṁ.",
  "atk-s0305a11:120_0": "6-11. Chedanasuttādivaṇṇanā",
  "atk-s0305a11:121_0": "1166-",
  "atk-s0305a11:121_1": "71.Chedanādīsu chedananti hatthacchedanādi.",
  "atk-s0305a11:121_2": "Vadhoti maraṇaṁ.",
  "atk-s0305a11:121_3": "Bandhoti rajjubandhanādīhi bandhanaṁ.",
  "atk-s0305a11:121_4": "Viparāmosoti himaviparāmoso,",
  "atk-s0305a11:121_5": "gumbaviparāmosoti duvidho.",
  "atk-s0305a11:121_6": "Yaṁ himapātasamaye himena paṭicchannā hutvā maggapaṭipannaṁ janaṁ musanti,",
  "atk-s0305a11:121_7": "ayaṁ himaviparāmoso.",
  "atk-s0305a11:121_8": "Yaṁ gumbādipaṭicchannā musanti,",
  "atk-s0305a11:121_9": "ayaṁ gumbaviparāmoso.",
  "atk-s0305a11:122_0": "Ālopo vuccati gāmanigamādīnaṁ vilopakaraṇaṁ.",
  "atk-s0305a11:122_1": "Sahasākāroti sāhasakiriyā,",
  "atk-s0305a11:122_2": "gehaṁ pavisitvā,",
  "atk-s0305a11:122_3": "manussānaṁ ure satthaṁ ṭhapetvā,",
  "atk-s0305a11:122_4": "icchitabhaṇḍaggahaṇaṁ.",
  "atk-s0305a11:122_5": "Evametasmā chedanavadhabandhanaviparāmosaālopasahasākārā paṭiviratā.",
  "atk-s0305a11:122_6": "Sesaṁ sabbattha uttānatthamevāti.",
  "atk-s0305a11:123_0": "Āmakadhaññapeyyālavaṇṇanā niṭṭhitā.",
  "atk-s0305a11:124_0": "Iti sāratthappakāsiniyā saṁyuttanikāya-aṭṭhakathāya",
  "atk-s0305a11:125_0": "Mahāvaggavaṇṇanā niṭṭhitā.",
  "atk-s0305a11:126_0": "Nigamanakathā",
  "atk-s0305a11:127_0": "Ettāvatā hi –",
  "atk-s0305a11:128_0": "“Bahukārassa yatīnaṁ vipassanācāranipuṇabuddhīnaṁ,",
  "atk-s0305a11:129_0": "Saṁyuttavaranikāyassa atthasaṁvaṇṇanaṁ kātuṁ.",
  "atk-s0305a11:130_0": "“Saddhammassa ciraṭṭhitimāsisamānena yā mayā;",
  "atk-s0305a11:131_0": "Nipuṇā aṭṭhakathā āraddhā sāratthapakāsinī nāma.",
  "atk-s0305a11:132_0": "“Sā hi mahāaṭṭhakathāya sāramādāya niṭṭhitā esā;",
  "atk-s0305a11:133_0": "Aṭṭhasattatimattāya pāḷiyā bhāṇavārehi.",
  "atk-s0305a11:134_0": "“Ekūnasaṭṭhimatto visuddhimaggopi bhāṇavārehi;",
  "atk-s0305a11:135_0": "Atthappakāsanatthāya āgamānaṁ kato yasmā.",
  "atk-s0305a11:136_0": "“Tasmā tena sahāyaṁ aṭṭhakathā bhāṇavāragaṇanāya;",
  "atk-s0305a11:137_0": "Thokena aparipūraṁ sattatiṁsasataṁ hoti.",
  "atk-s0305a11:138_0": "“Sattatiṁsādhikasata-parimāṇaṁ bhāṇavārato evaṁ;",
  "atk-s0305a11:139_0": "Samayaṁ pakāsayantiṁ mahāvihārādhivāsīnaṁ.",
  "atk-s0305a11:140_0": "“Mūlaṭṭhakathāya sāramādāya mayā imaṁ karontena;",
  "atk-s0305a11:141_0": "Yaṁ puññamupacitaṁ tena hotu sabbo sukhī loko.",
  "atk-s0305a11:142_0": "“Etissā karaṇatthaṁ therena bhadantajotipālena;",
  "atk-s0305a11:143_0": "Sucisīlena subhāsitassa pakāsayantañāṇena.",
  "atk-s0305a11:144_0": "“Sāsanavibhūtikāmena yācamānena maṁ subhaguṇena;",
  "atk-s0305a11:145_0": "Yaṁ samadhigataṁ puññaṁ tenāpi jano sukhī bhavatū”ti.",
  "atk-s0305a11:146_0": "Paramavisuddhasaddhābuddhivīriyappaṭimaṇḍitena sīlācārajjavamaddavādiguṇasamudayasamuditena sakasamayasamayantaragahanajjhogāhaṇasamatthena",
  "atk-s0305a11:146_1": "paññāveyyattiyasamannāgatena tipiṭakapariyattippabhede sāṭṭhakathe satthusāsane appaṭihatañāṇappabhāvena",
  "atk-s0305a11:146_2": "mahāveyyākaraṇena karaṇasampattijanitasukhaviniggatamadhurodāravacanalāvaṇṇayuttena yuttamuttavādinā",
  "atk-s0305a11:146_3": "vādīvarena mahākavinā pabhinnapaṭisambhidāparivāre chaḷabhiññādippabhedaguṇappaṭimaṇḍite uttarimanussadhamme",
  "atk-s0305a11:146_4": "suppatiṭṭhitabuddhīnaṁ theravaṁsappadīpānaṁ therānaṁ mahāvihāravāsīnaṁ vaṁsālaṅkārabhūtena vipulavisuddhabuddhinā",
  "atk-s0305a11:146_5": "buddhaghosoti garūhi gahitanāmadheyyena therena katā ayaṁ sāratthappakāsinī nāma saṁyuttanikāyaṭṭhakathā.",
  "atk-s0305a11:147_0": "“Tāva tiṭṭhatu lokasmiṁ, lokanittharaṇesinaṁ;",
  "atk-s0305a11:148_0": "Dassentī kulaputtānaṁ, nayaṁ sīlavisuddhiyā.",
  "atk-s0305a11:149_0": "“Yāva buddhoti nāmampi, suddhacittassa tādino;",
  "atk-s0305a11:150_0": "Lokamhi lokajeṭṭhassa, pavattati mahesino”ti.",
  "atk-s0305a11:151_0": "Sāratthappakāsinī nāma",
  "atk-s0305a11:152_0": "Saṁyuttanikāya-aṭṭhakathā sabbākārena niṭṭhitā."
}