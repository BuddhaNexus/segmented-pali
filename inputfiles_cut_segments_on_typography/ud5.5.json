{
  "ud5.5:0.1_0": "Udāna 5.5",
  "ud5.5:0.2_0": "Uposathasutta",
  "ud5.5:1.1_0": "Evaṁ me sutaṁ—",
  "ud5.5:1.2_0": "ekaṁ samayaṁ bhagavā sāvatthiyaṁ viharati pubbārāme migāramātupāsāde.",
  "ud5.5:1.3_0": "Tena kho pana samayena bhagavā tadahuposathe bhikkhusaṅghaparivuto nisinno hoti.",
  "ud5.5:2.1_0": "Atha kho āyasmā ānando abhikkantāya rattiyā,",
  "ud5.5:2.1_1": "nikkhante paṭhame yāme,",
  "ud5.5:2.1_2": "uṭṭhāyāsanā ekaṁsaṁ uttarāsaṅgaṁ karitvā yena bhagavā tenañjaliṁ paṇāmetvā bhagavantaṁ etadavoca:",
  "ud5.5:2.2_0": "“abhikkantā, bhante, ratti; nikkhanto paṭhamo yāmo; ciranisinno bhikkhusaṅgho;",
  "ud5.5:2.3_0": "uddisatu, bhante, bhagavā bhikkhūnaṁ pātimokkhan”ti.",
  "ud5.5:2.4_0": "Evaṁ vutte, bhagavā tuṇhī ahosi.",
  "ud5.5:3.1_0": "Dutiyampi kho āyasmā ānando abhikkantāya rattiyā,",
  "ud5.5:3.1_1": "nikkhante majjhime yāme,",
  "ud5.5:3.1_2": "uṭṭhāyāsanā ekaṁsaṁ uttarāsaṅgaṁ karitvā yena bhagavā tenañjaliṁ paṇāmetvā bhagavantaṁ etadavoca:",
  "ud5.5:3.2_0": "“abhikkantā, bhante, ratti; nikkhanto majjhimo yāmo; ciranisinno bhikkhusaṅgho;",
  "ud5.5:3.3_0": "uddisatu, bhante, bhagavā bhikkhūnaṁ pātimokkhan”ti.",
  "ud5.5:3.4_0": "Dutiyampi kho bhagavā tuṇhī ahosi.",
  "ud5.5:4.1_0": "Tatiyampi kho āyasmā ānando abhikkantāya rattiyā,",
  "ud5.5:4.1_1": "nikkhante pacchime yāme,",
  "ud5.5:4.1_2": "uddhaste aruṇe,",
  "ud5.5:4.1_3": "nandimukhiyā rattiyā uṭṭhāyāsanā ekaṁsaṁ uttarāsaṅgaṁ karitvā yena bhagavā tenañjaliṁ paṇāmetvā bhagavantaṁ etadavoca:",
  "ud5.5:4.2_0": "“abhikkantā, bhante, ratti;",
  "ud5.5:4.2_1": "nikkhanto pacchimo yāmo;",
  "ud5.5:4.2_2": "uddhasto aruṇo;",
  "ud5.5:4.2_3": "nandimukhī ratti;",
  "ud5.5:4.2_4": "ciranisinno bhikkhusaṅgho;",
  "ud5.5:4.3_0": "uddisatu, bhante, bhagavā bhikkhūnaṁ pātimokkhan”ti.",
  "ud5.5:4.4_0": "“Aparisuddhā, ānanda, parisā”ti.",
  "ud5.5:5.1_0": "Atha kho āyasmato mahāmoggallānassa etadahosi:",
  "ud5.5:5.2_0": "“kaṁ nu kho bhagavā puggalaṁ sandhāya evamāha:",
  "ud5.5:5.3_0": "‘aparisuddhā, ānanda, parisā’”ti?",
  "ud5.5:5.4_0": "Atha kho āyasmā mahāmoggallāno sabbāvantaṁ bhikkhusaṅghaṁ cetasā ceto paricca manasākāsi.",
  "ud5.5:5.5_0": "Addasā kho āyasmā mahāmoggallāno taṁ puggalaṁ dussīlaṁ pāpadhammaṁ asuciṁ saṅkassarasamācāraṁ paṭicchannakammantaṁ",
  "ud5.5:5.5_1": "assamaṇaṁ samaṇapaṭiññaṁ abrahmacāriṁ brahmacāripaṭiññaṁ antopūtiṁ avassutaṁ kasambujātaṁ majjhe bhikkhusaṅghassa nisinnaṁ.",
  "ud5.5:5.6_0": "Disvāna uṭṭhāyāsanā yena so puggalo tenupasaṅkami; upasaṅkamitvā taṁ puggalaṁ etadavoca:",
  "ud5.5:5.7_0": "“uṭṭhehi, āvuso, diṭṭhosi bhagavatā;",
  "ud5.5:5.8_0": "natthi te bhikkhūhi saddhiṁ saṁvāso”ti.",
  "ud5.5:5.9_0": "Evaṁ vutte, so puggalo tuṇhī ahosi.",
  "ud5.5:6.1_0": "Dutiyampi kho āyasmā mahāmoggallāno taṁ puggalaṁ etadavoca:",
  "ud5.5:6.2_0": "“uṭṭhehi, āvuso, diṭṭhosi bhagavatā;",
  "ud5.5:6.3_0": "natthi te bhikkhūhi saddhiṁ saṁvāso”ti.",
  "ud5.5:6.4_0": "Dutiyampi kho …pe…",
  "ud5.5:6.5_0": "tatiyampi kho so puggalo tuṇhī ahosi.",
  "ud5.5:7.1_0": "Atha kho āyasmā mahāmoggallāno taṁ puggalaṁ bāhāyaṁ gahetvā bahidvārakoṭṭhakā nikkhāmetvā sūcighaṭikaṁ datvā yena bhagavā tenupasaṅkami;",
  "ud5.5:7.1_1": "upasaṅkamitvā bhagavantaṁ etadavoca:",
  "ud5.5:7.2_0": "“nikkhāmito, bhante, so puggalo mayā.",
  "ud5.5:7.3_0": "Parisuddhā parisā.",
  "ud5.5:7.4_0": "Uddisatu, bhante, bhagavā bhikkhūnaṁ pātimokkhan”ti.",
  "ud5.5:7.5_0": "“Acchariyaṁ, moggallāna, abbhutaṁ, moggallāna.",
  "ud5.5:7.6_0": "Yāva bāhāgahaṇāpi nāma so moghapuriso āgamessatī”ti.",
  "ud5.5:8.1_0": "Atha kho bhagavā bhikkhū āmantesi:",
  "ud5.5:8.2_0": "“na dānāhaṁ, bhikkhave, ito paraṁ uposathaṁ karissāmi, pātimokkhaṁ uddisissāmi.",
  "ud5.5:8.3_0": "Tumheva dāni, bhikkhave, ito paraṁ uposathaṁ kareyyātha, pātimokkhaṁ uddiseyyātha.",
  "ud5.5:8.4_0": "Aṭṭhānametaṁ,",
  "ud5.5:8.4_1": "bhikkhave,",
  "ud5.5:8.4_2": "anavakāso yaṁ tathāgato aparisuddhāya parisāya uposathaṁ kareyya,",
  "ud5.5:8.4_3": "pātimokkhaṁ uddiseyya.",
  "ud5.5:9.1_0": "Aṭṭhime,",
  "ud5.5:9.1_1": "bhikkhave,",
  "ud5.5:9.1_2": "mahāsamudde acchariyā abbhutā dhammā,",
  "ud5.5:9.1_3": "ye disvā disvā asurā mahāsamudde abhiramanti.",
  "ud5.5:9.2_0": "Katame aṭṭha?",
  "ud5.5:10.1_0": "Mahāsamuddo, bhikkhave, anupubbaninno anupubbapoṇo anupubbapabbhāro, na āyatakeneva papāto.",
  "ud5.5:10.2_0": "Yampi, bhikkhave, mahāsamuddo anupubbaninno anupubbapoṇo anupubbapabbhāro na āyatakeneva papāto;",
  "ud5.5:10.3_0": "ayaṁ,",
  "ud5.5:10.3_1": "bhikkhave,",
  "ud5.5:10.3_2": "mahāsamudde paṭhamo acchariyo abbhuto dhammo,",
  "ud5.5:10.3_3": "yaṁ disvā disvā asurā mahāsamudde abhiramanti.",
  "ud5.5:11.1_0": "Puna caparaṁ, bhikkhave, mahāsamuddo ṭhitadhammo velaṁ nātivattati.",
  "ud5.5:11.2_0": "Yampi, bhikkhave, mahāsamuddo ṭhitadhammo velaṁ nātivattati;",
  "ud5.5:11.3_0": "ayaṁ,",
  "ud5.5:11.3_1": "bhikkhave,",
  "ud5.5:11.3_2": "mahāsamudde dutiyo acchariyo abbhuto dhammo,",
  "ud5.5:11.3_3": "yaṁ disvā disvā asurā mahāsamudde abhiramanti.",
  "ud5.5:12.1_0": "Puna caparaṁ,",
  "ud5.5:12.1_1": "bhikkhave,",
  "ud5.5:12.1_2": "mahāsamuddo na matena kuṇapena saṁvasati.",
  "ud5.5:12.1_3": "Yaṁ hoti mahāsamudde mataṁ kuṇapaṁ taṁ khippameva tīraṁ vāheti,",
  "ud5.5:12.1_4": "thalaṁ ussāreti.",
  "ud5.5:12.2_0": "Yampi,",
  "ud5.5:12.2_1": "bhikkhave,",
  "ud5.5:12.2_2": "mahāsamuddo na matena kuṇapena saṁvasati,",
  "ud5.5:12.2_3": "yaṁ hoti mahāsamudde mataṁ kuṇapaṁ taṁ khippameva tīraṁ vāheti thalaṁ ussāreti;",
  "ud5.5:12.3_0": "ayaṁ,",
  "ud5.5:12.3_1": "bhikkhave,",
  "ud5.5:12.3_2": "mahāsamudde tatiyo acchariyo abbhuto dhammo,",
  "ud5.5:12.3_3": "yaṁ disvā disvā asurā mahāsamudde abhiramanti.",
  "ud5.5:13.1_0": "Puna caparaṁ,",
  "ud5.5:13.1_1": "bhikkhave,",
  "ud5.5:13.1_2": "yā kāci mahānadiyo,",
  "ud5.5:13.1_3": "seyyathidaṁ—gaṅgā yamunā aciravatī sarabhū mahī,",
  "ud5.5:13.1_4": "tā mahāsamuddaṁ patvā jahanti purimāni nāmagottāni;",
  "ud5.5:13.1_5": "‘mahāsamuddo’tveva saṅkhaṁ gacchanti.",
  "ud5.5:13.2_0": "Yampi,",
  "ud5.5:13.2_1": "bhikkhave,",
  "ud5.5:13.2_2": "yā kāci mahānadiyo,",
  "ud5.5:13.2_3": "seyyathidaṁ—gaṅgā yamunā aciravatī sarabhū mahī tā mahāsamuddaṁ patvā jahanti purimāni nāmagottāni,",
  "ud5.5:13.2_4": "‘mahāsamuddo’tveva saṅkhaṁ gacchanti;",
  "ud5.5:13.3_0": "ayaṁ,",
  "ud5.5:13.3_1": "bhikkhave,",
  "ud5.5:13.3_2": "mahāsamudde catuttho acchariyo abbhuto dhammo,",
  "ud5.5:13.3_3": "yaṁ disvā disvā asurā mahāsamudde abhiramanti.",
  "ud5.5:14.1_0": "Puna caparaṁ,",
  "ud5.5:14.1_1": "bhikkhave,",
  "ud5.5:14.1_2": "yā ca loke savantiyo mahāsamuddaṁ appenti,",
  "ud5.5:14.1_3": "yā ca antalikkhā dhārā papatanti,",
  "ud5.5:14.1_4": "na tena mahāsamuddassa ūnattaṁ vā pūrattaṁ vā paññāyati.",
  "ud5.5:14.2_0": "Yampi,",
  "ud5.5:14.2_1": "bhikkhave,",
  "ud5.5:14.2_2": "yā ca loke savantiyo mahāsamuddaṁ appenti,",
  "ud5.5:14.2_3": "yā ca antalikkhā dhārā papatanti,",
  "ud5.5:14.2_4": "na tena mahāsamuddassa ūnattaṁ vā pūrattaṁ vā paññāyati;",
  "ud5.5:14.3_0": "ayaṁ,",
  "ud5.5:14.3_1": "bhikkhave,",
  "ud5.5:14.3_2": "mahāsamudde pañcamo acchariyo abbhuto dhammo,",
  "ud5.5:14.3_3": "yaṁ disvā disvā asurā mahāsamudde abhiramanti.",
  "ud5.5:15.1_0": "Puna caparaṁ, bhikkhave, mahāsamuddo ekaraso loṇaraso.",
  "ud5.5:15.2_0": "Yampi, bhikkhave, mahāsamuddo ekaraso loṇaraso;",
  "ud5.5:15.3_0": "ayaṁ,",
  "ud5.5:15.3_1": "bhikkhave,",
  "ud5.5:15.3_2": "mahāsamudde chaṭṭho acchariyo abbhuto dhammo,",
  "ud5.5:15.3_3": "yaṁ disvā disvā asurā mahāsamudde abhiramanti.",
  "ud5.5:16.1_0": "Puna caparaṁ,",
  "ud5.5:16.1_1": "bhikkhave,",
  "ud5.5:16.1_2": "mahāsamuddo bahuratano anekaratano.",
  "ud5.5:16.1_3": "Tatrimāni ratanāni,",
  "ud5.5:16.1_4": "seyyathidaṁ—muttā maṇi veḷuriyo saṅkho silā pavāḷaṁ rajataṁ jātarūpaṁ lohitaṅgo masāragallaṁ.",
  "ud5.5:16.2_0": "Yampi,",
  "ud5.5:16.2_1": "bhikkhave,",
  "ud5.5:16.2_2": "mahāsamuddo bahuratano anekaratano,",
  "ud5.5:16.2_3": "tatrimāni ratanāni,",
  "ud5.5:16.2_4": "seyyathidaṁ—muttā maṇi veḷuriyo saṅkho silā pavāḷaṁ rajataṁ jātarūpaṁ lohitaṅgo masāragallaṁ;",
  "ud5.5:16.3_0": "ayaṁ,",
  "ud5.5:16.3_1": "bhikkhave,",
  "ud5.5:16.3_2": "mahāsamudde sattamo acchariyo abbhuto dhammo,",
  "ud5.5:16.3_3": "yaṁ disvā disvā asurā mahāsamudde abhiramanti.",
  "ud5.5:17.1_0": "Puna caparaṁ,",
  "ud5.5:17.1_1": "bhikkhave,",
  "ud5.5:17.1_2": "mahāsamuddo mahataṁ bhūtānaṁ āvāso.",
  "ud5.5:17.1_3": "Tatrime bhūtā—timi timiṅgalo timitimiṅgalo asurā nāgā gandhabbā.",
  "ud5.5:17.1_4": "Santi mahāsamudde yojanasatikāpi attabhāvā,",
  "ud5.5:17.1_5": "dviyojanasatikāpi attabhāvā,",
  "ud5.5:17.1_6": "tiyojanasatikāpi attabhāvā,",
  "ud5.5:17.1_7": "catuyojanasatikāpi attabhāvā,",
  "ud5.5:17.1_8": "pañcayojanasatikāpi attabhāvā.",
  "ud5.5:17.2_0": "Yampi,",
  "ud5.5:17.2_1": "bhikkhave,",
  "ud5.5:17.2_2": "mahāsamuddo mahataṁ bhūtānaṁ āvāso,",
  "ud5.5:17.2_3": "tatrime bhūtā—timi timiṅgalo timitimiṅgalo asurā nāgā gandhabbā,",
  "ud5.5:17.2_4": "santi mahāsamudde yojanasatikāpi attabhāvā dviyojanasatikāpi attabhāvā …pe…",
  "ud5.5:17.2_5": "pañcayojanasatikāpi attabhāvā;",
  "ud5.5:17.3_0": "ayaṁ,",
  "ud5.5:17.3_1": "bhikkhave,",
  "ud5.5:17.3_2": "mahāsamudde aṭṭhamo acchariyo abbhuto dhammo,",
  "ud5.5:17.3_3": "yaṁ disvā disvā asurā mahāsamudde abhiramanti.",
  "ud5.5:17.4_0": "Ime kho,",
  "ud5.5:17.4_1": "bhikkhave,",
  "ud5.5:17.4_2": "aṭṭha mahāsamudde acchariyā abbhutā dhammā ye disvā disvā asurā mahāsamudde abhiramanti.",
  "ud5.5:18.1_0": "Evamevaṁ kho,",
  "ud5.5:18.1_1": "bhikkhave,",
  "ud5.5:18.1_2": "imasmiṁ dhammavinaye aṭṭha acchariyā abbhutā dhammā,",
  "ud5.5:18.1_3": "ye disvā disvā bhikkhū imasmiṁ dhammavinaye abhiramanti.",
  "ud5.5:18.2_0": "Katame aṭṭha?",
  "ud5.5:19.1_0": "Seyyathāpi,",
  "ud5.5:19.1_1": "bhikkhave,",
  "ud5.5:19.1_2": "mahāsamuddo anupubbaninno anupubbapoṇo anupubbapabbhāro,",
  "ud5.5:19.1_3": "na āyatakeneva papāto;",
  "ud5.5:19.2_0": "evamevaṁ kho,",
  "ud5.5:19.2_1": "bhikkhave,",
  "ud5.5:19.2_2": "imasmiṁ dhammavinaye anupubbasikkhā anupubbakiriyā anupubbapaṭipadā,",
  "ud5.5:19.2_3": "na āyatakeneva aññāpaṭivedho.",
  "ud5.5:19.3_0": "Yampi,",
  "ud5.5:19.3_1": "bhikkhave,",
  "ud5.5:19.3_2": "imasmiṁ dhammavinaye anupubbasikkhā anupubbakiriyā anupubbapaṭipadā,",
  "ud5.5:19.3_3": "na āyatakeneva aññāpaṭivedho;",
  "ud5.5:19.4_0": "ayaṁ,",
  "ud5.5:19.4_1": "bhikkhave,",
  "ud5.5:19.4_2": "imasmiṁ dhammavinaye paṭhamo acchariyo abbhuto dhammo,",
  "ud5.5:19.4_3": "yaṁ disvā disvā bhikkhū imasmiṁ dhammavinaye abhiramanti.",
  "ud5.5:20.1_0": "Seyyathāpi, bhikkhave, mahāsamuddo ṭhitadhammo velaṁ nātivattati;",
  "ud5.5:20.2_0": "evamevaṁ kho,",
  "ud5.5:20.2_1": "bhikkhave,",
  "ud5.5:20.2_2": "yaṁ mayā sāvakānaṁ sikkhāpadaṁ paññattaṁ taṁ mama sāvakā jīvitahetupi nātikkamanti.",
  "ud5.5:20.3_0": "Yampi, bhikkhave, mayā sāvakānaṁ sikkhāpadaṁ paññattaṁ taṁ mama sāvakā jīvitahetupi nātikkamanti;",
  "ud5.5:20.4_0": "ayaṁ,",
  "ud5.5:20.4_1": "bhikkhave,",
  "ud5.5:20.4_2": "imasmiṁ dhammavinaye dutiyo acchariyo abbhuto dhammo,",
  "ud5.5:20.4_3": "yaṁ disvā disvā bhikkhū imasmiṁ dhammavinaye abhiramanti.",
  "ud5.5:21.1_0": "Seyyathāpi,",
  "ud5.5:21.1_1": "bhikkhave,",
  "ud5.5:21.1_2": "mahāsamuddo na matena kuṇapena saṁvasati;",
  "ud5.5:21.1_3": "yaṁ hoti mahāsamudde mataṁ kuṇapaṁ taṁ khippameva tīraṁ vāheti,",
  "ud5.5:21.1_4": "thalaṁ ussāreti;",
  "ud5.5:21.2_0": "evamevaṁ kho,",
  "ud5.5:21.2_1": "bhikkhave,",
  "ud5.5:21.2_2": "yo so puggalo dussīlo pāpadhammo asuci saṅkassarasamācāro paṭicchannakammanto assamaṇo samaṇapaṭiñño",
  "ud5.5:21.2_3": "abrahmacārī brahmacāripaṭiñño antopūti avassuto kasambujāto,",
  "ud5.5:21.2_4": "na tena saṅgho saṁvasati;",
  "ud5.5:21.2_5": "atha kho naṁ khippameva sannipatitvā ukkhipati.",
  "ud5.5:21.2_6": "Kiñcāpi so hoti majjhe bhikkhusaṅghassa nisinno,",
  "ud5.5:21.2_7": "atha kho so ārakāva saṅghamhā,",
  "ud5.5:21.2_8": "saṅgho ca tena.",
  "ud5.5:21.3_0": "Yampi,",
  "ud5.5:21.3_1": "bhikkhave,",
  "ud5.5:21.3_2": "yo so puggalo dussīlo pāpadhammo asuci saṅkassarasamācāro paṭicchannakammanto assamaṇo samaṇapaṭiñño",
  "ud5.5:21.3_3": "abrahmacārī brahmacāripaṭiñño antopūti avassuto kasambujāto,",
  "ud5.5:21.3_4": "na tena saṅgho saṁvasati;",
  "ud5.5:21.3_5": "khippameva naṁ sannipatitvā ukkhipati.",
  "ud5.5:21.3_6": "Kiñcāpi so hoti majjhe bhikkhusaṅghassa nisinno,",
  "ud5.5:21.3_7": "atha kho so ārakāva saṅghamhā,",
  "ud5.5:21.3_8": "saṅgho ca tena;",
  "ud5.5:21.4_0": "ayaṁ,",
  "ud5.5:21.4_1": "bhikkhave,",
  "ud5.5:21.4_2": "imasmiṁ dhammavinaye tatiyo acchariyo abbhuto dhammo,",
  "ud5.5:21.4_3": "yaṁ disvā disvā bhikkhū imasmiṁ dhammavinaye abhiramanti.",
  "ud5.5:22.1_0": "Seyyathāpi,",
  "ud5.5:22.1_1": "bhikkhave,",
  "ud5.5:22.1_2": "yā kāci mahānadiyo,",
  "ud5.5:22.1_3": "seyyathidaṁ—gaṅgā yamunā aciravatī sarabhū mahī tā mahāsamuddaṁ patvā jahanti purimāni nāmagottāni,",
  "ud5.5:22.1_4": "‘mahāsamuddo’tveva saṅkhaṁ gacchanti;",
  "ud5.5:22.2_0": "evamevaṁ kho,",
  "ud5.5:22.2_1": "bhikkhave,",
  "ud5.5:22.2_2": "cattāro vaṇṇā—khattiyā, brāhmaṇā, vessā,",
  "ud5.5:22.2_3": "suddā te tathāgatappavedite dhammavinaye agārasmā anagāriyaṁ pabbajitvā jahanti purimāni nāmagottāni,",
  "ud5.5:22.2_4": "‘samaṇā sakyaputtiyā’tveva saṅkhaṁ gacchanti.",
  "ud5.5:22.3_0": "Yampi,",
  "ud5.5:22.3_1": "bhikkhave,",
  "ud5.5:22.3_2": "cattāro vaṇṇā—khattiyā, brāhmaṇā, vessā,",
  "ud5.5:22.3_3": "suddā te tathāgatappavedite dhammavinaye agārasmā anagāriyaṁ pabbajitvā jahanti purimāni nāmagottāni,",
  "ud5.5:22.3_4": "‘samaṇā sakyaputtiyā’tveva saṅkhaṁ gacchanti;",
  "ud5.5:22.4_0": "ayaṁ,",
  "ud5.5:22.4_1": "bhikkhave,",
  "ud5.5:22.4_2": "imasmiṁ dhammavinaye catuttho acchariyo abbhuto dhammo,",
  "ud5.5:22.4_3": "yaṁ disvā disvā bhikkhū imasmiṁ dhammavinaye abhiramanti.",
  "ud5.5:23.1_0": "Seyyathāpi,",
  "ud5.5:23.1_1": "bhikkhave,",
  "ud5.5:23.1_2": "yā ca loke savantiyo mahāsamuddaṁ appenti,",
  "ud5.5:23.1_3": "yā ca antalikkhā dhārā papatanti,",
  "ud5.5:23.1_4": "na tena mahāsamuddassa ūnattaṁ vā pūrattaṁ vā paññāyati;",
  "ud5.5:23.2_0": "evamevaṁ kho,",
  "ud5.5:23.2_1": "bhikkhave,",
  "ud5.5:23.2_2": "bahū cepi bhikkhū anupādisesāya nibbānadhātuyā parinibbāyanti,",
  "ud5.5:23.2_3": "na tena nibbānadhātuyā ūnattaṁ vā pūrattaṁ vā paññāyati.",
  "ud5.5:23.3_0": "Yampi,",
  "ud5.5:23.3_1": "bhikkhave,",
  "ud5.5:23.3_2": "bahū cepi bhikkhū anupādisesāya nibbānadhātuyā parinibbāyanti,",
  "ud5.5:23.3_3": "na tena nibbānadhātuyā ūnattaṁ vā pūrattaṁ vā paññāyati;",
  "ud5.5:23.4_0": "ayaṁ,",
  "ud5.5:23.4_1": "bhikkhave,",
  "ud5.5:23.4_2": "imasmiṁ dhammavinaye pañcamo acchariyo abbhuto dhammo,",
  "ud5.5:23.4_3": "yaṁ disvā disvā bhikkhū imasmiṁ dhammavinaye abhiramanti.",
  "ud5.5:24.1_0": "Seyyathāpi, bhikkhave, mahāsamuddo ekaraso loṇaraso;",
  "ud5.5:24.2_0": "evamevaṁ kho, bhikkhave, ayaṁ dhammavinayo ekaraso vimuttiraso.",
  "ud5.5:24.3_0": "Yampi, bhikkhave, ayaṁ dhammavinayo ekaraso vimuttiraso;",
  "ud5.5:24.4_0": "ayaṁ,",
  "ud5.5:24.4_1": "bhikkhave,",
  "ud5.5:24.4_2": "imasmiṁ dhammavinaye chaṭṭho acchariyo abbhuto dhammo,",
  "ud5.5:24.4_3": "yaṁ disvā disvā bhikkhū imasmiṁ dhammavinaye abhiramanti.",
  "ud5.5:25.1_0": "Seyyathāpi,",
  "ud5.5:25.1_1": "bhikkhave,",
  "ud5.5:25.1_2": "mahāsamuddo bahuratano anekaratano,",
  "ud5.5:25.1_3": "tatrimāni ratanāni,",
  "ud5.5:25.1_4": "seyyathidaṁ—muttā maṇi veḷuriyo saṅkho silā pavāḷaṁ rajataṁ jātarūpaṁ lohitaṅgo masāragallaṁ;",
  "ud5.5:25.2_0": "evamevaṁ kho,",
  "ud5.5:25.2_1": "bhikkhave,",
  "ud5.5:25.2_2": "ayaṁ dhammavinayo bahuratano anekaratano;",
  "ud5.5:25.2_3": "tatrimāni ratanāni,",
  "ud5.5:25.2_4": "seyyathidaṁ—cattāro satipaṭṭhānā,",
  "ud5.5:25.2_5": "cattāro sammappadhānā,",
  "ud5.5:25.2_6": "cattāro iddhipādā,",
  "ud5.5:25.2_7": "pañcindriyāni,",
  "ud5.5:25.2_8": "pañca balāni,",
  "ud5.5:25.2_9": "satta bojjhaṅgā,",
  "ud5.5:25.2_10": "ariyo aṭṭhaṅgiko maggo.",
  "ud5.5:25.3_0": "Yampi,",
  "ud5.5:25.3_1": "bhikkhave,",
  "ud5.5:25.3_2": "ayaṁ dhammavinayo bahuratano anekaratano,",
  "ud5.5:25.3_3": "tatrimāni ratanāni,",
  "ud5.5:25.3_4": "seyyathidaṁ—cattāro satipaṭṭhānā,",
  "ud5.5:25.3_5": "cattāro sammappadhānā,",
  "ud5.5:25.3_6": "cattāro iddhipādā,",
  "ud5.5:25.3_7": "pañcindriyāni,",
  "ud5.5:25.3_8": "pañca balāni,",
  "ud5.5:25.3_9": "satta bojjhaṅgā,",
  "ud5.5:25.3_10": "ariyo aṭṭhaṅgiko maggo;",
  "ud5.5:25.4_0": "ayaṁ,",
  "ud5.5:25.4_1": "bhikkhave,",
  "ud5.5:25.4_2": "imasmiṁ dhammavinaye sattamo acchariyo abbhuto dhammo,",
  "ud5.5:25.4_3": "yaṁ disvā disvā bhikkhū imasmiṁ dhammavinaye abhiramanti.",
  "ud5.5:26.1_0": "Seyyathāpi,",
  "ud5.5:26.1_1": "bhikkhave,",
  "ud5.5:26.1_2": "mahāsamuddo mahataṁ bhūtānaṁ āvāso,",
  "ud5.5:26.1_3": "tatrime bhūtā—timi timiṅgalo timitimiṅgalo asurā nāgā gandhabbā,",
  "ud5.5:26.1_4": "santi mahāsamudde yojanasatikāpi attabhāvā dviyojanasatikāpi attabhāvā tiyojanasatikāpi attabhāvā catuyojanasatikāpi",
  "ud5.5:26.1_5": "attabhāvā pañcayojanasatikāpi attabhāvā;",
  "ud5.5:26.2_0": "evamevaṁ kho,",
  "ud5.5:26.2_1": "bhikkhave,",
  "ud5.5:26.2_2": "ayaṁ dhammavinayo mahataṁ bhūtānaṁ āvāso;tatrime bhūtā—sotāpanno,",
  "ud5.5:26.2_3": "sotāpattiphalasacchikiriyāya paṭipanno,",
  "ud5.5:26.2_4": "sakadāgāmī,",
  "ud5.5:26.2_5": "sakadāgāmiphalasacchikiriyāya paṭipanno, anāgāmī,",
  "ud5.5:26.2_6": "anāgāmiphalasacchikiriyāya paṭipanno, arahā,",
  "ud5.5:26.2_7": "arahattāya paṭipanno.",
  "ud5.5:26.3_0": "Yampi,",
  "ud5.5:26.3_1": "bhikkhave,",
  "ud5.5:26.3_2": "ayaṁ dhammavinayo mahataṁ bhūtānaṁ āvāso,",
  "ud5.5:26.3_3": "tatrime bhūtā—sotāpanno,",
  "ud5.5:26.3_4": "sotāpattiphalasacchikiriyāya paṭipanno,",
  "ud5.5:26.3_5": "sakadāgāmī,",
  "ud5.5:26.3_6": "sakadāgāmiphalasacchikiriyāya paṭipanno, anāgāmī,",
  "ud5.5:26.3_7": "anāgāmiphalasacchikiriyāya paṭipanno, arahā,",
  "ud5.5:26.3_8": "arahattāya paṭipanno;",
  "ud5.5:26.4_0": "ayaṁ,",
  "ud5.5:26.4_1": "bhikkhave,",
  "ud5.5:26.4_2": "imasmiṁ dhammavinaye aṭṭhamo acchariyo abbhuto dhammo,",
  "ud5.5:26.4_3": "yaṁ disvā disvā bhikkhū imasmiṁ dhammavinaye abhiramanti.",
  "ud5.5:26.5_0": "Ime kho,",
  "ud5.5:26.5_1": "bhikkhave,",
  "ud5.5:26.5_2": "imasmiṁ dhammavinaye aṭṭha acchariyā abbhutā dhammā,",
  "ud5.5:26.5_3": "ye disvā disvā bhikkhū imasmiṁ dhammavinaye abhiramantī”ti.",
  "ud5.5:27.1_0": "Atha kho bhagavā etamatthaṁ viditvā tāyaṁ velāyaṁ imaṁ udānaṁ udānesi:",
  "ud5.5:28.1_0": "“Channamativassati,",
  "ud5.5:28.2_0": "vivaṭaṁ nātivassati;",
  "ud5.5:28.3_0": "Tasmā channaṁ vivaretha,",
  "ud5.5:28.4_0": "evaṁ taṁ nātivassatī”ti.",
  "ud5.5:28.5_0": "Pañcamaṁ."
}