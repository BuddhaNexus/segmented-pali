{
  "tika-vin11t30:0_0": "Vattakkhandhakakathāvaṇṇanā",
  "tika-vin11t30:1_0": "2914- 5.",
  "tika-vin11t30:1_1": "Āgantuko ca āvāsiko ca piṇḍacāriko ca senāsanañca āraññako ca anumodanā cāti viggaho,",
  "tika-vin11t30:1_2": "tāsu vattāni,",
  "tika-vin11t30:1_3": "itarītarayogadvandasamāsassa uttarapadaliṅgattā itthi liṅganiddeso.",
  "tika-vin11t30:1_4": "Bhatte bhattagge,",
  "tika-vin11t30:1_5": "uttarapadalopo.",
  "tika-vin11t30:1_6": "“Bhatte”tiādīhi padehi “vattānī”ti paccekaṁ yojetabbaṁ.",
  "tika-vin11t30:2_0": "Ācariyo ca upajjhāyako ca sisso ca saddhivihāriko ca,",
  "tika-vin11t30:2_1": "tesaṁ vattānīti viggaho.",
  "tika-vin11t30:2_2": "Sabbasoti sabbāvayavabhedehi.",
  "tika-vin11t30:2_3": "Catuddasevāti avayavabhedehi bahuvidhānipi vattāni visayabhedena cuddasa eva vuttāni.",
  "tika-vin11t30:2_4": "Visuddhacittenāti savāsanasakalasaṁkilesappahānato accantaparisuddhacittasantānena.",
  "tika-vin11t30:2_5": "Vināyakenāti satte vinetīti vināyako,",
  "tika-vin11t30:2_6": "anuttarapurisadammasārathibhāvena dammadevabrahmanāgādike satte nānāvidhena vinayanupāyena dametīti attho.",
  "tika-vin11t30:2_7": "Atha vā vigato nāyako assāti vināyako, tena.",
  "tika-vin11t30:3_0": "2916.Ārāmanti ettha taṁsamīpe tabbohāro.",
  "tika-vin11t30:3_1": "Yathāha “idāni ‘ārāmaṁ pavisissāmī’ti iminā upacārasīmasamīpaṁ dasseti,",
  "tika-vin11t30:3_2": "tasmā upacārasīmaṁ patvā upāhanāomuñcanādi sabbaṁ kātabba”nti.",
  "tika-vin11t30:3_3": "“Pana apanetabba”nti padacchedo.",
  "tika-vin11t30:3_4": "Muñcitabbāti upāhanā pādato apanetabbā.",
  "tika-vin11t30:4_0": "2917.Oguṇṭhananti sasīsapārupanaṁ.",
  "tika-vin11t30:4_1": "Sīse cīvarameva vā na kātabbanti sambandho.",
  "tika-vin11t30:4_2": "Tenāti āgantukena.",
  "tika-vin11t30:4_3": "Pānīyavārināti pātabbajalena.",
  "tika-vin11t30:5_0": "2918.Pucchitvāti vassagaṇanaṁ pucchitvā.",
  "tika-vin11t30:5_1": "Vihāre vuḍḍhabhikkhuno āgantukena bhikkhunā vanditabbāva.",
  "tika-vin11t30:5_2": "Kāleti kālasseva.",
  "tika-vin11t30:5_3": "Tena āgantukena bhikkhunā senāsanaṁ “mayhaṁ kataraṁ senāsanaṁ pāpuṇātī”ti pucchitabbañcāti yojanā.",
  "tika-vin11t30:6_0": "2919.",
  "tika-vin11t30:6_1": "“Pucchitabba”nti idaṁ “vaccaṭṭhāna”ntiādikehi sabbehi upayogantapadehi paccekaṁ yojetabbaṁ.",
  "tika-vin11t30:6_2": "Pānīyameva cāti “kiṁ imissā pokkharaṇiyā pānīyameva pivanti,",
  "tika-vin11t30:6_3": "udāhu nahānādiparibhogampi karontī”ti aṭṭhakathāgatanayena pānīyañca.",
  "tika-vin11t30:6_4": "Tathā paribhojanīyañca.",
  "tika-vin11t30:6_5": "Saṅghakatikanti “kesuci ṭhānesu vāḷamigā vā amanussā vā honti,",
  "tika-vin11t30:6_6": "tasmā kaṁ kālaṁ pavisitabbaṁ,",
  "tika-vin11t30:6_7": "kaṁ kālaṁ nikkhamitabba”nti aṭṭhakathāgatanayena saṅghassa katikasaṇṭhānañca.",
  "tika-vin11t30:6_8": "Gocarādikanti ettha ca “gocaro pucchitabboti ‘gocaragāmo āsanne,",
  "tika-vin11t30:6_9": "udāhu dūre,",
  "tika-vin11t30:6_10": "kālasseva ca piṇḍāya caritabbaṁ,",
  "tika-vin11t30:6_11": "udāhu no’ti evaṁ bhikkhācāro pucchitabbo”ti vuttanayena gocarañca. Ādi-",
  "tika-vin11t30:6_12": "saddena agocaraṁ gahitaṁ.",
  "tika-vin11t30:6_13": "“Agocaro nāma micchādiṭṭhikānaṁ vā gāmo paricchinnabhikkho vā gāmo,",
  "tika-vin11t30:6_14": "yattha ekassa vā dvinnaṁ vā bhikkhā diyyati,",
  "tika-vin11t30:6_15": "sopi pucchitabbo”ti vuttanayena agocarañca.",
  "tika-vin11t30:7_0": "2920.",
  "tika-vin11t30:7_1": "Evaṁ āgantukavattaṁ dassetvā idāni āvāsikavattaṁ dassetumāha “vuḍḍha”ntiādi.",
  "tika-vin11t30:7_2": "Paccuggantvā pattañca cīvarañca paṭiggahetabbanti yojanā. Ca-",
  "tika-vin11t30:7_3": "saddo luttaniddiṭṭho.",
  "tika-vin11t30:8_0": "2921.Tassāti āgantukassa.",
  "tika-vin11t30:8_1": "Pādodakañcāti ca-",
  "tika-vin11t30:8_2": "saddena dhotādhotapādā yattha ṭhapīyanti,",
  "tika-vin11t30:8_3": "taṁ pādapīṭhaṁ,",
  "tika-vin11t30:8_4": "pādakathalikañca upanikkhipitabbanti etaṁ gahitaṁ.",
  "tika-vin11t30:8_5": "Pucchitabbañca vārināti “pānīyena pucchantena sace sakiṁ ānītaṁ pānīyaṁ sabbaṁ pivati,",
  "tika-vin11t30:8_6": "‘puna ānemī’ti pucchitabboyevā”ti vuttanayena pānīyena pucchitabbo. Idha ca- saddena –",
  "tika-vin11t30:9_0": "“Apica bījanenapi bījitabbo,",
  "tika-vin11t30:9_1": "bījantena sakiṁ pādapiṭṭhiyaṁ bījitvā sakiṁ majjhe,",
  "tika-vin11t30:9_2": "sakiṁ sīse bījitabbaṁ,",
  "tika-vin11t30:9_3": "‘alaṁ hotū’ti vuttena tato mandataraṁ bījitabbaṁ.",
  "tika-vin11t30:9_4": "Puna ‘ala’nti vuttena tato mandataraṁ bījitabbaṁ.",
  "tika-vin11t30:9_5": "Tatiyavāraṁ vuttena bījanī ṭhapetabbā.",
  "tika-vin11t30:9_6": "Pādāpissa dhovitabbā,",
  "tika-vin11t30:9_7": "dhovitvā sace attano telaṁ atthi,",
  "tika-vin11t30:9_8": "tena makkhetabbā.",
  "tika-vin11t30:9_9": "No ce atthi,",
  "tika-vin11t30:9_10": "tassa santakena makkhetabbā”ti –",
  "tika-vin11t30:10_0": "Vuttavattāni saṅgaṇhāti.",
  "tika-vin11t30:11_0": "2922-",
  "tika-vin11t30:11_1": "3.Vandeyyoti vuḍḍhāgantuko vanditabbo.",
  "tika-vin11t30:11_2": "Paññapetabbanti “kattha mayhaṁ senāsanaṁ pāpuṇātī”ti pucchitena senāsanaṁ paññapetabbaṁ,",
  "tika-vin11t30:11_3": "“etaṁ senāsanaṁ tumhākaṁ pāpuṇātī”ti evaṁ ācikkhitabbanti attho.",
  "tika-vin11t30:11_4": "“Vattabbo”ti idaṁ “ajjhāvutthamavuttha”ntiādīhi padehi taṁtaṁliṅgavacanānurūpena parivattetvā paccekaṁ yojetabbaṁ.",
  "tika-vin11t30:11_5": "Ajjhāvutthanti paññattasenāsanassa bhikkhūhi paṭhamaṁ vutthabhāvaṁ.",
  "tika-vin11t30:11_6": "Avutthaṁ vāti cīvarakālaṁ tasmiṁ bhikkhūhi anajjhāvutthabhāvaṁ vā.",
  "tika-vin11t30:11_7": "Gocarāgocaraṁ vuttameva.",
  "tika-vin11t30:12_0": "Sekkhakulāni cāti laddhasekkhasammutikāni kulāni ca vattabbāni.",
  "tika-vin11t30:12_1": "“Pavese nikkhame kālo”ti idaṁ “saṅghakatika”nti ettha vuttatthameva.",
  "tika-vin11t30:12_2": "Pānīyādikanti ādi-",
  "tika-vin11t30:12_3": "saddena paribhojanīyakattarayaṭṭhīnaṁ ācikkhanaṁ saṅgaṇhāti.",
  "tika-vin11t30:13_0": "2924.Yathānisinnenevāti attanā nisinnaṭṭhāneyeva nisinnena. Assāti navakassa.",
  "tika-vin11t30:14_0": "2925.",
  "tika-vin11t30:14_1": "“Atra pattaṁ ṭhapehi,",
  "tika-vin11t30:14_2": "idamāsanaṁ nisīdāhī”ti iccevaṁ iminā pakārena sabbaṁ vattabbanti yojanā.",
  "tika-vin11t30:14_3": "Deyyaṁ senāsanampi cāti senāsanañca dātabbaṁ. Ca-",
  "tika-vin11t30:14_4": "saddena “avutthaṁ vā ajjhāvutthaṁ vā ācikkhitabba”ntiādinā vuttaṁ sampiṇḍeti.",
  "tika-vin11t30:14_5": "Mahāāvāsepi attano santikaṁ sampattassa āgantukassa vattaṁ akātuṁ na labbhati.",
  "tika-vin11t30:15_0": "2926.",
  "tika-vin11t30:15_1": "“Mātikāya niddiṭṭhakkameneva vattāni kātabbāni,",
  "tika-vin11t30:15_2": "udāhu yathānuppattivasenā”ti koci maññeyyāti mātikākkameneva kātabbanti niyamo natthi,",
  "tika-vin11t30:15_3": "yathānuppattavaseneva kātabbanti viññāpetuṁ mātikākkamamanādiyitvā gamikavattaṁ āraddhaṁ.",
  "tika-vin11t30:15_4": "Atha vā vatticchānupubbakattā saddapayogassa mātikākkamamanādiyitvā yathicchaṁ niddeso katoti veditabboti.",
  "tika-vin11t30:15_5": "Dārumattikabhaṇḍānīti mañcapīṭhādīni ceva rajanabhājanāni ca.",
  "tika-vin11t30:15_6": "Paṭisāmetvāti guttaṭṭhāne ṭhapetvā.",
  "tika-vin11t30:15_7": "Āvasathampi thaketvāti āvasathe dvārakavāṭādīni ca thaketvā.",
  "tika-vin11t30:16_0": "2927.Āpucchitvāpīti bhikkhussa vā sāmaṇerassa vā ārāmikassa vā “imaṁ paṭijaggāhī”ti niyyādetvā vā.",
  "tika-vin11t30:16_1": "Pucchitabbe asantepīti ettha pi-",
  "tika-vin11t30:16_2": "saddo pana-",
  "tika-vin11t30:16_3": "saddattho.",
  "tika-vin11t30:16_4": "Gopetvā vāpi sādhukanti “catūsu pāsāṇesu mañcaṁ paññapetvā mañce mañcaṁ āropetvā”tiādinā vuttanayena sammā paṭisāmetvā gantabbanti yojanā.",
  "tika-vin11t30:17_0": "2928.",
  "tika-vin11t30:17_1": "Piṇḍacārikavattaṁ dassetumāha “sahasā”tiādi.",
  "tika-vin11t30:17_2": "Piṇḍacāriko bhikkhu antaragharaṁ pavisanto sahasā na pavise sīghaṁ na paviseyya,",
  "tika-vin11t30:17_3": "nikkhamanto sahasā na nikkhame sīghaṁ na nikkhameyya,",
  "tika-vin11t30:17_4": "bhikkhusāruppena paviseyya,",
  "tika-vin11t30:17_5": "nikkhameyya ca.",
  "tika-vin11t30:17_6": "Piṇḍacārinā bhikkhunā gehadvāraṁ sampattena atidūre na ṭhātabbaṁ nibbakosato atidūraṭṭhāne na ṭhātabbaṁ.",
  "tika-vin11t30:17_7": "Accāsanne na ṭhātabbaṁ nibbakosato āsannatare ṭhāne na ṭhātabbaṁ.",
  "tika-vin11t30:18_0": "2929.Uccāretvāti upanāmetvā.",
  "tika-vin11t30:18_1": "Bhājananti pattaṁ.",
  "tika-vin11t30:18_2": "Dakkhiṇena paṇāmetvāti dakkhiṇena hatthena upanāmetvā.",
  "tika-vin11t30:18_3": "Bhikkhaṁ gaṇheyyāti ettha “ubhohi hatthehi paṭiggahetvā”ti seso. Yathāha –",
  "tika-vin11t30:18_4": "“ubhohi hatthehi pattaṁ paṭiggahetvā bhikkhā gahetabbā”ti.",
  "tika-vin11t30:19_0": "2930.",
  "tika-vin11t30:19_1": "Sūpaṁ dātukāmā vā adātukāmā vā iti muhuttakaṁ sallakkheyya tiṭṭheyya.",
  "tika-vin11t30:19_2": "Antarāti bhikkhādānasamaye.",
  "tika-vin11t30:19_3": "Nabhikkhādāyikāti itthī vā hotu puriso vā,",
  "tika-vin11t30:19_4": "bhikkhādānasamaye mukhaṁ na oloketabbanti.",
  "tika-vin11t30:20_0": "2931.",
  "tika-vin11t30:20_1": "Piṇḍacārikavattaṁ dassetvā āraññikavattaṁ dassetumāha “pānīyādī”tiādi.",
  "tika-vin11t30:20_2": "Pānīyādīti ādi-",
  "tika-vin11t30:20_3": "saddena paribhojanīyaaggiaraṇisahitakattarayaṭṭhīnaṁ gahaṇaṁ.",
  "tika-vin11t30:20_4": "Tatrāyaṁ vinicchayo –",
  "tika-vin11t30:20_5": "pānīyaṁ upaṭṭhāpetabbanti sace bhājanāni nappahonti,",
  "tika-vin11t30:20_6": "pānīyameva paribhojanīyampi katvā upaṭṭhāpetabbaṁ.",
  "tika-vin11t30:20_7": "Bhājanaṁ alabhantena veḷunāḷikāyapi upaṭṭhāpetabbaṁ.",
  "tika-vin11t30:20_8": "Tampi alabhantassa yathā samīpe khuddakaāvāṭo hoti,",
  "tika-vin11t30:20_9": "evaṁ kātabbaṁ.",
  "tika-vin11t30:20_10": "Araṇisahite asati aggiṁ akātumpi ca vaṭṭati.",
  "tika-vin11t30:20_11": "Yathā ca āraññikassa,",
  "tika-vin11t30:20_12": "evaṁ kantārapaṭipannassāpi araṇisahitaṁ icchitabbaṁ.",
  "tika-vin11t30:20_13": "Gaṇavāsino pana tena vināpi vaṭṭatīti.",
  "tika-vin11t30:21_0": "Nakkhattanti assayujādisattavīsatividhaṁ nakkhattaṁ jānitabbanti sambandho.",
  "tika-vin11t30:21_1": "Kathaṁ jānitabbanti āha “tena yogo cā”ti,",
  "tika-vin11t30:21_2": "tena nakkhattena candassa yogo ñātabboti attho.",
  "tika-vin11t30:21_3": "Jānitabbā disāpi cāti araññe viharantena aṭṭhapi disā asammohato jānitabbā.",
  "tika-vin11t30:22_0": "2932.",
  "tika-vin11t30:22_1": "Aññavattaṁ dassetumāha “vaccapassāvatitthānī”tiādi.",
  "tika-vin11t30:22_2": "Paṭipāṭiyā bhavantīti gatānukkamena sevitabbā bhavanti. Yathāha –",
  "tika-vin11t30:22_3": "“vaccakuṭiyaṁ,",
  "tika-vin11t30:22_4": "passāvaṭṭhāne,",
  "tika-vin11t30:22_5": "nhānatittheti tīsupi āgatapaṭipāṭiyeva pamāṇa”nti.",
  "tika-vin11t30:22_6": "Yathāvuḍḍhaṁ karontassāti gatapaṭipāṭiṁ vinā vuḍḍhapaṭipāṭiyā karontassa.",
  "tika-vin11t30:23_0": "2933. Vaccakuṭiṁ pavisanto sahasā na paviseyya. Ubbhajitvāti cīvaraṁ ukkhipitvā.",
  "tika-vin11t30:24_0": "2934.",
  "tika-vin11t30:24_1": "Nitthunantena bhikkhunā vaccaṁ na kātabbanti yojanā.",
  "tika-vin11t30:24_2": "“Vaccassa dunniggamanena upahato hutvā nitthunati ce,",
  "tika-vin11t30:24_3": "na doso”ti sikkhābhājanavinicchaye vuttaṁ.",
  "tika-vin11t30:24_4": "Daṇḍakaṭṭhaṁ khādato vaccaṁ karoto bhikkhuno dukkaṭaṁ hotīti yojanā.",
  "tika-vin11t30:25_0": "2936.Kharenāti pharusena vā phālitakaṭṭhena vā gaṇṭhikena vā kaṇṭakena vā susirena vā pūtinā vā daṇḍena na avalekheyya na puñcheyya.",
  "tika-vin11t30:25_1": "Na kaṭṭhaṁ vaccakūpake chaḍḍeyyāti taṁ kaṭṭhaṁ vaccakūpe na chaḍḍeyya.",
  "tika-vin11t30:25_2": "Passāvadoṇiyā kheḷaṁ na pāteyyāti yojanā.",
  "tika-vin11t30:26_0": "2937.Pādukāsūti vaccapassāvapādukāsu.",
  "tika-vin11t30:26_1": "Nikkhamane nikkhamanakāle.",
  "tika-vin11t30:26_2": "Tatthevāti vaccapassāvapādukāsveva.",
  "tika-vin11t30:26_3": "Paṭicchādeyyāti ukkhittaṁ cīvaraṁ otāretvā sarīraṁ paṭicchādeyya.",
  "tika-vin11t30:27_0": "2938.",
  "tika-vin11t30:27_1": "Yo vaccaṁ katvā salile sati sace nācameyya udakakiccaṁ na kareyya,",
  "tika-vin11t30:27_2": "tassa dukkaṭaṁ uddiṭṭhanti yojanā.",
  "tika-vin11t30:27_3": "Mohanāsināti savāsanassa mohassa,",
  "tika-vin11t30:27_4": "tena sahajekaṭṭhapahānekaṭṭhānaṁ sakalasaṁkilesānañca pahāyinā āsavakkhayañāṇena samucchindatā muninā sabbaññunā sammāsambuddhena.",
  "tika-vin11t30:27_5": "“Salile satī”ti iminā asati niddosataṁ dīpeti. Yathāha –",
  "tika-vin11t30:28_0": "“Sati udaketi ettha sace udakaṁ atthi,",
  "tika-vin11t30:28_1": "paṭicchannaṭṭhānaṁ pana natthi,",
  "tika-vin11t30:28_2": "bhājanena nīharitvā ācamitabbaṁ.",
  "tika-vin11t30:28_3": "Bhājane asati pattena nīharitabbaṁ.",
  "tika-vin11t30:28_4": "Pattepi asati asantaṁ nāma hoti.",
  "tika-vin11t30:28_5": "‘Idaṁ ativivaṭaṁ,",
  "tika-vin11t30:28_6": "purato aññaṁ udakaṁ bhavissatī’ti gatassa udakaṁ alabhantasseva bhikkhācāravelā hoti,",
  "tika-vin11t30:28_7": "kaṭṭhena vā kenaci vā puñchitvā gantabbaṁ,",
  "tika-vin11t30:28_8": "bhuñjitumpi anumodanampi kātuṁ vaṭṭatī”ti.",
  "tika-vin11t30:29_0": "2939.Sasaddanti udakasaddaṁ katvā.",
  "tika-vin11t30:29_1": "“Pāsāṇādiṭṭhāne paharitvā udakaṁ saddāyati ce,",
  "tika-vin11t30:29_2": "na doso”ti sikkhābhājanavinicchaye vuttaṁ.",
  "tika-vin11t30:29_3": "Capu capūti cāti tādisaṁ anukaraṇaṁ katvā nācametabbanti yojanā.",
  "tika-vin11t30:29_4": "Ācamitvāti udakakiccaṁ katvā.",
  "tika-vin11t30:29_5": "Sarāve ācamanabhājane udakaṁ na sesetabbanti yojanā,",
  "tika-vin11t30:29_6": "idaṁ pana sabbasādhāraṇaṭṭhānaṁ sandhāya vuttaṁ.",
  "tika-vin11t30:29_7": "Yathāha aṭṭhakathāyaṁ –",
  "tika-vin11t30:30_0": "“Ācamanasarāvaketi sabbasādhāraṇaṭṭhānaṁ sandhāyetaṁ vuttaṁ.",
  "tika-vin11t30:30_1": "Tatra hi aññe aññe āgacchanti,",
  "tika-vin11t30:30_2": "tasmā udakaṁ na sesetabbaṁ.",
  "tika-vin11t30:30_3": "Yaṁ pana saṅghikepi vihāre ekadese nibaddhagamanatthāya kataṁ ṭhānaṁ hoti puggalikaṭṭhānaṁ vā,",
  "tika-vin11t30:30_4": "tasmiṁ vaṭṭati.",
  "tika-vin11t30:30_5": "Virecanaṁ pivitvā punappunaṁ pavisantassāpi vaṭṭatiyevā”ti.",
  "tika-vin11t30:31_0": "2940.Ūhatampīti aññena vā attanā vā asañcicca ūhataṁ malena dūsitaṭṭhānaṁ.",
  "tika-vin11t30:31_1": "Adhovitvāti jale sati asodhetvā jale asati kaṭṭhena vā kenaci vā puñchitvā gantabbaṁ. Yathāha –",
  "tika-vin11t30:31_2": "“udakaṁ atthi bhājanaṁ natthi,",
  "tika-vin11t30:31_3": "asantaṁ nāma hoti,",
  "tika-vin11t30:31_4": "bhājanaṁ atthi udakaṁ natthi,",
  "tika-vin11t30:31_5": "etampi asantaṁ,",
  "tika-vin11t30:31_6": "ubhaye pana asati asantameva,",
  "tika-vin11t30:31_7": "kaṭṭhena vā kenaci vā puñchitvā gantabba”nti.",
  "tika-vin11t30:31_8": "Uklāpāpi sace hontīti vaccapassāvaṭṭhānāni sace kacavarākiṇṇāni honti.",
  "tika-vin11t30:31_9": "“Asesato sodhetabba”nti iminā tato kassaci kacavarassa apanayanaṁ sodhanaṁ nāma na hoti,",
  "tika-vin11t30:31_10": "nissesakacavarāpanayanameva sodhananti dīpeti.",
  "tika-vin11t30:32_0": "2941.Piṭharoti avalekhanakaṭṭhanikkhepanabhājanaṁ. Kumbhī ce rittāti ācamanakumbhī sace tucchā.",
  "tika-vin11t30:33_0": "2942.",
  "tika-vin11t30:33_1": "Evaṁ vaccakuṭivattaṁ dassetvā senāsanavattaṁ dassetumāha “anajjhiṭṭho”tiādi.",
  "tika-vin11t30:33_2": "Anajjhiṭṭhoti ananuññāto.",
  "tika-vin11t30:34_0": "2943.",
  "tika-vin11t30:34_1": "Vuḍḍhaṁ āpucchitvā kathentassāti yojanā.",
  "tika-vin11t30:34_2": "Vuḍḍhatarāgameti yaṁ āpucchitvā kathetumāraddho,",
  "tika-vin11t30:34_3": "tatopi vuḍḍhatarassa bhikkhuno āgame sati.",
  "tika-vin11t30:35_0": "2944.Ekavihārasminti ekasmiṁ gehe. “Anāpucchā”ti idaṁ vakkhamānehi yathārahaṁ yojetabbaṁ.",
  "tika-vin11t30:36_0": "2945.",
  "tika-vin11t30:36_1": "Paṭhamaṁ yattha katthaci vuḍḍhānaṁ sannidhāne kattabbavattaṁ niddiṭṭhanti idāni ekavihāre vasantenāpi",
  "tika-vin11t30:36_2": "tassa kātabbataṁ dassetuṁ punapi “na ca dhammo kathetabbo”ti āha.",
  "tika-vin11t30:36_3": "Dhammacakkhunāti dhammalocanena dhammagarukena,",
  "tika-vin11t30:36_4": "iminā atādisassa kato vāro niratthakoti dīpeti.",
  "tika-vin11t30:37_0": "2946.Kātabboti jāletabbo.",
  "tika-vin11t30:37_1": "Soti dīpo.",
  "tika-vin11t30:37_2": "“Dvāraṁ nāma yasmā mahāvaḷañjaṁ,",
  "tika-vin11t30:37_3": "tasmā tattha āpucchanakiccaṁ natthī”ti vacanato taṁ avatvā āpattikkhettameva dassetumāha “vātapānakavāṭāni,",
  "tika-vin11t30:37_4": "thakeyya vivareyya no”ti.",
  "tika-vin11t30:38_0": "2947.Vuḍḍhatoparivattayeti yena vuḍḍho,",
  "tika-vin11t30:38_1": "tato parivattaye,",
  "tika-vin11t30:38_2": "piṭṭhiṁ adassetvā vuḍḍhābhimukho tena parivattayeti attho.",
  "tika-vin11t30:38_3": "Cīvarakaṇṇena vā kāyena vā taṁ vuḍḍhaṁ na ca ghaṭṭaye.",
  "tika-vin11t30:39_0": "2948.",
  "tika-vin11t30:39_1": "Evaṁ senāsanavattaṁ dassetvā jantāgharavattaṁ dassetumāha “purato”tiādi.",
  "tika-vin11t30:39_2": "Therānaṁ purato neva nhāyeyya,",
  "tika-vin11t30:39_3": "upari paṭisote na ca nhāyeyya,",
  "tika-vin11t30:39_4": "otarantānaṁ vuḍḍhānaṁ uttaraṁ uttaranto maggaṁ dadeyya,",
  "tika-vin11t30:39_5": "na ghaṭṭaye kāyena vā cīvarena vā na ghaṭṭayeyyāti yojanā.",
  "tika-vin11t30:40_0": "“Timaṇḍalaṁ paṭicchādentena parimaṇḍalaṁ nivāsetvā kāyabandhanaṁ bandhitvā”tiādinā nayena vuttānaṁ bhattaggavattānaṁ",
  "tika-vin11t30:40_1": "sekhiyakathāya vuttattā ca upajjhāyavattādīnaṁ mahākhandhakakathāya vuttattā ca anumodanavattānaṁ “anujānāmi,",
  "tika-vin11t30:40_2": "bhikkhave,",
  "tika-vin11t30:40_3": "bhattagge catūhi pañcahi therānutherehi bhikkhūhi āgametu”ntiādinā nayena bhattaggavatteyeva antogadhabhāvena vuttattā ca niddese tāni na vuttāni,",
  "tika-vin11t30:40_4": "tathāpi tesu anumodanavattaṁ evaṁ veditabbaṁ –",
  "tika-vin11t30:40_5": "saṅghatthere anumodanatthāya nisinne heṭṭhā paṭipāṭiyā catūhi nisīditabbaṁ.",
  "tika-vin11t30:40_6": "Anuthere nisinne mahātherena ca heṭṭhā ca tīhi nisīditabbaṁ.",
  "tika-vin11t30:40_7": "Pañcame nisinne upari catūhi nisīditabbaṁ.",
  "tika-vin11t30:40_8": "Saṅghattherena heṭṭhā daharabhikkhusmiṁ ajjhiṭṭhepi saṅghattherato paṭṭhāya catūhi nisīditabbameva.",
  "tika-vin11t30:40_9": "Sace pana anumodako bhikkhu “gacchatha, bhante,",
  "tika-vin11t30:40_10": "āgametabbakiccaṁ natthī”ti vadati,",
  "tika-vin11t30:40_11": "gantuṁ vaṭṭati.",
  "tika-vin11t30:40_12": "Mahātherena “gacchāma,",
  "tika-vin11t30:40_13": "āvuso”ti vutte “gacchathā”ti vadati,",
  "tika-vin11t30:40_14": "evampi vaṭṭati.",
  "tika-vin11t30:40_15": "“Bahigāme āgamessāmā”ti ābhogaṁ katvāpi bahigāmaṁ gantvā attano nissitake “tumhe tassa āgamanaṁ āgamethā”ti vatvāpi gantuṁ vaṭṭatiyeva.",
  "tika-vin11t30:40_16": "Sace pana manussā attano rucitena ekena anumodanaṁ kārenti,",
  "tika-vin11t30:40_17": "neva tassa anumodato āpatti,",
  "tika-vin11t30:40_18": "na ca mahātherassa bhāro hoti.",
  "tika-vin11t30:40_19": "Upanisinnakathāyameva hi manussesu kathāpentesu mahāthero āpucchitabbo,",
  "tika-vin11t30:40_20": "mahātherena ca anumodanāya ajjhiṭṭhova āgametabboti idamettha lakkhaṇanti.",
  "tika-vin11t30:41_0": "2949.Vattanti yathāvuttaṁ ābhisamācārikavattaṁ. Yathāha –",
  "tika-vin11t30:41_1": "“ābhisamācārikaṁ aparipūretvā sīlaṁ paripūressatīti netaṁ ṭhānaṁ vijjatī”ti.",
  "tika-vin11t30:41_2": "Na vindatīti na labhati.",
  "tika-vin11t30:42_0": "2950.Anekaggoti vikkhittattāyeva asamāhitacitto.",
  "tika-vin11t30:42_1": "Na ca passatīti ñāṇacakkhunā na passati,",
  "tika-vin11t30:42_2": "daṭṭhuṁ samattho na hotīti attho.",
  "tika-vin11t30:42_3": "Dukkhāti jātidukkhādidukkhato.",
  "tika-vin11t30:43_0": "2951.Tasmāti yasmā dukkhā na parimuccati, tasmā.",
  "tika-vin11t30:43_1": "Ovādaṁ katvā kiṁ visesaṁ pāpuṇātīti āha “ovādaṁ buddhaseṭṭhassa,",
  "tika-vin11t30:43_2": "katvā nibbānamehitī”ti.",
  "tika-vin11t30:43_3": "Ehiti pāpuṇissati.",
  "tika-vin11t30:44_0": "Vattakkhandhakakathāvaṇṇanā."
}