{
  "atk-s0303a0:0_0": "Namo tassa bhagavato arahato sammāsambuddhassa",
  "atk-s0303a0:1_0": "Saṃyuttanikāye",
  "atk-s0303a0:2_0": "1. Nakulapituvaggo",
  "atk-s0303a0:3_0": "1. Nakulapitusuttavaṇṇanā",
  "atk-s0303a0:4_0": "1.",
  "atk-s0303a0:4_1": "Khandhiyavaggassa paṭhame bhaggesūti evaṃnāmake janapade.",
  "atk-s0303a0:4_2": "Susumāragireti susumāragiranagare.",
  "atk-s0303a0:4_3": "Tasmiṃ kira māpiyamāne susumāro saddamakāsi,",
  "atk-s0303a0:4_4": "tenassa “susumāragira”ntveva nāmaṃ akaṃsu.",
  "atk-s0303a0:4_5": "Bhesakaḷāvaneti bhesakaḷāya nāma yakkhiniyā adhivutthattā evaṃladdhanāme vane.",
  "atk-s0303a0:4_6": "Tadeva migagaṇassa abhayatthāya dinnattā migadāyoti vuccati.",
  "atk-s0303a0:4_7": "Bhagavā tasmiṃ janapade taṃ nagaraṃ nissāya tasmiṃ vanasaṇḍe viharati.",
  "atk-s0303a0:4_8": "Nakulapitāti nakulassa nāma dārakassa pitā.",
  "atk-s0303a0:5_0": "Jiṇṇoti jarājiṇṇo.",
  "atk-s0303a0:5_1": "Vuḍḍhoti vayovuḍḍho.",
  "atk-s0303a0:5_2": "Mahallakoti jātimahallako.",
  "atk-s0303a0:5_3": "Addhagatoti tiyaddhagato.",
  "atk-s0303a0:5_4": "Vayoanuppattoti tesu tīsu addhesu pacchimavayaṃ anuppatto.",
  "atk-s0303a0:5_5": "Āturakāyoti gilānakāyo.",
  "atk-s0303a0:5_6": "Idañhi sarīraṃ suvaṇṇavaṇṇampi niccapaggharaṇaṭṭhena āturaṃyeva nāma.",
  "atk-s0303a0:5_7": "Visesena panassa jarāturatā byādhāturatā maraṇāturatāti tisso āturatā honti.",
  "atk-s0303a0:5_8": "Tāsu kiñcāpi eso mahallakattā jarāturova,",
  "atk-s0303a0:5_9": "abhiṇharogatāya panassa byādhāturatā idha adhippetā.",
  "atk-s0303a0:5_10": "Abhikkhaṇātaṅkoti abhiṇharogo nirantararogo.",
  "atk-s0303a0:5_11": "Aniccadassāvīti tāya āturatāya icchiticchitakkhaṇe āgantuṃ asakkonto kadācideva daṭṭhuṃ labhāmi,",
  "atk-s0303a0:5_12": "na sabbakālanti attho.",
  "atk-s0303a0:5_13": "Manobhāvanīyānanti manavaḍḍhakānaṃ.",
  "atk-s0303a0:5_14": "Yesu hi diṭṭhesu kusalavasena cittaṃ vaḍḍhati,",
  "atk-s0303a0:5_15": "te sāriputtamoggallānādayo mahātherā manobhāvanīyā nāma.",
  "atk-s0303a0:5_16": "Anusāsatūti punappunaṃ sāsatu.",
  "atk-s0303a0:5_17": "Purimañhi vacanaṃ ovādo nāma,",
  "atk-s0303a0:5_18": "aparāparaṃ anusāsanī nāma.",
  "atk-s0303a0:5_19": "Otiṇṇe vā vatthusmiṃ vacanaṃ ovādo nāma,",
  "atk-s0303a0:5_20": "anotiṇṇe tantivasena vā paveṇivasena vā vuttaṃ anusāsanī nāma.",
  "atk-s0303a0:5_21": "Apica ovādoti vā anusāsanīti vā atthato ekameva,",
  "atk-s0303a0:5_22": "byañjanamattameva nānaṃ.",
  "atk-s0303a0:6_0": "Āturo hāyanti āturo hi ayaṃ,",
  "atk-s0303a0:6_1": "suvaṇṇavaṇṇo piyaṅgusāmopi samāno niccapaggharaṇaṭṭhena āturoyeva.",
  "atk-s0303a0:6_2": "Aṇḍabhūtoti aṇḍaṃ viya bhūto dubbalo.",
  "atk-s0303a0:6_3": "Yathā kukkuṭaṇḍaṃ vā mayūraṇḍaṃ vā geṇḍukaṃ viya gahetvā khipantena vā paharantena vā na sakkā kīḷituṃ,",
  "atk-s0303a0:6_4": "tāvadeva bhijjati,",
  "atk-s0303a0:6_5": "evamayampi kāyo kaṇṭakepi khāṇukepi pakkhalitassa bhijjatīti aṇḍaṃ viya bhūtoti aṇḍabhūto.",
  "atk-s0303a0:6_6": "Pariyonaddhoti sukhumena chavimattena pariyonaddho.",
  "atk-s0303a0:6_7": "Aṇḍañhi sāratacena pariyonaddhaṃ,",
  "atk-s0303a0:6_8": "tena ḍaṃsamakasādayo nilīyitvāpi chaviṃ chinditvā yūsaṃ paggharāpetuṃ na sakkonti.",
  "atk-s0303a0:6_9": "Imasmiṃ pana chaviṃ chinditvā yaṃ icchanti,",
  "atk-s0303a0:6_10": "taṃ karonti.",
  "atk-s0303a0:6_11": "Evaṃ sukhumāya chaviyā pariyonaddho.",
  "atk-s0303a0:6_12": "Kimaññatra bālyāti bālabhāvato aññaṃ kimatthi?",
  "atk-s0303a0:6_13": "Bāloyeva ayanti attho.",
  "atk-s0303a0:6_14": "Tasmāti yasmā ayaṃ kāyo evarūpo, tasmā.",
  "atk-s0303a0:7_0": "Tenupasaṅkamīti rañño cakkavattissa upaṭṭhānaṃ gantvā anantaraṃ pariṇāyakaratanassa upaṭṭhānaṃ gacchanto rājapuriso viya,",
  "atk-s0303a0:7_1": "saddhammacakkavattissa bhagavato upaṭṭhānaṃ gantvā,",
  "atk-s0303a0:7_2": "anantaraṃ dhammasenāpatissa apacitiṃ kātukāmo yenāyasmā sāriputto,",
  "atk-s0303a0:7_3": "tenupasaṅkami.",
  "atk-s0303a0:7_4": "Vippasannānīti suṭṭhu pasannāni.",
  "atk-s0303a0:7_5": "Indriyānīti manacchaṭṭhāni indriyāni.",
  "atk-s0303a0:7_6": "Parisuddhoti niddoso.",
  "atk-s0303a0:7_7": "Pariyodātoti tasseva vevacanaṃ.",
  "atk-s0303a0:7_8": "Nirupakkilesatāyeva hi esa pariyodātoti vutto,",
  "atk-s0303a0:7_9": "na setabhāvena.",
  "atk-s0303a0:7_10": "Etassa ca pariyodātataṃ disvāva indriyānaṃ vippasannataṃ aññāsi.",
  "atk-s0303a0:7_11": "Nayaggāhapaññā kiresā therassa.",
  "atk-s0303a0:8_0": "Kathañhi no siyāti kena kāraṇena na laddhā bhavissati?",
  "atk-s0303a0:8_1": "Laddhāyevāti attho.",
  "atk-s0303a0:8_2": "Iminā kiṃ dīpeti?",
  "atk-s0303a0:8_3": "Satthuvissāsikabhāvaṃ.",
  "atk-s0303a0:8_4": "Ayaṃ kira satthu diṭṭhakālato paṭṭhāya pitipemaṃ,",
  "atk-s0303a0:8_5": "upāsikā cassa mātipemaṃ paṭilabhati.",
  "atk-s0303a0:8_6": "Ubhopi “mama putto”ti satthāraṃ vadanti.",
  "atk-s0303a0:8_7": "Bhavantaragato hi nesaṃ sineho.",
  "atk-s0303a0:8_8": "Sā kira upāsikā pañca jātisatāni tathāgatassa mātāva, so ca, gahapati,",
  "atk-s0303a0:8_9": "pitāva ahosi.",
  "atk-s0303a0:8_10": "Puna pañca jātisatāni upāsikā mahāmātā,",
  "atk-s0303a0:8_11": "upāsako mahāpitā,",
  "atk-s0303a0:8_12": "tathā cūḷāmātā cūḷapitāti.",
  "atk-s0303a0:8_13": "Evaṃ satthā diyaḍḍhaattabhāvasahassaṃ tesaṃyeva hatthe vaḍḍhito.",
  "atk-s0303a0:8_14": "Teneva te yaṃ neva puttassa,",
  "atk-s0303a0:8_15": "na pitu santike kathetuṃ sakkā,",
  "atk-s0303a0:8_16": "taṃ satthu santike nisinnā kathenti.",
  "atk-s0303a0:8_17": "Imināyeva ca kāraṇena bhagavā “etadaggaṃ,",
  "atk-s0303a0:8_18": "bhikkhave,",
  "atk-s0303a0:8_19": "mama sāvakānaṃ upāsakānaṃ vissāsikānaṃ yadidaṃ nakulapitā gahapati,",
  "atk-s0303a0:8_20": "yadidaṃ nakulamātā gahapatānī”ti te etadagge ṭhapesi.",
  "atk-s0303a0:8_21": "Iti so imaṃ vissāsikabhāvaṃ pakāsento kathañhi no siyāti āha.",
  "atk-s0303a0:8_22": "Amatena abhisittoti nassidha aññaṃ kiñci jhānaṃ vā vipassanā vā maggo vā phalaṃ vā “amatābhiseko”ti daṭṭhabbo,",
  "atk-s0303a0:8_23": "madhuradhammadesanāyeva pana “amatābhiseko”ti veditabbo.",
  "atk-s0303a0:8_24": "Dūratopīti tiroraṭṭhāpi tirojanapadāpi.",
  "atk-s0303a0:9_0": "Assutavā puthujjanoti idaṃ vuttatthameva.",
  "atk-s0303a0:9_1": "Ariyānaṃ adassāvītiādīsu ariyāti ārakattā kilesehi,",
  "atk-s0303a0:9_2": "anaye na iriyanato,",
  "atk-s0303a0:9_3": "aye iriyanato,",
  "atk-s0303a0:9_4": "sadevakena ca lokena araṇīyato buddhā ca paccekabuddhā ca buddhasāvakā ca vuccanti.",
  "atk-s0303a0:9_5": "Buddhā eva vā idha ariyā. Yathāha –",
  "atk-s0303a0:9_6": "“sadevake,",
  "atk-s0303a0:9_7": "bhikkhave, loke…pe…",
  "atk-s0303a0:9_8": "tathāgato ariyo”ti vuccatīti.",
  "atk-s0303a0:9_9": "Sappurisānanti ettha pana paccekabuddhā tathāgatasāvakā ca sappurisāti veditabbā.",
  "atk-s0303a0:9_10": "Te hi lokuttaraguṇayogena sobhanā purisāti sappurisā.",
  "atk-s0303a0:9_11": "Sabbeva vā ete dvedhāpi vuttā.",
  "atk-s0303a0:9_12": "Buddhāpi hi ariyā ca sappurisā ca,",
  "atk-s0303a0:9_13": "paccekabuddhā buddhasāvakāpi. Yathāha –",
  "atk-s0303a0:10_0": "“Yo ve kataññū katavedi dhīro,",
  "atk-s0303a0:11_0": "Kalyāṇamitto daḷhabhatti ca hoti;",
  "atk-s0303a0:12_0": "Dukhitassa sakkacca karoti kiccaṃ,",
  "atk-s0303a0:13_0": "Tathāvidhaṃ sappurisaṃ vadantī”ti. ;",
  "atk-s0303a0:14_0": "“Kalyāṇamitto daḷhabhatti ca hotī”ti ettāvatā hi buddhasāvako vutto,",
  "atk-s0303a0:14_1": "kataññutādīhi paccekabuddhabuddhāti.",
  "atk-s0303a0:14_2": "Idāni yo tesaṃ ariyānaṃ adassanasīlo,",
  "atk-s0303a0:14_3": "na ca dassane sādhukārī,",
  "atk-s0303a0:14_4": "so “ariyānaṃ adassāvī”ti veditabbo.",
  "atk-s0303a0:14_5": "So ca cakkhunā adassāvī,",
  "atk-s0303a0:14_6": "ñāṇena adassāvīti duvidho.",
  "atk-s0303a0:14_7": "Tesu ñāṇena adassāvī idha adhippeto.",
  "atk-s0303a0:14_8": "Maṃsacakkhunā hi dibbacakkhunā vā ariyā diṭṭhāpi adiṭṭhāva honti tesaṃ cakkhūnaṃ vaṇṇamattaggahaṇato na ariyabhāvagocarato.",
  "atk-s0303a0:14_9": "Soṇasiṅgālādayopi cakkhunā ariye passanti,",
  "atk-s0303a0:14_10": "na cete ariyānaṃ dassāvino nāma.",
  "atk-s0303a0:15_0": "Tatridaṃ vatthu –",
  "atk-s0303a0:15_1": "cittalapabbatavāsino kira khīṇāsavattherassa upaṭṭhāko vuḍḍhapabbajito ekadivasaṃ therena saddhiṃ piṇḍāya caritvā,",
  "atk-s0303a0:15_2": "therassa pattacīvaraṃ gahetvā,",
  "atk-s0303a0:15_3": "piṭṭhito āgacchanto theraṃ pucchi –",
  "atk-s0303a0:15_4": "“ariyā nāma, bhante,",
  "atk-s0303a0:15_5": "kīdisā”ti?",
  "atk-s0303a0:15_6": "Thero āha –",
  "atk-s0303a0:15_7": "“idhekacco mahallako ariyānaṃ pattacīvaraṃ gahetvā vattapaṭivattaṃ katvā sahacarantopi neva ariye jānāti,",
  "atk-s0303a0:15_8": "evaṃ dujjānāvuso, ariyā”ti.",
  "atk-s0303a0:15_9": "Evaṃ vuttepi so neva aññāsi.",
  "atk-s0303a0:15_10": "Tasmā na cakkhunā dassanaṃ dassanaṃ,",
  "atk-s0303a0:15_11": "ñāṇena dassanameva dassanaṃ. Yathāha – “kiṃ te, vakkali,",
  "atk-s0303a0:15_12": "iminā pūtikāyena diṭṭhena? Yo kho, vakkali,",
  "atk-s0303a0:15_13": "dhammaṃ passati,",
  "atk-s0303a0:15_14": "so maṃ passati.",
  "atk-s0303a0:15_15": "Yo maṃ passati,",
  "atk-s0303a0:15_16": "so dhammaṃ passatī”ti.",
  "atk-s0303a0:15_17": "Tasmā cakkhunā passantopi ñāṇena ariyehi diṭṭhaṃ aniccādilakkhaṇaṃ apassanto,",
  "atk-s0303a0:15_18": "ariyādhigatañca dhammaṃ anadhigacchanto ariyakaradhammānaṃ ariyabhāvassa ca adiṭṭhattā “ariyānaṃ adassāvī”ti veditabbo.",
  "atk-s0303a0:16_0": "Ariyadhammassa akovidoti,",
  "atk-s0303a0:16_1": "satipaṭṭhānādibhede ariyadhamme akusalo.",
  "atk-s0303a0:16_2": "Ariyadhamme avinītoti ettha pana –",
  "atk-s0303a0:17_0": "“Duvidho vinayo nāma, ekamekettha pañcadhā;",
  "atk-s0303a0:18_0": "Abhāvato tassa ayaṃ, avinītoti vuccati”.",
  "atk-s0303a0:19_0": "Ayañhi saṃvaravinayo pahānavinayoti duvidho vinayo.",
  "atk-s0303a0:19_1": "Ettha ca duvidhepi vinaye ekameko vinayo pañcadhā bhijjati.",
  "atk-s0303a0:19_2": "Saṃvaravinayopi hi sīlasaṃvaro satisaṃvaro ñāṇasaṃvaro khantisaṃvaro vīriyasaṃvaroti pañcavidho.",
  "atk-s0303a0:19_3": "Pahānavinayopi tadaṅgappahānaṃ,",
  "atk-s0303a0:19_4": "vikkhambhanappahānaṃ samucchedappahānaṃ paṭippassaddhippahānaṃ nissaraṇappahānanti pañcavidho.",
  "atk-s0303a0:20_0": "Tattha “iminā pātimokkhasaṃvarena upeto hoti samupeto”ti ayaṃ sīlasaṃvaro.",
  "atk-s0303a0:20_1": "“Rakkhati cakkhundriyaṃ,",
  "atk-s0303a0:20_2": "cakkhundriye saṃvaraṃ āpajjatī”ti ayaṃ satisaṃvaro.",
  "atk-s0303a0:21_0": "“Yāni sotāni lokasmiṃ, (ajitāti bhagavā)",
  "atk-s0303a0:22_0": "Sati tesaṃ nivāraṇaṃ;",
  "atk-s0303a0:23_0": "Sotānaṃ saṃvaraṃ brūmi,",
  "atk-s0303a0:24_0": "Paññāyete pidhīyare”ti. –",
  "atk-s0303a0:25_0": "Ayaṃ ñāṇasaṃvaro.",
  "atk-s0303a0:25_1": "“Khamo hoti sītassa uṇhassā”ti ayaṃ khantisaṃvaro.",
  "atk-s0303a0:25_2": "“Uppannaṃ kāmavitakkaṃ nādhivāsetī”ti ayaṃ vīriyasaṃvaro.",
  "atk-s0303a0:25_3": "Sabbopi cāyaṃ saṃvaro yathāsakaṃ saṃvaritabbānaṃ vinetabbānañca kāyaduccaritādīnaṃ saṃvaraṇato “saṃvaro” vinayanato “vinayo”ti vuccati.",
  "atk-s0303a0:25_4": "Evaṃ tāva saṃvaravinayo pañcadhā bhijjatīti veditabbo.",
  "atk-s0303a0:26_0": "Tathā yaṃ nāmarūpaparicchedādīsu vipassanāñāṇesu paṭipakkhabhāvato dīpālokeneva tamassa,",
  "atk-s0303a0:26_1": "tena tena vipassanāñāṇena tassa tassa anatthassa pahānaṃ.",
  "atk-s0303a0:26_2": "Seyyathidaṃ –",
  "atk-s0303a0:26_3": "nāmarūpavavatthānena sakkāyadiṭṭhiyā,",
  "atk-s0303a0:26_4": "paccayapariggahena ahetuvisamahetudiṭṭhīnaṃ,",
  "atk-s0303a0:26_5": "tasseva aparabhāgena kaṅkhāvitaraṇena kathaṃkathībhāvassa,",
  "atk-s0303a0:26_6": "kalāpasammasanena “ahaṃ mamā”ti gāhassa,",
  "atk-s0303a0:26_7": "maggāmaggavavatthānena amagge maggasaññāya,",
  "atk-s0303a0:26_8": "udayadassanena ucchedadiṭṭhiyā,",
  "atk-s0303a0:26_9": "vayadassanena sassatadiṭṭhiyā,",
  "atk-s0303a0:26_10": "bhayadassanena sabhaye abhayasaññāya,",
  "atk-s0303a0:26_11": "ādīnavadassanena assādasaññāya,",
  "atk-s0303a0:26_12": "nibbidānupassanāya abhiratisaññāya,",
  "atk-s0303a0:26_13": "muccitukamyatāñāṇena amuccitukāmatāya.",
  "atk-s0303a0:26_14": "Upekkhāñāṇena anupekkhāya,",
  "atk-s0303a0:26_15": "anulomena dhammaṭṭhitiyaṃ nibbāne ca paṭilomabhāvassa,",
  "atk-s0303a0:26_16": "gotrabhunā saṅkhāranimittagāhassa pahānaṃ,",
  "atk-s0303a0:26_17": "etaṃ tadaṅgappahānaṃ nāma.",
  "atk-s0303a0:27_0": "Yaṃ pana upacārappanābhedena samādhinā pavattibhāvanivāraṇato ghaṭappahāreneva udakapiṭṭhe sevālassa,",
  "atk-s0303a0:27_1": "tesaṃ tesaṃ nīvaraṇādidhammānaṃ pahānaṃ,",
  "atk-s0303a0:27_2": "etaṃ vikkhambhanappahānaṃ nāma.",
  "atk-s0303a0:27_3": "Yaṃ catunnaṃ ariyamaggānaṃ bhāvitattā taṃtaṃmaggavato attano santāne “diṭṭhigatānaṃ pahānāyā”tiādinā",
  "atk-s0303a0:27_4": "nayena vuttassa samudayapakkhikassa kilesagaṇassa accantaṃ appavattibhāvena pahānaṃ,",
  "atk-s0303a0:27_5": "idaṃ samucchedappahānaṃ nāma.",
  "atk-s0303a0:27_6": "Yaṃ pana phalakkhaṇe paṭippassaddhattaṃ kilesānaṃ,",
  "atk-s0303a0:27_7": "etaṃ paṭippassaddhippahānaṃ nāma.",
  "atk-s0303a0:28_0": "Yaṃ sabbasaṅkhatanissaṭattā pahīnasabbasaṅkhataṃ nibbānaṃ,",
  "atk-s0303a0:28_1": "etaṃ nissaraṇappahānaṃ nāma.",
  "atk-s0303a0:28_2": "Sabbampi cetaṃ pahānaṃ yasmā cāgaṭṭhena pahānaṃ,",
  "atk-s0303a0:28_3": "vinayaṭṭhena vinayo,",
  "atk-s0303a0:28_4": "tasmā “pahānavinayo”ti vuccati.",
  "atk-s0303a0:28_5": "Taṃtaṃpahānavato vā tassa tassa vinayassa sambhavatopetaṃ “pahānavinayo”ti vuccati.",
  "atk-s0303a0:28_6": "Evaṃ pahānavinayopi pañcadhā bhijjatīti veditabbo.",
  "atk-s0303a0:29_0": "Evamayaṃ saṅkhepato duvidho,",
  "atk-s0303a0:29_1": "bhedato ca dasavidho vinayo bhinnasaṃvarattā pahātabbassa ca appahīnattā yasmā etassa assutavato puthujjanassa natthi,",
  "atk-s0303a0:29_2": "tasmā abhāvato tassa ayaṃ “avinīto”ti vuccatīti.",
  "atk-s0303a0:29_3": "Esa nayo sappurisānaṃ adassāvī sappurisadhammassa akovido sappurisadhamme avinītoti etthāpi.",
  "atk-s0303a0:29_4": "Ninnānākaraṇañhi etaṃ atthato. Yathāha –",
  "atk-s0303a0:30_0": "“Yeva te ariyā,",
  "atk-s0303a0:30_1": "teva te sappurisā.",
  "atk-s0303a0:30_2": "Yeva te sappurisā,",
  "atk-s0303a0:30_3": "teva te ariyā.",
  "atk-s0303a0:30_4": "Yo eva so ariyānaṃ dhammo,",
  "atk-s0303a0:30_5": "so eva so sappurisānaṃ dhammo.",
  "atk-s0303a0:30_6": "Yo eva so sappurisānaṃ dhammo,",
  "atk-s0303a0:30_7": "so eva so ariyānaṃ dhammo.",
  "atk-s0303a0:30_8": "Yeva te ariyavinayā,",
  "atk-s0303a0:30_9": "teva te sappurisavinayā.",
  "atk-s0303a0:30_10": "Yeva te sappurisavinayā,",
  "atk-s0303a0:30_11": "teva te ariyavinayā.",
  "atk-s0303a0:30_12": "Ariyeti vā sappuriseti vā,",
  "atk-s0303a0:30_13": "ariyadhammeti vā sappurisadhammeti vā,",
  "atk-s0303a0:30_14": "ariyavinayeti vā sappurisavinayeti vā esese eke ekaṭṭhe same samabhāge tajjāte taññevā”ti.",
  "atk-s0303a0:31_0": "Rūpaṃ attato samanupassatīti idhekacco rūpaṃ attato samanupassati,",
  "atk-s0303a0:31_1": "“yaṃ rūpaṃ, so ahaṃ, yo ahaṃ,",
  "atk-s0303a0:31_2": "taṃ rūpa”nti rūpañca attañca advayaṃ samanupassati.",
  "atk-s0303a0:31_3": "Seyyathāpi nāma telappadīpassa jhāyato yā acci, so vaṇṇo. Yo vaṇṇo,",
  "atk-s0303a0:31_4": "sā accīti acciñca vaṇṇañca advayaṃ samanupassati,",
  "atk-s0303a0:31_5": "evameva idhekacco rūpaṃ attato samanupassati…pe…",
  "atk-s0303a0:31_6": "advayaṃ samanupassatīti evaṃ rūpaṃ “attā”ti diṭṭhipassanāya passati.",
  "atk-s0303a0:31_7": "Rūpavantaṃ vā attānanti arūpaṃ “attā”ti gahetvā chāyāvantaṃ rukkhaṃ viya taṃ rūpavantaṃ samanupassati.",
  "atk-s0303a0:31_8": "Attani vā rūpanti arūpameva “attā”ti gahetvā pupphasmiṃ gandhaṃ viya attani rūpaṃ samanupassati.",
  "atk-s0303a0:31_9": "Rūpasmiṃ vā attānanti arūpameva “attā”ti gahetvā karaṇḍake maṇiṃ viya taṃ attānaṃ rūpasmiṃ samanupassati.",
  "atk-s0303a0:31_10": "Pariyuṭṭhaṭṭhāyīti pariyuṭṭhānākārena abhibhavanākārena ṭhito,",
  "atk-s0303a0:31_11": "“ahaṃ rūpaṃ,",
  "atk-s0303a0:31_12": "mama rūpa”nti evaṃ taṇhādiṭṭhīhi gilitvā pariniṭṭhapetvā gaṇhanako nāma hotīti attho.",
  "atk-s0303a0:31_13": "Tassa taṃ rūpanti tassa taṃ evaṃ gahitaṃ rūpaṃ.",
  "atk-s0303a0:31_14": "Vedanādīsupi eseva nayo.",
  "atk-s0303a0:32_0": "Tattha “rūpaṃ attato samanupassatī”ti suddharūpameva attāti kathitaṃ.",
  "atk-s0303a0:32_1": "“Rūpavantaṃ vā attānaṃ,",
  "atk-s0303a0:32_2": "attani vā rūpaṃ,",
  "atk-s0303a0:32_3": "rūpasmiṃ vā attānaṃ,",
  "atk-s0303a0:32_4": "vedanaṃ attato…pe… saññaṃ… saṅkhāre…",
  "atk-s0303a0:32_5": "viññāṇaṃ attato samanupassatī”ti imesu sattasu ṭhānesu arūpaṃ attāti kathitaṃ.",
  "atk-s0303a0:32_6": "“Vedanāvantaṃ vā attānaṃ,",
  "atk-s0303a0:32_7": "attani vā vedanaṃ,",
  "atk-s0303a0:32_8": "vedanāya vā attāna”nti evaṃ catūsu khandhesu tiṇṇaṃ tiṇṇaṃ vasena dvādasasu ṭhānesu rūpārūpamissako attā kathito.",
  "atk-s0303a0:32_9": "Tattha “rūpaṃ attato samanupassati, vedanaṃ… saññaṃ… saṅkhāre…",
  "atk-s0303a0:32_10": "viññāṇaṃ attato samanupassatī”ti imesu pañcasu ṭhānesu ucchedadiṭṭhi kathitā,",
  "atk-s0303a0:32_11": "avasesesu sassatadiṭṭhīti evamettha pannarasa bhavadiṭṭhiyo pañca vibhavadiṭṭhiyo honti,",
  "atk-s0303a0:32_12": "tā sabbāpi maggāvaraṇā,",
  "atk-s0303a0:32_13": "na saggāvaraṇā,",
  "atk-s0303a0:32_14": "paṭhamamaggavajjhāti veditabbā.",
  "atk-s0303a0:33_0": "Evaṃ kho, gahapati,",
  "atk-s0303a0:33_1": "āturakāyo ceva hoti āturacitto cāti kāyo nāma buddhānampi āturoyeva.",
  "atk-s0303a0:33_2": "Cittaṃ pana rāgadosamohānugataṃ āturaṃ nāma,",
  "atk-s0303a0:33_3": "taṃ idha dassitaṃ.",
  "atk-s0303a0:33_4": "No ca āturacittoti idha nikkilesatāya cittassa anāturabhāvo dassito.",
  "atk-s0303a0:33_5": "Iti imasmiṃ sutte lokiyamahājano āturakāyo ceva āturacitto cāti dassito,",
  "atk-s0303a0:33_6": "khīṇāsavā āturakāyā anāturacittā,",
  "atk-s0303a0:33_7": "satta sekhā neva āturacittā,",
  "atk-s0303a0:33_8": "na anāturacittāti veditabbā.",
  "atk-s0303a0:33_9": "Bhajamānā pana anāturacittataṃyeva bhajantīti. Paṭhamaṃ.",
  "atk-s0303a0:34_0": "2. Devadahasuttavaṇṇanā",
  "atk-s0303a0:35_0": "2.",
  "atk-s0303a0:35_1": "Dutiye devadahanti devā vuccanti rājāno,",
  "atk-s0303a0:35_2": "tesaṃ maṅgaladaho,",
  "atk-s0303a0:35_3": "sayaṃjāto vā so dahoti,",
  "atk-s0303a0:35_4": "tasmā “devadaho”ti vutto.",
  "atk-s0303a0:35_5": "Tassa avidūre nigamo devadahantveva napuṃsakaliṅgavasena saṅkhaṃ gato.",
  "atk-s0303a0:35_6": "Pacchābhūmagamikāti pacchābhūmaṃ aparadisāyaṃ niviṭṭhaṃ janapadaṃ gantukāmā.",
  "atk-s0303a0:35_7": "Nivāsanti temāsaṃ vassāvāsaṃ.",
  "atk-s0303a0:35_8": "Apalokitoti āpucchito.",
  "atk-s0303a0:35_9": "Apalokethāti āpucchatha.",
  "atk-s0303a0:35_10": "Kasmā theraṃ āpucchāpeti?",
  "atk-s0303a0:35_11": "Te sabhāre kātukāmatāya.",
  "atk-s0303a0:35_12": "Yo hi ekavihāre vasantopi santikaṃ na gacchati pakkamanto anāpucchā pakkamati,",
  "atk-s0303a0:35_13": "ayaṃ nibbhāro nāma.",
  "atk-s0303a0:35_14": "Yo ekavihāre vasantopi āgantvā passati,",
  "atk-s0303a0:35_15": "pakkamanto āpucchati,",
  "atk-s0303a0:35_16": "ayaṃ sabhāro nāma.",
  "atk-s0303a0:35_17": "Imepi bhikkhū bhagavā “evamime sīlādīhi vaḍḍhissantī”ti sabhāre kātukāmo āpucchāpeti.",
  "atk-s0303a0:36_0": "Paṇḍitoti dhātukosallādinā catubbidhena paṇḍiccena samannāgato.",
  "atk-s0303a0:36_1": "Anuggāhakoti āmisānuggahena ca dhammānuggahena cāti dvīhipi anuggahehi anuggāhako.",
  "atk-s0303a0:36_2": "Thero kira aññe bhikkhū viya pātova piṇḍāya agantvā sabbabhikkhūsu gatesu sakalaṃ saṅghārāmaṃ anuvicaranto asammaṭṭhaṭṭhānaṃ sammajjati,",
  "atk-s0303a0:36_3": "achaḍḍitaṃ kacavaraṃ chaḍḍeti,",
  "atk-s0303a0:36_4": "saṅghārāme dunnikkhittāni mañcapīṭhadārubhaṇḍamattikābhaṇḍāni paṭisāmeti.",
  "atk-s0303a0:36_5": "Kiṃ kāraṇā?",
  "atk-s0303a0:36_6": "“Mā aññatitthiyā vihāraṃ paviṭṭhā disvā paribhavaṃ akaṃsū”ti.",
  "atk-s0303a0:36_7": "Tato gilānasālaṃ gantvā gilāne assāsetvā “kenattho”ti pucchitvā yena attho hoti,",
  "atk-s0303a0:36_8": "tadatthaṃ tesaṃ daharasāmaṇere ādāya bhikkhācāravattena vā sabhāgaṭṭhāne vā bhesajjaṃ pariyesitvā tesaṃ datvā,",
  "atk-s0303a0:36_9": "“gilānupaṭṭhānaṃ nāma buddhapaccekabuddhehi vaṇṇitaṃ,",
  "atk-s0303a0:36_10": "gacchatha sappurisā appamattā hothā”ti te pesetvā sayaṃ piṇḍāya caritvā upaṭṭhākakule vā bhattakiccaṃ katvā vihāraṃ gacchati.",
  "atk-s0303a0:36_11": "Idaṃ tāvassa nibaddhavāsaṭṭhāne āciṇṇaṃ.",
  "atk-s0303a0:37_0": "Bhagavati pana cārikaṃ caramāne “ahaṃ aggasāvako”ti upāhanaṃ āruyha chattaṃ gahetvā purato purato na gacchati.",
  "atk-s0303a0:37_1": "Ye pana tattha mahallakā vā ābādhikā vā atidaharā vā,",
  "atk-s0303a0:37_2": "tesaṃ rujjanaṭṭhānāni telena makkhāpetvā pattacīvaraṃ attano daharasāmaṇerehi gāhāpetvā taṃdivasaṃ vā dutiyadivasaṃ vā te gaṇhitvāva gacchati.",
  "atk-s0303a0:37_3": "Ekadivasañhi taññeva āyasmantaṃ ativikāle sampattattā senāsanaṃ alabhitvā,",
  "atk-s0303a0:37_4": "cīvarakuṭiyaṃ nisinnaṃ disvā,",
  "atk-s0303a0:37_5": "satthā punadivase bhikkhusaṅghaṃ sannipātāpetvā,",
  "atk-s0303a0:37_6": "hatthivānaratittiravatthuṃ kathetvā,",
  "atk-s0303a0:37_7": "“yathāvuḍḍhaṃ senāsanaṃ dātabba”nti sikkhāpadaṃ paññāpesi.",
  "atk-s0303a0:37_8": "Evaṃ tāvesa āmisānuggahena anuggaṇhāti.",
  "atk-s0303a0:37_9": "Ovadanto panesa satavārampi sahassavārampi tāva ovadati,",
  "atk-s0303a0:37_10": "yāva so puggalo sotāpattiphale patiṭṭhāti,",
  "atk-s0303a0:37_11": "atha naṃ vissajjetvā aññaṃ ovadati.",
  "atk-s0303a0:37_12": "Iminā nayena ovadato cassa ovāde ṭhatvā arahattaṃ pattā gaṇanapathaṃ atikkantā.",
  "atk-s0303a0:37_13": "Evaṃ dhammānuggahena anuggaṇhāti.",
  "atk-s0303a0:38_0": "Paccassosunti te bhikkhū “amhākaṃ neva upajjhāyo,",
  "atk-s0303a0:38_1": "na ācariyo na sandiṭṭhasambhatto.",
  "atk-s0303a0:38_2": "Kiṃ tassa santike karissāmā”ti?",
  "atk-s0303a0:38_3": "Tuṇhībhāvaṃ anāpajjitvā “evaṃ,",
  "atk-s0303a0:38_4": "bhante”ti satthu vacanaṃ sampaṭicchiṃsu.",
  "atk-s0303a0:38_5": "Eḷagalāgumbeti gacchamaṇḍapake.",
  "atk-s0303a0:38_6": "So kira eḷagalāgumbo dhuvasalilaṭṭhāne jāto.",
  "atk-s0303a0:38_7": "Athettha catūhi pādehi maṇḍapaṃ katvā tassa upari taṃ gumbaṃ āropesuṃ,",
  "atk-s0303a0:38_8": "so taṃ maṇḍapaṃ chādesi.",
  "atk-s0303a0:38_9": "Athassa heṭṭhā iṭṭhakāhi paricinitvā vālikaṃ okiritvā āsanaṃ paññāpayiṃsu.",
  "atk-s0303a0:38_10": "Sītalaṃ divāṭṭhānaṃ udakavāto vāyati.",
  "atk-s0303a0:38_11": "Thero tasmiṃ nisīdi.",
  "atk-s0303a0:38_12": "Taṃ sandhāya vuttaṃ “eḷagalāgumbe”ti.",
  "atk-s0303a0:39_0": "Nānāverajjagatanti ekassa rañño rajjato nānāvidhaṃ rajjagataṃ.",
  "atk-s0303a0:39_1": "Virajjanti aññaṃ rajjaṃ.",
  "atk-s0303a0:39_2": "Yathā hi sadesato añño videso,",
  "atk-s0303a0:39_3": "evaṃ nivuttharajjato aññaṃ rajjaṃ virajjaṃ nāma,",
  "atk-s0303a0:39_4": "taṃ verajjanti vuttaṃ.",
  "atk-s0303a0:39_5": "Khattiyapaṇḍitāti bimbisārakosalarājādayo paṇḍitarājāno.",
  "atk-s0303a0:39_6": "Brāhmaṇapaṇḍitāti caṅkītārukkhādayo paṇḍitabrāhmaṇā.",
  "atk-s0303a0:39_7": "Gahapatipaṇḍitāti cittasudattādayo paṇḍitagahapatayo.",
  "atk-s0303a0:39_8": "Samaṇapaṇḍitāti sabhiyapilotikādayo paṇḍitaparibbājakā.",
  "atk-s0303a0:39_9": "Vīmaṃsakāti atthagavesino.",
  "atk-s0303a0:39_10": "Kiṃvādīti kiṃ attano dassanaṃ vadati,",
  "atk-s0303a0:39_11": "kiṃ laddhikoti attho.",
  "atk-s0303a0:39_12": "Kimakkhāyīti kiṃ sāvakānaṃ ovādānusāsaniṃ ācikkhati?",
  "atk-s0303a0:39_13": "Dhammassa cānudhammanti bhagavatā vuttabyākaraṇassa anubyākaraṇaṃ.",
  "atk-s0303a0:39_14": "Sahadhammikoti sakāraṇo.",
  "atk-s0303a0:39_15": "Vādānuvādoti bhagavatā vuttavādassa anuvādo.",
  "atk-s0303a0:39_16": "“Vādānupāto”tipi pāṭho,",
  "atk-s0303a0:39_17": "satthu vādassa anupāto anupatanaṃ,",
  "atk-s0303a0:39_18": "anugamananti attho.",
  "atk-s0303a0:39_19": "Imināpi vādaṃ anugato vādoyeva dīpito hoti.",
  "atk-s0303a0:40_0": "Avigatarāgassātiādīsu taṇhāvaseneva attho veditabbo.",
  "atk-s0303a0:40_1": "Taṇhā hi rajjanato rāgo,",
  "atk-s0303a0:40_2": "chandiyanato chando,",
  "atk-s0303a0:40_3": "piyāyanaṭṭhena pemaṃ,",
  "atk-s0303a0:40_4": "pivitukāmaṭṭhena pipāsā,",
  "atk-s0303a0:40_5": "anudahanaṭṭhena pariḷāhoti vuccati.",
  "atk-s0303a0:40_6": "Akusale cāvuso,",
  "atk-s0303a0:40_7": "dhammetiādi kasmā āraddhaṃ?",
  "atk-s0303a0:40_8": "Pañcasu khandhesu avītarāgassa ādīnavaṃ,",
  "atk-s0303a0:40_9": "vītarāgassa ca ānisaṃsaṃ dassetuṃ.",
  "atk-s0303a0:40_10": "Tatra avighātoti niddukkho.",
  "atk-s0303a0:40_11": "Anupāyāsoti nirupatāpo.",
  "atk-s0303a0:40_12": "Apariḷāhoti niddāho.",
  "atk-s0303a0:40_13": "Evaṃ sabbattha attho veditabbo. Dutiyaṃ.",
  "atk-s0303a0:41_0": "3. Hāliddikānisuttavaṇṇanā",
  "atk-s0303a0:42_0": "3.",
  "atk-s0303a0:42_1": "Tatiye avantīsūti avantidakkhiṇāpathasaṅkhāte avantiraṭṭhe.",
  "atk-s0303a0:42_2": "Kuraraghareti evaṃnāmake nagare.",
  "atk-s0303a0:42_3": "Papāteti ekato papāte.",
  "atk-s0303a0:42_4": "Tassa kira pabbatassa ekaṃ passaṃ chinditvā pātitaṃ viya ahosi.",
  "atk-s0303a0:42_5": "“Pavatte”tipi pāṭho,",
  "atk-s0303a0:42_6": "nānātitthiyānaṃ laddhipavattaṭṭhāneti attho.",
  "atk-s0303a0:42_7": "Iti thero tasmiṃ raṭṭhe taṃ nagaraṃ nissāya tasmiṃ pabbate viharati.",
  "atk-s0303a0:42_8": "Hāliddikānīti evaṃnāmako.",
  "atk-s0303a0:42_9": "Aṭṭhakavaggiye māgaṇḍiyapañheti aṭṭhakavaggikamhi māgaṇḍiyapañho nāma atthi,",
  "atk-s0303a0:42_10": "tasmiṃ pañhe.",
  "atk-s0303a0:42_11": "Rūpadhātūti rūpakkhandho adhippeto.",
  "atk-s0303a0:42_12": "Rūpadhāturāgavinibaddhanti rūpadhātumhi rāgena vinibaddhaṃ.",
  "atk-s0303a0:42_13": "Viññāṇanti kammaviññāṇaṃ.",
  "atk-s0303a0:42_14": "Okasārīti gehasārī ālayasārī.",
  "atk-s0303a0:43_0": "Kasmā panettha “viññāṇadhātu kho,",
  "atk-s0303a0:43_1": "gahapatī”ti na vuttanti?",
  "atk-s0303a0:43_2": "Sammohavighātatthaṃ.",
  "atk-s0303a0:43_3": "“Oko”ti hi atthato paccayo vuccati,",
  "atk-s0303a0:43_4": "purejātañca kammaviññāṇaṃ pacchājātassa kammaviññāṇassapi vipākaviññāṇassapi vipākaviññāṇañca vipākaviññāṇassapi kammaviññāṇassapi paccayo hoti,",
  "atk-s0303a0:43_5": "tasmā “kataraṃ nu kho idha viññāṇa”nti?",
  "atk-s0303a0:43_6": "Sammoho bhaveyya,",
  "atk-s0303a0:43_7": "tassa vighātatthaṃ taṃ agahetvā asambhinnāva desanā katā.",
  "atk-s0303a0:43_8": "Apica ārammaṇavasena catasso abhisaṅkhāraviññāṇaṭṭhitiyo vuttāti tā dassetumpi idha viññāṇaṃ na gahitaṃ.",
  "atk-s0303a0:44_0": "Upayupādānāti taṇhūpayadiṭṭhūpayavasena dve upayā,",
  "atk-s0303a0:44_1": "kāmupādānādīni cattāri upādānāni ca.",
  "atk-s0303a0:44_2": "Cetaso adhiṭṭhānābhinivesānusayāti akusalacittassa adhiṭṭhānabhūtā ceva abhinivesabhūtā ca anusayabhūtā ca.",
  "atk-s0303a0:44_3": "Tathāgatassāti sammāsambuddhassa.",
  "atk-s0303a0:44_4": "Sabbesampi hi khīṇāsavānaṃ ete pahīnāva,",
  "atk-s0303a0:44_5": "satthu pana khīṇāsavabhāvo loke atipākaṭoti uparimakoṭiyā evaṃ vuttaṃ.",
  "atk-s0303a0:44_6": "Viññāṇadhātuyāti idha viññāṇaṃ kasmā gahitaṃ?",
  "atk-s0303a0:44_7": "Kilesappahānadassanatthaṃ.",
  "atk-s0303a0:44_8": "Kilesā hi na kevalaṃ catūsuyeva khandhesu pahīnā pahīyanti,",
  "atk-s0303a0:44_9": "pañcasupi pahīyantiyevāti kilesappahānadassanatthaṃ gahitaṃ. Evaṃ kho, gahapati,",
  "atk-s0303a0:44_10": "anokasārī hotīti evaṃ kammaviññāṇena okaṃ asarantena anokasārī nāma hoti.",
  "atk-s0303a0:45_0": "Rūpanimittaniketavisāravinibandhāti rūpameva kilesānaṃ paccayaṭṭhena nimittaṃ,",
  "atk-s0303a0:45_1": "ārammaṇakiriyasaṅkhātanivāsanaṭṭhānaṭṭhena niketanti rūpanimittaniketaṃ.",
  "atk-s0303a0:45_2": "Visāro ca vinibandho ca visāravinibandhā.",
  "atk-s0303a0:45_3": "Ubhayenapi hi kilesānaṃ patthaṭabhāvo ca vinibandhanabhāvo ca vutto,",
  "atk-s0303a0:45_4": "rūpanimittanikete visāravinibandhāti rūpanimittaniketavisāravinibandhā,",
  "atk-s0303a0:45_5": "tasmā rūpanimittaniketamhi uppannena kilesavisārena ceva kilesabandhanena cāti attho.",
  "atk-s0303a0:45_6": "Niketasārīti vuccatīti ārammaṇakaraṇavasena nivāsanaṭṭhānaṃ sārīti vuccati.",
  "atk-s0303a0:45_7": "Pahīnāti te rūpanimittaniketakilesavisāravinibandhā pahīnā.",
  "atk-s0303a0:46_0": "Kasmā panettha pañcakkhandhā “okā”ti vuttā,",
  "atk-s0303a0:46_1": "cha ārammaṇāni “niketa”nti?",
  "atk-s0303a0:46_2": "Chandarāgassa balavadubbalatāya.",
  "atk-s0303a0:46_3": "Samānepi hi etesaṃ ālayaṭṭhena visayabhāve okoti niccanivāsanaṭṭhānagehameva vuccati,",
  "atk-s0303a0:46_4": "niketanti “ajja asukaṭṭhāne kīḷissāmā”ti katasaṅketaṭṭhānaṃ nivāsaṭṭhānaṃ uyyānādi.",
  "atk-s0303a0:46_5": "Tattha yathā puttadāradhanadhaññapuṇṇagehe chandarāgo balavā hoti,",
  "atk-s0303a0:46_6": "evaṃ ajjhattikesu khandhesu.",
  "atk-s0303a0:46_7": "Yathā pana uyyānaṭṭhānādīsu tato dubbalataro hoti,",
  "atk-s0303a0:46_8": "evaṃ bāhiresu chasu ārammaṇesūti chandarāgassa balavadubbalatāya evaṃ desanā katāti veditabbo.",
  "atk-s0303a0:47_0": "Sukhitesu sukhitoti upaṭṭhākesu dhanadhaññalābhādivasena sukhitesu “idānāhaṃ manāpaṃ bhojanaṃ labhissāmī”ti gehasitasukhena sukhito hoti,",
  "atk-s0303a0:47_1": "tehi pattasampattiṃ anubhavamāno viya carati.",
  "atk-s0303a0:47_2": "Dukkhitesu dukkhitoti tesaṃ kenacideva kāraṇena dukkhe uppanne sayaṃ dviguṇena dukkhena dukkhito hoti.",
  "atk-s0303a0:47_3": "Kiccakaraṇīyesūti kiccasaṅkhātesu karaṇīyesu.",
  "atk-s0303a0:47_4": "Tesu yogaṃ āpajjatīti upayogaṃ sayaṃ tesaṃ kiccānaṃ kattabbataṃ āpajjati.",
  "atk-s0303a0:47_5": "Kāmesūti vatthukāmesu. Evaṃ kho, gahapati,",
  "atk-s0303a0:47_6": "kāmehi aritto hotīti evaṃ kilesakāmehi aritto hoti anto kāmānaṃ bhāvena atuccho.",
  "atk-s0303a0:47_7": "Sukkapakkho tesaṃ abhāvena ritto tucchoti veditabbo.",
  "atk-s0303a0:48_0": "Purakkharānoti vaṭṭaṃ purato kurumāno.",
  "atk-s0303a0:48_1": "Evaṃrūpo siyantiādīsu dīgharassakāḷodātādīsu rūpesu “evaṃrūpo nāma bhaveyya”nti pattheti.",
  "atk-s0303a0:48_2": "Sukhādīsu vedanāsu evaṃvedano nāma;",
  "atk-s0303a0:48_3": "nīlasaññādīsu saññāsu evaṃ sañño nāma;",
  "atk-s0303a0:48_4": "puññābhisaṅkhārādīsu saṅkhāresu evaṃsaṅkhāro nāma;",
  "atk-s0303a0:48_5": "cakkhuviññāṇādīsu viññāṇesu “evaṃ viññāṇo nāma bhaveyya”nti pattheti.",
  "atk-s0303a0:49_0": "Apurakkharānoti vaṭṭaṃ purato akurumāno.",
  "atk-s0303a0:49_1": "Sahitaṃ me,",
  "atk-s0303a0:49_2": "asahitaṃ teti tuyhaṃ vacanaṃ asahitaṃ asiliṭṭhaṃ,",
  "atk-s0303a0:49_3": "mayhaṃ sahitaṃ siliṭṭhaṃ madhurapānasadisaṃ.",
  "atk-s0303a0:49_4": "Adhiciṇṇaṃ te viparāvattanti yaṃ tuyhaṃ dīghena kālena paricitaṃ suppaguṇaṃ,",
  "atk-s0303a0:49_5": "taṃ mama vādaṃ āgamma sabbaṃ khaṇena viparāvattaṃ nivattaṃ.",
  "atk-s0303a0:49_6": "Āropito te vādoti tuyhaṃ doso mayā āropito.",
  "atk-s0303a0:49_7": "Cara vādappamokkhāyāti taṃ taṃ ācariyaṃ upasaṅkamitvā uttari pariyesanto imassa vādassa mokkhāya cara āhiṇḍāhi.",
  "atk-s0303a0:49_8": "Nibbeṭhehi vā sace pahosīti atha sayameva pahosi,",
  "atk-s0303a0:49_9": "idheva nibbeṭhehīti. Tatiyaṃ.",
  "atk-s0303a0:50_0": "4. Dutiyahāliddikānisuttavaṇṇanā",
  "atk-s0303a0:51_0": "4.",
  "atk-s0303a0:51_1": "Catutthe sakkapañheti cūḷasakkapañhe,",
  "atk-s0303a0:51_2": "mahāsakkapañhepetaṃ vuttameva.",
  "atk-s0303a0:51_3": "Taṇhāsaṅkhayavimuttāti taṇhāsaṅkhaye nibbāne tadārammaṇāya phalavimuttiyā vimuttā.",
  "atk-s0303a0:51_4": "Accantaniṭṭhāti antaṃ atikkantaniṭṭhā satataniṭṭhā.",
  "atk-s0303a0:51_5": "Sesapadesupi eseva nayo.",
  "atk-s0303a0:51_6": "Catutthaṃ.",
  "atk-s0303a0:52_0": "5. Samādhisuttavaṇṇanā",
  "atk-s0303a0:53_0": "5.",
  "atk-s0303a0:53_1": "Pañcame samādhinti idaṃ bhagavā te bhikkhū cittekaggatāya parihāyante disvā,",
  "atk-s0303a0:53_2": "“cittekaggataṃ labhantānaṃ imesaṃ kammaṭṭhānaṃ phātiṃ gamissatī”ti ñatvā āha.",
  "atk-s0303a0:53_3": "Abhinandatīti pattheti.",
  "atk-s0303a0:53_4": "Abhivadatīti tāya abhinandanāya “aho piyaṃ iṭṭhaṃ kantaṃ manāpa”nti vadati.",
  "atk-s0303a0:53_5": "Vācaṃ abhinandantopi ca taṃ ārammaṇaṃ nissāya evaṃ lobhaṃ uppādento abhivadatiyeva nāma.",
  "atk-s0303a0:53_6": "Ajjhosāya tiṭṭhatīti gilitvā pariniṭṭhapetvā gaṇhāti.",
  "atk-s0303a0:53_7": "Yā rūpe nandīti yā sā rūpe balavapatthanāsaṅkhātā nandī.",
  "atk-s0303a0:53_8": "Tadupādānanti taṃ gahaṇaṭṭhena upādānaṃ.",
  "atk-s0303a0:53_9": "Nābhinandatīti na pattheti.",
  "atk-s0303a0:53_10": "Nābhivadatīti patthanāvasena na “iṭṭhaṃ kanta”nti vadati.",
  "atk-s0303a0:53_11": "Vipassanācittena cetasā “aniccaṃ dukkha”nti vacībhedaṃ karontopi nābhivadatiyeva. Pañcamaṃ.",
  "atk-s0303a0:54_0": "6. Paṭisallāṇasuttavaṇṇanā",
  "atk-s0303a0:55_0": "6.",
  "atk-s0303a0:55_1": "Chaṭṭhe paṭisallāṇeti idaṃ bhagavā te bhikkhū kāyavivekena parihāyante disvā “kāyavivekaṃ labhantānaṃ",
  "atk-s0303a0:55_2": "imesaṃ kammaṭṭhānaṃ phātiṃ gamissatī”ti ñatvā āha. Chaṭṭhaṃ.",
  "atk-s0303a0:56_0": "7. Upādāparitassanāsuttavaṇṇanā",
  "atk-s0303a0:57_0": "7.",
  "atk-s0303a0:57_1": "Sattame upādāparitassananti gahaṇena uppannaṃ paritassanaṃ.",
  "atk-s0303a0:57_2": "Anupādāaparitassananti aggahaṇena aparitassanaṃ.",
  "atk-s0303a0:57_3": "Rūpavipariṇāmānuparivattiviññāṇaṃ hotīti “mama rūpaṃ vipariṇata”nti vā “ahu vata metaṃ,",
  "atk-s0303a0:57_4": "dāni vata me natthī”ti vā ādinā nayena kammaviññāṇaṃ rūpassa bhedānuparivatti hoti.",
  "atk-s0303a0:57_5": "Vipariṇāmānuparivattijāti vipariṇāmassa anuparivattito vipariṇāmārammaṇacittato jātā.",
  "atk-s0303a0:57_6": "Paritassanā dhammasamuppādāti taṇhāparitassanā ca akusaladhammasamuppādā ca.",
  "atk-s0303a0:57_7": "Cittanti kusalacittaṃ.",
  "atk-s0303a0:57_8": "Pariyādāya tiṭṭhantīti pariyādiyitvā tiṭṭhanti.",
  "atk-s0303a0:57_9": "Uttāsavāti sauttāso.",
  "atk-s0303a0:57_10": "Vighātavāti savighāto sadukkho.",
  "atk-s0303a0:57_11": "Apekkhavāti sālayo.",
  "atk-s0303a0:57_12": "Upādāya ca paritassatīti gaṇhitvā paritassako nāma hoti.",
  "atk-s0303a0:57_13": "Na rūpavipariṇāmānuparivattīti khīṇāsavassa kammaviññāṇameva natthi,",
  "atk-s0303a0:57_14": "tasmā rūpabhedānuparivatti na hotīti vattuṃ vaṭṭati. Sattamaṃ.",
  "atk-s0303a0:58_0": "8. Dutiyaupādāparitassanāsuttavaṇṇanā",
  "atk-s0303a0:59_0": "8.",
  "atk-s0303a0:59_1": "Aṭṭhame taṇhāmānadiṭṭhivasena desanā katā.",
  "atk-s0303a0:59_2": "Iti paṭipāṭiyā catūsu suttesu vaṭṭavivaṭṭameva kathitaṃ. Aṭṭhamaṃ.",
  "atk-s0303a0:60_0": "9. Kālattayaaniccasuttavaṇṇanā",
  "atk-s0303a0:61_0": "9.",
  "atk-s0303a0:61_1": "Navame ko pana vādo paccuppannassāti paccuppannamhi kathāva kā,",
  "atk-s0303a0:61_2": "aniccameva taṃ.",
  "atk-s0303a0:61_3": "Te kira bhikkhū atītānāgataṃ aniccanti sallakkhetvā paccuppanne kilamiṃsu,",
  "atk-s0303a0:61_4": "atha nesaṃ ito atītānāgatepi “paccuppannaṃ anicca”nti vuccamāne bujjhissantīti ajjhāsayaṃ viditvā satthā puggalajjhāsayena imaṃ desanaṃ desesi. Navamaṃ.",
  "atk-s0303a0:62_0": "10-11. Kālattayadukkhasuttādivaṇṇanā",
  "atk-s0303a0:63_0": "10- 11.",
  "atk-s0303a0:63_1": "Dasamekādasamāni dukkhaṃ anattāti padehi visesetvā tathārūpeneva puggalajjhāsayena kathitānīti.",
  "atk-s0303a0:63_2": "Dasamekādasamāni.",
  "atk-s0303a0:64_0": "Nakulapituvaggo paṭhamo.",
  "atk-s0303a0:65_0": "2. Aniccavaggo",
  "atk-s0303a0:66_0": "1-10. Aniccasuttādivaṇṇanā",
  "atk-s0303a0:67_0": "12- 21.",
  "atk-s0303a0:67_1": "Aniccavagge pariyosānasuttaṃ pucchāvasikaṃ,",
  "atk-s0303a0:67_2": "sesāni tathā tathā bujjhanakānañca vasena desitānīti.",
  "atk-s0303a0:67_3": "Paṭhamādīni.",
  "atk-s0303a0:68_0": "Aniccavaggo dutiyo.",
  "atk-s0303a0:69_0": "3. Bhāravaggo",
  "atk-s0303a0:70_0": "1. Bhārasuttavaṇṇanā",
  "atk-s0303a0:71_0": "22.",
  "atk-s0303a0:71_1": "Bhāravaggassa paṭhame pañcupādānakkhandhātissa vacanīyanti pañcupādānakkhandhā iti assa vacanīyaṃ,",
  "atk-s0303a0:71_2": "evaṃ vattabbaṃ bhaveyyāti attho.",
  "atk-s0303a0:71_3": "Ayaṃ vuccati,",
  "atk-s0303a0:71_4": "bhikkhave,",
  "atk-s0303a0:71_5": "bhāroti ye ime pañcupādānakkhandhā,",
  "atk-s0303a0:71_6": "ayaṃ bhāroti vuccati.",
  "atk-s0303a0:71_7": "Kenaṭṭhenāti?",
  "atk-s0303a0:71_8": "Parihārabhāriyaṭṭhena.",
  "atk-s0303a0:71_9": "Etesañhi ṭhāpanagamananisīdāpananipajjāpananhāpanamaṇḍanakhādāpanabhuñjāpanādiparihāro bhāriyoti parihārabhāriyaṭṭhena bhāroti vuccati.",
  "atk-s0303a0:71_10": "Evaṃnāmoti tisso dattotiādināmo.",
  "atk-s0303a0:71_11": "Evaṃgottoti kaṇhāyano vacchāyanotiādigotto.",
  "atk-s0303a0:71_12": "Iti vohāramattasiddhaṃ puggalaṃ “bhārahāro”ti katvā dasseti.",
  "atk-s0303a0:71_13": "Puggalo hi paṭisandhikkhaṇeyeva khandhabhāraṃ ukkhipitvā dasapi vassāni vīsatipi vassasatampīti yāvajīvaṃ",
  "atk-s0303a0:71_14": "imaṃ khandhabhāraṃ nhāpento bhojento mudusamphassamañcapīṭhesu nisīdāpento nipajjāpento pariharitvā cutikkhaṇe",
  "atk-s0303a0:71_15": "chaḍḍetvā puna paṭisandhikkhaṇe aparaṃ khandhabhāraṃ ādiyati,",
  "atk-s0303a0:71_16": "tasmā bhārahāroti jāto.",
  "atk-s0303a0:72_0": "Ponobhavikāti punabbhavanibbattikā.",
  "atk-s0303a0:72_1": "Nandīrāgasahagatāti nandirāgena saha ekattameva gatā.",
  "atk-s0303a0:72_2": "Tabbhāvasahagatañhi idha adhippetaṃ.",
  "atk-s0303a0:72_3": "Tatra tatrābhinandinīti upapattiṭṭhāne vā rūpādīsu vā ārammaṇesu tattha tattha abhinandanasīlāva.",
  "atk-s0303a0:72_4": "Kāmataṇhādīsu pañcakāmaguṇiko rāgo kāmataṇhā nāma,",
  "atk-s0303a0:72_5": "rūpārūpabhavarāgo jhānanikanti sassatadiṭṭhisahagato rāgoti ayaṃ bhavataṇhā nāma,",
  "atk-s0303a0:72_6": "ucchedadiṭṭhisahagato rāgo vibhavataṇhā nāma.",
  "atk-s0303a0:72_7": "Bhārādānanti bhāragahaṇaṃ.",
  "atk-s0303a0:72_8": "Taṇhāya hi esa bhāraṃ ādiyati.",
  "atk-s0303a0:72_9": "Asesavirāganirodhotiādi sabbaṃ nibbānasseva vevacanaṃ.",
  "atk-s0303a0:72_10": "Tañhi āgamma taṇhā asesato virajjati nirujjhati cajiyati paṭinissajjiyati vimuccati,",
  "atk-s0303a0:72_11": "natthi cettha kāmālayo vā diṭṭhālayo vāti nibbānaṃ etāni nāmāni labhati.",
  "atk-s0303a0:72_12": "Samūlaṃ taṇhanti taṇhāya avijjā mūlaṃ nāma.",
  "atk-s0303a0:72_13": "Abbuyhāti arahattamaggena taṃ samūlakaṃ uddharitvā.",
  "atk-s0303a0:72_14": "Nicchāto parinibbutoti nittaṇho parinibbuto nāmāti vattuṃ vaṭṭatīti. Paṭhamaṃ.",
  "atk-s0303a0:73_0": "2. Pariññasuttavaṇṇanā",
  "atk-s0303a0:74_0": "23.",
  "atk-s0303a0:74_1": "Dutiye pariññeyyeti parijānitabbe,",
  "atk-s0303a0:74_2": "samatikkamitabbeti attho.",
  "atk-s0303a0:74_3": "Pariññanti accantapariññaṃ,",
  "atk-s0303a0:74_4": "samatikkamanti attho.",
  "atk-s0303a0:74_5": "Rāgakkhayotiādi nibbānassa nāmaṃ.",
  "atk-s0303a0:74_6": "Tañhi accantapariññā nāma. Dutiyaṃ.",
  "atk-s0303a0:75_0": "3. Abhijānasuttavaṇṇanā",
  "atk-s0303a0:76_0": "24.",
  "atk-s0303a0:76_1": "Tatiye abhijānanti abhijānanto.",
  "atk-s0303a0:76_2": "Iminā ñātapariññā kathitā,",
  "atk-s0303a0:76_3": "dutiyapadena tīraṇapariññā,",
  "atk-s0303a0:76_4": "tatiyacatutthehi pahānapariññāti imasmiṃ sutte tisso pariññā kathitāti. Tatiyaṃ.",
  "atk-s0303a0:77_0": "4-9. Chandarāgasuttādivaṇṇanā",
  "atk-s0303a0:78_0": "25- 30.",
  "atk-s0303a0:78_1": "Catutthādīni dhātusaṃyutte vuttanayeneva veditabbāni.",
  "atk-s0303a0:78_2": "Paṭipāṭiyā panettha pañcamachaṭṭhasattamesu cattāri saccāni kathitāni,",
  "atk-s0303a0:78_3": "aṭṭhamanavamesu vaṭṭavivaṭṭaṃ.",
  "atk-s0303a0:78_4": "Catutthādīni.",
  "atk-s0303a0:79_0": "10. Aghamūlasuttavaṇṇanā",
  "atk-s0303a0:80_0": "31. Dasame aghanti dukkhaṃ. Evamettha dukkhalakkhaṇameva kathitaṃ. Dasamaṃ.",
  "atk-s0303a0:81_0": "11. Pabhaṅgusuttavaṇṇanā",
  "atk-s0303a0:82_0": "32. Ekādasame pabhaṅgunti pabhijjanasabhāvaṃ. Evamidha aniccalakkhaṇameva kathitanti. Ekādasamaṃ.",
  "atk-s0303a0:83_0": "Bhāravaggo tatiyo.",
  "atk-s0303a0:84_0": "4. Natumhākavaggo",
  "atk-s0303a0:85_0": "1. Natumhākasuttavaṇṇanā",
  "atk-s0303a0:86_0": "33.",
  "atk-s0303a0:86_1": "Natumhākavaggassa paṭhame pajahathāti chandarāgappahānena pajahatha.",
  "atk-s0303a0:86_2": "Tiṇādīsu tiṇaṃ nāma antopheggu bahisāraṃ tālanāḷikerādi.",
  "atk-s0303a0:86_3": "Kaṭṭhaṃ nāma antosāraṃ bahipheggu khadirasālasākapanasādi.",
  "atk-s0303a0:86_4": "Sākhā nāma rukkhassa bāhā viya nikkhantā.",
  "atk-s0303a0:86_5": "Palāsaṃ nāma tālanāḷikerapaṇṇādi. Paṭhamaṃ.",
  "atk-s0303a0:87_0": "2. Dutiyanatumhākasuttavaṇṇanā",
  "atk-s0303a0:88_0": "34. Dutiyaṃ vinā upamāya bujjhanakānaṃ ajjhāsayena vuttaṃ. Dutiyaṃ.",
  "atk-s0303a0:89_0": "3. Aññatarabhikkhusuttavaṇṇanā",
  "atk-s0303a0:90_0": "35.",
  "atk-s0303a0:90_1": "Tatiye rūpañce, bhante,",
  "atk-s0303a0:90_2": "anusetīti yadi rūpaṃ anuseti.",
  "atk-s0303a0:90_3": "Tena saṅkhaṃ gacchatīti kāmarāgādīsu yena anusayena taṃ rūpaṃ anuseti,",
  "atk-s0303a0:90_4": "teneva anusayena “ratto duṭṭho mūḷho”ti paṇṇattiṃ gacchati.",
  "atk-s0303a0:90_5": "Na tena saṅkhaṃ gacchatīti tena abhūtena anusayena “ratto duṭṭho mūḷho”ti saṅkhaṃ na gacchatīti. Tatiyaṃ.",
  "atk-s0303a0:91_0": "4. Dutiyaaññatarabhikkhusuttavaṇṇanā",
  "atk-s0303a0:92_0": "36.",
  "atk-s0303a0:92_1": "Catutthe taṃ anumīyatīti taṃ anusayitaṃ rūpaṃ marantena anusayena anumarati.",
  "atk-s0303a0:92_2": "Na hi ārammaṇe bhijjamāne tadārammaṇā dhammā tiṭṭhanti.",
  "atk-s0303a0:92_3": "Yaṃ anumīyatīti yaṃ rūpaṃ yena anusayena anumarati.",
  "atk-s0303a0:92_4": "Tena saṅkhaṃ gacchatīti tena anusayena “ratto duṭṭho mūḷho”ti saṅkhaṃ gacchati.",
  "atk-s0303a0:92_5": "Atha vā yanti karaṇavacanametaṃ,",
  "atk-s0303a0:92_6": "yena anusayena anumīyati,",
  "atk-s0303a0:92_7": "tena “ratto duṭṭho mūḷho”ti saṅkhaṃ gacchatīti attho.",
  "atk-s0303a0:92_8": "Catutthaṃ.",
  "atk-s0303a0:93_0": "5-6. Ānandasuttādivaṇṇanā",
  "atk-s0303a0:94_0": "37- 38.",
  "atk-s0303a0:94_1": "Pañcame ṭhitassa aññathattaṃ paññāyatīti dharamānassa jīvamānassa jarā paññāyati.",
  "atk-s0303a0:94_2": "Ṭhitīti hi jīvitindriyasaṅkhātāya anupālanāya nāmaṃ.",
  "atk-s0303a0:94_3": "Aññathattanti jarāya.",
  "atk-s0303a0:94_4": "Tenāhu porāṇā –",
  "atk-s0303a0:95_0": "“Uppādo jāti akkhāto, bhaṅgo vutto vayoti ca;",
  "atk-s0303a0:96_0": "Aññathattaṃ jarā vuttā, ṭhitī ca anupālanā”ti.",
  "atk-s0303a0:97_0": "Evaṃ ekekassa khandhassa uppādajarābhaṅgasaṅkhātāni tīṇi lakkhaṇāni honti yāni sandhāya vuttaṃ “tīṇimāni,",
  "atk-s0303a0:97_1": "bhikkhave,",
  "atk-s0303a0:97_2": "saṅkhatassa saṅkhatalakkhaṇānī”ti.",
  "atk-s0303a0:98_0": "Tattha saṅkhataṃ nāma paccayanibbatto yo koci saṅkhāro.",
  "atk-s0303a0:98_1": "Saṅkhāro ca na lakkhaṇaṃ,",
  "atk-s0303a0:98_2": "lakkhaṇaṃ na saṅkhāro,",
  "atk-s0303a0:98_3": "na ca saṅkhārena vinā lakkhaṇaṃ paññāpetuṃ sakkā,",
  "atk-s0303a0:98_4": "nāpi lakkhaṇaṃ vinā saṅkhāro,",
  "atk-s0303a0:98_5": "lakkhaṇena pana saṅkhāro pākaṭo hoti.",
  "atk-s0303a0:98_6": "Yathā hi na ca gāvīyeva lakkhaṇaṃ,",
  "atk-s0303a0:98_7": "lakkhaṇameva na gāvī,",
  "atk-s0303a0:98_8": "nāpi gāviṃ muñcitvā lakkhaṇaṃ paññāpetuṃ sakkā,",
  "atk-s0303a0:98_9": "nāpi lakkhaṇaṃ muñcitvā gāviṃ,",
  "atk-s0303a0:98_10": "lakkhaṇena pana gāvī pākaṭā hoti,",
  "atk-s0303a0:98_11": "evaṃsampadamidaṃ veditabbaṃ.",
  "atk-s0303a0:99_0": "Tattha saṅkhārānaṃ uppādakkhaṇe saṅkhāropi uppādalakkhaṇampi kālasaṅkhāto tassa khaṇopi paññāyati.",
  "atk-s0303a0:99_1": "“Uppādopī”ti vutte saṅkhāropi jarālakkhaṇampi kālasaṅkhāto tassa khaṇopi paññāyati.",
  "atk-s0303a0:99_2": "Bhaṅgakkhaṇe saṅkhāropi taṃlakkhaṇampi kālasaṅkhāto tassa khaṇopi paññāyati.",
  "atk-s0303a0:99_3": "Apare pana vadanti “arūpadhammānaṃ jarākhaṇo nāma na sakkā paññāpetuṃ,",
  "atk-s0303a0:99_4": "sammāsambuddho ca ‘vedanāya uppādo paññāyati,",
  "atk-s0303a0:99_5": "vayo paññāyati,",
  "atk-s0303a0:99_6": "ṭhitāya aññathattaṃ paññāyatī’ti vadanto arūpadhammānampi tīṇi lakkhaṇāni paññāpeti,",
  "atk-s0303a0:99_7": "tāni atthikkhaṇaṃ upādāya labbhantī”ti vatvā –",
  "atk-s0303a0:100_0": "“Atthitā sabbadhammānaṃ, ṭhiti nāma pavuccati;",
  "atk-s0303a0:101_0": "Tasseva bhedo maraṇaṃ, sabbadā sabbapāṇina”nti. –",
  "atk-s0303a0:102_0": "Imāya ācariyagāthāya tamatthaṃ sādhenti.",
  "atk-s0303a0:102_1": "Atha vā santativasena ṭhānaṃ ṭhitīti veditabbanti ca vadanti.",
  "atk-s0303a0:102_2": "Yasmā pana sutte ayaṃ viseso natthi,",
  "atk-s0303a0:102_3": "tasmā ācariyamatiyā suttaṃ apaṭibāhetvā suttameva pamāṇaṃ kattabbaṃ.",
  "atk-s0303a0:102_4": "Chaṭṭhaṃ uttānameva.",
  "atk-s0303a0:102_5": "Pañcamachaṭṭhāni.",
  "atk-s0303a0:103_0": "7-10. Anudhammasuttādivaṇṇanā",
  "atk-s0303a0:104_0": "39- 42.",
  "atk-s0303a0:104_1": "Sattame dhammānudhammappaṭipannassāti navannaṃ lokuttaradhammānaṃ anulomadhammaṃ pubbabhāgapaṭipadaṃ paṭipannassa.",
  "atk-s0303a0:104_2": "Ayamanudhammoti ayaṃ anulomadhammo hoti.",
  "atk-s0303a0:104_3": "Nibbidābahuloti ukkaṇṭhanabahulo hutvā.",
  "atk-s0303a0:104_4": "Parijānātīti tīhi pariññāhi parijānāti.",
  "atk-s0303a0:104_5": "Parimuccatīti maggakkhaṇe uppannāya pahānapariññāya parimuccati.",
  "atk-s0303a0:104_6": "Evaṃ imasmiṃ sutte maggova kathito hoti,",
  "atk-s0303a0:104_7": "tathā ito paresu tīsu.",
  "atk-s0303a0:104_8": "Idha pana anupassanā aniyamitā,",
  "atk-s0303a0:104_9": "tesu niyamitā.",
  "atk-s0303a0:104_10": "Tasmā idhāpi sā tattha niyamitavaseneva niyametabbā.",
  "atk-s0303a0:104_11": "Na hi sakkā tīsu aññataraṃ anupassanaṃ vinā nibbindituṃ parijānituṃ vāti.",
  "atk-s0303a0:104_12": "Sattamādīni.",
  "atk-s0303a0:105_0": "Natumhākavaggo catuttho.",
  "atk-s0303a0:106_0": "5. Attadīpavaggo",
  "atk-s0303a0:107_0": "1. Attadīpasuttavaṇṇanā",
  "atk-s0303a0:108_0": "43.",
  "atk-s0303a0:108_1": "Attadīpavaggassa paṭhame attadīpāti attānaṃ dīpaṃ tāṇaṃ leṇaṃ gatiṃ parāyaṇaṃ patiṭṭhaṃ katvā viharathāti attho.",
  "atk-s0303a0:108_2": "Attasaraṇāti idaṃ tasseva vevacanaṃ.",
  "atk-s0303a0:108_3": "Anaññasaraṇāti idaṃ aññassa saraṇapaṭikkhepavacanaṃ.",
  "atk-s0303a0:108_4": "Na hi añño aññassa saraṇaṃ hoti aññassa vāyāmena aññassa asijjhanato,",
  "atk-s0303a0:108_5": "vuttampi cetaṃ –",
  "atk-s0303a0:109_0": "“Attā hi attano nātho,",
  "atk-s0303a0:110_0": "Ko hi nātho paro siyā”ti. ;",
  "atk-s0303a0:111_0": "Tenāha “anaññasaraṇā”ti.",
  "atk-s0303a0:111_1": "Ko panettha attā nāma?",
  "atk-s0303a0:111_2": "Lokiyalokuttaro dhammo.",
  "atk-s0303a0:111_3": "Tenevāha –",
  "atk-s0303a0:111_4": "“dhammadīpā dhammasaraṇā anaññasaraṇā”ti.",
  "atk-s0303a0:111_5": "Yonīti kāraṇaṃ –",
  "atk-s0303a0:111_6": "“yoni hesā, bhūmija,",
  "atk-s0303a0:111_7": "phalassa adhigamāyā”tiādīsu viya.",
  "atk-s0303a0:111_8": "Kiṃpahotikāti kiṃpabhutikā,",
  "atk-s0303a0:111_9": "kuto pabhavantīti attho?",
  "atk-s0303a0:111_10": "Rūpassa tvevāti idaṃ tesaṃyeva sokādīnaṃ pahānadassanatthaṃ āraddhaṃ.",
  "atk-s0303a0:111_11": "Na paritassatīti na gaṇhāti na gahati.",
  "atk-s0303a0:111_12": "Tadaṅganibbutoti tena vipassanaṅgena kilesānaṃ nibbutattā tadaṅganibbuto.",
  "atk-s0303a0:111_13": "Imasmiṃ sutte vipassanāva kathitā. Paṭhamaṃ.",
  "atk-s0303a0:112_0": "2. Paṭipadāsuttavaṇṇanā",
  "atk-s0303a0:113_0": "44.",
  "atk-s0303a0:113_1": "Dutiye dukkhasamudayagāminī samanupassanāti yasmā sakkāyo dukkhaṃ,",
  "atk-s0303a0:113_2": "tassa ca samudayagāminī paṭipadā nāma “rūpaṃ attato samanupassatī”ti evaṃ diṭṭhisamanupassanā vuttā,",
  "atk-s0303a0:113_3": "tasmā dukkhasamudayagāminī samanupassanāti ayamettha attho hoti.",
  "atk-s0303a0:113_4": "Dukkhanirodhagāminī samanupassanāti ettha saha vipassanāya catumaggañāṇaṃ “samanupassanā”ti vuttaṃ.",
  "atk-s0303a0:113_5": "Iti imasmiṃ sutte vaṭṭavivaṭṭaṃ kathitaṃ. Dutiyaṃ.",
  "atk-s0303a0:114_0": "3. Aniccasuttavaṇṇanā",
  "atk-s0303a0:115_0": "45.",
  "atk-s0303a0:115_1": "Tatiye sammappaññāya daṭṭhabbanti saha vipassanāya maggapaññāya daṭṭhabbaṃ.",
  "atk-s0303a0:115_2": "Virajjati vimuccatīti maggakkhaṇe virajjati,",
  "atk-s0303a0:115_3": "phalakkhaṇe vimuccati.",
  "atk-s0303a0:115_4": "Anupādāya āsavehīti anuppādanirodhena niruddhehi āsavehi agahetvā iti vimuccati.",
  "atk-s0303a0:115_5": "Rūpadhātuyātiādi paccavekkhaṇadassanatthaṃ vuttaṃ.",
  "atk-s0303a0:115_6": "Saha phalena paccavekkhaṇadassanatthantipi vadantiyeva.",
  "atk-s0303a0:115_7": "Ṭhitanti upari kattabbakiccābhāvena ṭhitaṃ.",
  "atk-s0303a0:115_8": "Ṭhitattā santussitanti pattabbaṃ pattabhāvena santuṭṭhaṃ.",
  "atk-s0303a0:115_9": "Paccattaṃyeva parinibbāyatīti sayameva parinibbāyati. Tatiyaṃ.",
  "atk-s0303a0:116_0": "4. Dutiyaaniccasuttavaṇṇanā",
  "atk-s0303a0:117_0": "46.",
  "atk-s0303a0:117_1": "Catutthe pubbantānudiṭṭhiyoti pubbantaṃ anugatā aṭṭhārasa diṭṭhiyo na honti.",
  "atk-s0303a0:117_2": "Aparantānudiṭṭhiyoti aparantaṃ anugatā catucattālīsa diṭṭhiyo na honti.",
  "atk-s0303a0:117_3": "Thāmaso parāmāsoti diṭṭhithāmaso ceva diṭṭhiparāmāso ca na hoti.",
  "atk-s0303a0:117_4": "Ettāvatā paṭhamamaggo dassito.",
  "atk-s0303a0:117_5": "Idāni saha vipassanāya tayo magge ca phalāni ca dassetuṃ rūpasmintiādi āraddhaṃ.",
  "atk-s0303a0:117_6": "Atha vā diṭṭhiyo nāma vipassanāya eva pahīnā,",
  "atk-s0303a0:117_7": "idaṃ pana upari saha vipassanāya cattāro magge dassetuṃ āraddhaṃ.",
  "atk-s0303a0:117_8": "Catutthaṃ.",
  "atk-s0303a0:118_0": "5. Samanupassanāsuttavaṇṇanā",
  "atk-s0303a0:119_0": "47.",
  "atk-s0303a0:119_1": "Pañcame pañcupādānakkhandhe samanupassanti etesaṃ vā aññataranti paripuṇṇagāhavasena pañcakkhandhe samanupassanti,",
  "atk-s0303a0:119_2": "aparipuṇṇagāhavasena etesaṃ aññataraṃ.",
  "atk-s0303a0:119_3": "Iti ayañceva samanupassanāti iti ayañca diṭṭhisamanupassanā.",
  "atk-s0303a0:119_4": "Asmīti cassa avigataṃ hotīti yassa ayaṃ samanupassanā atthi,",
  "atk-s0303a0:119_5": "tasmiṃ asmīti taṇhāmānadiṭṭhisaṅkhātaṃ papañcattayaṃ avigatameva hoti.",
  "atk-s0303a0:119_6": "Pañcannaṃ indriyānaṃ avakkanti hotīti tasmiṃ kilesajāte sati kammakilesapaccayānaṃ pañcannaṃ indriyānaṃ nibbatti hoti.",
  "atk-s0303a0:120_0": "Atthi,",
  "atk-s0303a0:120_1": "bhikkhave,",
  "atk-s0303a0:120_2": "manoti idaṃ kammamanaṃ sandhāya vuttaṃ.",
  "atk-s0303a0:120_3": "Dhammāti ārammaṇaṃ.",
  "atk-s0303a0:120_4": "Avijjādhātūti javanakkhaṇe avijjā.",
  "atk-s0303a0:120_5": "Avijjāsamphassajenāti avijjāsampayuttaphassato jātena.",
  "atk-s0303a0:120_6": "Apica manoti bhavaṅgakkhaṇe vipākamanodhātu,",
  "atk-s0303a0:120_7": "āvajjanakkhaṇe kiriyamanodhātu.",
  "atk-s0303a0:120_8": "Dhammādayo vuttappakārāva.",
  "atk-s0303a0:120_9": "Asmītipissa hotīti taṇhāmānadiṭṭhivasena asmīti evampissa hoti.",
  "atk-s0303a0:120_10": "Ito paresu ayamahamasmīti rūpādīsu kiñcideva dhammaṃ gahetvā “ayaṃ ahamasmī”ti attadiṭṭhivasena vuttaṃ.",
  "atk-s0303a0:120_11": "Bhavissanti sassatadiṭṭhivasena.",
  "atk-s0303a0:120_12": "Na bhavissanti ucchedadiṭṭhivasena.",
  "atk-s0303a0:120_13": "Rūpī bhavissantiādīni sabbāni sassatameva bhajanti.",
  "atk-s0303a0:120_14": "Athetthāti atha tenevākārena ṭhitesu etesu indriyesu.",
  "atk-s0303a0:120_15": "Avijjā pahīyatīti catūsu saccesu aññāṇabhūtā avijjā pahīyati.",
  "atk-s0303a0:120_16": "Vijjā uppajjatīti arahattamaggavijjā uppajjati.",
  "atk-s0303a0:120_17": "Evamettha asmīti taṇhāmānadiṭṭhiyo.",
  "atk-s0303a0:120_18": "Kammassa pañcannañca indriyānaṃ antare eko sandhi,",
  "atk-s0303a0:120_19": "vipākamanaṃ pañcindriyapakkhikaṃ katvā pañcannañca indriyānaṃ kammassa ca antare eko sandhīti.",
  "atk-s0303a0:120_20": "Iti tayo papañcā atīto addhā,",
  "atk-s0303a0:120_21": "indriyādīni paccuppanno addhā,",
  "atk-s0303a0:120_22": "tattha kammamanaṃ ādiṃ katvā anāgatassa paccayo dassitoti. Pañcamaṃ.",
  "atk-s0303a0:121_0": "6. Khandhasuttavaṇṇanā",
  "atk-s0303a0:122_0": "48.",
  "atk-s0303a0:122_1": "Chaṭṭhe rūpakkhandho kāmāvacaro,",
  "atk-s0303a0:122_2": "cattāro khandhā catubhūmakā.",
  "atk-s0303a0:122_3": "Sāsavanti āsavānaṃ ārammaṇabhāvena paccayabhūtaṃ.",
  "atk-s0303a0:122_4": "Upādāniyanti tatheva ca upādānānaṃ paccayabhūtaṃ.",
  "atk-s0303a0:122_5": "Vacanattho panettha –",
  "atk-s0303a0:122_6": "ārammaṇaṃ katvā pavattehi saha āsavehīti sāsavaṃ.",
  "atk-s0303a0:122_7": "Upādātabbanti upādāniyaṃ.",
  "atk-s0303a0:122_8": "Idhāpi rūpakkhandho kāmāvacaro,",
  "atk-s0303a0:122_9": "avasesā tebhūmakā vipassanācāravasena vuttā.",
  "atk-s0303a0:122_10": "Evamettha rūpaṃ rāsaṭṭhena khandhesu paviṭṭhaṃ,",
  "atk-s0303a0:122_11": "sāsavarāsaṭṭhena upādānakkhandhesu.",
  "atk-s0303a0:122_12": "Vedanādayo sāsavāpi atthi,",
  "atk-s0303a0:122_13": "anāsavāpi atthi.",
  "atk-s0303a0:122_14": "Te rāsaṭṭhena sabbepi khandhesu paviṭṭhā,",
  "atk-s0303a0:122_15": "tebhūmakā panettha sāsavaṭṭhena upādānakkhandhesu paviṭṭhāti. Chaṭṭhaṃ.",
  "atk-s0303a0:123_0": "7-8. Soṇasuttādivaṇṇanā",
  "atk-s0303a0:124_0": "49- 50.",
  "atk-s0303a0:124_1": "Sattame seyyohamasmīti visiṭṭho uttamo ahamasmi.",
  "atk-s0303a0:124_2": "Kimaññatra yathābhūtassa adassanāti yathābhūtassa adassanato aññaṃ kiṃ bhaveyya?",
  "atk-s0303a0:124_3": "Adassanaṃ aññāṇameva bhaveyyāti attho.",
  "atk-s0303a0:124_4": "Idānissa te parivaṭṭaṃ vajirabhedadesanaṃ ārabhanto taṃ kiṃ maññasi soṇotiādimāha.",
  "atk-s0303a0:124_5": "Aṭṭhamaṃ uttānameva.",
  "atk-s0303a0:124_6": "Sattamaaṭṭhamāni.",
  "atk-s0303a0:125_0": "9-10. Nandikkhayasuttādivaṇṇanā",
  "atk-s0303a0:126_0": "51- 52.",
  "atk-s0303a0:126_1": "Navamadasamesu nandikkhayā rāgakkhayo,",
  "atk-s0303a0:126_2": "rāgakkhayā nandikkhayoti idaṃ nandīti vā rāgoti vā imesaṃ atthato ninnānākaraṇatāya vuttaṃ.",
  "atk-s0303a0:126_3": "Nibbidānupassanāya vā nibbindanto nandiṃ pajahati,",
  "atk-s0303a0:126_4": "virāgānupassanāya virajjanto rāgaṃ pajahati.",
  "atk-s0303a0:126_5": "Ettāvatā vipassanaṃ niṭṭhapetvā “rāgakkhayā nandikkhayo”ti idha maggaṃ dassetvā “nandirāgakkhayā cittaṃ vimutta”nti phalaṃ dassitanti.",
  "atk-s0303a0:126_6": "Navamadasamāni.",
  "atk-s0303a0:127_0": "Attadīpavaggo pañcamo.",
  "atk-s0303a0:128_0": "Mūlapaṇṇāsako samatto.",
  "atk-s0303a0:129_0": "6. Upayavaggo",
  "atk-s0303a0:130_0": "1. Upayasuttavaṇṇanā",
  "atk-s0303a0:131_0": "53.",
  "atk-s0303a0:131_1": "Upayavaggassa paṭhame upayoti taṇhāmānadiṭṭhivasena pañcakkhandhe upagato.",
  "atk-s0303a0:131_2": "Viññāṇanti kammaviññāṇaṃ.",
  "atk-s0303a0:131_3": "Āpajjeyyāti kammaṃ javāpetvā paṭisandhiākaḍḍhanasamatthatāya vuddhiādīni āpajjeyya.",
  "atk-s0303a0:131_4": "Viññāṇupayanti padassa aggahaṇe kāraṇaṃ vuttameva.",
  "atk-s0303a0:131_5": "Vocchijjatārammaṇanti paṭisandhiākaḍḍhanasamatthatāya abhāvena ārammaṇaṃ vocchijjati.",
  "atk-s0303a0:131_6": "Patiṭṭhā viññāṇassāti kammaviññāṇassa patiṭṭhā na hoti.",
  "atk-s0303a0:131_7": "Tadappatiṭṭhitanti taṃ appatiṭṭhitaṃ.",
  "atk-s0303a0:131_8": "Anabhisaṅkhacca vimuttanti paṭisandhiṃ anabhisaṅkharitvā vimuttaṃ. Paṭhamaṃ.",
  "atk-s0303a0:132_0": "2. Bījasuttavaṇṇanā",
  "atk-s0303a0:133_0": "54.",
  "atk-s0303a0:133_1": "Dutiye bījajātānīti bījāni.",
  "atk-s0303a0:133_2": "Mūlabījanti vacaṃ vacattaṃ haliddaṃ siṅgiveranti evamādi.",
  "atk-s0303a0:133_3": "Khandhabījanti assattho nigrodhoti evamādi.",
  "atk-s0303a0:133_4": "Phalubījanti ucchu veḷu naḷoti evamādi.",
  "atk-s0303a0:133_5": "Aggabījanti ajjukaṃ phaṇijjakanti evamādi.",
  "atk-s0303a0:133_6": "Bījabījanti sālivīhiādi pubbaṇṇañceva muggamāsādi aparaṇṇañca.",
  "atk-s0303a0:133_7": "Akhaṇḍānīti abhinnāni.",
  "atk-s0303a0:133_8": "Bhinnakālato paṭṭhāya bījaṃ bījatthāya na upakappati.",
  "atk-s0303a0:133_9": "Apūtikānīti udakatemanena apūtikāni.",
  "atk-s0303a0:133_10": "Pūtibījañhi bījatthāya na upakappati.",
  "atk-s0303a0:133_11": "Avātātapahatānīti vātena ca ātapena ca na hatāni,",
  "atk-s0303a0:133_12": "nirojataṃ na pāpitāni.",
  "atk-s0303a0:133_13": "Nirojañhi kasaṭaṃ bījaṃ bījatthāya na upakappati.",
  "atk-s0303a0:133_14": "Sārādānīti gahitasārāni patiṭṭhitasārāni.",
  "atk-s0303a0:133_15": "Nissārañhi bījaṃ bījatthāya na upakappati.",
  "atk-s0303a0:133_16": "Sukhasayitānīti cattāro māse koṭṭhe pakkhittaniyāmeneva sukhaṃ sayitāni.",
  "atk-s0303a0:133_17": "Pathavīti heṭṭhā patiṭṭhānapathavī.",
  "atk-s0303a0:133_18": "Āpoti uparisnehanaāpo.",
  "atk-s0303a0:133_19": "Catasso viññāṇaṭṭhitiyoti kammaviññāṇassa ārammaṇabhūtā rūpādayo cattāro khandhā.",
  "atk-s0303a0:133_20": "Te hi ārammaṇavasena patiṭṭhābhūtattā pathavīdhātusadisā.",
  "atk-s0303a0:133_21": "Nandirāgo sinehanaṭṭhena āpodhātusadiso.",
  "atk-s0303a0:133_22": "Viññāṇaṃ sāhāranti sappaccayaṃ kammaviññāṇaṃ.",
  "atk-s0303a0:133_23": "Tañhi bījaṃ viya pathaviyaṃ ārammaṇapathaviyaṃ viruhati. Dutiyaṃ.",
  "atk-s0303a0:134_0": "3. Udānasuttavaṇṇanā",
  "atk-s0303a0:135_0": "55.",
  "atk-s0303a0:135_1": "Tatiye udānaṃ udānesīti balavasomanassasamuṭṭhānaṃ udānaṃ udāhari.",
  "atk-s0303a0:135_2": "Kiṃ nissāya panesa bhagavato uppannoti.",
  "atk-s0303a0:135_3": "Sāsanassa niyyānikabhāvaṃ. Kathaṃ?",
  "atk-s0303a0:135_4": "Evaṃ kirassa ahosi,",
  "atk-s0303a0:135_5": "“tayome upanissayā –",
  "atk-s0303a0:135_6": "dānūpanissayo sīlūpanissayo bhāvanūpanissayo cā”ti.",
  "atk-s0303a0:135_7": "Tesu dānasīlūpanissayā dubbalā,",
  "atk-s0303a0:135_8": "bhāvanūpanissayo balavā.",
  "atk-s0303a0:135_9": "Dānasīlūpanissayā hi tayo magge ca phalāni ca pāpenti,",
  "atk-s0303a0:135_10": "bhāvanūpanissayo arahattaṃ pāpeti.",
  "atk-s0303a0:135_11": "Iti dubbalūpanissaye patiṭṭhito bhikkhu ghaṭento vāyamanto pañcorambhāgiyāni bandhanāni chetvā tīṇi maggaphalāni nibbatteti,",
  "atk-s0303a0:135_12": "“aho sāsanaṃ niyyānika”nti āvajjentassa ayaṃ udapādi.",
  "atk-s0303a0:136_0": "Tattha “dubbalūpanissaye ṭhatvā ghaṭamāno tīṇi maggaphalāni pāpuṇātī”ti imassatthassāvibhāvanatthaṃ milakattherassa vatthu veditabbaṃ –",
  "atk-s0303a0:136_1": "so kira gihikāle pāṇātipātakammena jīvikaṃ kappento araññe pāsasatañceva adūhalasatañca yojesi.",
  "atk-s0303a0:136_2": "Athekadivasaṃ aṅgārapakkamaṃsaṃ khāditvā pāsaṭṭhānesu vicaranto pipāsābhibhūto ekassa araññavāsittherassa",
  "atk-s0303a0:136_3": "vihāraṃ gantvā therassa caṅkamantassa avidūre ṭhitaṃ pānīyaghaṭaṃ vivari,",
  "atk-s0303a0:136_4": "hatthatemanamattampi udakaṃ nāddasa.",
  "atk-s0303a0:136_5": "So kujjhitvā āha – “bhikkhu,",
  "atk-s0303a0:136_6": "bhikkhu tumhe gahapatikehi dinnaṃ bhuñjitvā bhuñjitvā supatha,",
  "atk-s0303a0:136_7": "pānīyaghaṭe añjalimattampi udakaṃ na ṭhapetha,",
  "atk-s0303a0:136_8": "na yuttameta”nti.",
  "atk-s0303a0:136_9": "Thero “mayā pānīyaghaṭo pūretvā ṭhapito,",
  "atk-s0303a0:136_10": "kiṃ nu kho eta”nti?",
  "atk-s0303a0:136_11": "Gantvā olokento paripuṇṇaghaṭaṃ disvā pānīyasaṅkhaṃ pūretvā adāsi.",
  "atk-s0303a0:136_12": "So dvattisaṅkhapūraṃ pivitvā cintesi –",
  "atk-s0303a0:136_13": "“evaṃ pūritaghaṭo nāma mama kammaṃ āgamma tattakapālo viya jāto.",
  "atk-s0303a0:136_14": "Kiṃ nu kho anāgate attabhāve bhavissatī”ti?",
  "atk-s0303a0:136_15": "Saṃviggacitto dhanuṃ chaḍḍetvā,",
  "atk-s0303a0:136_16": "“pabbājetha maṃ,",
  "atk-s0303a0:136_17": "bhante”ti āha.",
  "atk-s0303a0:136_18": "Thero tacapañcakakammaṭṭhānaṃ ācikkhitvā taṃ pabbājesi.",
  "atk-s0303a0:137_0": "Tassa samaṇadhammaṃ karontassa bahūnaṃ migasūkarānaṃ māritaṭṭhānaṃ pāsaadūhalānañca yojitaṭṭhānaṃ upaṭṭhāti.",
  "atk-s0303a0:137_1": "Taṃ anussarato sarīre dāho uppajjati,",
  "atk-s0303a0:137_2": "kūṭagoṇo viya kammaṭṭhānampi vīthiṃ na paṭipajjati.",
  "atk-s0303a0:137_3": "So “kiṃ karissāmi bhikkhubhāvenā”ti?",
  "atk-s0303a0:137_4": "Anabhiratiyā pīḷito therassa santikaṃ gantvā vanditvā āha –",
  "atk-s0303a0:137_5": "“na sakkomi, bhante,",
  "atk-s0303a0:137_6": "samaṇadhammaṃ kātu”nti.",
  "atk-s0303a0:137_7": "Atha naṃ thero “hatthakammaṃ karohī”ti āha.",
  "atk-s0303a0:137_8": "So “sādhu,",
  "atk-s0303a0:137_9": "bhante”ti vatvā udumbarādayo allarukkhe chinditvā mahantaṃ rāsiṃ katvā,",
  "atk-s0303a0:137_10": "“idāni kiṃ karomī”ti pucchi?",
  "atk-s0303a0:137_11": "Jhāpehi nanti.",
  "atk-s0303a0:137_12": "So catūsu disāsu aggiṃ datvā jhāpetuṃ asakkonto, “bhante,",
  "atk-s0303a0:137_13": "na sakkomī”ti āha.",
  "atk-s0303a0:137_14": "Thero “tena hi apehī”ti pathaviṃ dvidhā katvā avīcito khajjopanakamattaṃ aggiṃ nīharitvā tattha pakkhipi.",
  "atk-s0303a0:137_15": "So tāva mahantaṃ rāsiṃ sukkhapaṇṇaṃ viya khaṇena jhāpesi.",
  "atk-s0303a0:137_16": "Athassa thero avīciṃ dassetvā,",
  "atk-s0303a0:137_17": "“sace vibbhamissasi,",
  "atk-s0303a0:137_18": "ettha paccissasī”ti saṃvegaṃ janesi.",
  "atk-s0303a0:137_19": "So avīcidassanato paṭṭhāya pavedhamāno “niyyānikaṃ, bhante,",
  "atk-s0303a0:137_20": "buddhasāsana”nti pucchi,",
  "atk-s0303a0:137_21": "āmāvusoti. Bhante,",
  "atk-s0303a0:137_22": "buddhasāsanassa niyyānikatte sati milako attamokkhaṃ karissati,",
  "atk-s0303a0:137_23": "mā cintayitthāti.",
  "atk-s0303a0:137_24": "Tato paṭṭhāya samaṇadhammaṃ karoti ghaṭeti,",
  "atk-s0303a0:137_25": "tassa vattapaṭivattaṃ pūreti,",
  "atk-s0303a0:137_26": "niddāya bādhayamānāya tintaṃ palālaṃ sīse ṭhapetvā pāde soṇḍiyaṃ otāretvā nisīdati.",
  "atk-s0303a0:137_27": "So ekadivasaṃ pānīyaṃ parissāvetvā ghaṭaṃ ūrumhi ṭhapetvā udakamaṇikānaṃ pacchedaṃ āgamayamāno aṭṭhāsi.",
  "atk-s0303a0:137_28": "Atha kho thero sāmaṇerassa imaṃ uddesaṃ deti –",
  "atk-s0303a0:138_0": "“Uṭṭhānavato satīmato,",
  "atk-s0303a0:139_0": "Sucikammassa nisammakārino;",
  "atk-s0303a0:140_0": "Saññatassa dhammajīvino,",
  "atk-s0303a0:141_0": "Appamattassa yasobhivaḍḍhatī”ti. ;",
  "atk-s0303a0:142_0": "So catuppadikampi taṃ gāthaṃ attaniyeva upanesi –",
  "atk-s0303a0:142_1": "“uṭṭhānavatā nāma mādisena bhavitabbaṃ.",
  "atk-s0303a0:142_2": "Satimatāpi mādiseneva…pe…",
  "atk-s0303a0:142_3": "appamattenapi mādiseneva bhavitabba”nti.",
  "atk-s0303a0:142_4": "Evaṃ taṃ gāthaṃ attani upanetvā tasmiṃyeva padavāre ṭhito pañcorambhāgiyāni saṃyojanāni chinditvā anāgāmiphale patiṭṭhāya haṭṭhatuṭṭho –",
  "atk-s0303a0:143_0": "“Allaṃ palālapuñjāhaṃ, sīsenādāya caṅkamiṃ;",
  "atk-s0303a0:144_0": "Pattosmi tatiyaṃ ṭhānaṃ, ettha me natthi saṃsayo”ti. –",
  "atk-s0303a0:145_0": "Imaṃ udānagāthaṃ āha.",
  "atk-s0303a0:145_1": "Evaṃ dubbalūpanissaye ṭhito ghaṭento vāyamanto pañcorambhāgiyāni saṃyojanāni chinditvā tīṇi maggaphalāni nibbatteti.",
  "atk-s0303a0:145_2": "Tenāha bhagavā –",
  "atk-s0303a0:145_3": "“no cassaṃ,",
  "atk-s0303a0:145_4": "no ca me siyā,",
  "atk-s0303a0:145_5": "nābhavissa,",
  "atk-s0303a0:145_6": "na me bhavissatīti evaṃ adhimuccamāno bhikkhu chindeyya orambhāgiyāni saṃyojanānī”ti.",
  "atk-s0303a0:146_0": "Tattha no cassaṃ,",
  "atk-s0303a0:146_1": "no ca me siyāti sace ahaṃ na bhaveyyaṃ,",
  "atk-s0303a0:146_2": "mama parikkhāropi na bhaveyya.",
  "atk-s0303a0:146_3": "Sace vā pana me atīte kammābhisaṅkhāro nābhavissa,",
  "atk-s0303a0:146_4": "idaṃ me etarahi khandhapañcakaṃ na bhaveyya.",
  "atk-s0303a0:146_5": "Nābhavissa,",
  "atk-s0303a0:146_6": "na me bhavissatīti idāni pana tathā parakkamissāmi,",
  "atk-s0303a0:146_7": "yathā me āyatiṃ khandhābhinibbattako kammasaṅkhāro na bhavissati,",
  "atk-s0303a0:146_8": "tasmiṃ asati āyatiṃ paṭisandhi nāma na me bhavissati.",
  "atk-s0303a0:146_9": "Evaṃ adhimuccamānoti evaṃ adhimuccanto bhikkhu dubbalūpanissaye ṭhito pañcorambhāgiyāni saṃyojanāni chindeyya.",
  "atk-s0303a0:146_10": "Evaṃ vutteti evaṃ sāsanassa niyyānikabhāvaṃ āvajjentena bhagavatā imasmiṃ udāne vutte.",
  "atk-s0303a0:146_11": "Rūpaṃ vibhavissatīti rūpaṃ bhijjissati.",
  "atk-s0303a0:146_12": "Rūpassa vibhavāti vibhavadassanena sahavipassanena.",
  "atk-s0303a0:146_13": "Sahavipassanakā hi cattāro maggā rūpādīnaṃ vibhavadassanaṃ nāma.",
  "atk-s0303a0:146_14": "Taṃ sandhāyetaṃ vuttaṃ.",
  "atk-s0303a0:146_15": "Evaṃ adhimuccamāno, bhante,",
  "atk-s0303a0:146_16": "bhikkhu chindeyyāti, bhante,",
  "atk-s0303a0:146_17": "evaṃ adhimuccamāno bhikkhu chindeyyeva pañcorambhāgiyāni saṃyojanāni.",
  "atk-s0303a0:146_18": "Kasmā na chindissatīti?",
  "atk-s0303a0:147_0": "Idāni upari maggaphalaṃ pucchanto kathaṃ pana,",
  "atk-s0303a0:147_1": "bhantetiādimāha.",
  "atk-s0303a0:147_2": "Tattha anantarāti dve anantarāni āsannānantarañca dūrānantarañca.",
  "atk-s0303a0:147_3": "Vipassanā maggassa āsannānantaraṃ nāma,",
  "atk-s0303a0:147_4": "phalassa dūrānantaraṃ nāma.",
  "atk-s0303a0:147_5": "Taṃ sandhāya “kathaṃ pana, bhante,",
  "atk-s0303a0:147_6": "jānato kathaṃ passato vipassanānantarā ‘āsavānaṃ khayo’ti saṅkhaṃ gataṃ arahattaphalaṃ hotī”ti pucchati.",
  "atk-s0303a0:147_7": "Atasitāyeti atasitabbe abhāyitabbe ṭhānamhi.",
  "atk-s0303a0:147_8": "Tāsaṃ āpajjatīti bhayaṃ āpajjati.",
  "atk-s0303a0:147_9": "Tāso hesoti yā esā “no cassaṃ,",
  "atk-s0303a0:147_10": "no ca me siyā”ti evaṃ pavattā dubbalavipassanā,",
  "atk-s0303a0:147_11": "sā yasmā attasinehaṃ pariyādātuṃ na sakkoti,",
  "atk-s0303a0:147_12": "tasmā assutavato puthujjanassa tāso nāma hoti.",
  "atk-s0303a0:147_13": "So hi “idānāhaṃ ucchijjissāmi,",
  "atk-s0303a0:147_14": "na dāni kiñci bhavissāmī”ti attānaṃ papāte patantaṃ viya passati aññataro brāhmaṇo viya.",
  "atk-s0303a0:147_15": "Lohapāsādassa kira heṭṭhā tipiṭakacūḷanāgatthero tilakkhaṇāhataṃ dhammaṃ parivatteti.",
  "atk-s0303a0:147_16": "Atha aññatarassa brāhmaṇassa ekamante ṭhatvā dhammaṃ suṇantassa saṅkhārā suññato upaṭṭhahiṃsu.",
  "atk-s0303a0:147_17": "So papāte patanto viya hutvā vivaṭadvārena tato palāyitvā gehaṃ pavisitvā,",
  "atk-s0303a0:147_18": "puttaṃ ure sayāpetvā, “tāta,",
  "atk-s0303a0:147_19": "sakyasamayaṃ āvajjento manamhi naṭṭho”ti āha.",
  "atk-s0303a0:147_20": "Na heso bhikkhu tāsoti esā evaṃ pavattā balavavipassanā sutavato ariyasāvakassa na tāso nāma hoti.",
  "atk-s0303a0:147_21": "Na hi tassa evaṃ hoti “ahaṃ ucchijjissāmī”ti vā “vinassissāmī”ti vāti.",
  "atk-s0303a0:147_22": "Evaṃ pana hoti “saṅkhārāva uppajjanti,",
  "atk-s0303a0:147_23": "saṅkhārāva nirujjhantī”ti. Tatiyaṃ.",
  "atk-s0303a0:148_0": "4. Upādānaparipavattasuttavaṇṇanā",
  "atk-s0303a0:149_0": "56.",
  "atk-s0303a0:149_1": "Catutthe catuparivaṭṭanti ekekasmiṃ khandhe catunnaṃ parivaṭṭanavasena.",
  "atk-s0303a0:149_2": "Rūpaṃ abbhaññāsinti rūpaṃ dukkhasaccanti abhiññāsiṃ.",
  "atk-s0303a0:149_3": "Evaṃ sabbapadesu catusaccavaseneva attho veditabbo.",
  "atk-s0303a0:149_4": "Āhārasamudayāti ettha sacchandarāgo kabaḷīkārāhāro āhāro nāma.",
  "atk-s0303a0:149_5": "Paṭipannāti sīlato paṭṭhāya yāva arahattamaggā paṭipannā honti.",
  "atk-s0303a0:149_6": "Gādhantīti patiṭṭhahanti.",
  "atk-s0303a0:149_7": "Ettāvatā sekkhabhūmiṃ kathetvā idāni asekkhabhūmiṃ kathento ye ca kho keci,",
  "atk-s0303a0:149_8": "bhikkhavetiādimāha.",
  "atk-s0303a0:149_9": "Suvimuttāti arahattaphalavimuttiyā suṭṭhu vimuttā.",
  "atk-s0303a0:149_10": "Kevalinoti sakalino katasabbakiccā.",
  "atk-s0303a0:149_11": "Vaṭṭaṃ tesaṃ natthi paññāpanāyāti yena te avasiṭṭhena vaṭṭena paññāpeyyuṃ,",
  "atk-s0303a0:149_12": "taṃ nesaṃ vaṭṭaṃ natthi paññāpanāya.",
  "atk-s0303a0:149_13": "Atha vā vaṭṭanti kāraṇaṃ,",
  "atk-s0303a0:149_14": "paññāpanāya kāraṇaṃ natthīti.",
  "atk-s0303a0:149_15": "Ettāvatā asekkhabhūmivāro kathito.",
  "atk-s0303a0:149_16": "Catutthaṃ.",
  "atk-s0303a0:150_0": "5. Sattaṭṭhānasuttavaṇṇanā",
  "atk-s0303a0:151_0": "57.",
  "atk-s0303a0:151_1": "Pañcame sattaṭṭhānakusaloti sattasu okāsesu cheko.",
  "atk-s0303a0:151_2": "Vusitavāti vusitavāso.",
  "atk-s0303a0:151_3": "Uttamapurisoti seṭṭhapuriso.",
  "atk-s0303a0:151_4": "Sesamettha vuttanayeneva veditabbaṃ.",
  "atk-s0303a0:151_5": "Idaṃ pana suttaṃ ussadanandiyañceva palobhanīyañcāti veditabbaṃ.",
  "atk-s0303a0:151_6": "Yathā hi rājā vijitasaṅgāmo saṅgāme vijayino yodhe uccaṭṭhāne ṭhapetvā tesaṃ sakkāraṃ karoti.",
  "atk-s0303a0:151_7": "Kiṃ kāraṇā?",
  "atk-s0303a0:151_8": "Etesaṃ sakkāraṃ disvā sesāpi sūrā bhavituṃ maññissantīti,",
  "atk-s0303a0:151_9": "evameva bhagavā appameyyaṃ kālaṃ pāramiyo pūretvā mahābodhimaṇḍe kilesamāravijayaṃ katvā sabbaññutaṃ",
  "atk-s0303a0:151_10": "patto sāvatthiyaṃ jetavanamahāvihāre nisīditvā imaṃ suttaṃ desento khīṇāsave ukkhipitvā thomesi vaṇṇesi.",
  "atk-s0303a0:151_11": "Kiṃ kāraṇā?",
  "atk-s0303a0:151_12": "Evaṃ avasesā sekkhapuggalā arahattaphalaṃ pattabbaṃ maññissantīti.",
  "atk-s0303a0:151_13": "Evametaṃ suttaṃ khīṇāsavānaṃ ukkhipitvā pasaṃsitattā ussadanandiyaṃ,",
  "atk-s0303a0:151_14": "sekkhānaṃ palobhitattā palobhanīyanti veditabbaṃ.",
  "atk-s0303a0:152_0": "Evaṃ kho,",
  "atk-s0303a0:152_1": "bhikkhave,",
  "atk-s0303a0:152_2": "bhikkhu sattaṭṭhānakusalo hotīti ettāvatā cettha maggaphalapaccavekkhaṇavasena desanaṃ niṭṭhapetvāpi puna kathañca,",
  "atk-s0303a0:152_3": "bhikkhave,",
  "atk-s0303a0:152_4": "bhikkhu tividhūpaparikkhī hotīti idaṃ “khīṇāsavo yasmiṃ ārammaṇe satatavihārena viharati,",
  "atk-s0303a0:152_5": "taṃ satto vā puggalo vā na hoti,",
  "atk-s0303a0:152_6": "dhātuādimattameva pana hotī”ti evaṃ khīṇāsavassa satatavihārañca,",
  "atk-s0303a0:152_7": "“imesu dhammesu kammaṃ katvā ayaṃ āgato”ti āgamanīyapaṭipadañca dassetuṃ vuttaṃ.",
  "atk-s0303a0:152_8": "Tattha dhātuso upaparikkhatīti dhātusabhāvena passati oloketi.",
  "atk-s0303a0:152_9": "Sesapadadvayepi eseva nayo. Pañcamaṃ.",
  "atk-s0303a0:153_0": "6. Sammāsambuddhasuttavaṇṇanā",
  "atk-s0303a0:154_0": "58.",
  "atk-s0303a0:154_1": "Chaṭṭhe ko adhippayāsoti ko adhikapayogo.",
  "atk-s0303a0:154_2": "Anuppannassāti imañhi maggaṃ kassapasammāsambuddho uppādesi,",
  "atk-s0303a0:154_3": "antarā añño satthā uppādetuṃ nāsakkhi,",
  "atk-s0303a0:154_4": "iti bhagavā anuppannassa maggassa uppādetā nāma.",
  "atk-s0303a0:154_5": "Nagaropamasmiñhi avaḷañjanaṭṭhānesu purāṇamaggo jāto,",
  "atk-s0303a0:154_6": "idha avattamānaṭṭhena anuppannamaggo nāma.",
  "atk-s0303a0:154_7": "Asañjātassāti tasseva vevacanaṃ.",
  "atk-s0303a0:154_8": "Anakkhātassāti akathitassa.",
  "atk-s0303a0:154_9": "Maggaṃ jānātīti maggaññū.",
  "atk-s0303a0:154_10": "Maggaṃ viditaṃ pākaṭaṃ akāsīti maggavidū.",
  "atk-s0303a0:154_11": "Magge ca amagge ca kovidoti maggakovido.",
  "atk-s0303a0:154_12": "Maggānugāti maggaṃ anugacchantā.",
  "atk-s0303a0:154_13": "Pacchā samannāgatāti ahaṃ paṭhamaṃ gato,",
  "atk-s0303a0:154_14": "sāvakā pacchā samannāgatā. Chaṭṭhaṃ.",
  "atk-s0303a0:155_0": "7. Anattalakkhaṇasuttavaṇṇanā",
  "atk-s0303a0:156_0": "59.",
  "atk-s0303a0:156_1": "Sattame pañcavaggiyeti aññāsi koṇḍaññattherādike pañca jane purāṇupaṭṭhāke.",
  "atk-s0303a0:156_2": "Āmantesīti āsāḷhipuṇṇamadivase dhammacakkappavattanato paṭṭhāya anukkamena sotāpattiphale patiṭṭhite",
  "atk-s0303a0:156_3": "“idāni nesaṃ āsavakkhayāya dhammaṃ desessāmī”ti pañcamiyaṃ pakkhassa āmantesi.",
  "atk-s0303a0:156_4": "Etadavocāti etaṃ “rūpaṃ,",
  "atk-s0303a0:156_5": "bhikkhave,",
  "atk-s0303a0:156_6": "anattā”tiādinayappavattaṃ anattalakkhaṇasuttaṃ avoca.",
  "atk-s0303a0:156_7": "Tattha anattāti pubbe vuttehi catūhi kāraṇehi anattā.",
  "atk-s0303a0:156_8": "Taṃ kiṃ maññatha,",
  "atk-s0303a0:156_9": "bhikkhaveti idaṃ kasmā āraddhaṃ?",
  "atk-s0303a0:156_10": "Ettakena ṭhānena anattalakkhaṇameva kathitaṃ,",
  "atk-s0303a0:156_11": "na aniccadukkhalakkhaṇāni,",
  "atk-s0303a0:156_12": "idāni tāni dassetvā samodhānetvā tīṇipi lakkhaṇāni dassetuṃ idamāraddhanti veditabbaṃ.",
  "atk-s0303a0:156_13": "Tasmāti yasmā ime pañcakkhandhā aniccā dukkhā anattā, tasmā.",
  "atk-s0303a0:156_14": "Yaṃkiñci rūpantiādīsu vitthārakathā visuddhimagge paññābhāvanādhikāre khandhaniddese vuttāva.",
  "atk-s0303a0:156_15": "Sesaṃ sabbattha vuttānusāreneva veditabbaṃ.",
  "atk-s0303a0:156_16": "Imasmiṃ pana sutte anattalakkhaṇameva kathitanti. Sattamaṃ.",
  "atk-s0303a0:157_0": "8. Mahālisuttavaṇṇanā",
  "atk-s0303a0:158_0": "60. Aṭṭhame ekantadukkhantiādīni dhātusaṃyutte vuttanayāneva. Aṭṭhamaṃ.",
  "atk-s0303a0:159_0": "9. Ādittasuttavaṇṇanā",
  "atk-s0303a0:160_0": "61.",
  "atk-s0303a0:160_1": "Navame ādittanti ekādasahi aggīhi ādittaṃ pajjalitaṃ.",
  "atk-s0303a0:160_2": "Iti dvīsupi imesu suttesu dukkhalakkhaṇameva kathitaṃ. Navamaṃ.",
  "atk-s0303a0:161_0": "10. Niruttipathasuttavaṇṇanā",
  "atk-s0303a0:162_0": "62.",
  "atk-s0303a0:162_1": "Dasame niruttiyova niruttipathā,",
  "atk-s0303a0:162_2": "atha vā niruttiyo ca tā niruttivasena viññātabbānaṃ atthānaṃ pathattā pathā cāti niruttipathā.",
  "atk-s0303a0:162_3": "Sesapadadvayepi eseva nayo.",
  "atk-s0303a0:162_4": "Tīṇipi cetāni aññamaññavevacanānevāti veditabbāni.",
  "atk-s0303a0:162_5": "Asaṃkiṇṇāti avijahitā,",
  "atk-s0303a0:162_6": "“ko imehi attho”ti vatvā achaḍḍitā.",
  "atk-s0303a0:162_7": "Asaṃkiṇṇapubbāti atītepi na jahitapubbā.",
  "atk-s0303a0:162_8": "Na saṃkīyantīti etarahipi “kimetehī”ti na chaḍḍīyanti.",
  "atk-s0303a0:162_9": "Na saṃkīyissantīti anāgatepi na chaḍḍīyissanti.",
  "atk-s0303a0:162_10": "Appaṭikuṭṭhāti appaṭibāhitā.",
  "atk-s0303a0:162_11": "Atītanti attano sabhāvaṃ bhaṅgameva vā atikkantaṃ.",
  "atk-s0303a0:162_12": "Niruddhanti desantaraṃ asaṅkamitvā tattheva niruddhaṃ vūpasantaṃ.",
  "atk-s0303a0:162_13": "Vipariṇatanti vipariṇāmaṃ gataṃ naṭṭhaṃ.",
  "atk-s0303a0:162_14": "Ajātanti anuppannaṃ.",
  "atk-s0303a0:162_15": "Apātubhūtanti apākaṭībhūtaṃ.",
  "atk-s0303a0:163_0": "Ukkalāti ukkalajanapadavāsino.",
  "atk-s0303a0:163_1": "Vassabhaññāti vasso ca bhañño ca.",
  "atk-s0303a0:163_2": "Dvepi hi te mūladiṭṭhigatikā.",
  "atk-s0303a0:163_3": "Ahetukavādātiādīsu “natthi hetu natthi paccayo”ti gahitattā ahetukavādā.",
  "atk-s0303a0:163_4": "“Karoto na karīyati pāpa”nti gahitattā akiriyavādā.",
  "atk-s0303a0:163_5": "“Natthi dinna”ntiādigahaṇato natthikavādā.",
  "atk-s0303a0:163_6": "Tattha ime dve janā,",
  "atk-s0303a0:163_7": "tisso diṭṭhiyo,",
  "atk-s0303a0:163_8": "kiṃ ekekassa diyaḍḍhā hotīti? Na tathā,",
  "atk-s0303a0:163_9": "yathā pana eko bhikkhu paṭipāṭiyā cattāripi jhānāni nibbatteti,",
  "atk-s0303a0:163_10": "evamettha ekeko tissopi diṭṭhiyo nibbattesīti veditabbo.",
  "atk-s0303a0:163_11": "“Natthi hetu natthi paccayo”ti punappunaṃ āvajjentassa āharantassa abhinandantassa assādentassa maggadassanaṃ viya hoti.",
  "atk-s0303a0:163_12": "So micchattaniyāmaṃ okkamati,",
  "atk-s0303a0:163_13": "so ekantakāḷakoti vuccati.",
  "atk-s0303a0:163_14": "Yathā pana ahetukadiṭṭhiyaṃ,",
  "atk-s0303a0:163_15": "evaṃ “karoto na karīyati pāpaṃ,",
  "atk-s0303a0:163_16": "natthi dinna”nti imesupi ṭhānesu micchattaniyāmaṃ okkamati.",
  "atk-s0303a0:164_0": "Na garahitabbaṃ nappaṭikkositabbaṃ amaññiṃsūti ettha “yadetaṃ atītaṃ nāma,",
  "atk-s0303a0:164_1": "nayidaṃ atītaṃ,",
  "atk-s0303a0:164_2": "idamassa anāgataṃ vā paccuppannaṃ vā”ti vadanto garahati nāma.",
  "atk-s0303a0:164_3": "Tattha dosaṃ dassetvā “kiṃ iminā garahitenā”ti?",
  "atk-s0303a0:164_4": "Vadanto paṭikkosati nāma.",
  "atk-s0303a0:164_5": "Ime pana niruttipathe tepi accantakāḷakā diṭṭhigatikā na garahitabbe na paṭikkositabbe maññiṃsu.",
  "atk-s0303a0:164_6": "Atītaṃ pana atītameva,",
  "atk-s0303a0:164_7": "anāgataṃ anāgatameva,",
  "atk-s0303a0:164_8": "paccuppannaṃ paccuppannameva kathayiṃsu.",
  "atk-s0303a0:164_9": "Nindāghaṭṭanabyārosaupārambhabhayāti viññūnaṃ santikā nindābhayena ca ghaṭṭanabhayena ca dosāropanabhayena ca upārambhabhayena ca.",
  "atk-s0303a0:164_10": "Iti imasmiṃ sutte catubhūmikakhandhānaṃ paṇṇatti kathitāti. Dasamaṃ.",
  "atk-s0303a0:165_0": "Upayavaggo chaṭṭho.",
  "atk-s0303a0:166_0": "7. Arahantavaggo",
  "atk-s0303a0:167_0": "1. Upādiyamānasuttavaṇṇanā",
  "atk-s0303a0:168_0": "63.",
  "atk-s0303a0:168_1": "Arahantavaggassa paṭhame upādiyamānoti taṇhāmānadiṭṭhivasena gaṇhamāno.",
  "atk-s0303a0:168_2": "Baddho mārassāti mārassa pāsena baddho nāma.",
  "atk-s0303a0:168_3": "Mutto pāpimatoti pāpimato pāsena mutto nāma hoti. Paṭhamaṃ.",
  "atk-s0303a0:169_0": "2. Maññamānasuttavaṇṇanā",
  "atk-s0303a0:170_0": "64. Dutiye maññamānoti taṇhāmānadiṭṭhimaññanāhi maññamāno. Dutiyaṃ.",
  "atk-s0303a0:171_0": "3. Abhinandamānasuttavaṇṇanā",
  "atk-s0303a0:172_0": "65. Tatiye abhinandamānoti taṇhāmānadiṭṭhiabhinandanāhiyeva abhinandamāno. Tatiyaṃ.",
  "atk-s0303a0:173_0": "4-5. Aniccasuttādivaṇṇanā",
  "atk-s0303a0:174_0": "66-68. Catutthe chandoti taṇhāchando. Pañcamachaṭṭhesupi eseva nayo. Catutthādīni.",
  "atk-s0303a0:175_0": "7. Anattaniyasuttavaṇṇanā",
  "atk-s0303a0:176_0": "69. Sattame anattaniyanti na attano santakaṃ, attano parikkhārabhāvena suññatanti attho. Sattamaṃ.",
  "atk-s0303a0:177_0": "8-10. Rajanīyasaṇṭhitasuttādivaṇṇanā",
  "atk-s0303a0:178_0": "70- 72.",
  "atk-s0303a0:178_1": "Aṭṭhame rajanīyasaṇṭhitanti rajanīyena ākārena saṇṭhitaṃ,",
  "atk-s0303a0:178_2": "rāgassa paccayabhāvena ṭhitanti attho.",
  "atk-s0303a0:178_3": "Navamadasamāni rāhulasaṃyutte vuttanayeneva veditabbānīti.",
  "atk-s0303a0:178_4": "Aṭṭhamādīni.",
  "atk-s0303a0:179_0": "Arahantavaggo sattamo.",
  "atk-s0303a0:180_0": "8. Khajjanīyavaggo",
  "atk-s0303a0:181_0": "1-3. Assādasuttādivaṇṇanā",
  "atk-s0303a0:182_0": "73-75. Khajjanīyavaggassa ādito tīsu suttesu catusaccameva kathitaṃ. Paṭhamādīni.",
  "atk-s0303a0:183_0": "4. Arahantasuttavaṇṇanā",
  "atk-s0303a0:184_0": "76.",
  "atk-s0303a0:184_1": "Catutthe yāvatā,",
  "atk-s0303a0:184_2": "bhikkhave,",
  "atk-s0303a0:184_3": "sattāvāsāti,",
  "atk-s0303a0:184_4": "bhikkhave,",
  "atk-s0303a0:184_5": "yattakā sattāvāsā nāma atthi.",
  "atk-s0303a0:184_6": "Yāvatā bhavagganti yattakaṃ bhavaggaṃ nāma atthi.",
  "atk-s0303a0:184_7": "Ete aggā ete seṭṭhāti ete aggabhūtā ceva seṭṭhabhūtā ca.",
  "atk-s0303a0:184_8": "Yadidaṃ arahantoti ye ime arahanto nāma.",
  "atk-s0303a0:184_9": "Idampi suttaṃ purimanayeneva ussadanandiyañca palobhanīyañcāti veditabbaṃ.",
  "atk-s0303a0:185_0": "Athāparaṃ etadavocāti tadatthaparidīpanāhi ceva visesatthaparidīpanāhi ca gāthāhi etaṃ “sukhino vata arahanto”tiādivacanaṃ avoca.",
  "atk-s0303a0:185_1": "Tattha sukhinoti jhānasukhena maggasukhena phalasukhena ca sukhitā.",
  "atk-s0303a0:185_2": "Taṇhā tesaṃ na vijjatīti tesaṃ apāyadukkhajanikā taṇhā na vajjati.",
  "atk-s0303a0:185_3": "Evaṃ te imassapi taṇhāmūlakassa abhāvena sukhitāva.",
  "atk-s0303a0:185_4": "Asmimāno samucchinnoti navavidho asmimāno arahattamaggena samucchinno.",
  "atk-s0303a0:185_5": "Mohajālaṃ padālitanti ñāṇena avijjājālaṃ phālitaṃ.",
  "atk-s0303a0:186_0": "Anejanti ejāsaṅkhātāya taṇhāya pahānabhūtaṃ arahattaṃ.",
  "atk-s0303a0:186_1": "Anupalittāti taṇhādiṭṭhilepehi alittā.",
  "atk-s0303a0:186_2": "Brahmabhūtāti seṭṭhabhūtā.",
  "atk-s0303a0:186_3": "Pariññāyāti tīhi pariññāhi parijānitvā.",
  "atk-s0303a0:186_4": "Sattasaddhammagocarāti saddhā hirī ottappaṃ bāhusaccaṃ āraddhavīriyatā upaṭṭhitassatitā paññāti ime satta",
  "atk-s0303a0:186_5": "saddhammā gocaro etesanti sattasaddhammagocarā.",
  "atk-s0303a0:187_0": "Sattaratanasampannāti sattahi bojjhaṅgaratanehi samannāgatā.",
  "atk-s0303a0:187_1": "Anuvicarantīti lokiyamahājanāpi anuvicarantiyeva.",
  "atk-s0303a0:187_2": "Idha pana khīṇāsavānaṃ nirāsaṅkacāro nāma gahito.",
  "atk-s0303a0:187_3": "Tenevāha “pahīnabhayabheravā”ti.",
  "atk-s0303a0:187_4": "Tattha bhayaṃ bhayameva,",
  "atk-s0303a0:187_5": "bheravaṃ balavabhayaṃ.",
  "atk-s0303a0:187_6": "Dasahaṅgehi sampannāti asekkhehi dasahi aṅgehi samannāgatā.",
  "atk-s0303a0:187_7": "Mahānāgāti catūhi kāraṇehi mahānāgā.",
  "atk-s0303a0:187_8": "Samāhitāti upacārappanāhi samāhitā.",
  "atk-s0303a0:187_9": "Taṇhā tesaṃ na vijjatīti “ūno loko atitto taṇhādāsoti kho, mahārāja,",
  "atk-s0303a0:187_10": "tena bhagavatā”ti evaṃ vuttā dāsakārikā taṇhāpi tesaṃ natthi.",
  "atk-s0303a0:187_11": "Iminā khīṇāsavānaṃ bhujissabhāvaṃ dasseti.",
  "atk-s0303a0:188_0": "Asekhañāṇanti arahattaphalañāṇaṃ.",
  "atk-s0303a0:188_1": "Antimoyaṃ samussayoti pacchimo ayaṃ attabhāvo.",
  "atk-s0303a0:188_2": "Yo sāro brahmacariyassāti sāro nāma phalaṃ.",
  "atk-s0303a0:188_3": "Tasmiṃ aparapaccayāti tasmiṃ ariyaphale,",
  "atk-s0303a0:188_4": "na aññaṃ pattiyāyanti,",
  "atk-s0303a0:188_5": "paccakkhatova paṭivijjhitvā ṭhitā.",
  "atk-s0303a0:188_6": "Vidhāsu na vikampantīti tīsu mānakoṭṭhāsesu na vikampanti.",
  "atk-s0303a0:188_7": "Dantabhūminti arahattaṃ.",
  "atk-s0303a0:188_8": "Vijitāvinoti rāgādayo vijetvā ṭhitā.",
  "atk-s0303a0:189_0": "Uddhantiādīsu uddhaṃ vuccati kesamatthako,",
  "atk-s0303a0:189_1": "apācīnaṃ pādatalaṃ,",
  "atk-s0303a0:189_2": "tiriyaṃ vemajjhaṃ.",
  "atk-s0303a0:189_3": "Uddhaṃ vā atītaṃ,",
  "atk-s0303a0:189_4": "apācīnaṃ anāgataṃ,",
  "atk-s0303a0:189_5": "tiriyaṃ paccuppannaṃ.",
  "atk-s0303a0:189_6": "Uddhaṃ vā vuccati devaloko,",
  "atk-s0303a0:189_7": "apācīnaṃ apāyaloko,",
  "atk-s0303a0:189_8": "tiriyaṃ manussaloko.",
  "atk-s0303a0:189_9": "Nandī tesaṃ na vijjatīti etesu ṭhānesu saṅkhepato vā atītānāgatapaccuppannesu khandhesu tesaṃ taṇhā natthi.",
  "atk-s0303a0:189_10": "Idha vaṭṭamūlakataṇhāya abhāvo dassito.",
  "atk-s0303a0:189_11": "Buddhāti catunnaṃ saccānaṃ buddhattā buddhā.",
  "atk-s0303a0:190_0": "Idaṃ panettha sīhanādasamodhānaṃ –",
  "atk-s0303a0:190_1": "“vimuttisukhenamhā sukhitā,",
  "atk-s0303a0:190_2": "dukkhajanikā no taṇhā pahīnā,",
  "atk-s0303a0:190_3": "pañcakkhandhā pariññātā,",
  "atk-s0303a0:190_4": "dāsakārikataṇhā ceva vaṭṭamūlikataṇhā ca pahīnā,",
  "atk-s0303a0:190_5": "anuttaramhā asadisā,",
  "atk-s0303a0:190_6": "catunnaṃ saccānaṃ buddhattā buddhā”ti bhavapiṭṭhe ṭhatvā abhītanādasaṅkhātaṃ sīhanādaṃ nadanti khīṇāsavāti.",
  "atk-s0303a0:190_7": "Catutthaṃ.",
  "atk-s0303a0:191_0": "5. Dutiyaarahantasuttavaṇṇanā",
  "atk-s0303a0:192_0": "77.",
  "atk-s0303a0:192_1": "Pañcamaṃ vinā gāthāhi suddhikameva katvā kathiyamānaṃ bujjhanakānaṃ ajjhāsayena vuttaṃ. Pañcamaṃ.",
  "atk-s0303a0:193_0": "6. Sīhasuttavaṇṇanā",
  "atk-s0303a0:194_0": "78.",
  "atk-s0303a0:194_1": "Chaṭṭhe sīhoti cattāro sīhā – tiṇasīho, kāḷasīho,",
  "atk-s0303a0:194_2": "paṇḍusīho,",
  "atk-s0303a0:194_3": "kesarasīhoti.",
  "atk-s0303a0:194_4": "Tesu tiṇasīho kapotavaṇṇagāvisadiso tiṇabhakkho ca hoti.",
  "atk-s0303a0:194_5": "Kāḷasīho kāḷagāvisadiso tiṇabhakkhoyeva.",
  "atk-s0303a0:194_6": "Paṇḍusīho paṇḍupalāsavaṇṇagāvisadiso maṃsabhakkho.",
  "atk-s0303a0:194_7": "Kesarasīho lākhārasaparikammakateneva mukhena agganaṅguṭṭhena catūhi ca pādapariyantehi samannāgato,",
  "atk-s0303a0:194_8": "matthakatopissa paṭṭhāya lākhātūlikāya katvā viya tisso rājiyo piṭṭhimajjhena gantvā antarasatthimhi dakkhiṇāvattā hutvā ṭhitā,",
  "atk-s0303a0:194_9": "khandhe panassa satasahassagghanikakambalaparikkhepo viya kesarabhāro hoti,",
  "atk-s0303a0:194_10": "avasesaṭṭhānaṃ parisuddhaṃ sālipiṭṭhasaṅkhacuṇṇapicuvaṇṇaṃ hoti.",
  "atk-s0303a0:194_11": "Imesu catūsu sīhesu ayaṃ kesarasīho idha adhippeto.",
  "atk-s0303a0:195_0": "Migarājāti migagaṇassa rājā.",
  "atk-s0303a0:195_1": "Āsayāti vasanaṭṭhānato suvaṇṇaguhato vā rajatamaṇiphalikamanosilāguhato vā nikkhamatīti vuttaṃ hoti.",
  "atk-s0303a0:195_2": "Nikkhamamāno panesa catūhi kāraṇehi nikkhamati andhakārapīḷito vā ālokatthāya,",
  "atk-s0303a0:195_3": "uccārapassāvapīḷito vā tesaṃ vissajjanatthāya,",
  "atk-s0303a0:195_4": "jighacchāpīḷito vā gocaratthāya,",
  "atk-s0303a0:195_5": "sambhavapīḷito vā assaddhammapaṭisevanatthāya.",
  "atk-s0303a0:195_6": "Idha pana gocaratthāya nikkhantoti adhippeto.",
  "atk-s0303a0:196_0": "Vijambhatīti suvaṇṇatale vā rajatamaṇiphalikamanosilātalānaṃ vā aññatarasmiṃ dve pacchimapāde samaṃ patiṭṭhāpetvā",
  "atk-s0303a0:196_1": "purimapāde purato pasāretvā sarīrassa pacchābhāgaṃ ākaḍḍhitvā purimabhāgaṃ abhiharitvā piṭṭhiṃ nāmetvā",
  "atk-s0303a0:196_2": "gīvaṃ ukkhipitvā asanisaddaṃ karonto viya nāsapuṭāni pothetvā sarīralaggaṃ rajaṃ vidhunanto vijambhati.",
  "atk-s0303a0:196_3": "Vijambhanabhūmiyañca pana taruṇavacchako viya aparāparaṃ javati.",
  "atk-s0303a0:196_4": "Javato panassa sarīraṃ andhakāre paribbhamantaṃ alātaṃ viya khāyati.",
  "atk-s0303a0:197_0": "Anuviloketīti kasmā anuviloketi?",
  "atk-s0303a0:197_1": "Parānuddayatāya.",
  "atk-s0303a0:197_2": "Tasmiṃ kira sīhanādaṃ nadante papātāvāṭādīsu visamaṭṭhānesu carantā hatthigokaṇṇamahiṃsādayo pāṇā papātepi āvāṭepi patanti,",
  "atk-s0303a0:197_3": "tesaṃ anuddayāya anuviloketi.",
  "atk-s0303a0:197_4": "Kiṃ panassa luddakammassa paramaṃsakhādino anuddayā nāma atthīti?",
  "atk-s0303a0:197_5": "Āma atthi.",
  "atk-s0303a0:197_6": "Tathā hesa “kiṃ me bahūhi ghātitehī”ti?",
  "atk-s0303a0:197_7": "Attano gocaratthāyapi khuddake pāṇe na gaṇhāti,",
  "atk-s0303a0:197_8": "evaṃ anuddayaṃ karoti.",
  "atk-s0303a0:197_9": "Vuttampicetaṃ –",
  "atk-s0303a0:197_10": "“māhaṃ kho khuddake pāṇe visamagate saṅghātaṃ āpādesi”nti.",
  "atk-s0303a0:198_0": "Sīhanādaṃ nadatīti tikkhattuṃ tāva abhītanādaṃ nadati.",
  "atk-s0303a0:198_1": "Evañca panassa vijambhanabhūmiyaṃ ṭhatvā nadantassa saddo samantā tiyojanapadesaṃ ekaninnādaṃ karoti,",
  "atk-s0303a0:198_2": "tamassa ninnādaṃ sutvā tiyojanabbhantaragatā dvipadacatuppadagaṇā yathāṭhāne ṭhātuṃ na sakkonti.",
  "atk-s0303a0:198_3": "Gocarāya pakkamatīti āhāratthāya gacchati. Kathaṃ?",
  "atk-s0303a0:198_4": "So hi vijambhanabhūmiyaṃ ṭhatvā dakkhiṇato vā vāmato vā uppatanto usabhamattaṃ ṭhānaṃ gaṇhāti,",
  "atk-s0303a0:198_5": "uddhaṃ uppatanto cattāripi aṭṭhapi usabhāni uppatati,",
  "atk-s0303a0:198_6": "samaṭṭhāne ujukaṃ pakkhandanto soḷasausabhamattampi vīsatiusabhamattampi ṭhānaṃ pakkhandati,",
  "atk-s0303a0:198_7": "thalā vā pabbatā vā pakkhandanto saṭṭhiusabhamattampi asītiusabhamattampi ṭhānaṃ pakkhandati,",
  "atk-s0303a0:198_8": "antarāmagge rukkhaṃ vā pabbataṃ vā disvā taṃ pariharanto vāmato vā dakkhiṇato vā,",
  "atk-s0303a0:198_9": "usabhamattampi apakkamati.",
  "atk-s0303a0:198_10": "Tatiyaṃ pana sīhanādaṃ naditvā teneva saddhiṃ tiyojane ṭhāne paññāyati.",
  "atk-s0303a0:198_11": "Tiyojanaṃ gantvā nivattitvā ṭhito attanova nādassa anunādaṃ suṇāti.",
  "atk-s0303a0:198_12": "Evaṃ sīghena javena pakkamatīti.",
  "atk-s0303a0:199_0": "Yebhuyyenāti pāyena.",
  "atk-s0303a0:199_1": "Bhayaṃ saṃvegaṃ santāsanti sabbaṃ cittutrāsasseva nāmaṃ.",
  "atk-s0303a0:199_2": "Sīhassa hi saddaṃ sutvā bahū sattā bhāyanti,",
  "atk-s0303a0:199_3": "appakā na bhāyanti.",
  "atk-s0303a0:199_4": "Ke pana teti?",
  "atk-s0303a0:199_5": "Samasīho hatthājānīyo assājānīyo usabhājānīyo purisājānīyo khīṇāsavoti.",
  "atk-s0303a0:199_6": "Kasmā panete na bhāyantīti?",
  "atk-s0303a0:199_7": "Samasīho nāma “jātigottakulasūrabhāvehi samānosmī”ti na bhāyati,",
  "atk-s0303a0:199_8": "hatthājānīyādayo attano sakkāyadiṭṭhibalavatāya na bhāyanti,",
  "atk-s0303a0:199_9": "khīṇāsavo sakkāyadiṭṭhipahīnattā na bhāyati.",
  "atk-s0303a0:200_0": "Bilāsayāti bile sayantā bilavāsino ahinakulagodhādayo.",
  "atk-s0303a0:200_1": "Dakāsayāti udakavāsino macchakacchapādayo.",
  "atk-s0303a0:200_2": "Vanāsayāti vanavāsino hatthiassagokaṇṇamigādayo.",
  "atk-s0303a0:200_3": "Pavisantīti “idāni āgantvā gaṇhissatī”ti maggaṃ olokentāva pavisanti.",
  "atk-s0303a0:200_4": "Daḷhehīti thirehi.",
  "atk-s0303a0:200_5": "Varattehīti cammarajjūhi.",
  "atk-s0303a0:200_6": "Mahiddhikotiādīsu vijambhanabhūmiyaṃ ṭhatvā dakkhiṇapassādīhi usabhamattaṃ,",
  "atk-s0303a0:200_7": "ujukaṃ vīsatiusabhamattādilaṅghanavasena mahiddhikatā,",
  "atk-s0303a0:200_8": "sesamigānaṃ adhipatibhāvena mahesakkhatā,",
  "atk-s0303a0:200_9": "samantā tiyojane saddaṃ sutvā palāyantānaṃ vasena mahānubhāvatā veditabbā.",
  "atk-s0303a0:201_0": "Evameva khoti bhagavā tesu tesu suttesu tathā tathā attānaṃ kathesi.",
  "atk-s0303a0:201_1": "“Sīhoti kho,",
  "atk-s0303a0:201_2": "bhikkhave,",
  "atk-s0303a0:201_3": "tathāgatassetaṃ adhivacanaṃ arahato sammāsambuddhassā”ti imasmiṃ tāva sutte sīhasadisaṃ attānaṃ kathesi.",
  "atk-s0303a0:201_4": "“Bhisakko sallakattoti kho,",
  "atk-s0303a0:201_5": "sunakkhatta,",
  "atk-s0303a0:201_6": "tathāgatassetaṃ adhivacana”nti imasmiṃ vejjasadisaṃ.",
  "atk-s0303a0:201_7": "“Brāhmaṇoti,",
  "atk-s0303a0:201_8": "bhikkhave,",
  "atk-s0303a0:201_9": "tathāgatassetaṃ adhivacana”nti imasmiṃ brāhmaṇasadisaṃ.",
  "atk-s0303a0:201_10": "“Puriso maggakusaloti kho, tissa,",
  "atk-s0303a0:201_11": "tathāgatassetaṃ adhivacana”nti imasmiṃ maggadesakapurisasadisaṃ.",
  "atk-s0303a0:201_12": "“Rājāhamasmi selā”ti imasmiṃ rājasadisaṃ.",
  "atk-s0303a0:201_13": "“Sīhoti kho tathāgatassetaṃ adhivacana”nti imasmiṃ pana sutte sīhasadisameva katvā attānaṃ kathento evamāha.",
  "atk-s0303a0:202_0": "Tatrāyaṃ sadisatā –",
  "atk-s0303a0:202_1": "sīhassa kañcanaguhādīsu vasanakālo viya hi tathāgatassa dīpaṅkarapādamūle katābhinīhārassa aparimitakālaṃ",
  "atk-s0303a0:202_2": "pāramiyo pūretvā pacchimabhave paṭisandhiggahaṇena ceva mātukucchito nikkhamanena ca dasasahassilokadhātuṃ",
  "atk-s0303a0:202_3": "kampetvā vuddhimanvāya dibbasampattisadisaṃ sampattiṃ anubhavamānassa tīsu pāsādesu nivāsakālo daṭṭhabbo.",
  "atk-s0303a0:202_4": "Sīhassa kañcanaguhādito nikkhantakālo viya tathāgatassa ekūnatiṃse saṃvacchare vivaṭena dvārena kaṇḍakaṃ",
  "atk-s0303a0:202_5": "āruyha channasahāyassa nikkhamitvā tīṇi rajjāni atikkamitvā anomānadītīre brahmunā dinnāni kāsāyāni paridahitvā",
  "atk-s0303a0:202_6": "pabbajitassa sattame divase rājagahaṃ gantvā tattha piṇḍāya caritvā paṇḍavagiripabbhāre katabhattakiccassa",
  "atk-s0303a0:202_7": "sammāsambodhiṃ patvā,",
  "atk-s0303a0:202_8": "paṭhamameva magadharaṭṭhaṃ āgamanatthāya yāva rañño paṭiññādānakālo.",
  "atk-s0303a0:203_0": "Sīhassa vijambhanakālo viya tathāgatassa dinnapaṭiññassa āḷārakālāmaupasaṅkamanaṃ ādiṃ katvā yāva sujātāya",
  "atk-s0303a0:203_1": "dinnapāyāsassa ekūnapaṇṇāsāya piṇḍehi paribhuttakālo veditabbo.",
  "atk-s0303a0:203_2": "Sīhassa kesaravidhunanaṃ viya sāyanhasamaye sottiyena dinnā aṭṭha tiṇamuṭṭhiyo gahetvā dasasahassacakkavāḷadevatāhi",
  "atk-s0303a0:203_3": "thomiyamānassa gandhādīhi pūjiyamānassa tikkhattuṃ bodhiṃ padakkhiṇaṃ katvā bodhimaṇḍaṃ āruyha cuddasahatthubbedhe",
  "atk-s0303a0:203_4": "ṭhāne tiṇasantharaṃ santharitvā caturaṅgavīriyaṃ adhiṭṭhāya nisinnassa taṃkhaṇaṃyeva mārabalaṃ vidhamitvā",
  "atk-s0303a0:203_5": "tīsu yāmesu tisso vijjā visodhetvā anulomapaṭilomaṃ paṭiccasamuppādamahāsamuddaṃ yamakañāṇamanthanena",
  "atk-s0303a0:203_6": "manthentassa sabbaññutaññāṇe paṭividdhe tadanubhāvena dasasahassilokadhātukampanaṃ veditabbaṃ.",
  "atk-s0303a0:204_0": "Sīhassa catuddisāvilokanaṃ viya paṭividdhasabbaññutaññāṇassa sattasattāhaṃ bodhimaṇḍe viharitvā paribhuttamadhupiṇḍikāhārassa",
  "atk-s0303a0:204_1": "ajapālanigrodhamūle mahābrahmuno dhammadesanāyācanaṃ paṭiggahetvā tattha viharantassa ekādasame divase",
  "atk-s0303a0:204_2": "“sve āsāḷhipuṇṇamā bhavissatī”ti paccūsasamaye “kassa nu kho ahaṃ paṭhamaṃ dhammaṃ deseyya”nti?",
  "atk-s0303a0:204_3": "Āḷārudakānaṃ kālaṅkatabhāvaṃ ñatvā dhammadesanatthāya pañcavaggiyānaṃ olokanaṃ daṭṭhabbaṃ.",
  "atk-s0303a0:204_4": "Sīhassa gocaratthāya tiyojanaṃ gamanakālo viya attano pattacīvaramādāya “pañcavaggiyānaṃ dhammacakkaṃ",
  "atk-s0303a0:204_5": "pavattessāmī”ti pacchābhatte ajapālanigrodhato vuṭṭhitassa aṭṭhārasayojanamaggaṃ gamanakālo.",
  "atk-s0303a0:205_0": "Sīhanādakālo viya tathāgatassa aṭṭhārasayojanamaggaṃ gantvā pañcavaggiye saññāpetvā acalapallaṅke nisinnassa",
  "atk-s0303a0:205_1": "dasahi cakkavāḷasahassehi sannipatitena devagaṇena parivutassa “dveme,",
  "atk-s0303a0:205_2": "bhikkhave,",
  "atk-s0303a0:205_3": "antā pabbajitena na sevitabbā”tiādinā nayena dhammacakkappavattanakālo veditabbo.",
  "atk-s0303a0:205_4": "Imasmiñca pana pade desiyamāne tathāgatasīhassa dhammaghoso heṭṭhā avīciṃ upari bhavaggaṃ gahetvā dasasahassilokadhātuṃ paṭicchādesi.",
  "atk-s0303a0:205_5": "Sīhassa saddena khuddakapāṇānaṃ santāsaṃ āpajjanakālo viya tathāgatassa tīṇi lakkhaṇāni dīpetvā cattāri",
  "atk-s0303a0:205_6": "saccāni soḷasahākārehi saṭṭhiyā ca nayasahassehi vibhajitvā dhammaṃ kathentassa dīghāyukadevatānaṃ ñāṇasantāsassa",
  "atk-s0303a0:205_7": "uppattikālo veditabbo.",
  "atk-s0303a0:206_0": "Yadāti yasmiṃ kāle.",
  "atk-s0303a0:206_1": "Tathāgatoti aṭṭhahi kāraṇehi bhagavā tathāgato –",
  "atk-s0303a0:206_2": "tathā āgatoti tathāgato,",
  "atk-s0303a0:206_3": "tathā gatoti tathāgato,",
  "atk-s0303a0:206_4": "tathalakkhaṇaṃ āgatoti tathāgato,",
  "atk-s0303a0:206_5": "tathadhamme yāthāvato abhisambuddhoti tathāgato,",
  "atk-s0303a0:206_6": "tathadassitāya tathāgato,",
  "atk-s0303a0:206_7": "tathāvāditāya tathāgato,",
  "atk-s0303a0:206_8": "tathākāritāya tathāgato.",
  "atk-s0303a0:206_9": "Abhibhavanaṭṭhena tathāgatoti.",
  "atk-s0303a0:206_10": "Tesaṃ vitthāro brahmajālavaṇṇanāyampi mūlapariyāyavaṇṇanāyampi vuttoyeva.",
  "atk-s0303a0:206_11": "Loketi sattaloke.",
  "atk-s0303a0:206_12": "Uppajjatīti abhinīhārato paṭṭhāya yāva bodhipallaṅkā vā arahattamaggañāṇā vā uppajjati nāma,",
  "atk-s0303a0:206_13": "arahattaphale pana patte uppanno nāma.",
  "atk-s0303a0:206_14": "Arahaṃ sammāsambuddhotiādīni visuddhimagge buddhānussatiniddese vitthāritāni.",
  "atk-s0303a0:207_0": "Iti rūpanti idaṃ rūpaṃ ettakaṃ rūpaṃ,",
  "atk-s0303a0:207_1": "na ito bhiyyo rūpaṃ atthīti.",
  "atk-s0303a0:207_2": "Ettāvatā sabhāvato sarasato pariyantato paricchedato paricchindanato yāvatā cattāro ca mahābhūtā catunnañca mahābhūtānaṃ upādāyarūpaṃ,",
  "atk-s0303a0:207_3": "taṃ sabbaṃ dassitaṃ hoti.",
  "atk-s0303a0:207_4": "Iti rūpassa samudayoti ayaṃ rūpassa samudayo nāma.",
  "atk-s0303a0:207_5": "Ettāvatā hi “āhārasamudayo rūpasamudayo”tiādi sabbaṃ dassitaṃ hoti.",
  "atk-s0303a0:207_6": "Iti rūpassa atthaṅgamoti ayaṃ rūpassa atthaṅgamo.",
  "atk-s0303a0:207_7": "Imināpi “āhāranirodhā rūpanirodho”tiādi sabbaṃ dassitaṃ hoti.",
  "atk-s0303a0:207_8": "Iti vedanātiādīsupi eseva nayo.",
  "atk-s0303a0:208_0": "Vaṇṇavantoti sarīravaṇṇena vaṇṇavanto.",
  "atk-s0303a0:208_1": "Dhammadesanaṃ sutvāti imaṃ pañcasu khandhesu paṇṇāsalakkhaṇapaṭimaṇḍitaṃ tathāgatassa dhammadesanaṃ sutvā.",
  "atk-s0303a0:208_2": "Yebhuyyenāti idha ke ṭhapeti?",
  "atk-s0303a0:208_3": "Ariyasāvake deve.",
  "atk-s0303a0:208_4": "Tesañhi khīṇāsavattā cittutrāsabhayampi na uppajjati,",
  "atk-s0303a0:208_5": "saṃviggassa yoniso padhānena pattabbaṃ pattatāya ñāṇasaṃvegopi.",
  "atk-s0303a0:208_6": "Itaresaṃ pana devānaṃ “tāso heso bhikkhū”ti aniccataṃ manasikarontānaṃ cittutrāsabhayampi,",
  "atk-s0303a0:208_7": "balavavipassanākāle ñāṇabhayampi uppajjati.",
  "atk-s0303a0:208_8": "Bhoti dhammālapanamattametaṃ.",
  "atk-s0303a0:208_9": "Sakkāyapariyāpannāti pañcakkhandhapariyāpannā.",
  "atk-s0303a0:208_10": "Iti tesaṃ sammāsambuddhe vaṭṭadosaṃ dassetvā tilakkhaṇāhataṃ katvā dhammaṃ desente ñāṇabhayaṃ nāma okkamati.",
  "atk-s0303a0:209_0": "Abhiññāyāti jānitvā.",
  "atk-s0303a0:209_1": "Dhammacakkanti paṭivedhañāṇampi desanāñāṇampi.",
  "atk-s0303a0:209_2": "Paṭivedhañāṇaṃ nāma yena ñāṇena bodhipallaṅke nisinno cattāri saccāni soḷasahākārehi saṭṭhiyā ca nayasahassehi paṭivijjhi.",
  "atk-s0303a0:209_3": "Desanāñāṇaṃ nāma yena ñāṇena tiparivaṭṭaṃ dvādasākāraṃ dhammacakkaṃ pavattesi.",
  "atk-s0303a0:209_4": "Ubhayampi taṃ dasabalassa ure jātañāṇameva.",
  "atk-s0303a0:209_5": "Tesu idha desanāñāṇaṃ gahetabbaṃ.",
  "atk-s0303a0:209_6": "Taṃ panesa yāva aṭṭhārasahi brahmakoṭīhi saddhiṃ aññāsikoṇḍaññattherassa sotāpattiphalaṃ uppajjati,",
  "atk-s0303a0:209_7": "tāva pavatteti nāma.",
  "atk-s0303a0:209_8": "Tasmiṃ uppanne pavattitaṃ nāma hotīti veditabbaṃ.",
  "atk-s0303a0:209_9": "Appaṭipuggaloti sadisapuggalarahito.",
  "atk-s0303a0:209_10": "Yasassinoti parivārasampannā.",
  "atk-s0303a0:209_11": "Tādinoti lābhālābhādīhi ekasadisassa. Chaṭṭhaṃ.",
  "atk-s0303a0:210_0": "7. Khajjanīyasuttavaṇṇanā",
  "atk-s0303a0:211_0": "79.",
  "atk-s0303a0:211_1": "Sattame pubbenivāsanti na idaṃ abhiññāvasena anussaraṇaṃ sandhāya vuttaṃ,",
  "atk-s0303a0:211_2": "vipassanāvasena pana pubbenivāsaṃ anussarante samaṇabrāhmaṇe sandhāyetaṃ vuttaṃ.",
  "atk-s0303a0:211_3": "Tenevāha –",
  "atk-s0303a0:211_4": "“sabbete pañcupādānakkhandhe anussaranti,",
  "atk-s0303a0:211_5": "etesaṃ vā aññatara”nti.",
  "atk-s0303a0:211_6": "Abhiññāvasena hi samanussarantassa khandhāpi upādānakkhandhāpi khandhapaṭibaddhāpi paṇṇattipi ārammaṇaṃ hotiyeva.",
  "atk-s0303a0:211_7": "Rūpaṃyeva anussaratīti evañhi anussaranto na aññaṃ kiñci sattaṃ vā puggalaṃ vā anussarati,",
  "atk-s0303a0:211_8": "atīte pana niruddhaṃ rūpakkhandhameva anussarati.",
  "atk-s0303a0:211_9": "Vedanādīsupi eseva nayoti.",
  "atk-s0303a0:211_10": "Suññatāpabbaṃ niṭṭhitaṃ.",
  "atk-s0303a0:212_0": "Idāni suññatāya lakkhaṇaṃ dassetuṃ kiñca,",
  "atk-s0303a0:212_1": "bhikkhave,",
  "atk-s0303a0:212_2": "rūpaṃ vadethātiādimāha.",
  "atk-s0303a0:212_3": "Yathā hi naṭṭhaṃ goṇaṃ pariyesamāno puriso gogaṇe caramāne rattaṃ vā kāḷaṃ vā balībaddaṃ disvāpi na ettakeneva",
  "atk-s0303a0:212_4": "“ayaṃ mayhaṃ goṇo”ti sanniṭṭhānaṃ kātuṃ sakkoti. Kasmā?",
  "atk-s0303a0:212_5": "Aññesampi tādisānaṃ atthitāya.",
  "atk-s0303a0:212_6": "Sarīrapadese panassa sattisūlādilakkhaṇaṃ disvā “ayaṃ mayhaṃ santako”ti sanniṭṭhānaṃ hoti,",
  "atk-s0303a0:212_7": "evameva suññatāya kathitāyapi yāva suññatālakkhaṇaṃ na kathīyati,",
  "atk-s0303a0:212_8": "tāva sā akathitāva hoti,",
  "atk-s0303a0:212_9": "lakkhaṇe pana kathite kathitā nāma hoti.",
  "atk-s0303a0:212_10": "Goṇo viya hi suññatā,",
  "atk-s0303a0:212_11": "goṇalakkhaṇaṃ viya suññatālakkhaṇaṃ.",
  "atk-s0303a0:212_12": "Yathā goṇalakkhaṇe asallakkhite goṇo na suṭṭhu sallakkhito hoti,",
  "atk-s0303a0:212_13": "tasmiṃ pana sallakkhite so sallakkhito nāma hoti,",
  "atk-s0303a0:212_14": "evameva suññatālakkhaṇe akathite suññatā akathitāva hoti,",
  "atk-s0303a0:212_15": "tasmiṃ pana kathite sā kathitā nāma hotīti suññatālakkhaṇaṃ dassetuṃ kiñca,",
  "atk-s0303a0:212_16": "bhikkhave,",
  "atk-s0303a0:212_17": "rūpaṃ vadethātiādimāha.",
  "atk-s0303a0:213_0": "Tattha kiñcāti kāraṇapucchā,",
  "atk-s0303a0:213_1": "kena kāraṇena rūpaṃ vadetha,",
  "atk-s0303a0:213_2": "kena kāraṇenetaṃ rūpaṃ nāmāti attho.",
  "atk-s0303a0:213_3": "Ruppatīti khoti ettha itīti kāraṇuddeso,",
  "atk-s0303a0:213_4": "yasmā ruppati,",
  "atk-s0303a0:213_5": "tasmā rūpanti vuccatīti attho.",
  "atk-s0303a0:213_6": "Ruppatīti kuppati ghaṭṭīyati pīḷīyati,",
  "atk-s0303a0:213_7": "bhijjatīti attho.",
  "atk-s0303a0:213_8": "Sītenapi ruppatītiādīsu sītena tāva ruppanaṃ lokantarikaniraye pākaṭaṃ.",
  "atk-s0303a0:213_9": "Tiṇṇaṃ tiṇṇañhi cakkavāḷānaṃ antare ekeko lokantarikanirayo nāma hoti aṭṭhayojanasahassappamāṇo.",
  "atk-s0303a0:213_10": "Yassa neva heṭṭhā pathavī atthi,",
  "atk-s0303a0:213_11": "na upari candimasūriyadīpamaṇiāloko,",
  "atk-s0303a0:213_12": "niccandhakāro.",
  "atk-s0303a0:213_13": "Tattha nibbattasattānaṃ tigāvuto attabhāvo hoti,",
  "atk-s0303a0:213_14": "te vagguliyo viya pabbatapāde dīghaputhulehi nakhehi laggitvā avaṃsirā olambanti.",
  "atk-s0303a0:213_15": "Yadā saṃsappantā aññamaññassa hatthapāsāgatā honti,",
  "atk-s0303a0:213_16": "atha “bhakkho no laddho”ti?",
  "atk-s0303a0:213_17": "Maññamānā tattha byāvaṭā viparivattitvā lokasandhārake udake patanti,",
  "atk-s0303a0:213_18": "vāte paharantepi madhukaphalāni viya chijjitvā udake patanti,",
  "atk-s0303a0:213_19": "patitamattāva accantakhāre udake tattatele patitapiṭṭhapiṇḍi viya paṭapaṭāyamānā vilīyanti.",
  "atk-s0303a0:213_20": "Evaṃ sītena ruppanaṃ lokantarikaniraye pākaṭaṃ.",
  "atk-s0303a0:213_21": "Mahiṃsakaraṭṭhādīsupi himapātasītalesu padesesu etaṃ pākaṭameva.",
  "atk-s0303a0:213_22": "Tattha hi sattā sītena bhinnasarīrā jīvitakkhayampi pāpuṇanti.",
  "atk-s0303a0:214_0": "Uṇhena ruppanaṃ avīcimahāniraye pākaṭaṃ hoti.",
  "atk-s0303a0:214_1": "Jighacchāya ruppanaṃ pettivisaye ceva dubbhikkhakāle ca pākaṭaṃ.",
  "atk-s0303a0:214_2": "Pipāsāya ruppanaṃ kālakañjikādīsu pākaṭaṃ.",
  "atk-s0303a0:214_3": "Eko kira kālakañjikaasuro pipāsaṃ adhivāsetuṃ asakkonto yojanagambhīravitthāraṃ mahāgaṅgaṃ otari,",
  "atk-s0303a0:214_4": "tassa gatagataṭṭhāne udakaṃ chijjati,",
  "atk-s0303a0:214_5": "dhūmo uggacchati,",
  "atk-s0303a0:214_6": "tatte piṭṭhipāsāṇe caṅkamanakālo viya hoti.",
  "atk-s0303a0:214_7": "Tassa udakasaddaṃ sutvā ito cito ca vicarantasseva ratti vibhāyi.",
  "atk-s0303a0:214_8": "Atha naṃ pātova bhikkhācāraṃ gacchantā tiṃsamattā piṇḍacārikabhikkhū disvā “ko nāma tvaṃ sappurisā”ti?",
  "atk-s0303a0:214_9": "Pucchiṃsu.",
  "atk-s0303a0:214_10": "“Petohamasmi,",
  "atk-s0303a0:214_11": "bhante”ti.",
  "atk-s0303a0:214_12": "“Kiṃ pariyesasī”ti? “Pānīyaṃ,",
  "atk-s0303a0:214_13": "bhante”ti.",
  "atk-s0303a0:214_14": "“Ayaṃ gaṅgā paripuṇṇā,",
  "atk-s0303a0:214_15": "kiṃ tvaṃ na passasī”ti?",
  "atk-s0303a0:214_16": "“Na upakappati,",
  "atk-s0303a0:214_17": "bhante”ti.",
  "atk-s0303a0:214_18": "Tena hi gaṅgāpiṭṭhe nipajja,",
  "atk-s0303a0:214_19": "mukhe te pānīyaṃ āsiñcissāmā”ti.",
  "atk-s0303a0:214_20": "So vālikāpuḷine uttāno nipajji.",
  "atk-s0303a0:214_21": "Bhikkhū tiṃsamatte patte nīharitvā udakaṃ āharitvā tassa mukhe āsiñciṃsu.",
  "atk-s0303a0:214_22": "Tesaṃ tathā karontānaṃyeva velā upakaṭṭhā jātā.",
  "atk-s0303a0:214_23": "Tato “bhikkhācārakālo amhākaṃ sappurisa,",
  "atk-s0303a0:214_24": "kacci te assādamattā laddhā”ti āhaṃsu.",
  "atk-s0303a0:214_25": "Peto “sace me, bhante,",
  "atk-s0303a0:214_26": "tiṃsamattānaṃ ayyānaṃ tiṃsapattehi āsittaudakato aḍḍhapasatamattampi paragalaṃ gataṃ,",
  "atk-s0303a0:214_27": "petattabhāvato mokkho mā hotū”ti āha.",
  "atk-s0303a0:214_28": "Evaṃ pipāsāya ruppanaṃ pettivisaye pākaṭaṃ.",
  "atk-s0303a0:215_0": "Ḍaṃsādīhi ruppanaṃ ḍaṃsamakkhikādibahulesu padesesu pākaṭaṃ.",
  "atk-s0303a0:215_1": "Ettha ca ḍaṃsāti piṅgalamakkhikā.",
  "atk-s0303a0:215_2": "Makasāti makasāva.",
  "atk-s0303a0:215_3": "Vātāti kucchivātapiṭṭhivātādivasena veditabbā.",
  "atk-s0303a0:215_4": "Sarīrasmiñhi vātarogo uppajjitvā hatthapādapiṭṭhiādīni bhindati,",
  "atk-s0303a0:215_5": "kāṇaṃ karoti,",
  "atk-s0303a0:215_6": "khujjaṃ karoti,",
  "atk-s0303a0:215_7": "pīṭhasappiṃ karoti.",
  "atk-s0303a0:215_8": "Ātapoti sūriyātapo.",
  "atk-s0303a0:215_9": "Tena ruppanaṃ marukantārādīsu pākaṭaṃ.",
  "atk-s0303a0:215_10": "Ekā kira itthī marukantāre rattiṃ satthato ohīnā divā sūriye uggacchante vālikāya tappamānāya pāde ṭhapetuṃ asakkontī sīsato pacchiṃ otāretvā akkami.",
  "atk-s0303a0:215_11": "Kamena pacchiyā uṇhābhitattāya ṭhātuṃ asakkontī tassā upari sāṭakaṃ ṭhapetvā akkami.",
  "atk-s0303a0:215_12": "Tasmimpi santatte attano aṅkena gahitaputtakaṃ adhomukhaṃ nipajjāpetvā kandantaṃyeva akkamitvā saddhiṃ tena tasmiṃyeva ṭhāne uṇhābhitattā kālamakāsi.",
  "atk-s0303a0:216_0": "Sarīsapāti ye keci dīghajātikā sarantā gacchanti.",
  "atk-s0303a0:216_1": "Tesaṃ samphassena ruppanaṃ āsīvisadaṭṭhakādīnaṃ vasena veditabbaṃ.",
  "atk-s0303a0:216_2": "Iti bhagavatā yāni imāni sāmaññapaccattavasena dhammānaṃ dve lakkhaṇāni,",
  "atk-s0303a0:216_3": "tesu rūpakkhandhassa tāva paccattalakkhaṇaṃ dassitaṃ.",
  "atk-s0303a0:216_4": "Rūpakkhandhasseva hi etaṃ,",
  "atk-s0303a0:216_5": "na vedanādīnaṃ,",
  "atk-s0303a0:216_6": "tasmā paccattalakkhaṇanti vuccati.",
  "atk-s0303a0:216_7": "Aniccadukkhānattalakkhaṇaṃ pana vedanādīnampi hoti,",
  "atk-s0303a0:216_8": "tasmā taṃ sāmaññalakkhaṇanti vuccati.",
  "atk-s0303a0:217_0": "Kiñca,",
  "atk-s0303a0:217_1": "bhikkhave,",
  "atk-s0303a0:217_2": "vedanaṃ vadethātiādīsu purimasadisaṃ vuttanayeneva veditabbaṃ.",
  "atk-s0303a0:217_3": "Yaṃ pana purimena asadisaṃ,",
  "atk-s0303a0:217_4": "tassāyaṃ vibhāvanā –",
  "atk-s0303a0:217_5": "sukhampi vedayatīti sukhaṃ ārammaṇaṃ vedeti anubhavati.",
  "atk-s0303a0:217_6": "Parato padadvayepi eseva nayo.",
  "atk-s0303a0:217_7": "Kathaṃ panetaṃ ārammaṇaṃ sukhaṃ dukkhaṃ adukkhamasukhaṃ nāma jātanti?",
  "atk-s0303a0:217_8": "Sukhādīnaṃ paccayato.",
  "atk-s0303a0:217_9": "Svāyamattho “yasmā ca kho, mahāli,",
  "atk-s0303a0:217_10": "rūpaṃ sukhaṃ sukhānupatitaṃ sukhāvakkanta”nti imasmiṃ mahālisutte āgatoyeva.",
  "atk-s0303a0:217_11": "Vedayatīti ettha ca vedanāva vedayati,",
  "atk-s0303a0:217_12": "na añño satto vā puggalo vā.",
  "atk-s0303a0:217_13": "Vedanā hi vedayitalakkhaṇā,",
  "atk-s0303a0:217_14": "tasmā vatthārammaṇaṃ paṭicca vedanāva vedayatīti.",
  "atk-s0303a0:217_15": "Evamidha bhagavā vedanāyapi paccattalakkhaṇameva bhājetvā dassesi.",
  "atk-s0303a0:218_0": "Nīlampi sañjānātīti nīlapupphe vā vatthe vā parikammaṃ katvā upacāraṃ vā appanaṃ vā pāpento sañjānāti.",
  "atk-s0303a0:218_1": "Ayañhi saññā nāma parikammasaññāpi upacārasaññāpi appanāsaññāpi vaṭṭati,",
  "atk-s0303a0:218_2": "nīlaṃ nīlanti uppajjanasaññāpi vaṭṭatiyeva.",
  "atk-s0303a0:218_3": "Pītakādīsupi eseva nayo.",
  "atk-s0303a0:218_4": "Idhāpi bhagavā sañjānanalakkhaṇāya saññāya paccattalakkhaṇameva bhājetvā dassesi.",
  "atk-s0303a0:219_0": "Rūpaṃ rūpattāya saṅkhatamabhisaṅkharontīti yathā yāgumeva yāguttāya,",
  "atk-s0303a0:219_1": "pūvameva pūvattāya pacati nāma,",
  "atk-s0303a0:219_2": "evaṃ paccayehi samāgantvā katabhāvena saṅkhatanti laddhanāmaṃ rūpameva rūpattāya yathā abhisaṅkhataṃ rūpaṃ nāma hoti,",
  "atk-s0303a0:219_3": "tathattāya rūpabhāvāya abhisaṅkharoti āyūhati sampiṇḍeti,",
  "atk-s0303a0:219_4": "nipphādetīti attho.",
  "atk-s0303a0:219_5": "Vedanādīsupi eseva nayo.",
  "atk-s0303a0:219_6": "Ayaṃ panettha saṅkhepo –",
  "atk-s0303a0:219_7": "attanā saha jāyamānaṃ rūpaṃ sampayutte ca vedanādayo dhamme abhisaṅkharoti nibbattetīti.",
  "atk-s0303a0:219_8": "Idhāpi bhagavā cetayitalakkhaṇassa saṅkhārassa paccattalakkhaṇameva bhājetvā dassesi.",
  "atk-s0303a0:220_0": "Ambilampi vijānātīti ambaambāṭakamātuluṅgādiambilaṃ “ambila”nti vijānāti.",
  "atk-s0303a0:220_1": "Eseva nayo sabbapadesu.",
  "atk-s0303a0:220_2": "Api cettha tittakanti nimbapaṭolādinānappakāraṃ kaṭukanti pippalimaricādinānappakāraṃ.",
  "atk-s0303a0:220_3": "Madhuranti sappiphāṇitādinānappakāraṃ.",
  "atk-s0303a0:220_4": "Khārikanti vātiṅgaṇanāḷikera caturassavallivettaṅkurādinānappakāraṃ.",
  "atk-s0303a0:220_5": "Akhārikanti yaṃ vā taṃ vā phalajātaṃ kārapaṇṇādimissakapaṇṇaṃ.",
  "atk-s0303a0:220_6": "Loṇikanti loṇayāguloṇamacchaloṇabhattādinānappakāraṃ.",
  "atk-s0303a0:220_7": "Aloṇikantialoṇayāgualoṇamacchaaloṇabhattādinānappakāraṃ.",
  "atk-s0303a0:220_8": "Tasmā viññāṇanti vuccatīti yasmā imaṃ ambilādibhedaṃ aññamaññavisiṭṭhena ambilādibhāvena jānāti,",
  "atk-s0303a0:220_9": "tasmā viññāṇanti vuccatīti.",
  "atk-s0303a0:220_10": "Evamidhāpi bhagavā vijānanalakkhaṇassa viññāṇassa paccattalakkhaṇameva bhājetvā dassesi.",
  "atk-s0303a0:221_0": "Yasmā pana ārammaṇassa ākārasaṇṭhānagahaṇavasena saññā pākaṭā hoti,",
  "atk-s0303a0:221_1": "tasmā sā cakkhudvāre vibhattā.",
  "atk-s0303a0:221_2": "Yasmā vināpi ākārasaṇṭhānā ārammaṇassa paccattabhedagahaṇavasena viññāṇaṃ pākaṭaṃ hoti,",
  "atk-s0303a0:221_3": "tasmā taṃ jivhādvāre vibhattaṃ.",
  "atk-s0303a0:221_4": "Imesaṃ pana saññāviññāṇapaññānaṃ asammohato sabhāvasallakkhaṇatthaṃ sañjānāti, vijānāti,",
  "atk-s0303a0:221_5": "pajānātīti ettha visesā veditabbā.",
  "atk-s0303a0:221_6": "Tattha upasaggamattameva viseso,",
  "atk-s0303a0:221_7": "jānātīti padaṃ pana aviseso.",
  "atk-s0303a0:221_8": "Tassapi jānanaṭṭhena viseso veditabbo.",
  "atk-s0303a0:221_9": "Saññā hi nīlādivasena ārammaṇasañjānanamattameva,",
  "atk-s0303a0:221_10": "aniccaṃ dukkhamanattāti lakkhaṇapaṭivedhaṃ pāpetuṃ na sakkoti.",
  "atk-s0303a0:221_11": "Viññāṇaṃ nīlādivasena ārammaṇañceva jānāti,",
  "atk-s0303a0:221_12": "aniccādivasena lakkhaṇapaṭivedhañca pāpeti,",
  "atk-s0303a0:221_13": "ussakkitvā pana maggapātubhāvaṃ pāpetuṃ na sakkoti.",
  "atk-s0303a0:221_14": "Paññā nīlādivasena ārammaṇampi jānāti,",
  "atk-s0303a0:221_15": "aniccādivasena lakkhaṇapaṭivedhampi pāpeti,",
  "atk-s0303a0:221_16": "ussakkitvā maggapātubhāvampi pāpeti.",
  "atk-s0303a0:222_0": "Yathā hi heraññikaphalake kahāpaṇarāsimhi kate ajātabuddhidārako gāmikapuriso mahāheraññikoti tīsu janesu",
  "atk-s0303a0:222_1": "oloketvā ṭhitesu ajātabuddhidārako kahāpaṇānaṃ cittavicittacaturassamaṇḍalādibhāvameva jānāti,",
  "atk-s0303a0:222_2": "“idaṃ manussānaṃ upabhogaparibhogaṃ ratanasammata”nti na jānāti.",
  "atk-s0303a0:222_3": "Gāmikapuriso cittādibhāvañca jānāti,",
  "atk-s0303a0:222_4": "manussānaṃ upabhogaparibhogaratanasammatabhāvañca,",
  "atk-s0303a0:222_5": "“ayaṃ kūṭo,",
  "atk-s0303a0:222_6": "ayaṃ cheko,",
  "atk-s0303a0:222_7": "ayaṃ karaṭo,",
  "atk-s0303a0:222_8": "ayaṃ saṇho”ti na jānāti.",
  "atk-s0303a0:222_9": "Mahāheraññiko cittādibhāvampi ratanasammatabhāvampi kūṭādibhāvampi jānāti.",
  "atk-s0303a0:222_10": "Jānanto ca pana rūpaṃ disvāpi saddaṃ sutvāpi gandhaṃ ghāyitvāpi rasaṃ sāyitvāpi hatthena garulahubhāvaṃ upadhāretvāpi “asukagāme kato”tipi jānāti,",
  "atk-s0303a0:222_11": "“asukanigame asukanagare asukapabbatacchāyāya asukanadītīre kato”tipi,",
  "atk-s0303a0:222_12": "“asukācariyena kato”tipi jānāti.",
  "atk-s0303a0:222_13": "Evameva saññā ajātabuddhidārakassa kahāpaṇadassanaṃ viya nīlādivasena ārammaṇamattameva jānāti.",
  "atk-s0303a0:222_14": "Viññāṇaṃ gāmikapurisassa kahāpaṇadassanaṃ viya nīlādivasena ārammaṇampi jānāti,",
  "atk-s0303a0:222_15": "aniccādivasena lakkhaṇapaṭivedhampi pāpeti.",
  "atk-s0303a0:222_16": "Paññā mahāheraññikassa kahāpaṇadassanaṃ viya nīlādivasena ārammaṇampi jānāti,",
  "atk-s0303a0:222_17": "aniccādivasena lakkhaṇapaṭivedhampi pāpeti,",
  "atk-s0303a0:222_18": "ussakkitvā maggapātubhāvampi pāpeti.",
  "atk-s0303a0:223_0": "So pana nesaṃ viseso duppaṭivijjho. Tenāha āyasmā nāgaseno –",
  "atk-s0303a0:224_0": "“Dukkaraṃ, mahārāja,",
  "atk-s0303a0:224_1": "bhagavatā katanti. Kiṃ,",
  "atk-s0303a0:224_2": "bhante nāgasena,",
  "atk-s0303a0:224_3": "bhagavatā dukkaraṃ katanti? Dukkaraṃ, mahārāja,",
  "atk-s0303a0:224_4": "bhagavatā kataṃ,",
  "atk-s0303a0:224_5": "imesaṃ arūpīnaṃ cittacetasikānaṃ dhammānaṃ ekārammaṇe vattamānānaṃ vavatthānaṃ akkhātaṃ ‘ayaṃ phasso,",
  "atk-s0303a0:224_6": "ayaṃ vedanā,",
  "atk-s0303a0:224_7": "ayaṃ saññā,",
  "atk-s0303a0:224_8": "ayaṃ cetanā,",
  "atk-s0303a0:224_9": "idaṃ citta”’nti.",
  "atk-s0303a0:225_0": "Yathā hi tilatelaṃ sāsapatelaṃ madhukatelaṃ eraṇḍakatelaṃ vasātelanti imāni pañca telāni ekacāṭiyaṃ pakkhipitvā",
  "atk-s0303a0:225_1": "divasaṃ yamakamanthe hi manthetvā tato “idaṃ tilatelaṃ,",
  "atk-s0303a0:225_2": "idaṃ sāsapatela”nti ekekassa pāṭiyekkaṃ uddharaṇaṃ nāma dukkaraṃ,",
  "atk-s0303a0:225_3": "idaṃ tato dukkarataraṃ.",
  "atk-s0303a0:225_4": "Bhagavā pana sabbaññutaññāṇassa suppaṭividdhattā dhammissaro dhammarājā imesaṃ arūpīnaṃ dhammānaṃ ekārammaṇe vattamānānaṃ vavatthānaṃ akāsi.",
  "atk-s0303a0:225_5": "Pañcannaṃ mahānadīnaṃ samuddaṃ paviṭṭhaṭṭhāne “idaṃ gaṅgāya udakaṃ,",
  "atk-s0303a0:225_6": "idaṃ yamunāyā”ti evaṃ pāṭiyekkaṃ udakuddharaṇenāpi ayamattho veditabbo.",
  "atk-s0303a0:226_0": "Iti paṭhamapabbena suññataṃ,",
  "atk-s0303a0:226_1": "dutiyena suññatālakkhaṇanti dvīhi pabbehi anattalakkhaṇaṃ kathetvā idāni dukkhalakkhaṇaṃ dassetuṃ tatra,",
  "atk-s0303a0:226_2": "bhikkhavetiādimāha.",
  "atk-s0303a0:226_3": "Tattha khajjāmīti na rūpaṃ sunakho viya maṃsaṃ luñcitvā luñcitvā khādati,",
  "atk-s0303a0:226_4": "yathā pana kiliṭṭhavatthanivattho tatonidānaṃ pīḷaṃ sandhāya “khādati maṃ vattha”nti bhaṇati,",
  "atk-s0303a0:226_5": "evamidampi pīḷaṃ uppādentaṃ khādati nāmāti veditabbaṃ.",
  "atk-s0303a0:226_6": "Paṭipanno hotīti sīlaṃ ādiṃ katvā yāva arahattamaggā paṭipanno hoti.",
  "atk-s0303a0:226_7": "Yo panettha balavañāṇo tikkhabuddhi ñāṇuttaro yogāvacaro padhānabhūmiyaṃ vāyamanto khāṇunā vā kaṇṭakena",
  "atk-s0303a0:226_8": "vā viddho āvudhena vā pahaṭo byagghādīhi vā gahetvā khajjamāno taṃ vedanaṃ abbohārikaṃ katvā mūlakammaṭṭhānaṃ",
  "atk-s0303a0:226_9": "sammasanto arahattameva gaṇhāti,",
  "atk-s0303a0:226_10": "ayaṃ vedanāya nibbidāya virāgāya nirodhāya paṭipanno nāma vuccati pītamallatthero viya kuṭumbiyaputtamahātissatthero",
  "atk-s0303a0:226_11": "viya vattaniaṭaviyaṃ tiṃsamattānaṃ bhikkhūnaṃ aññataro byagghamukhe nipannabhikkhu viya kaṇṭakena viddhatthero viya ca.",
  "atk-s0303a0:227_0": "Dvādasasu kira bhikkhūsu ghaṇṭiṃ paharitvā araññe padhānamanuyuñjantesu eko sūriye atthaṅgatamatteyeva",
  "atk-s0303a0:227_1": "ghaṇṭiṃ paharitvā caṅkamaṃ oruyha caṅkamanto tiriyaṃ nimmathento tiṇapaṭicchannaṃ kaṇṭakaṃ akkami.",
  "atk-s0303a0:227_2": "Kaṇṭako piṭṭhipādena nikkhanto.",
  "atk-s0303a0:227_3": "Tattaphālena vinividdhakālo viya vedanā vattati.",
  "atk-s0303a0:227_4": "Thero cintesi –",
  "atk-s0303a0:227_5": "“kiṃ imaṃ kaṇṭakaṃ uddharāmi,",
  "atk-s0303a0:227_6": "udāhu pakatiyā vijjhitvā ṭhitakaṇṭaka”nti?",
  "atk-s0303a0:227_7": "Tassa evamahosi –",
  "atk-s0303a0:227_8": "“iminā kaṇṭakena viddhattā nirayādīsu bhayaṃ nāma natthi,",
  "atk-s0303a0:227_9": "pakatiyā vijjhitvā ṭhitakaṇṭakaṃyevā”ti.",
  "atk-s0303a0:227_10": "So taṃ vedanaṃ abbohārikaṃ katvā sabbarattiṃ caṅkamitvā vibhātāya rattiyā aññassa saññaṃ adāsi.",
  "atk-s0303a0:227_11": "So āgantvā “kiṃ,",
  "atk-s0303a0:227_12": "bhante”ti pucchi?",
  "atk-s0303a0:227_13": "“Kaṇṭakenamhi, āvuso,",
  "atk-s0303a0:227_14": "viddho”ti.",
  "atk-s0303a0:227_15": "“Kāya velāya,",
  "atk-s0303a0:227_16": "bhante”ti?",
  "atk-s0303a0:227_17": "“Sāyameva, āvuso”ti.",
  "atk-s0303a0:227_18": "“Kasmā na amhe pakkosittha,",
  "atk-s0303a0:227_19": "kaṇṭakaṃ uddharitvā tattha telampi siñceyyāmā”ti?",
  "atk-s0303a0:227_20": "“Pakatiyā vijjhitvā ṭhitakaṇṭakameva uddharituṃ vāyamimhā, āvuso”ti.",
  "atk-s0303a0:227_21": "“Sakkuṇittha, bhante,",
  "atk-s0303a0:227_22": "uddharitu”nti.",
  "atk-s0303a0:227_23": "“Ekadesamattena me, āvuso,",
  "atk-s0303a0:227_24": "uddhaṭo”ti.",
  "atk-s0303a0:227_25": "Sesavatthūni dīghamajjhimaṭṭhakathāsu satipaṭṭhānasuttaniddese vitthāritāneva.",
  "atk-s0303a0:228_0": "Taṃ kiṃ maññatha,",
  "atk-s0303a0:228_1": "bhikkhaveti kasmā āraddhaṃ?",
  "atk-s0303a0:228_2": "Imasmiṃ pabbe dukkhalakkhaṇameva kathitaṃ,",
  "atk-s0303a0:228_3": "na aniccalakkhaṇaṃ.",
  "atk-s0303a0:228_4": "Taṃ dassetuṃ idamāraddhaṃ.",
  "atk-s0303a0:228_5": "Tīṇi lakkhaṇāni samodhānetvā dassetumpi āraddhameva.",
  "atk-s0303a0:228_6": "Apacināti no ācinātīti vaṭṭaṃ vināseti,",
  "atk-s0303a0:228_7": "neva cināti.",
  "atk-s0303a0:228_8": "Pajahati na upādiyatīti tadeva vissajjeti,",
  "atk-s0303a0:228_9": "na gaṇhāti.",
  "atk-s0303a0:228_10": "Visineti na ussinetīti vikirati na sampiṇḍeti.",
  "atk-s0303a0:228_11": "Vidhūpeti na sandhūpetīti nibbāpeti na jālāpeti.",
  "atk-s0303a0:229_0": "Evaṃ passaṃ,",
  "atk-s0303a0:229_1": "bhikkhaveti idaṃ kasmā āraddhaṃ?",
  "atk-s0303a0:229_2": "Vaṭṭaṃ vināsetvā ṭhitaṃ mahākhīṇāsavaṃ dassessāmīti āraddhaṃ.",
  "atk-s0303a0:229_3": "Ettakena vā ṭhānena vipassanā kathitā,",
  "atk-s0303a0:229_4": "idāni saha vipassanāya cattāro magge dassetuṃ idaṃ āraddhaṃ.",
  "atk-s0303a0:229_5": "Atha vā ettakena ṭhānena paṭhamamaggo kathito,",
  "atk-s0303a0:229_6": "idāni saha vipassanāya tayo magge dassetuṃ idamāraddhaṃ.",
  "atk-s0303a0:229_7": "Ettakena vā ṭhānena tīṇi maggāni kathitāni,",
  "atk-s0303a0:229_8": "idāni saha vipassanāya arahattamaggaṃ dassetumpi idaṃ āraddhameva.",
  "atk-s0303a0:230_0": "Sapajāpatikāti saddhiṃ pajāpatinā devarājena.",
  "atk-s0303a0:230_1": "Ārakāva namassantīti dūratova namassanti,",
  "atk-s0303a0:230_2": "dūrepi ṭhitaṃ namassantiyeva āyasmantaṃ nītattheraṃ viya.",
  "atk-s0303a0:231_0": "Thero kira pupphacchaḍḍakakulato nikkhamma pabbajito,",
  "atk-s0303a0:231_1": "khuraggeyeva arahattaṃ patvā cintesi –",
  "atk-s0303a0:231_2": "“ahaṃ ajjeva pabbajito ajjeva me pabbajitakiccaṃ matthakaṃ pattaṃ,",
  "atk-s0303a0:231_3": "catupaccayasantosabhāvanārāmamaṇḍitaṃ mahāariyavaṃsapaṭipadaṃ pūressāmī”ti.",
  "atk-s0303a0:231_4": "So paṃsukūlatthāya sāvatthiṃ pavisitvā coḷakaṃ pariyesanto vicari.",
  "atk-s0303a0:231_5": "Atheko mahābrahmā samāpattito vuṭṭhāya manussapathaṃ olokento theraṃ disvā –",
  "atk-s0303a0:231_6": "“ajjeva pabbajitvā ajjeva khuragge arahattaṃ patvā mahāariyavaṃsapaṭipadaṃ pūretuṃ coḷakaṃ pariyesatī”ti añjaliṃ paggayha namassamāno aṭṭhāsi.",
  "atk-s0303a0:231_7": "Tamañño mahābrahmā disvā “kaṃ namassasī”ti? Pucchi.",
  "atk-s0303a0:231_8": "Nītattheraṃ namassāmīti.",
  "atk-s0303a0:231_9": "Kiṃ kāraṇāti?",
  "atk-s0303a0:231_10": "Ajjeva pabbajitvā ajjeva khuragge arahattaṃ patvā mahāariyavaṃsapaṭipadaṃ pūretuṃ coḷakaṃ pariyesatīti.",
  "atk-s0303a0:231_11": "Sopi naṃ namassamāno aṭṭhāsi. Athañño,",
  "atk-s0303a0:231_12": "athaññoti sattasatā mahābrahmāno namassamānā aṭṭhaṃsu.",
  "atk-s0303a0:231_13": "Tena vuttaṃ –",
  "atk-s0303a0:232_0": "“Tā devatā sattasatā uḷārā,",
  "atk-s0303a0:233_0": "Brahmā vimānā abhinikkhamitvā;",
  "atk-s0303a0:234_0": "Nītaṃ namassanti pasannacittā,",
  "atk-s0303a0:235_0": "‘Khīṇāsavo gaṇhati paṃsukūlaṃ”’.",
  "atk-s0303a0:236_0": "“Tā devatā sattasatā uḷārā,",
  "atk-s0303a0:237_0": "Brahmā vimānā abhinikkhamitvā;",
  "atk-s0303a0:238_0": "Nītaṃ namassanti pasannacittā,",
  "atk-s0303a0:239_0": "‘Khīṇāsavo kayirati paṃsukūlaṃ”’.",
  "atk-s0303a0:240_0": "“‘Khīṇāsavo dhovati paṃsukūlaṃ’;",
  "atk-s0303a0:241_0": "‘Khīṇāsavo rajati paṃsukūlaṃ’;",
  "atk-s0303a0:242_0": "‘Khīṇāsavo pārupati paṃsakūla”’nti.",
  "atk-s0303a0:243_0": "Iti bhagavā imasmiṃ sutte desanaṃ tīhi bhavehi vinivattetvā arahattassa kūṭaṃ gaṇhi.",
  "atk-s0303a0:243_1": "Desanāpariyosāne pañcasatā bhikkhū arahatte patiṭṭhahiṃsu. Sattamaṃ.",
  "atk-s0303a0:244_0": "8. Piṇḍolyasuttavaṇṇanā",
  "atk-s0303a0:245_0": "80.",
  "atk-s0303a0:245_1": "Aṭṭhame kismiñcideva pakaraṇeti kismiñcideva kāraṇe.",
  "atk-s0303a0:245_2": "Paṇāmetvāti nīharitvā.",
  "atk-s0303a0:245_3": "Kismiṃ pana kāraṇe ete bhagavatā paṇāmitāti?",
  "atk-s0303a0:245_4": "Ekasmiñhi antovasse bhagavā sāvatthiyaṃ vasitvā vutthavasso pavāretvā mahābhikkhusaṅghaparivāro sāvatthito",
  "atk-s0303a0:245_5": "nikkhamitvā janapadacārikaṃ caranto kapilavatthuṃ patvā nigrodhārāmaṃ pāvisi.",
  "atk-s0303a0:245_6": "Sakyarājāno “satthā āgato”ti sutvā pacchābhatte kappiyāni telamadhuphāṇitādīni ceva pānakāni ca kājasatehi",
  "atk-s0303a0:245_7": "gāhāpetvā vihāraṃ gantvā saṅghassa niyyātetvā satthāraṃ vanditvā paṭisanthāraṃ karontā ekamante nisīdiṃsu.",
  "atk-s0303a0:245_8": "Satthā tesaṃ madhuradhammakathaṃ kathento nisīdi.",
  "atk-s0303a0:245_9": "Tasmiṃ khaṇe ekacce bhikkhū senāsanaṃ paṭijagganti,",
  "atk-s0303a0:245_10": "ekacce mañcapīṭhādīni paññāpenti,",
  "atk-s0303a0:245_11": "sāmaṇerā appaharitaṃ karonti.",
  "atk-s0303a0:245_12": "Bhājanīyaṭṭhāne sampattabhikkhūpi atthi,",
  "atk-s0303a0:245_13": "asampattabhikkhūpi atthi.",
  "atk-s0303a0:245_14": "Sampattā asampattānaṃ lābhaṃ gaṇhantā,",
  "atk-s0303a0:245_15": "“amhākaṃ detha,",
  "atk-s0303a0:245_16": "amhākaṃ ācariyassa detha upajjhāyassa dethā”ti kathentā mahāsaddamakaṃsu.",
  "atk-s0303a0:245_17": "Satthā sutvā theraṃ pucchi “ke pana te, ānanda,",
  "atk-s0303a0:245_18": "uccāsaddā mahāsaddā kevaṭṭā maññe macchavilope”ti?",
  "atk-s0303a0:245_19": "Thero etamatthaṃ ārocesi.",
  "atk-s0303a0:245_20": "Satthā sutvā “āmisahetu, ānanda,",
  "atk-s0303a0:245_21": "bhikkhū mahāsaddaṃ karontī”ti āha. “Āma,",
  "atk-s0303a0:245_22": "bhante”ti.",
  "atk-s0303a0:245_23": "“Ananucchavikaṃ, ānanda,",
  "atk-s0303a0:245_24": "appatirūpaṃ.",
  "atk-s0303a0:245_25": "Na hi mayā kappasatasahassādhikāni cattāri asaṅkhyeyyāni cīvarādihetu pāramiyo pūritā,",
  "atk-s0303a0:245_26": "nāpi ime bhikkhū cīvarādihetu agārasmā anagāriyaṃ pabbajitā,",
  "atk-s0303a0:245_27": "arahattahetu pabbajitvā anatthaṃ atthasadisaṃ asāraṃ sārasadisaṃ karonti,",
  "atk-s0303a0:245_28": "gacchānanda,",
  "atk-s0303a0:245_29": "te bhikkhū paṇāmehī”ti.",
  "atk-s0303a0:246_0": "Pubbaṇhasamayanti dutiyadivase pubbaṇhasamayaṃ.",
  "atk-s0303a0:246_1": "Beluvalaṭṭhikāya mūleti taruṇabeluvarukkhamūle.",
  "atk-s0303a0:246_2": "Pabāḷhoti pabāhito.",
  "atk-s0303a0:246_3": "Pavāḷhotipi pāṭho,",
  "atk-s0303a0:246_4": "pavāhitoti attho.",
  "atk-s0303a0:246_5": "Ubhayampi nīhaṭabhāvameva dīpeti.",
  "atk-s0303a0:246_6": "Siyā aññathattanti pasādaññathattaṃ vā bhāvaññathattaṃ vā bhaveyya. Kathaṃ?",
  "atk-s0303a0:246_7": "“Sammāsambuddhena mayaṃ lahuke kāraṇe paṇāmitā”ti pasādaṃ mandaṃ karontānaṃ pasādaññathattaṃ nāma hoti.",
  "atk-s0303a0:246_8": "Saliṅgeneva titthāyatanaṃ pakkamantānaṃ bhāvaññathattaṃ nāma.",
  "atk-s0303a0:246_9": "Siyā vipariṇāmoti ettha pana “mayaṃ satthu ajjhāsayaṃ gaṇhituṃ sakkhissāmāti pabbajitā,",
  "atk-s0303a0:246_10": "naṃ gahetuṃ asakkontānaṃ kiṃ amhākaṃ pabbajjāyā”ti?",
  "atk-s0303a0:246_11": "Sikkhaṃ paccakkhāya hīnāyāvattanaṃ vipariṇāmoti veditabbo.",
  "atk-s0303a0:246_12": "Vacchassāti khīrūpakavacchassa.",
  "atk-s0303a0:246_13": "Aññathattanti milāyanaaññathattaṃ.",
  "atk-s0303a0:246_14": "Khīrūpako hi vaccho mātu adassanena khīraṃ alabhanto milāyati kampati pavedhati.",
  "atk-s0303a0:246_15": "Vipariṇāmoti maraṇaṃ.",
  "atk-s0303a0:246_16": "So hi khīraṃ alabhamāno khīrapipāsāya sussanto patitvā marati.",
  "atk-s0303a0:247_0": "Bījānaṃ taruṇānanti udakena anuggahetabbānaṃ virūḷhabījānaṃ.",
  "atk-s0303a0:247_1": "Aññathattanti milāyanaññathattameva.",
  "atk-s0303a0:247_2": "Tāni hi udakaṃ alabhantāni milāyanti.",
  "atk-s0303a0:247_3": "Vipariṇāmoti vināso.",
  "atk-s0303a0:247_4": "Tāni hi udakaṃ alabhantāni sukkhitvā vinassanti,",
  "atk-s0303a0:247_5": "palālameva honti.",
  "atk-s0303a0:247_6": "Anuggahitoti āmisānuggahena ceva dhammānuggahena ca anuggahito.",
  "atk-s0303a0:247_7": "Anuggaṇheyyanti dvīhipi etehi anuggahehi anuggaṇheyyaṃ.",
  "atk-s0303a0:247_8": "Acirapabbajitā hi sāmaṇerā ceva daharabhikkhū ca cīvarādipaccayavekalle vā sati gelaññe vā satthārā vā",
  "atk-s0303a0:247_9": "ācariyupajjhāyehi vā āmisānuggahena ananuggahitā kilamantā na sakkonti sajjhāyaṃ vā manasikāraṃ vā kātuṃ,",
  "atk-s0303a0:247_10": "dhammānuggahena ananuggahitā uddesena ceva ovādānusāsaniyā ca parihāyamānā na sakkonti akusalaṃ parivajjetvā kusalaṃ bhāvetuṃ.",
  "atk-s0303a0:247_11": "Imehi pana dvīhi anuggahehi anuggahitā kāyena akilamantā sajjhāyamanasikāre pavattitvā yathānusiṭṭhaṃ",
  "atk-s0303a0:247_12": "paṭipajjamānā aparabhāge taṃ anuggahaṃ alabhantāpi teneva purimānuggahena laddhabalā sāsane patiṭṭhahanti,",
  "atk-s0303a0:247_13": "tasmā bhagavato evaṃ parivitakko udapādi.",
  "atk-s0303a0:248_0": "Bhagavato purato pāturahosīti satthu cittaṃ ñatvā –",
  "atk-s0303a0:248_1": "“ime bhikkhū bhagavatā paṇāmitā,",
  "atk-s0303a0:248_2": "idāni nesaṃ anuggahaṃ kātukāmo evaṃ cintesi,",
  "atk-s0303a0:248_3": "kāraṇaṃ bhagavā cintesi,",
  "atk-s0303a0:248_4": "ahamettha ussāhaṃ janessāmī”ti purato pākaṭo ahosi.",
  "atk-s0303a0:248_5": "Santettha bhikkhūti idaṃ so mahābrahmā yathā nāma byatto sūdo yadeva ambilaggādīsu rasajātaṃ rañño ruccati,",
  "atk-s0303a0:248_6": "taṃ abhisaṅkhārena sādutaraṃ katvā punadivase upanāmeti,",
  "atk-s0303a0:248_7": "evameva attano byattatāya bhagavatā āhaṭaupamaṃyeva evametaṃ bhagavātiādivacanehi abhisaṅkharitvā bhagavantaṃ",
  "atk-s0303a0:248_8": "yācanto bhikkhusaṅghassa anuggahakaraṇatthaṃ vadati.",
  "atk-s0303a0:248_9": "Tattha abhinandatūti “mama santikaṃ bhikkhusaṅgho āgacchatū”ti.",
  "atk-s0303a0:248_10": "Evamassa āgamanaṃ sampiyāyamāno abhinandatu.",
  "atk-s0303a0:248_11": "Abhivadatūti āgatassa ca ovādānusāsaniṃ dadanto abhivadatu.",
  "atk-s0303a0:249_0": "Paṭisallānāti ekībhāvā.",
  "atk-s0303a0:249_1": "Iddhābhisaṅkhāraṃ abhisaṅkhāsīti iddhiṃ akāsi.",
  "atk-s0303a0:249_2": "Ekadvīhikāyāti ekeko ceva dve dve ca hutvā.",
  "atk-s0303a0:249_3": "Sārajjamānarūpāti ottappamānasabhāvā bhāyamānā.",
  "atk-s0303a0:249_4": "Kasmā pana bhagavā tesaṃ tathā upasaṅkamanāya iddhimakāsīti?",
  "atk-s0303a0:249_5": "Hitapatthanāya.",
  "atk-s0303a0:249_6": "Yadi hi te vaggavaggā hutvā āgaccheyyuṃ,",
  "atk-s0303a0:249_7": "“bhagavā bhikkhusaṅghaṃ paṇāmetvā araññaṃ paviṭṭho ekadivasampi tattha vasituṃ nāsakkhi,",
  "atk-s0303a0:249_8": "vegeneva āgato”ti keḷimpi kareyyuṃ.",
  "atk-s0303a0:249_9": "Atha nesaṃ neva buddhagāravaṃ paccupaṭṭhaheyya,",
  "atk-s0303a0:249_10": "na dhammadesanaṃ sampaṭicchituṃ samatthā bhaveyyuṃ.",
  "atk-s0303a0:249_11": "Sabhayānaṃ pana sasārajjānaṃ ekadvīhikāya āgacchantānaṃ buddhagāravañceva paccupaṭṭhitaṃ bhavissati,",
  "atk-s0303a0:249_12": "dhammadesanañca sampaṭicchituṃ sakkhissantīti cintetvā tesaṃ hitapatthanāya tathārūpaṃ iddhiṃ akāsi.",
  "atk-s0303a0:250_0": "Nisīdiṃsūti tesu hi sārajjamānarūpesu āgacchantesu eko bhikkhu “mamaṃyeva satthā oloketi,",
  "atk-s0303a0:250_1": "maṃyeva maññe niggaṇhitukāmo”ti saṇikaṃ āgantvā vanditvā nisīdi,",
  "atk-s0303a0:250_2": "athañño athaññoti evaṃ pañcabhikkhusatāni nisīdiṃsu.",
  "atk-s0303a0:250_3": "Evaṃ nisinnaṃ pana bhikkhusaṅghaṃ sīdantare sannisinnaṃ mahāsamuddaṃ viya nivāte padīpaṃ viya ca niccalaṃ disvā satthā cintesi –",
  "atk-s0303a0:250_4": "“imesaṃ bhikkhūnaṃ kīdisī dhammadesanā vaṭṭatī”ti?",
  "atk-s0303a0:250_5": "Athassa etadahosi –",
  "atk-s0303a0:250_6": "“ime āhārahetu paṇāmitā,",
  "atk-s0303a0:250_7": "piṇḍiyālopadhammadesanāva nesaṃ sappāyā,",
  "atk-s0303a0:250_8": "taṃ dassetvā matthake tiparivaṭṭadesanaṃ desessāmi,",
  "atk-s0303a0:250_9": "desanāpariyosāne sabbe arahattaṃ pāpuṇissantī”ti.",
  "atk-s0303a0:250_10": "Atha nesaṃ taṃ dhammadesanaṃ desento antamidaṃ,",
  "atk-s0303a0:250_11": "bhikkhavetiādimāha.",
  "atk-s0303a0:251_0": "Tattha antanti pacchimaṃ lāmakaṃ.",
  "atk-s0303a0:251_1": "Yadidaṃ piṇḍolyanti yaṃ evaṃ piṇḍapariyesanena jīvikaṃ kappentassa jīvitaṃ.",
  "atk-s0303a0:251_2": "Ayaṃ panettha padattho –",
  "atk-s0303a0:251_3": "piṇḍāya ulatīti piṇḍolo,",
  "atk-s0303a0:251_4": "piṇḍolassa kammaṃ piṇḍolyaṃ,",
  "atk-s0303a0:251_5": "piṇḍapariyesanena nipphāditajīvitanti attho.",
  "atk-s0303a0:251_6": "Abhisāpoti akkoso.",
  "atk-s0303a0:251_7": "Kupitā hi manussā attano paccatthikaṃ “cīvaraṃ nivāsetvā kapālaṃ gahetvā piṇḍaṃ pariyesamāno carissatī”ti akkosanti.",
  "atk-s0303a0:251_8": "Atha vā pana “kiṃ tuyhaṃ akātabbaṃ atthi,",
  "atk-s0303a0:251_9": "yo tvaṃ evaṃ balavā vīriyasampannopi hirottappaṃ pahāya kapaṇo viya piṇḍolo vicarasi pattapāṇī”ti?",
  "atk-s0303a0:251_10": "Evampi akkosantiyeva.",
  "atk-s0303a0:251_11": "Tañca kho etanti evaṃ taṃ abhisāpaṃ samānampi piṇḍolyaṃ.",
  "atk-s0303a0:251_12": "Kulaputtā upenti atthavasikāti mama sāsane jātikulaputtā ca ācārakulaputtā ca atthavasikā kāraṇavasikā hutvā kāraṇavasaṃ paṭicca upenti.",
  "atk-s0303a0:252_0": "Rājābhinītātiādīsu ye rañño santakaṃ khāditvā raññā bandhanāgāre bandhāpitā palāyitvā pabbajanti,",
  "atk-s0303a0:252_1": "te rājābhinītā nāma.",
  "atk-s0303a0:252_2": "Te hi raññā bandhanaṃ abhinītattā rājābhinītā nāma.",
  "atk-s0303a0:252_3": "Ye pana corehi aṭaviyaṃ gahetvā ekaccesu māriyamānesu ekacce “mayaṃ sāmi tumhehi vissaṭṭhā gehaṃ anajjhāvasitvā pabbajissāma,",
  "atk-s0303a0:252_4": "tattha yaṃ yaṃ buddhapūjādipuññaṃ karissāma,",
  "atk-s0303a0:252_5": "tato tumhākaṃ pattiṃ dassāmā”ti tehi vissaṭṭhā pabbajanti,",
  "atk-s0303a0:252_6": "te corābhinītā nāma.",
  "atk-s0303a0:252_7": "Tepi hi corehi māretabbataṃ abhinītāti corābhinītā nāma.",
  "atk-s0303a0:252_8": "Ye pana iṇaṃ gahetvā paṭidātuṃ asakkontā palāyitvā pabbajanti,",
  "atk-s0303a0:252_9": "te iṇaṭṭā nāma,",
  "atk-s0303a0:252_10": "iṇapīḷitāti attho.",
  "atk-s0303a0:252_11": "Iṇaṭṭhātipi pāṭho,",
  "atk-s0303a0:252_12": "iṇe ṭhitāti attho.",
  "atk-s0303a0:252_13": "Ye rājacorachātakarogabhayānaṃ aññatarena abhibhūtā upaddutā pabbajanti,",
  "atk-s0303a0:252_14": "te bhayaṭṭā nāma,",
  "atk-s0303a0:252_15": "bhayapīḷitāti attho.",
  "atk-s0303a0:252_16": "Bhayaṭṭhātipi pāṭho,",
  "atk-s0303a0:252_17": "bhaye ṭhitāti attho.",
  "atk-s0303a0:252_18": "Ājīvikāpakatāti ājīvikāya upaddutā abhibhūtā,",
  "atk-s0303a0:252_19": "puttadāraṃ posetuṃ asakkontāti attho.",
  "atk-s0303a0:252_20": "Otiṇṇāmhāti anto anupaviṭṭhā.",
  "atk-s0303a0:253_0": "So ca hoti abhijjhālūti idaṃ so kulaputto “dukkhassa antaṃ karissāmī”tiādivasena cittaṃ uppādetvā pabbajito,",
  "atk-s0303a0:253_1": "aparabhāge,",
  "atk-s0303a0:253_2": "taṃ pabbajjaṃ tathārūpaṃ kātuṃ na sakkoti,",
  "atk-s0303a0:253_3": "taṃ dassetuṃ vuttaṃ.",
  "atk-s0303a0:253_4": "Tattha abhijjhālūti parabhaṇḍānaṃ abhijjhāyitā.",
  "atk-s0303a0:253_5": "Tibbasārāgoti bahalarāgo.",
  "atk-s0303a0:253_6": "Byāpannacittoti pūtibhāvena vipannacitto.",
  "atk-s0303a0:253_7": "Paduṭṭhamanasaṅkappoti tikhiṇasiṅgo viya goṇo duṭṭhacitto.",
  "atk-s0303a0:253_8": "Muṭṭhassatīti bhattanikkhittakāko viya naṭṭhassati,",
  "atk-s0303a0:253_9": "idha kataṃ ettha nassati.",
  "atk-s0303a0:253_10": "Asampajānoti nippañño.",
  "atk-s0303a0:253_11": "Khandhādiparicchedarahito.",
  "atk-s0303a0:253_12": "Asamāhitoti caṇḍasote baddhanāvā viya upacārappanābhāvena asaṇṭhito.",
  "atk-s0303a0:253_13": "Vibbhantacittoti bandhāruḷhamago viya santamano.",
  "atk-s0303a0:253_14": "Pākatindriyoti yathā gihī puttadhītaro olokento asaṃvutindriyo hoti,",
  "atk-s0303a0:253_15": "evaṃ asaṃvutindriyo.",
  "atk-s0303a0:254_0": "Chavālātanti chavānaṃ daḍḍhaṭṭhāne alātaṃ.",
  "atk-s0303a0:254_1": "Ubhatopadittaṃ majjhe gūthagatanti pamāṇena aṭṭhaṅgulamattaṃ dvīsu ṭhānesu ādittaṃ majjhe gūthamakkhitaṃ.",
  "atk-s0303a0:254_2": "Neva gāmeti sace hi taṃ yuganaṅgalagopānasipakkhapāsakādīnaṃ atthāya upanetuṃ sakkā assa,",
  "atk-s0303a0:254_3": "gāme kaṭṭhatthaṃ phareyya.",
  "atk-s0303a0:254_4": "Sace khettakuṭiyaṃ kaṭṭhattharamañcakādīnaṃ atthāya upanetuṃ sakkā,",
  "atk-s0303a0:254_5": "araññe kaṭṭhatthaṃ phareyya.",
  "atk-s0303a0:254_6": "Yasmā pana ubhayathāpi na sakkā,",
  "atk-s0303a0:254_7": "tasmā evaṃ vuttaṃ.",
  "atk-s0303a0:254_8": "Gihibhogā ca parihīnoti yo agāre vasantehi gihīhi dāyajje bhājiyamāne bhogo laddhabbo assa,",
  "atk-s0303a0:254_9": "tato ca parihīno.",
  "atk-s0303a0:254_10": "Sāmaññatthañcāti ācariyupajjhāyānaṃ ovāde ṭhatvā pariyattipaṭivedhavasena pattabbaṃ sāmaññatthañca.",
  "atk-s0303a0:254_11": "Imañca pana upamaṃ satthā na dussīlassa vasena āhari,",
  "atk-s0303a0:254_12": "parisuddhasīlassa pana alasassa abhijjhādīhi dosehi upahatassa puggalassa imaṃ upamaṃ āhari.",
  "atk-s0303a0:255_0": "Tayome,",
  "atk-s0303a0:255_1": "bhikkhaveti kasmā āraddhaṃ?",
  "atk-s0303a0:255_2": "Imassa puggalassa chavālātasadisabhāvo neva mātāpitūhi kato,",
  "atk-s0303a0:255_3": "na ācariyupajjhāyehi,",
  "atk-s0303a0:255_4": "imehi pana pāpavitakkehi katoti dassanatthaṃ āraddhaṃ.",
  "atk-s0303a0:255_5": "Animittaṃ vā samādhinti vipassanāsamādhiṃ.",
  "atk-s0303a0:255_6": "So hi niccanimittādīnaṃ samugghātanena animittoti vuccati.",
  "atk-s0303a0:255_7": "Ettha ca cattāro satipaṭṭhānā missakā,",
  "atk-s0303a0:255_8": "animittasamādhi pubbabhāgo.",
  "atk-s0303a0:255_9": "Animittasamādhi vā missako,",
  "atk-s0303a0:255_10": "satipaṭṭhānā pubbabhāgāti veditabbā.",
  "atk-s0303a0:256_0": "Dvemā,",
  "atk-s0303a0:256_1": "bhikkhave,",
  "atk-s0303a0:256_2": "diṭṭhiyoti idaṃ pana na kevalaṃ animittasamādhibhāvanā imesaṃyeva tiṇṇaṃ mahāvitakkānaṃ pahānāya saṃvattati,",
  "atk-s0303a0:256_3": "sassatucchedadiṭṭhīnampi pana samugghātaṃ karotīti dassanatthaṃ vuttaṃ.",
  "atk-s0303a0:256_4": "Na vajjavā assanti niddoso bhaveyyaṃ.",
  "atk-s0303a0:256_5": "Sesamettha uttānameva.",
  "atk-s0303a0:256_6": "Iti bhagavā imasmimpi sutte desanaṃ tīhi bhavehi vinivattetvā arahattena kūṭaṃ gaṇhi.",
  "atk-s0303a0:256_7": "Desanāvasāne pañcasatā bhikkhū saha paṭisambhidāhi arahattaṃ pāpuṇiṃsūti. Aṭṭhamaṃ.",
  "atk-s0303a0:257_0": "9. Pālileyyasuttavaṇṇanā",
  "atk-s0303a0:258_0": "81.",
  "atk-s0303a0:258_1": "Navame cārikaṃ pakkāmīti kosambikānaṃ bhikkhūnaṃ kalahakāle satthā ekadivasaṃ dīghītissa kosalarañño vatthuṃ āharitvā “na hi verena verāni,",
  "atk-s0303a0:258_2": "sammantīdha kudācana”ntiādīhi gāthāhi ovadati.",
  "atk-s0303a0:258_3": "Taṃdivasaṃ tesaṃ kalahaṃ karontānaṃyeva ratti vibhātā.",
  "atk-s0303a0:258_4": "Dutiyadivasepi bhagavā tameva vatthuṃ kathesi.",
  "atk-s0303a0:258_5": "Taṃdivasampi tesaṃ kalahaṃ karontānaṃyeva ratti vibhātā.",
  "atk-s0303a0:258_6": "Tatiyadivasepi bhagavā tameva vatthuṃ kathesi.",
  "atk-s0303a0:258_7": "Atha naṃ aññataro bhikkhu evamāha –",
  "atk-s0303a0:258_8": "“appossukko, bhante,",
  "atk-s0303a0:258_9": "bhagavā diṭṭhadhammasukhavihāraṃ anuyutto viharatu,",
  "atk-s0303a0:258_10": "mayametena bhaṇḍanena kalahena viggahena vivādena paññāyissāmā”ti.",
  "atk-s0303a0:258_11": "Satthā “pariyādiṇṇarūpacittā kho ime moghapurisā,",
  "atk-s0303a0:258_12": "na ime sakkā saññāpetu”nti cintetvā –",
  "atk-s0303a0:258_13": "“kiṃ mayhaṃ imehi,",
  "atk-s0303a0:258_14": "ekacāravāsaṃ vasissāmī”ti?",
  "atk-s0303a0:258_15": "So pātova sarīrapaṭijagganaṃ katvā kosambiyaṃ piṇḍāya caritvā kañcipi anāmantetvā ekova adutiyo cārikaṃ pakkāmi.",
  "atk-s0303a0:259_0": "Yasmiṃ, āvuso,",
  "atk-s0303a0:259_1": "samayeti idaṃ thero yasmāssa ajja bhagavā ekena bhikkhunā saddhiṃ pakkamissati,",
  "atk-s0303a0:259_2": "ajja dvīhi,",
  "atk-s0303a0:259_3": "ajja satena,",
  "atk-s0303a0:259_4": "ajja sahassena,",
  "atk-s0303a0:259_5": "ajja ekakovāti sabbo bhagavato cāro vidito pākaṭo paccakkho,",
  "atk-s0303a0:259_6": "tasmā āha.",
  "atk-s0303a0:260_0": "Anupubbenāti gāmanigamapaṭipāṭiyā piṇḍāya caramāno ekacāravāsaṃ tāva vasamānaṃ bhikkhuṃ passitukāmo hutvā bālakaloṇakāragāmaṃ agamāsi.",
  "atk-s0303a0:260_1": "Tattha bhaguttherassa sakalapacchābhattañceva tiyāmarattiñca ekacāravāse ānisaṃsaṃ kathetvā punadivase",
  "atk-s0303a0:260_2": "tena pacchāsamaṇena piṇḍāya caritvā taṃ tattheva nivattetvā “samaggavāsaṃ vasamāne tayo kulaputte passissāmī”ti",
  "atk-s0303a0:260_3": "pācīnavaṃsamigadāyaṃ agamāsi.",
  "atk-s0303a0:260_4": "Tesampi sakalapacchābhattañceva tiyāmarattiñca ekacāravāse ānisaṃsaṃ kathetvā te tattheva nivattetvā",
  "atk-s0303a0:260_5": "ekakova pālileyya nagarābhimukho pakkamitvā anupubbena pālileyyanagaraṃ sampatto.",
  "atk-s0303a0:260_6": "Tena vuttaṃ –",
  "atk-s0303a0:260_7": "“anupubbena cārikaṃ caramāno yena pālileyyakaṃ,",
  "atk-s0303a0:260_8": "tadavasarī”ti.",
  "atk-s0303a0:261_0": "Bhaddasālamūleti pālileyyavāsino bhagavato dānaṃ datvā pālileyyato avidūre rakkhitavanasaṇḍo nāma atthi,",
  "atk-s0303a0:261_1": "tattha bhagavato paṇṇasālaṃ katvā “ettha vasathā”ti paṭiññaṃ kāretvā vāsayiṃsu.",
  "atk-s0303a0:261_2": "Bhaddasālo pana tattheko manāpo laddhako sālarukkho.",
  "atk-s0303a0:261_3": "Bhagavā taṃ nagaraṃ upanissāya tasmiṃ vanasaṇḍe paṇṇasālasamīpe tasmiṃ rukkhamūle viharati.",
  "atk-s0303a0:261_4": "Tena vuttaṃ “bhaddasālamūle”ti.",
  "atk-s0303a0:262_0": "Evaṃ viharante panettha tathāgate aññataro hatthināgo hatthinīhi hatthipotakādīhi gocarabhūmititthogāhanādīsu",
  "atk-s0303a0:262_1": "ubbāḷho yūthe ukkaṇṭhito “kiṃ me imehi hatthīhī”ti?",
  "atk-s0303a0:262_2": "Yūthaṃ pahāya manussapathaṃ gacchanto pālileyyakavanasaṇḍe bhagavantaṃ disvā ghaṭasahassena nibbāpitasantāpo",
  "atk-s0303a0:262_3": "viya nibbuto hutvā satthu santike aṭṭhāsi.",
  "atk-s0303a0:262_4": "So tato paṭṭhāya satthu vattapaṭivattaṃ karonto mukhadhovanaṃ deti,",
  "atk-s0303a0:262_5": "nhānodakaṃ āharati,",
  "atk-s0303a0:262_6": "dantakaṭṭhaṃ deti,",
  "atk-s0303a0:262_7": "pariveṇaṃ sammajjati,",
  "atk-s0303a0:262_8": "araññato madhurāni phalāphalāni āharitvā satthuno deti.",
  "atk-s0303a0:262_9": "Satthā paribhogaṃ karoti.",
  "atk-s0303a0:263_0": "Ekadivasaṃ satthā rattibhāgasamanantare caṅkamitvā pāsāṇaphalake nisīdi.",
  "atk-s0303a0:263_1": "Hatthīpi avidūre ṭhāne aṭṭhāsi.",
  "atk-s0303a0:263_2": "Satthā pacchato oloketvā na kiñci addasa,",
  "atk-s0303a0:263_3": "evaṃ purato ca ubhayapassesu ca.",
  "atk-s0303a0:263_4": "Athassa “sukhaṃ vatāhaṃ aññatra tehi bhaṇḍanakārakehi vasāmī”ti cittaṃ uppajji.",
  "atk-s0303a0:263_5": "Hatthinopi “mayā nāmitasākhaṃ aññe khādantā natthī”tiādīni cintetvā –",
  "atk-s0303a0:263_6": "“sukhaṃ vata ekakova vasāmi,",
  "atk-s0303a0:263_7": "satthu vattaṃ kātuṃ labhāmī”ti cittaṃ uppajji.",
  "atk-s0303a0:263_8": "Satthā attano cittaṃ oloketvā –",
  "atk-s0303a0:263_9": "“mama tāva īdisaṃ cittaṃ,",
  "atk-s0303a0:263_10": "kīdisaṃ nu kho hatthissā”ti tassāpi tādisameva disvā “sameti no citta”nti imaṃ udānaṃ udānesi –",
  "atk-s0303a0:264_0": "“Etaṃ nāgassa nāgena, īsādantassa hatthino;",
  "atk-s0303a0:265_0": "Sameti cittaṃ cittena, yadeko ramatī vane”ti. ;",
  "atk-s0303a0:266_0": "Atha kho sambahulā bhikkhūti atha evaṃ tathāgate tattha viharante pañcasatā disāsu vassaṃvutthā bhikkhū.",
  "atk-s0303a0:266_1": "Yenāyasmā ānandoti “satthā kira bhikkhusaṅghaṃ paṇāmetvā araññaṃ paviṭṭho”ti attano dhammatāya satthu santikaṃ gantuṃ asakkontā yenāyasmā ānando,",
  "atk-s0303a0:266_2": "tenupasaṅkamiṃsu.",
  "atk-s0303a0:267_0": "Anantarā āsavānaṃ khayoti maggānantaraṃ arahattaphalaṃ.",
  "atk-s0303a0:267_1": "Vicayasoti vicayena,",
  "atk-s0303a0:267_2": "tesaṃ tesaṃ dhammānaṃ sabhāvavicinanasamatthena ñāṇena paricchinditvāti attho.",
  "atk-s0303a0:267_3": "Dhammoti sāsanadhammo.",
  "atk-s0303a0:267_4": "Cattāro satipaṭṭhānātiādi ye ye koṭṭhāse paricchinditvā dhammo desito,",
  "atk-s0303a0:267_5": "tesaṃ pakāsanatthāya vuttaṃ.",
  "atk-s0303a0:267_6": "Samanupassanāti diṭṭhisamanupassanā.",
  "atk-s0303a0:267_7": "Saṅkhāro soti diṭṭhisaṅkhāro so.",
  "atk-s0303a0:267_8": "Tatojo so saṅkhāroti tato taṇhāto so saṅkhāro jāto.",
  "atk-s0303a0:267_9": "Taṇhāsampayuttesu cittesupi catūsu cittesu esa jāyati.",
  "atk-s0303a0:267_10": "Sāpi taṇhāti sā diṭṭhisaṅkhārassa paccayabhūtā taṇhā.",
  "atk-s0303a0:267_11": "Sāpi vedanāti sā taṇhāya paccayabhūtā vedanā.",
  "atk-s0303a0:267_12": "Sopi phassoti so vedanāya paccayo avijjāsamphasso.",
  "atk-s0303a0:267_13": "Sāpi avijjāti sā phassasampayuttā avijjā.",
  "atk-s0303a0:268_0": "No cassaṃ,",
  "atk-s0303a0:268_1": "no ca me siyāti sace ahaṃ na bhaveyyaṃ,",
  "atk-s0303a0:268_2": "mama parikkhāropi na bhaveyya.",
  "atk-s0303a0:268_3": "Nābhavissaṃ,",
  "atk-s0303a0:268_4": "na me bhavissatīti sace pana āyatimpi ahaṃ na bhavissāmi,",
  "atk-s0303a0:268_5": "evaṃ mama parikkhāropi na bhavissati.",
  "atk-s0303a0:268_6": "Ettake ṭhāne bhagavā tena bhikkhunā gahitagahitadiṭṭhiṃ vissajjāpento āgato puggalajjhāsayenapi desanāvilāsenapi.",
  "atk-s0303a0:268_7": "Tatojo so saṅkhāroti taṇhāsampayuttacitte vicikicchāva natthi,",
  "atk-s0303a0:268_8": "kathaṃ vicikicchāsaṅkhāro taṇhāto jāyatīti?",
  "atk-s0303a0:268_9": "Appahīnattā.",
  "atk-s0303a0:268_10": "Yassa hi taṇhāya appahīnāya so uppajjati,",
  "atk-s0303a0:268_11": "taṃ sandhāyetaṃ vuttaṃ.",
  "atk-s0303a0:268_12": "Diṭṭhiyāpi eseva nayo labbhatiyeva catūsu hi cittuppādesu sampayuttadiṭṭhi nāma natthi.",
  "atk-s0303a0:268_13": "Yasmā pana taṇhāya appahīnattā sā uppajjati,",
  "atk-s0303a0:268_14": "tasmā taṃ sandhāya tatrāpi ayamattho yujjati.",
  "atk-s0303a0:268_15": "Iti imasmiṃ sutte tevīsatiyā ṭhānesu arahattaṃ pāpetvā vipassanā kathitā. Navamaṃ.",
  "atk-s0303a0:269_0": "10. Puṇṇamasuttavaṇṇanā",
  "atk-s0303a0:270_0": "82.",
  "atk-s0303a0:270_1": "Dasame tadahuposathetiādi pavāraṇasutte vitthāritameva.",
  "atk-s0303a0:270_2": "Kiñcideva desanti kiñci kāraṇaṃ.",
  "atk-s0303a0:270_3": "Sake āsane nisīditvā puccha yadākaṅkhasīti kasmā evamāha?",
  "atk-s0303a0:270_4": "So kira bhikkhu pañcasatabhikkhuparivāro.",
  "atk-s0303a0:270_5": "Ācariye pana ṭhitake pucchante sace te bhikkhū nisīdanti,",
  "atk-s0303a0:270_6": "satthari gāravaṃ kataṃ hoti,",
  "atk-s0303a0:270_7": "ācariye agāravaṃ.",
  "atk-s0303a0:270_8": "Sace uṭṭhahanti,",
  "atk-s0303a0:270_9": "ācariye gāravaṃ kataṃ hoti,",
  "atk-s0303a0:270_10": "satthari agāravaṃ.",
  "atk-s0303a0:270_11": "Iti nesaṃ cittaṃ anekaggaṃ bhavissati,",
  "atk-s0303a0:270_12": "desanaṃ sampaṭicchituṃ na sakkhissanti.",
  "atk-s0303a0:270_13": "Tasmiṃ pana nisīditvā pucchante tesaṃ cittaṃ ekaggaṃ bhavissati,",
  "atk-s0303a0:270_14": "desanaṃ sampaṭicchituṃ sakkhissantīti ñatvā bhagavā evamāha.",
  "atk-s0303a0:270_15": "Ime nu kho,",
  "atk-s0303a0:270_16": "bhanteti ayaṃ thero pañcannaṃ bhikkhusatānaṃ ācariyo,",
  "atk-s0303a0:270_17": "pañcakkhandhamattampi nappajānātīti na vattabbo.",
  "atk-s0303a0:270_18": "Pañhaṃ pucchantena pana “ime pañcupādānakkhandhā,",
  "atk-s0303a0:270_19": "na aññe”ti evaṃ jānantena viya hutvā pucchituṃ na vaṭṭati,",
  "atk-s0303a0:270_20": "tasmā ajānanto viya pucchati.",
  "atk-s0303a0:270_21": "Tepi cassa antevāsikā “amhākaṃ ācariyo ‘ahaṃ jānāmī’ti na katheti,",
  "atk-s0303a0:270_22": "sabbaññutaññāṇena pana saddhiṃ saṃsanditvāva kathetī”ti sotabbaṃ saddhātabbaṃ maññissantītipi ajānanto viya pucchati.",
  "atk-s0303a0:271_0": "Chandamūlakāti taṇhāchandamūlakā.",
  "atk-s0303a0:271_1": "Na kho bhikkhu taññeva upādānaṃ te pañcupādānakkhandhāti yasmā chandarāgamattaṃ pañcakkhandhā na hoti,",
  "atk-s0303a0:271_2": "tasmā idaṃ vuttaṃ.",
  "atk-s0303a0:271_3": "Yasmā pana sahajātato vā ārammaṇato vā khandhe muñcitvā upādānaṃ natthi,",
  "atk-s0303a0:271_4": "tasmā nāpi aññatra pañcahi upādānakkhandhehi upādānanti vuttaṃ.",
  "atk-s0303a0:271_5": "Taṇhāsampayuttasmiñhi citte vattamāne taṃcittasamuṭṭhānarūpaṃ rūpakkhandho,",
  "atk-s0303a0:271_6": "ṭhapetvā taṃ taṇhaṃ sesā arūpadhammā cattāro khandhāti sahajātatopi khandhe muñcitvā upādānaṃ natthi.",
  "atk-s0303a0:271_7": "Upādānassa pana rūpādīsu aññataraṃ ārammaṇaṃ katvā uppajjanato ārammaṇatopi pañcakkhandhe muñcitvā upādānaṃ natthi.",
  "atk-s0303a0:271_8": "Chandarāgavemattatāti chandarāganānattaṃ.",
  "atk-s0303a0:271_9": "Evaṃ kho bhikkhūti evaṃ rūpārammaṇassa chandarāgassa vedanādīsu aññataraṃ ārammaṇaṃ akaraṇato siyā chandarāgavemattatā.",
  "atk-s0303a0:271_10": "Khandhādhivacananti khandhāti ayaṃ paññatti.",
  "atk-s0303a0:271_11": "Ayaṃ pana anusandhi na ghaṭiyati,",
  "atk-s0303a0:271_12": "kiñcāpi na ghaṭiyati,",
  "atk-s0303a0:271_13": "sānusandhikāva pucchā,",
  "atk-s0303a0:271_14": "sānusandhikaṃ vissajjanaṃ.",
  "atk-s0303a0:271_15": "Ayañhi thero tesaṃ tesaṃ bhikkhūnaṃ ajjhāsayena pucchati,",
  "atk-s0303a0:271_16": "satthāpi tesaṃ tesaṃ ajjhāsayeneva vissajjeti.",
  "atk-s0303a0:271_17": "Sesaṃ sabbattha uttānameva. Dasamaṃ.",
  "atk-s0303a0:272_0": "Imassa ca pana vaggassa ekekasmiṃ sutte pañcasatā pañcasatā bhikkhū arahattaṃ pattāti.",
  "atk-s0303a0:273_0": "Khajjanīyavaggo aṭṭhamo.",
  "atk-s0303a0:274_0": "9. Theravaggo",
  "atk-s0303a0:275_0": "1. Ānandasuttavaṇṇanā",
  "atk-s0303a0:276_0": "83.",
  "atk-s0303a0:276_1": "Theravaggassa paṭhame mantāṇiputtoti,",
  "atk-s0303a0:276_2": "mantāṇiyā nāma brāhmaṇiyā putto.",
  "atk-s0303a0:276_3": "Upādāyāti āgamma ārabbha sandhāya paṭicca.",
  "atk-s0303a0:276_4": "Asmīti hotīti asmīti evaṃ pavattaṃ taṇhāmānadiṭṭhipapañcattayaṃ hoti.",
  "atk-s0303a0:276_5": "Daharoti taruṇo.",
  "atk-s0303a0:276_6": "Yuvāti yobbanena samannāgato.",
  "atk-s0303a0:276_7": "Maṇḍanakajātikoti maṇḍanakasabhāvo maṇḍanakasīlo.",
  "atk-s0303a0:276_8": "Mukhanimittanti mukhapaṭibimbaṃ.",
  "atk-s0303a0:276_9": "Tañhi parisuddhaṃ ādāsamaṇḍalaṃ paṭicca paññāyati.",
  "atk-s0303a0:276_10": "Kiṃ pana taṃ olokayato sakamukhaṃ paññāyati,",
  "atk-s0303a0:276_11": "paramukhanti?",
  "atk-s0303a0:276_12": "Yadi sakaṃ bhaveyya,",
  "atk-s0303a0:276_13": "parammukhaṃ hutvā paññāyeyya,",
  "atk-s0303a0:276_14": "atha parassa bhaveyya,",
  "atk-s0303a0:276_15": "vaṇṇādīhi asadisaṃ hutvā paññāyeyya.",
  "atk-s0303a0:276_16": "Tasmā na taṃ attano,",
  "atk-s0303a0:276_17": "na parassa,",
  "atk-s0303a0:276_18": "ādāsaṃ pana nissāya nibhāsarūpaṃ nāma taṃ paññāyatīti vadanti.",
  "atk-s0303a0:276_19": "Atha yaṃ udake paññāyati,",
  "atk-s0303a0:276_20": "taṃ kena kāraṇenāti?",
  "atk-s0303a0:276_21": "Mahābhūtānaṃ visuddhatāya.",
  "atk-s0303a0:276_22": "Dhammo me abhisamitoti mayā ñāṇena catusaccadhammo abhisamāgato,",
  "atk-s0303a0:276_23": "sotāpannosmi jātoti kathesi. Paṭhamaṃ.",
  "atk-s0303a0:277_0": "2. Tissasuttavaṇṇanā",
  "atk-s0303a0:278_0": "84.",
  "atk-s0303a0:278_1": "Dutiye madhurakajāto viyāti sañjātagarubhāvo viya akammañño.",
  "atk-s0303a0:278_2": "Disāpi meti ayaṃ puratthimā ayaṃ dakkhiṇāti evaṃ disāpi mayhaṃ na pakkhāyanti,",
  "atk-s0303a0:278_3": "na pākaṭā hontīti vadati.",
  "atk-s0303a0:278_4": "Dhammāpi maṃ na paṭibhantīti pariyattidhammāpi mayhaṃ na upaṭṭhahanti,",
  "atk-s0303a0:278_5": "uggahitaṃ sajjhāyitaṃ na dissatīti vadati.",
  "atk-s0303a0:278_6": "Vicikicchāti no mahāvicikicchā.",
  "atk-s0303a0:278_7": "Na hi tassa “sāsanaṃ niyyānikaṃ nu kho,",
  "atk-s0303a0:278_8": "na nu kho”ti vimati uppajjati.",
  "atk-s0303a0:278_9": "Evaṃ panassa hoti “sakkhissāmi nu kho samaṇadhammaṃ kātuṃ,",
  "atk-s0303a0:278_10": "udāhu pattacīvaradhāraṇamattameva karissāmī”ti.",
  "atk-s0303a0:279_0": "Kāmānametaṃ adhivacananti yathā hi ninnaṃ pallalaṃ olokentassa dassanarāmaṇeyyakamattaṃ atthi,",
  "atk-s0303a0:279_1": "yo panettha otarati,",
  "atk-s0303a0:279_2": "taṃ caṇḍamīnākulatāya ākaḍḍhitvā anayabyasanaṃ pāpeti,",
  "atk-s0303a0:279_3": "evamevaṃ pañcasu kāmaguṇesu cakkhudvārādīnaṃ ārammaṇe rāmaṇeyyakamattaṃ atthi,",
  "atk-s0303a0:279_4": "yo panettha gedhaṃ āpajjati,",
  "atk-s0303a0:279_5": "taṃ ākaḍḍhitvā nirayādīsu eva pakkhipanti.",
  "atk-s0303a0:279_6": "Appassādā hi kāmā bahudukkhā bahupāyāsā,",
  "atk-s0303a0:279_7": "ādīnavo ettha bhiyyoti imaṃ atthavasaṃ paṭicca “kāmānametaṃ adhivacana”nti vuttaṃ.",
  "atk-s0303a0:279_8": "Ahamanuggahenāti ahaṃ dhammāmisānuggahehi anuggaṇhāmi.",
  "atk-s0303a0:279_9": "Abhinandīti sampaṭicchi.",
  "atk-s0303a0:279_10": "Na kevalañca abhinandi,",
  "atk-s0303a0:279_11": "imaṃ pana satthu santikā assāsaṃ labhitvā ghaṭento vāyamanto katipāhena arahatte patiṭṭhāsi. Dutiyaṃ.",
  "atk-s0303a0:280_0": "3. Yamakasuttavaṇṇanā",
  "atk-s0303a0:281_0": "85.",
  "atk-s0303a0:281_1": "Tatiye diṭṭhigatanti sace hissa evaṃ bhaveyya “saṅkhārā uppajjanti ceva nirujjhanti ca,",
  "atk-s0303a0:281_2": "saṅkhārappavattameva appavattaṃ hotī”ti,",
  "atk-s0303a0:281_3": "diṭṭhigataṃ nāma na bhaveyya,",
  "atk-s0303a0:281_4": "sāsanāvacarikaṃ ñāṇaṃ bhaveyya.",
  "atk-s0303a0:281_5": "Yasmā panassa “satto ucchijjati vinassatī”ti ahosi,",
  "atk-s0303a0:281_6": "tasmā diṭṭhigataṃ nāma jātaṃ.",
  "atk-s0303a0:281_7": "Thāmasā parāmāsāti diṭṭhithāmena ceva diṭṭhiparāmāsena ca.",
  "atk-s0303a0:282_0": "Yenāyasmā sāriputtoti yathā nāma paccante kupite taṃ vūpasametuṃ asakkontā rājapurisā senāpatissa vā rañño vā santikaṃ gacchanti,",
  "atk-s0303a0:282_1": "evaṃ diṭṭhigatavasena tasmiṃ there kupite taṃ vūpasametuṃ asakkontā te bhikkhū yena dhammarājassa dhammasenāpati āyasmā sāriputto,",
  "atk-s0303a0:282_2": "tenupasaṅkamiṃsu.",
  "atk-s0303a0:282_3": "Evaṃbyākhoti tesaṃ bhikkhūnaṃ santike viya therassa sammukhā paggayha vattuṃ asakkonto olambantena hadayena “evaṃbyākho”ti āha.",
  "atk-s0303a0:282_4": "Taṃ kiṃ maññasi, āvusoti?",
  "atk-s0303a0:282_5": "Idaṃ thero tassa vacanaṃ sutvā,",
  "atk-s0303a0:282_6": "“nāyaṃ attano laddhiyaṃ dosaṃ passati,",
  "atk-s0303a0:282_7": "dhammadesanāya assa taṃ pākaṭaṃ karissāmī”ti cintetvā tiparivaṭṭaṃ desanaṃ desetuṃ ārabhi.",
  "atk-s0303a0:283_0": "Taṃ kiṃ maññasi,",
  "atk-s0303a0:283_1": "āvuso yamaka,",
  "atk-s0303a0:283_2": "rūpaṃ tathāgatoti idaṃ kasmā āraddhaṃ?",
  "atk-s0303a0:283_3": "Anuyogavattaṃ dāpanatthaṃ.",
  "atk-s0303a0:283_4": "Tiparivaṭṭadesanāvasānasmiñhi thero sotāpanno jāto.",
  "atk-s0303a0:283_5": "Atha naṃ anuyogavattaṃ dāpetuṃ “taṃ kiṃ maññasī”tiādimāha?",
  "atk-s0303a0:283_6": "Tathāgatoti satto.",
  "atk-s0303a0:283_7": "Rūpaṃ vedanā saññā saṅkhārā viññāṇanti ime pañcakkhandhe sampiṇḍetvā “tathāgato”ti samanupassasīti pucchati.",
  "atk-s0303a0:283_8": "Ettha ca te,",
  "atk-s0303a0:283_9": "āvusoti idaṃ therassa anuyoge bhummaṃ.",
  "atk-s0303a0:283_10": "Idaṃ vuttaṃ hoti –",
  "atk-s0303a0:283_11": "ettha ca te ettake ṭhāne diṭṭheva dhamme saccato thirato satte anupalabbhiyamāneti. Sace taṃ,",
  "atk-s0303a0:283_12": "āvusoti idametaṃ aññaṃ byākarāpetukāmo pucchati.",
  "atk-s0303a0:283_13": "Yaṃ dukkhaṃ taṃ niruddhanti yaṃ dukkhaṃ,",
  "atk-s0303a0:283_14": "tadeva niruddhaṃ,",
  "atk-s0303a0:283_15": "añño satto nirujjhanako nāma natthi,",
  "atk-s0303a0:283_16": "evaṃ byākareyyanti attho.",
  "atk-s0303a0:284_0": "Etasseva atthassāti etassa paṭhamamaggassa.",
  "atk-s0303a0:284_1": "Bhiyyosomattāya ñāṇāyāti atirekappamāṇassa ñāṇassa atthāya,",
  "atk-s0303a0:284_2": "sahavipassanakānaṃ upari ca tiṇṇaṃ maggānaṃ āvibhāvatthāyāti attho.",
  "atk-s0303a0:284_3": "Ārakkhasampannoti antoārakkhena ceva bahiārakkhena ca samannāgato.",
  "atk-s0303a0:284_4": "Ayogakkhemakāmoti catūhi yogehi khemabhāvaṃ anicchanto.",
  "atk-s0303a0:284_5": "Pasayhāti pasayhitvā abhibhavitvā.",
  "atk-s0303a0:284_6": "Anupakhajjāti anupavisitvā.",
  "atk-s0303a0:285_0": "Pubbuṭṭhāyītiādīsu dūratova āgacchantaṃ disvā āsanato paṭhamataraṃ vuṭṭhātīti pubbuṭṭhāyī.",
  "atk-s0303a0:285_1": "Tassa āsanaṃ datvā tasmiṃ nisinne pacchā nipatati nisīdatīti,",
  "atk-s0303a0:285_2": "pacchānipātī.",
  "atk-s0303a0:285_3": "Pātova vuṭṭhāya “ettakā kasituṃ gacchatha,",
  "atk-s0303a0:285_4": "ettakā vapitu”nti vā sabbapaṭhamaṃ vuṭṭhātīti pubbuṭṭhāyī.",
  "atk-s0303a0:285_5": "Sāyaṃ sabbesu attano attano vasanaṭṭhānaṃ gatesu gehassa samantato ārakkhaṃ saṃvidhāya dvārāni thaketvā sabbapacchā nipajjanatopi pacchānipātī.",
  "atk-s0303a0:285_6": "“Kiṃ karomi,",
  "atk-s0303a0:285_7": "ayyaputta?",
  "atk-s0303a0:285_8": "Kiṃ karomi ayyaputtā”ti?",
  "atk-s0303a0:285_9": "Mukhaṃ olokento kiṃkāraṃ paṭisāvetīti kiṃkārapaṭissāvī.",
  "atk-s0303a0:285_10": "Manāpaṃ caratīti manāpacārī.",
  "atk-s0303a0:285_11": "Piyaṃ vadatīti piyavādī.",
  "atk-s0303a0:285_12": "Mittatopi naṃ saddaheyyāti mitto me ayanti saddaheyya.",
  "atk-s0303a0:285_13": "Vissāsaṃ āpajjeyyāti ekato pānabhojanādiṃ karonto vissāsiko bhaveyya.",
  "atk-s0303a0:285_14": "Saṃvissatthoti suṭṭhu vissattho.",
  "atk-s0303a0:286_0": "Evameva khoti ettha idaṃ opammasaṃsandanaṃ –",
  "atk-s0303a0:286_1": "bālagahapatiputto viya hi vaṭṭasannissitakāle assutavā puthujjano,",
  "atk-s0303a0:286_2": "vadhakapaccāmitto viya abaladubbalā pañcakkhandhā,",
  "atk-s0303a0:286_3": "vadhakapaccāmittassa “bālagahapatiputtaṃ upaṭṭhahissāmī”ti upagatakālo viya paṭisandhikkhaṇe upagatā pañcakkhandhā,",
  "atk-s0303a0:286_4": "tassa hi “na me ayaṃ sahāyo,",
  "atk-s0303a0:286_5": "vadhakapaccatthiko aya”nti ajānanakālo viya vaṭṭanissitaputhujjanassa pañcakkhandhe “na ime mayha”nti agahetvā “mama rūpaṃ,",
  "atk-s0303a0:286_6": "mama vedanā,",
  "atk-s0303a0:286_7": "mama saññā,",
  "atk-s0303a0:286_8": "mama saṅkhārā,",
  "atk-s0303a0:286_9": "mama viññāṇa”nti gahitakālo,",
  "atk-s0303a0:286_10": "vadhakapaccatthikassa “mitto me aya”nti gahetvā sakkārakaraṇakālo viya “mama ime”ti gahetvā pañcannaṃ",
  "atk-s0303a0:286_11": "khandhānaṃ nhāpanabhojanādīhi sakkārakaraṇakālo,",
  "atk-s0303a0:286_12": "“ativissattho me aya”nti ñatvā sakkāraṃ karontasseva asinā sīsacchindanaṃ viya vissatthassa bālaputhujjanassa",
  "atk-s0303a0:286_13": "tikhiṇehi bhijjamānehi khandhehi jīvitapariyādānaṃ veditabbaṃ.",
  "atk-s0303a0:287_0": "Upetīti upagacchati.",
  "atk-s0303a0:287_1": "Upādiyatīti gaṇhāti.",
  "atk-s0303a0:287_2": "Adhiṭṭhātīti adhitiṭṭhati.",
  "atk-s0303a0:287_3": "Attā meti ayaṃ me attāti.",
  "atk-s0303a0:287_4": "Sutavā ca kho, āvuso,",
  "atk-s0303a0:287_5": "ariyasāvakoti yathā pana paṇḍito gahapatiputto evaṃ upagataṃ paccatthikaṃ “paccatthiko me aya”nti ñatvā",
  "atk-s0303a0:287_6": "appamatto tāni tāni kammāni kāretvā anatthaṃ pariharati,",
  "atk-s0303a0:287_7": "atthaṃ pāpuṇāti,",
  "atk-s0303a0:287_8": "evaṃ sutavā ariyasāvakopi “na rūpaṃ attato samanupassatī”tiādinā nayena pañcakkhandhe ahanti vā mamanti vā agahetvā,",
  "atk-s0303a0:287_9": "“paccatthikā me ete”ti ñatvā rūpasattakaarūpasattakādivasena vipassanāya yojetvāva tatonidānaṃ dukkhaṃ parivajjetvā aggaphalaṃ arahattaṃ pāpuṇāti.",
  "atk-s0303a0:287_10": "Sesamettha uttānameva. Tatiyaṃ.",
  "atk-s0303a0:288_0": "4. Anurādhasuttavaṇṇanā",
  "atk-s0303a0:289_0": "86.",
  "atk-s0303a0:289_1": "Catutthe araññakuṭikāyanti tasseva vihārassa paccante paṇṇasālāyaṃ.",
  "atk-s0303a0:289_2": "Taṃ tathāgatoti tumhākaṃ satthā tathāgato taṃ sattaṃ tathāgataṃ.",
  "atk-s0303a0:289_3": "Aññatra imehīti tassa kira evaṃ ahosi “ime sāsanassa paṭipakkhā paṭivilomā,",
  "atk-s0303a0:289_4": "yathā ime bhaṇanti,",
  "atk-s0303a0:289_5": "na evaṃ satthā paññāpessati,",
  "atk-s0303a0:289_6": "aññathā paññāpessatī”ti.",
  "atk-s0303a0:289_7": "Tasmā evamāha.",
  "atk-s0303a0:289_8": "Evaṃ vutte te aññatitthiyāti evaṃ therena attano ca paresañca samayaṃ ajānitvā vutte ekadesena sāsanasamayaṃ",
  "atk-s0303a0:289_9": "jānantā therassa vāde dosaṃ dātukāmā te aññatitthiyā paribbājakā āyasmantaṃ anurādhaṃ etadavocuṃ.",
  "atk-s0303a0:290_0": "Taṃ kiṃ maññasi anurādhāti satthā tassa kathaṃ sutvā cintesi –",
  "atk-s0303a0:290_1": "“ayaṃ bhikkhu attano laddhiyaṃ dosaṃ na jānāti,",
  "atk-s0303a0:290_2": "kārako panesa yuttayogo,",
  "atk-s0303a0:290_3": "dhammadesanāya eva naṃ jānāpessāmī”ti tiparivaṭṭaṃ desanaṃ desetukāmo “taṃ kiṃ maññasi,",
  "atk-s0303a0:290_4": "anurādhā”tiādimāha.",
  "atk-s0303a0:290_5": "Athassa tāya desanāya arahattappattassa anuyogavattaṃ āropento taṃ kiṃ maññasi, anurādha?",
  "atk-s0303a0:290_6": "Rūpaṃ tathāgatotiādimāha.",
  "atk-s0303a0:290_7": "Dukkhañceva paññapemi,",
  "atk-s0303a0:290_8": "dukkhassa ca nirodhanti vaṭṭadukkhañceva vaṭṭadukkhassa ca nirodhaṃ nibbānaṃ paññapemi.",
  "atk-s0303a0:290_9": "Dukkhanti vā vacanena dukkhasaccaṃ gahitaṃ.",
  "atk-s0303a0:290_10": "Tasmiṃ gahite samudayasaccaṃ gahitameva hoti,",
  "atk-s0303a0:290_11": "tassa mūlattā.",
  "atk-s0303a0:290_12": "Nirodhanti vacanena nirodhasaccaṃ gahitaṃ.",
  "atk-s0303a0:290_13": "Tasmiṃ gahite maggasaccaṃ gahitameva hoti tassa upāyattā.",
  "atk-s0303a0:290_14": "Iti pubbe cāhaṃ, anurādha,",
  "atk-s0303a0:290_15": "etarahi ca catusaccameva paññapemīti dasseti.",
  "atk-s0303a0:290_16": "Evaṃ imasmiṃ sutte vaṭṭavivaṭṭameva kathitaṃ.",
  "atk-s0303a0:290_17": "Catutthaṃ.",
  "atk-s0303a0:291_0": "5. Vakkalisuttavaṇṇanā",
  "atk-s0303a0:292_0": "87.",
  "atk-s0303a0:292_1": "Pañcame kumbhakāranivesaneti kumbhakārasālāyaṃ.",
  "atk-s0303a0:292_2": "Thero kira vutthavasso pavāretvā bhagavantaṃ dassanāya āgacchati.",
  "atk-s0303a0:292_3": "Tassa nagaramajjhe mahāābādho uppajji,",
  "atk-s0303a0:292_4": "pādā na vahanti.",
  "atk-s0303a0:292_5": "Atha naṃ mañcakasivikāya kumbhakārasālaṃ āhariṃsu.",
  "atk-s0303a0:292_6": "Sā ca sālā tesaṃ kammasālā,",
  "atk-s0303a0:292_7": "na nivesanasālā.",
  "atk-s0303a0:292_8": "Taṃ sandhāya vuttaṃ “kumbhakāranivesane viharatī”ti.",
  "atk-s0303a0:292_9": "Bāḷhagilānoti adhimattagilāno.",
  "atk-s0303a0:292_10": "Samadhosīti samantato adhosi,",
  "atk-s0303a0:292_11": "calanākārena apacitiṃ dassesi.",
  "atk-s0303a0:292_12": "Vattaṃ kiretaṃ bāḷhagilānenapi buḍḍhataraṃ disvā uṭṭhānākārena apaciti dassetabbā.",
  "atk-s0303a0:292_13": "Tena pana “mā cali mā calī”ti vattabbo.",
  "atk-s0303a0:292_14": "Santimāni āsanānīti buddhakālasmiñhi ekassapi bhikkhuno vasanaṭṭhāne “sace satthā āgacchissati,",
  "atk-s0303a0:292_15": "idha nisīdissatī”ti āsanaṃ paññattameva hoti antamaso phalakamattampi paṇṇasanthāramattampi.",
  "atk-s0303a0:292_16": "Khamanīyaṃ yāpanīyanti kacci dukkhaṃ khamituṃ iriyāpathaṃ vā yāpetuṃ sakkāti pucchati.",
  "atk-s0303a0:292_17": "Paṭikkamantīti nivattanti.",
  "atk-s0303a0:292_18": "Abhikkamantīti adhigacchanti.",
  "atk-s0303a0:292_19": "Paṭikkamosānanti paṭikkamo etāsaṃ.",
  "atk-s0303a0:292_20": "Sīlato na upavadatīti sīlaṃ ārabbha sīlabhāvena na upavadati.",
  "atk-s0303a0:292_21": "Cirapaṭikāhanti cirapaṭiko ahaṃ,",
  "atk-s0303a0:292_22": "cirato paṭṭhāya ahanti attho.",
  "atk-s0303a0:292_23": "Pūtikāyenāti attano suvaṇṇavaṇṇampi kāyaṃ bhagavā dhuvapaggharaṇaṭṭhena evamāha. Yo kho, vakkali,",
  "atk-s0303a0:292_24": "dhammanti idha bhagavā “dhammakāyo kho, mahārāja,",
  "atk-s0303a0:292_25": "tathāgato”ti vuttaṃ dhammakāyataṃ dasseti.",
  "atk-s0303a0:292_26": "Navavidho hi lokuttaradhammo tathāgatassa kāyo nāma.",
  "atk-s0303a0:293_0": "Idāni therassa tiparivaṭṭadhammadesanaṃ ārabhanto taṃ kiṃ maññasītiādimāha.",
  "atk-s0303a0:293_1": "Kāḷasilāti kāḷasilāvihāro.",
  "atk-s0303a0:293_2": "Vimokkhāyāti maggavimokkhatthāya.",
  "atk-s0303a0:293_3": "Suvimutto vimuccissatīti arahattaphalavimuttiyā vimutto hutvā vimuccissati.",
  "atk-s0303a0:293_4": "Tā kira devatā “yena nīhārena iminā vipassanā āraddhā,",
  "atk-s0303a0:293_5": "anantarāyena arahattaṃ pāpuṇissatī”ti ñatvā evamāhaṃsu.",
  "atk-s0303a0:293_6": "Apāpakanti alāmakaṃ.",
  "atk-s0303a0:293_7": "Satthaṃ āharesīti thero kira adhimāniko ahosi.",
  "atk-s0303a0:293_8": "So samādhivipassanāhi vikkhambhitānaṃ kilesānaṃ samudācāraṃ apassanto “khīṇāsavomhī”ti saññī hutvā “kiṃ me iminā dukkhena jīvitena?",
  "atk-s0303a0:293_9": "Satthaṃ āharitvā marissāmī”ti tikhiṇena satthena kaṇṭhanāḷaṃ chindi.",
  "atk-s0303a0:293_10": "Athassa dukkhā vedanā uppajji.",
  "atk-s0303a0:293_11": "So tasmiṃ khaṇe attano puthujjanabhāvaṃ ñatvā avissaṭṭhakammaṭṭhānattā sīghaṃ mūlakammaṭṭhānaṃ ādāya sammasanto arahattaṃ pāpuṇitvāva kālamakāsi.",
  "atk-s0303a0:293_12": "Paccavekkhaṇā panassa ca kathaṃ ahosīti?",
  "atk-s0303a0:293_13": "Khīṇāsavassa ekūnavīsati paccavekkhaṇā na sabbāva avassaṃ laddhabbā,",
  "atk-s0303a0:293_14": "tikhiṇenāpi pana asinā sīse chijjante ekaṃ dve ñāṇāni avassaṃ uppajjanti.",
  "atk-s0303a0:294_0": "Vivattakkhandhanti parivattakkhandhaṃ.",
  "atk-s0303a0:294_1": "Semānanti sayamānaṃ.",
  "atk-s0303a0:294_2": "Thero kira uttānako nipanno satthaṃ āhari.",
  "atk-s0303a0:294_3": "Tassa sarīraṃ yathāṭhitameva ahosi.",
  "atk-s0303a0:294_4": "Sīsaṃ pana dakkhiṇapassena parivattitvā aṭṭhāsi.",
  "atk-s0303a0:294_5": "Ariyasāvakā hi yebhuyyena dakkhiṇapasseneva kālaṃ karonti.",
  "atk-s0303a0:294_6": "Tenassa sarīraṃ yathāṭhitaṃyeva ahosi.",
  "atk-s0303a0:294_7": "Sīsaṃ pana dakkhiṇapassena parivattitvā ṭhitaṃ.",
  "atk-s0303a0:294_8": "Taṃ sandhāya vivattakkhandho nāma jātotipi vadanti.",
  "atk-s0303a0:294_9": "Dhūmāyitattanti dhūmāyanabhāvaṃ.",
  "atk-s0303a0:294_10": "Timirāyitattanti timirāyanabhāvaṃ.",
  "atk-s0303a0:294_11": "Dhūmavalāhakaṃ viya timiravalāhakaṃ viya cāti attho. Pañcamaṃ.",
  "atk-s0303a0:295_0": "6. Assajisuttavaṇṇanā",
  "atk-s0303a0:296_0": "88.",
  "atk-s0303a0:296_1": "Chaṭṭhe kassapakārāmeti kassapaseṭṭhinā kārite ārāme.",
  "atk-s0303a0:296_2": "Kāyasaṅkhāreti assāsapassāse.",
  "atk-s0303a0:296_3": "So hi te catutthajjhānena passambhitvā passambhitvā vihāsi.",
  "atk-s0303a0:296_4": "Evaṃ hotīti idāni taṃ samādhiṃ appaṭilabhantassa evaṃ hoti.",
  "atk-s0303a0:296_5": "No cassāhaṃ parihāyāmīti kacci nu kho ahaṃ sāsanato na parihāyāmi?",
  "atk-s0303a0:296_6": "Tassa kira ābādhadosena appitappitā samāpatti parihāyi,",
  "atk-s0303a0:296_7": "tasmā evaṃ cintesi.",
  "atk-s0303a0:296_8": "Samādhisārakā samādhisāmaññāti samādhiṃyeva sārañca sāmaññañca maññanti.",
  "atk-s0303a0:296_9": "Mayhaṃ pana sāsane na etaṃ sāraṃ,",
  "atk-s0303a0:296_10": "vipassanāmaggaphalāni sāraṃ.",
  "atk-s0303a0:296_11": "So tvaṃ samādhito parihāyanto kasmā cintesi “sāsanato parihāyāmī”ti.",
  "atk-s0303a0:296_12": "Evaṃ theraṃ assāsetvā idānissa tiparivaṭṭaṃ dhammadesanaṃ ārabhanto taṃ kiṃ maññasītiādimāha.",
  "atk-s0303a0:296_13": "Athassa tiparivaṭṭadesanāvasāne arahattaṃ pattassa satatavihāraṃ dassento so sukhaṃ ce vedanaṃ vedayatītiādimāha.",
  "atk-s0303a0:296_14": "Tattha anabhinanditāti pajānātīti sukhavedanāya tāva abhinandanā hotu,",
  "atk-s0303a0:296_15": "dukkhavedanāya kathaṃ hotīti?",
  "atk-s0303a0:296_16": "Dukkhaṃ patvā sukhaṃ pattheti,",
  "atk-s0303a0:296_17": "yadaggena sukhaṃ pattheti,",
  "atk-s0303a0:296_18": "tadaggena dukkhaṃ patthetiyeva.",
  "atk-s0303a0:296_19": "Sukhavipariṇāmena hi dukkhaṃ āgatameva hotīti evaṃ dukkhe abhinandanā veditabbā.",
  "atk-s0303a0:296_20": "Sesaṃ pubbe vuttanayamevāti. Chaṭṭhaṃ.",
  "atk-s0303a0:297_0": "7. Khemakasuttavaṇṇanā",
  "atk-s0303a0:298_0": "89.",
  "atk-s0303a0:298_1": "Sattame attaniyanti attano parikkhārajātaṃ.",
  "atk-s0303a0:298_2": "Asmīti adhigatanti asmīti evaṃ pavattā taṇhāmānā adhigatā.",
  "atk-s0303a0:298_3": "Sandhāvanikāyāti punappunaṃ gamanāgamanena.",
  "atk-s0303a0:298_4": "Upasaṅkamīti badarikārāmato gāvutamattaṃ ghositārāmaṃ agamāsi.",
  "atk-s0303a0:298_5": "Dāsakatthero pana catukkhattuṃ gamanāgamanena taṃdivasaṃ dviyojanaṃ addhānaṃ āhiṇḍi.",
  "atk-s0303a0:298_6": "Kasmā pana taṃ therā pahiṇiṃsu?",
  "atk-s0303a0:298_7": "Vissutassa dhammakathikassa santikā dhammaṃ suṇissāmāti.",
  "atk-s0303a0:298_8": "Sayaṃ kasmā na gatāti?",
  "atk-s0303a0:298_9": "Therassa vasanaṭṭhānaṃ araññaṃ sambādhaṃ,",
  "atk-s0303a0:298_10": "tattha saṭṭhimattānaṃ therānaṃ ṭhātuṃ vā nisīdituṃ vā okāso natthīti na gatā.",
  "atk-s0303a0:298_11": "“Idhāgantvā amhākaṃ dhammaṃ kathetū”tipi kasmā pana na pahiṇiṃsūti?",
  "atk-s0303a0:298_12": "Therassa ābādhikattā.",
  "atk-s0303a0:298_13": "Atha kasmā punappunaṃ pahiṇiṃsūti?",
  "atk-s0303a0:298_14": "Sayameva ñatvā amhākaṃ kathetuṃ āgamissatīti.",
  "atk-s0303a0:298_15": "Theropi tesaṃ ajjhāsayaṃ ñatvāva agamāsīti.",
  "atk-s0303a0:299_0": "Na khvāhaṃ, āvuso,",
  "atk-s0303a0:299_1": "rūpanti yo hi rūpameva asmīti vadati,",
  "atk-s0303a0:299_2": "tena itare cattāro khandhā paccakkhātā honti.",
  "atk-s0303a0:299_3": "Yo aññatra rūpā vadati,",
  "atk-s0303a0:299_4": "tena rūpaṃ paccakkhātaṃ hoti.",
  "atk-s0303a0:299_5": "Vedanādīsupi eseva nayo.",
  "atk-s0303a0:299_6": "Therassa pana samūhato pañcasupi khandhesu asmīti adhigato,",
  "atk-s0303a0:299_7": "tasmā evamāha.",
  "atk-s0303a0:299_8": "Hotevāti hotiyeva.",
  "atk-s0303a0:299_9": "Anusahagatoti sukhumo.",
  "atk-s0303a0:299_10": "Ūseti chārikākhāre.",
  "atk-s0303a0:299_11": "Khāreti ūsakhāre.",
  "atk-s0303a0:299_12": "Sammadditvāti temetvā khādetvā.",
  "atk-s0303a0:300_0": "Evameva khoti ettha idaṃ opammasaṃsandanaṃ –",
  "atk-s0303a0:300_1": "kiliṭṭhavatthaṃ viya hi puthujjanassa cittācāro,",
  "atk-s0303a0:300_2": "tayo khārā viya tisso anupassanā,",
  "atk-s0303a0:300_3": "tīhi khārehi dhotavatthaṃ viya desanāya madditvā ṭhito anāgāmino cittācāro,",
  "atk-s0303a0:300_4": "anusahagato ūsādigandho viya arahattamaggavajjhā kilesā,",
  "atk-s0303a0:300_5": "gandhakaraṇḍako viya arahattamaggañāṇaṃ gandhakaraṇḍakaṃ āgamma anusahagatānaṃ ūsagandhādīnaṃ samugghāto viya arahattamaggena sabbakilesakkhayo,",
  "atk-s0303a0:300_6": "gandhaparibhāvitavatthaṃ nivāsetvā chaṇadivase antaravīthiyaṃ sugandhagandhino vicaraṇaṃ viya khīṇāsavassa",
  "atk-s0303a0:300_7": "sīlagandhādīhi dasa disā upavāyantassa yathākāmacāro.",
  "atk-s0303a0:301_0": "Ācikkhitunti kathetuṃ.",
  "atk-s0303a0:301_1": "Desetunti pakāsetuṃ.",
  "atk-s0303a0:301_2": "Paññāpetunti jānāpetuṃ.",
  "atk-s0303a0:301_3": "Paṭṭhapetunti patiṭṭhāpetuṃ.",
  "atk-s0303a0:301_4": "Vivaritunti vivaṭaṃ kātuṃ.",
  "atk-s0303a0:301_5": "Vibhajitunti suvibhattaṃ kātuṃ.",
  "atk-s0303a0:301_6": "Uttānīkātunti uttānakaṃ kātuṃ.",
  "atk-s0303a0:301_7": "Saṭṭhimattānaṃ therānanti te kira therena kathitakathitaṭṭhāne vipassanaṃ paṭṭhapetvā uparūpari sammasantā desanāpariyosāne arahattaṃ pāpuṇiṃsu.",
  "atk-s0303a0:301_8": "Theropi aññena nīhārena akathetvā vipassanāsahagatacitteneva kathesi.",
  "atk-s0303a0:301_9": "Tasmā sopi arahattaṃ pāpuṇi.",
  "atk-s0303a0:301_10": "Tena vuttaṃ –",
  "atk-s0303a0:301_11": "“saṭṭhimattānaṃ therānaṃ bhikkhūnaṃ anupādāya āsavehi cittāni vimucciṃsu āyasmato khemakassa cā”ti. Sattamaṃ.",
  "atk-s0303a0:302_0": "8. Channasuttavaṇṇanā",
  "atk-s0303a0:303_0": "90.",
  "atk-s0303a0:303_1": "Aṭṭhame āyasmā channoti tathāgatena saddhiṃ ekadivase jāto mahābhinikkhamanadivase saddhiṃ nikkhamitvā",
  "atk-s0303a0:303_2": "puna aparabhāge satthu santike pabbajitvā “amhākaṃ buddho amhākaṃ dhammo”ti evaṃ makkhī ceva paḷāsī ca",
  "atk-s0303a0:303_3": "hutvā sabrahmacārīnaṃ pharusavācāya saṅghaṭṭanaṃ karonto thero.",
  "atk-s0303a0:303_4": "Avāpuraṇaṃ ādāyāti kuñcikaṃ gahetvā.",
  "atk-s0303a0:303_5": "Vihārena vihāraṃ upasaṅkamitvāti ekaṃ vihāraṃ pavisitvā tato aññaṃ,",
  "atk-s0303a0:303_6": "tato aññanti evaṃ tena tena vihārena taṃ taṃ vihāraṃ upasaṅkamitvā.",
  "atk-s0303a0:303_7": "Etadavoca ovadantu manti kasmā evaṃ mahantena ussāhena tattha tattha gantvā etaṃ avocāti?",
  "atk-s0303a0:303_8": "Uppannasaṃvegatāya.",
  "atk-s0303a0:303_9": "Tassa hi parinibbute satthari dhammasaṅgāhakattherehi pesito āyasmā ānando kosambiṃ gantvā brahmadaṇḍaṃ adāsi.",
  "atk-s0303a0:303_10": "So dinne brahmadaṇḍe sañjātapariḷāho visaññībhūto patitvā puna saññaṃ labhitvā vuṭṭhāya ekassa bhikkhuno santikaṃ gato,",
  "atk-s0303a0:303_11": "so tena saddhiṃ kiñci na kathesi.",
  "atk-s0303a0:303_12": "Aññassa santikaṃ agamāsi,",
  "atk-s0303a0:303_13": "sopi na kathesīti evaṃ sakalavihāraṃ vicaritvā nibbinno pattacīvaraṃ ādāya bārāṇasiṃ gantvā uppannasaṃvego tattha tattha gantvā evaṃ avoca.",
  "atk-s0303a0:304_0": "Sabbe saṅkhārā aniccāti sabbe tebhūmakasaṅkhārā aniccā.",
  "atk-s0303a0:304_1": "Sabbe dhammā anattāti sabbe catubhūmakadhammā anattā.",
  "atk-s0303a0:304_2": "Iti sabbepi te bhikkhū theraṃ ovadantā aniccalakkhaṇaṃ anattalakkhaṇanti dveva lakkhaṇāni kathetvā dukkhalakkhaṇaṃ na kathayiṃsu. Kasmā?",
  "atk-s0303a0:304_3": "Evaṃ kira nesaṃ ahosi –",
  "atk-s0303a0:304_4": "“ayaṃ bhikkhu vādī dukkhalakkhaṇe paññāpiyamāne rūpaṃ dukkhaṃ…pe…",
  "atk-s0303a0:304_5": "viññāṇaṃ dukkhaṃ,",
  "atk-s0303a0:304_6": "maggo dukkho,",
  "atk-s0303a0:304_7": "phalaṃ dukkhanti ‘tumhe dukkhappattā bhikkhū nāmā’ti gahaṇaṃ gaṇheyya,",
  "atk-s0303a0:304_8": "yathā gahaṇaṃ gahetuṃ na sakkoti,",
  "atk-s0303a0:304_9": "evaṃ niddosamevassa katvā kathessāmā”ti dveva lakkhaṇāni kathayiṃsu.",
  "atk-s0303a0:305_0": "Paritassanā upādānaṃ uppajjatīti paritassanā ca upādānañca uppajjati.",
  "atk-s0303a0:305_1": "Paccudāvattati mānasaṃ,",
  "atk-s0303a0:305_2": "atha ko carahi me attāti yadi rūpādīsu ekopi anattā,",
  "atk-s0303a0:305_3": "atha ko nāma me attāti evaṃ paṭinivattati “mayhaṃ mānasa”nti.",
  "atk-s0303a0:305_4": "Ayaṃ kira thero paccaye apariggahetvā vipassanaṃ paṭṭhapesi,",
  "atk-s0303a0:305_5": "sāssa dubbalavipassanā attagāhaṃ pariyādātuṃ asakkuṇantī saṅkhāresu suññato upaṭṭhahantesu “ucchijjissāmi",
  "atk-s0303a0:305_6": "vinassissāmī”ti ucchedadiṭṭhiyā ceva paritassanāya ca paccayo ahosi.",
  "atk-s0303a0:305_7": "So ca attānaṃ pāpate papatantaṃ viya disvā,",
  "atk-s0303a0:305_8": "“paritassanā upādānaṃ uppajjati,",
  "atk-s0303a0:305_9": "paccudāvattati mānasaṃ,",
  "atk-s0303a0:305_10": "atha ko carahi me attā”ti āha.",
  "atk-s0303a0:305_11": "Na kho panevaṃ dhammaṃ passato hotīti catusaccadhammaṃ passantassa evaṃ na hoti.",
  "atk-s0303a0:305_12": "Tāvatikā vissaṭṭhīti tattako vissāso.",
  "atk-s0303a0:305_13": "Sammukhā metanti thero tassa vacanaṃ sutvā,",
  "atk-s0303a0:305_14": "“kīdisā nu kho imassa dhammadesanā sappāyā”ti?",
  "atk-s0303a0:305_15": "Cintento tepiṭakaṃ buddhavacanaṃ vicinitvā kaccānasuttaṃ addasa “idaṃ āditova diṭṭhiviniveṭhanaṃ katvā",
  "atk-s0303a0:305_16": "majjhe buddhabalaṃ dīpetvā saṇhasukhumapaccayākāraṃ pakāsayamānaṃ gataṃ,",
  "atk-s0303a0:305_17": "idamassa desessāmī”ti dassento “sammukhā meta”ntiādimāha. Aṭṭhamaṃ.",
  "atk-s0303a0:306_0": "9-10. Rāhulasuttādivaṇṇanā",
  "atk-s0303a0:307_0": "91- 92.",
  "atk-s0303a0:307_1": "Navamadasamāni rāhulasaṃyutte vuttatthāneva.",
  "atk-s0303a0:307_2": "Kevalaṃ hetāni ayaṃ theravaggoti katvā idhāgatānīti.",
  "atk-s0303a0:307_3": "Navamadasamāni.",
  "atk-s0303a0:308_0": "Theravaggo navamo.",
  "atk-s0303a0:309_0": "10. Pupphavaggo",
  "atk-s0303a0:310_0": "1. Nadīsuttavaṇṇanā",
  "atk-s0303a0:311_0": "93.",
  "atk-s0303a0:311_1": "Pupphavaggassa paṭhame pabbateyyāti pabbate pavattā.",
  "atk-s0303a0:311_2": "Ohārinīti sote patitapatitāni tiṇapaṇṇakaṭṭhādīni heṭṭhāhārinī.",
  "atk-s0303a0:311_3": "Dūraṅgamāti nikkhantaṭṭhānato paṭṭhāya catupañcayojanasatagāminī.",
  "atk-s0303a0:311_4": "Sīghasotāti caṇḍasotā.",
  "atk-s0303a0:311_5": "Kāsātiādīni sabbāni tiṇajātāni.",
  "atk-s0303a0:311_6": "Rukkhāti eraṇḍādayo dubbalarukkhā.",
  "atk-s0303a0:311_7": "Te naṃ ajjholambeyyunti te tīre jātāpi onamitvā aggehi udakaṃ phusantehi adhiolambeyyuṃ,",
  "atk-s0303a0:311_8": "upari lambeyyunti attho.",
  "atk-s0303a0:311_9": "Palujjeyyunti samūlamattikāya saddhiṃ sīse pateyyuṃ.",
  "atk-s0303a0:311_10": "So tehi ajjhotthaṭo vālukamattikodakehi mukhaṃ pavisantehi mahāvināsaṃ pāpuṇeyya.",
  "atk-s0303a0:312_0": "Evameva khoti ettha sote patitapuriso viya vaṭṭasannissito bālaputhujjano daṭṭhabbo,",
  "atk-s0303a0:312_1": "ubhatotīre kāsādayo viya dubbalapañcakkhandhā,",
  "atk-s0303a0:312_2": "“ime gahitāpi maṃ tāretuṃ na sakkhissantī”ti tassa purisassa ajānitvā gahaṇaṃ viya ime khandhā “na mayhaṃ",
  "atk-s0303a0:312_3": "sahāyā”ti bālaputhujjanassa ajānitvā catūhi gāhehi gahaṇaṃ,",
  "atk-s0303a0:312_4": "gahitagahitānaṃ palujjanattā purisassa byasanappatti viya catūhi gāhehi gahitānaṃ khandhānaṃ vipariṇāme",
  "atk-s0303a0:312_5": "bālaputhujjanassa sokādibyasanappatti veditabbā. Paṭhamaṃ.",
  "atk-s0303a0:313_0": "2. Pupphasuttavaṇṇanā",
  "atk-s0303a0:314_0": "94.",
  "atk-s0303a0:314_1": "Dutiye vivadatīti “aniccaṃ dukkhaṃ anattā asubha”nti yathāsabhāvena vadantena saddhiṃ “niccaṃ sukhaṃ attā subha”nti vadanto vivadati.",
  "atk-s0303a0:314_2": "Lokadhammoti khandhapañcakaṃ.",
  "atk-s0303a0:314_3": "Tañhi lujjanasabhāvattā lokadhammoti vuccati.",
  "atk-s0303a0:314_4": "Kinti karomīti kathaṃ karomi?",
  "atk-s0303a0:314_5": "Mayhañhi paṭipattikathanameva bhāro,",
  "atk-s0303a0:314_6": "paṭipattipūraṇaṃ pana kulaputtānaṃ bhāroti dasseti.",
  "atk-s0303a0:314_7": "Imasmiṃ sutte tayo lokā kathitā. “Nāhaṃ,",
  "atk-s0303a0:314_8": "bhikkhave,",
  "atk-s0303a0:314_9": "lokenā”ti ettha hi sattaloko kathito, “atthi,",
  "atk-s0303a0:314_10": "bhikkhave,",
  "atk-s0303a0:314_11": "loke lokadhammo”ti ettha saṅkhāraloko,",
  "atk-s0303a0:314_12": "“tathāgato loke jāto loke saṃvaḍḍho”ti ettha okāsaloko kathito. Dutiyaṃ.",
  "atk-s0303a0:315_0": "3. Pheṇapiṇḍūpamasuttavaṇṇanā",
  "atk-s0303a0:316_0": "95.",
  "atk-s0303a0:316_1": "Tatiye gaṅgāya nadiyā tīreti ayujjhapuravāsino aparimāṇabhikkhuparivāraṃ cārikaṃ caramānaṃ tathāgataṃ",
  "atk-s0303a0:316_2": "attano nagaraṃ sampattaṃ disvā ekasmiṃ gaṅgāya nivattanaṭṭhāne mahāvanasaṇḍamaṇḍitappadese satthu vihāraṃ",
  "atk-s0303a0:316_3": "katvā adaṃsu.",
  "atk-s0303a0:316_4": "Bhagavā tattha viharati.",
  "atk-s0303a0:316_5": "Taṃ sandhāya vuttaṃ “gaṅgāya nadiyā tīre”ti.",
  "atk-s0303a0:316_6": "Tatra kho bhagavā bhikkhū āmantesīti tasmiṃ vihāre vasanto bhagavā sāyanhasamayaṃ gandhakuṭito nikkhamitvā",
  "atk-s0303a0:316_7": "gaṅgātīre paññattavarabuddhāsane nisinno gaṅgāya nadiyā āgacchantaṃ mahantaṃ pheṇapiṇḍaṃ disvā,",
  "atk-s0303a0:316_8": "“mama sāsane pañcakkhandhanissitaṃ ekaṃ dhammaṃ kathessāmī”ti cintetvā parivāretvā nisinne bhikkhū āmantesi.",
  "atk-s0303a0:317_0": "Mahantaṃ pheṇapiṇḍanti uṭṭhānuṭṭhāne badarapakkappamāṇato paṭṭhāya anusotāgamanena anupubbena pavaḍḍhitvā pabbatakūṭamattaṃ jātaṃ,",
  "atk-s0303a0:317_1": "yattha udakasappādayo anekapāṇayo nivasanti,",
  "atk-s0303a0:317_2": "evarūpaṃ mahantaṃ pheṇapiṇḍaṃ.",
  "atk-s0303a0:317_3": "Āvaheyyāti āhareyya.",
  "atk-s0303a0:317_4": "So panāyaṃ pheṇapiṇḍo uṭṭhitaṭṭhānepi bhijjati,",
  "atk-s0303a0:317_5": "thokaṃ gantvāpi,",
  "atk-s0303a0:317_6": "ekadviyojanādivasena dūraṃ gantvāpi,",
  "atk-s0303a0:317_7": "antarā pana abhijjantopi mahāsamuddaṃ patvā avassameva bhijjati.",
  "atk-s0303a0:317_8": "Nijjhāyeyyāti olokeyya.",
  "atk-s0303a0:317_9": "Yoniso upaparikkheyyāti kāraṇena upaparikkheyya.",
  "atk-s0303a0:317_10": "Kiñhi siyā,",
  "atk-s0303a0:317_11": "bhikkhave,",
  "atk-s0303a0:317_12": "pheṇapiṇḍe sāroti,",
  "atk-s0303a0:317_13": "bhikkhave,",
  "atk-s0303a0:317_14": "pheṇapiṇḍamhi sāro nāma kiṃ bhaveyya?",
  "atk-s0303a0:317_15": "Vilīyitvā viddhaṃseyyeva.",
  "atk-s0303a0:318_0": "Evameva khoti yathā pheṇapiṇḍo nissāro,",
  "atk-s0303a0:318_1": "evaṃ rūpampi niccasāradhuvasāraattasāravirahena nissārameva.",
  "atk-s0303a0:318_2": "Yathā ca so “iminā pattaṃ vā thālakaṃ vā karissāmī”ti gahetuṃ na sakkā,",
  "atk-s0303a0:318_3": "gahitopi tamatthaṃ na sādheti,",
  "atk-s0303a0:318_4": "bhijjati eva,",
  "atk-s0303a0:318_5": "evaṃ rūpampi niccanti vā dhuvanti vā ahanti vā mamanti vā gahetuṃ na sakkā,",
  "atk-s0303a0:318_6": "gahitampi na tathā tiṭṭhati,",
  "atk-s0303a0:318_7": "aniccaṃ dukkhaṃ anattā asubhaññeva hotīti evaṃ pheṇapiṇḍasadisameva hoti.",
  "atk-s0303a0:318_8": "Yathā vā pana pheṇapiṇḍo chiddāvachiddo anekasandhighaṭito bahūnaṃ udakasappādīnaṃ pāṇānaṃ āvāso,",
  "atk-s0303a0:318_9": "evaṃ rūpampi chiddāvachiddaṃ anekasandhighaṭitaṃ,",
  "atk-s0303a0:318_10": "kulavasenevettha asīti kimikulāni vasanti,",
  "atk-s0303a0:318_11": "tadeva tesaṃ sūtigharampi vaccakuṭipi gilānasālāpi susānampi,",
  "atk-s0303a0:318_12": "na te aññattha gantvā gabbhavuṭṭhānādīni karonti,",
  "atk-s0303a0:318_13": "evampi pheṇapiṇḍasadisaṃ.",
  "atk-s0303a0:319_0": "Yathā ca pheṇapiṇḍo ādito badarapakkamatto hutvā anupubbena pabbatakūṭamattopi hoti,",
  "atk-s0303a0:319_1": "evaṃ rūpampi ādito kalalamattaṃ hutvā anupubbena byāmamattampi gomahiṃsahatthiādīnaṃ vasena pabbatakūṭādimattaṃ",
  "atk-s0303a0:319_2": "hoti macchakacchapādīnaṃ vasena anekayojanasatapamāṇampi,",
  "atk-s0303a0:319_3": "evampi pheṇapiṇḍasadisaṃ.",
  "atk-s0303a0:319_4": "Yathā ca pheṇapiṇḍo uṭṭhitamattopi bhijjati,",
  "atk-s0303a0:319_5": "thokaṃ gantvāpi,",
  "atk-s0303a0:319_6": "dūraṃ gantvāpi,",
  "atk-s0303a0:319_7": "samuddaṃ patvā pana avassameva bhijjati,",
  "atk-s0303a0:319_8": "evamevaṃ rūpampi kalalabhāvepi bhijjati abbudādibhāvepi,",
  "atk-s0303a0:319_9": "antarā pana abhijjamānampi vassasatāyukānaṃ vassasataṃ patvā avassameva bhijjati,",
  "atk-s0303a0:319_10": "maraṇamukhe cuṇṇavicuṇṇaṃ hoti,",
  "atk-s0303a0:319_11": "evampi pheṇapiṇḍasadisaṃ.",
  "atk-s0303a0:320_0": "Kiñhi siyā,",
  "atk-s0303a0:320_1": "bhikkhave,",
  "atk-s0303a0:320_2": "vedanāya sārotiādīsu vedanādīnaṃ pubbuḷādīhi evaṃ sadisatā veditabbā.",
  "atk-s0303a0:320_3": "Yathā hi pubbuḷo asāro evaṃ vedanāpi.",
  "atk-s0303a0:320_4": "Yathā ca so abalo agayhūpago,",
  "atk-s0303a0:320_5": "na sakkā taṃ gahetvā phalakaṃ vā āsanaṃ vā kātuṃ,",
  "atk-s0303a0:320_6": "gahitopi bhijjateva,",
  "atk-s0303a0:320_7": "evaṃ vedanāpi abalā agayhūpagā,",
  "atk-s0303a0:320_8": "na sakkā niccāti vā dhuvāti vā gahetuṃ,",
  "atk-s0303a0:320_9": "gahitāpi na tathā tiṭṭhati,",
  "atk-s0303a0:320_10": "evaṃ agayhūpagatāyapi vedanā pubbuḷasadisā.",
  "atk-s0303a0:320_11": "Yathā pana tasmiṃ tasmiṃ udakabindumhi pubbuḷo uppajjati ceva bhijjati ca,",
  "atk-s0303a0:320_12": "na ciraṭṭhitiko hoti,",
  "atk-s0303a0:320_13": "evaṃ vedanāpi uppajjati ceva bhijjati ca,",
  "atk-s0303a0:320_14": "na ciraṭṭhitikā hoti.",
  "atk-s0303a0:320_15": "Ekaccharakkhaṇe koṭisatasahassasaṅkhā uppajjitvā nirujjhati.",
  "atk-s0303a0:320_16": "Yathā ca pubbuḷo udakatalaṃ,",
  "atk-s0303a0:320_17": "udakabinduṃ,",
  "atk-s0303a0:320_18": "udakajallaṃ,",
  "atk-s0303a0:320_19": "saṅkaḍḍhitvā puṭaṃ katvā gahaṇavātañcāti cattāri kāraṇāni paṭicca uppajjati,",
  "atk-s0303a0:320_20": "evaṃ vedanāpi vatthuṃ ārammaṇaṃ kilesajallaṃ phassasaṅghaṭṭanañcāti cattāri kāraṇāni paṭicca uppajjati.",
  "atk-s0303a0:320_21": "Evampi vedanā pubbuḷasadisā.",
  "atk-s0303a0:321_0": "Saññāpi asārakaṭṭhena marīcisadisā.",
  "atk-s0303a0:321_1": "Tathā agayhūpagaṭṭhena.",
  "atk-s0303a0:321_2": "Na hi sakkā taṃ gahetvā pivituṃ vā nhāyituṃ vā bhājanaṃ vā pūretuṃ.",
  "atk-s0303a0:321_3": "Apica yathā marīci vipphandati,",
  "atk-s0303a0:321_4": "sañjātūmivegā viya khāyati,",
  "atk-s0303a0:321_5": "evaṃ nīlasaññādibhedā saññāpi nīlādianubhavanatthāya phandati vipphandati.",
  "atk-s0303a0:321_6": "Yathā ca marīci mahājanaṃ vippalambheti “puṇṇavāpi viya puṇṇanadī viya dissatī”ti vadāpeti,",
  "atk-s0303a0:321_7": "evaṃ saññāpi vippalambheti,",
  "atk-s0303a0:321_8": "“idaṃ nīlakaṃ subhaṃ sukhaṃ nicca”nti vadāpeti.",
  "atk-s0303a0:321_9": "Pītakādīsupi eseva nayo.",
  "atk-s0303a0:321_10": "Evaṃ saññā vippalambhanenāpi marīcisadisā.",
  "atk-s0303a0:322_0": "Akukkukajātanti anto asañjātaghanadaṇḍakaṃ.",
  "atk-s0303a0:322_1": "Saṅkhārāpi asārakaṭṭhena kadalikkhandhasadisā,",
  "atk-s0303a0:322_2": "tathā agayhūpagaṭṭhena.",
  "atk-s0303a0:322_3": "Yatheva hi kadalikkhandhato kiñci gahetvā na sakkā gopānasiādīnaṃ atthāya upanetuṃ,",
  "atk-s0303a0:322_4": "upanītampi na tathā hoti,",
  "atk-s0303a0:322_5": "evaṃ saṅkhārāpi na sakkā niccādivasena gahetuṃ,",
  "atk-s0303a0:322_6": "gahitāpi na tathā honti.",
  "atk-s0303a0:322_7": "Yathā ca kadalikkhandho bahupattavaṭṭisamodhāno hoti,",
  "atk-s0303a0:322_8": "evaṃ saṅkhārakkhandho bahudhammasamodhāno.",
  "atk-s0303a0:322_9": "Yathā ca kadalikkhandho nānālakkhaṇo.",
  "atk-s0303a0:322_10": "Aññoyeva hi bāhirāya pattavaṭṭiyā vaṇṇo,",
  "atk-s0303a0:322_11": "añño tato abbhantaraabbhantarānaṃ,",
  "atk-s0303a0:322_12": "evameva saṅkhārakkhandhepi aññadeva phassassa lakkhaṇaṃ,",
  "atk-s0303a0:322_13": "aññā cetanādīnaṃ,",
  "atk-s0303a0:322_14": "samodhānetvā pana saṅkhārakkhandhova vuccatīti evampi saṅkhārakkhandho kadalikkhandhasadiso.",
  "atk-s0303a0:323_0": "Cakkhumā purisoti maṃsacakkhunā ceva paññācakkhunā cāti dvīhi cakkhūhi cakkhumā.",
  "atk-s0303a0:323_1": "Maṃsacakkhumpi hissa parisuddhaṃ vaṭṭati apagatapaṭalapiḷakaṃ,",
  "atk-s0303a0:323_2": "paññācakkhumpi asārabhāvadassanasamatthaṃ.",
  "atk-s0303a0:323_3": "Viññāṇampi asārakaṭṭhena māyāsadisaṃ,",
  "atk-s0303a0:323_4": "tathā agayhūpagaṭṭhena.",
  "atk-s0303a0:323_5": "Yathā ca māyā ittarā lahupaccupaṭṭhānā,",
  "atk-s0303a0:323_6": "evaṃ viññāṇaṃ.",
  "atk-s0303a0:323_7": "Tañhi tatopi ittaratarañceva lahupaccupaṭṭhānatarañca.",
  "atk-s0303a0:323_8": "Teneva hi cittena puriso āgato viya gato viya ṭhito viya nisinno viya hoti.",
  "atk-s0303a0:323_9": "Aññadeva ca āgamanakāle cittaṃ,",
  "atk-s0303a0:323_10": "aññaṃ gamanakālādīsu.",
  "atk-s0303a0:323_11": "Evampi viññāṇaṃ māyāsadisaṃ.",
  "atk-s0303a0:323_12": "Māyā ca mahājanaṃ vañceti,",
  "atk-s0303a0:323_13": "yaṃkiñcideva “idaṃ suvaṇṇaṃ rajataṃ muttā”ti gāhāpeti,",
  "atk-s0303a0:323_14": "viññāṇampi mahājanaṃ vañceti.",
  "atk-s0303a0:323_15": "Teneva hi cittena āgacchantaṃ viya gacchantaṃ viya ṭhitaṃ viya nisinnaṃ viya katvā gāhāpeti.",
  "atk-s0303a0:323_16": "Aññadeva ca āgamane cittaṃ,",
  "atk-s0303a0:323_17": "aññaṃ gamanādīsu.",
  "atk-s0303a0:323_18": "Evampi viññāṇaṃ māyāsadisaṃ.",
  "atk-s0303a0:324_0": "Bhūripaññenāti saṇhapaññena ceva vipulavitthatapaññena ca.",
  "atk-s0303a0:324_1": "Āyūti jīvitindriyaṃ.",
  "atk-s0303a0:324_2": "Usmāti kammajatejodhātu.",
  "atk-s0303a0:324_3": "Parabhattanti nānāvidhānaṃ kimigaṇādīnaṃ bhattaṃ hutvā.",
  "atk-s0303a0:324_4": "Etādisāyaṃ santānoti etādisī ayaṃ paveṇī matakassa yāva susānā ghaṭṭīyatīti.",
  "atk-s0303a0:324_5": "Māyāyaṃ bālalāpinīti yvāyaṃ viññāṇakkhandho nāma,",
  "atk-s0303a0:324_6": "ayaṃ bālamahājanalapāpanikamāyā nāma.",
  "atk-s0303a0:324_7": "Vadhakoti dvīhi kāraṇehi ayaṃ khandhasaṅkhāto vadhako aññamaññaghātanenapi,",
  "atk-s0303a0:324_8": "khandhesu sati vadho paññāyatītipi.",
  "atk-s0303a0:324_9": "Ekā hi pathavīdhātu bhijjamānā sesadhātuyo gahetvāva bhijjati,",
  "atk-s0303a0:324_10": "tathā āpodhātuādayo.",
  "atk-s0303a0:324_11": "Rūpakkhandho ca bhijjamāno arūpakkhandhe gahetvāva bhijjati,",
  "atk-s0303a0:324_12": "tathā arūpakkhandhesu vedanādayo saññādike.",
  "atk-s0303a0:324_13": "Cattāropi cete vatthurūpanti evaṃ aññamaññavadhanenettha vadhakatā veditabbā.",
  "atk-s0303a0:324_14": "Khandhesu pana sati vadhabandhanacchedādīni sambhavanti,",
  "atk-s0303a0:324_15": "evaṃ etesu sati vadhabhāvatopi vadhakatā veditabbā.",
  "atk-s0303a0:324_16": "Sabbasaṃyoganti sabbaṃ dasavidhampi saṃyojanaṃ.",
  "atk-s0303a0:324_17": "Accutaṃ padanti nibbānaṃ. Tatiyaṃ.",
  "atk-s0303a0:325_0": "4-6. Gomayapiṇḍasuttādivaṇṇanā",
  "atk-s0303a0:326_0": "96- 98.",
  "atk-s0303a0:326_1": "Catutthe sassatisamanti sinerumahāpathavīcandimasūriyādīhi sassatīhi samaṃ.",
  "atk-s0303a0:326_2": "Parittaṃ gomayapiṇḍanti appamattakaṃ madhukapupphappamāṇaṃ gomayakhaṇḍaṃ.",
  "atk-s0303a0:326_3": "Kuto panānenetaṃ laddhanti.",
  "atk-s0303a0:326_4": "Paribhaṇḍakaraṇatthāya ābhatato gahitanti eke.",
  "atk-s0303a0:326_5": "Atthassa pana viññāpanatthaṃ iddhiyā abhisaṅkharitvā hatthāruḷhaṃ katanti veditabbanti.",
  "atk-s0303a0:326_6": "Attabhāvapaṭilābhoti paṭiladdhaattabhāvo.",
  "atk-s0303a0:326_7": "Na yidaṃ brahmacariyavāso paññāyethāti ayaṃ maggabrahmacariyavāso nāma na paññāyeyya.",
  "atk-s0303a0:326_8": "Maggo hi tebhūmakasaṅkhāre vivaṭṭento uppajjati.",
  "atk-s0303a0:326_9": "Yadi ca ettako attabhāvo nicco bhaveyya,",
  "atk-s0303a0:326_10": "maggo uppajjitvāpi saṅkhāravaṭṭaṃ vivaṭṭetuṃ na sakkuṇeyyāti brahmacariyavāso na paññāyetha.",
  "atk-s0303a0:327_0": "Idāni sace koci saṅkhāro nicco bhaveyya,",
  "atk-s0303a0:327_1": "mayā mahāsudassanarājakāle anubhūtā sampatti niccā bhaveyya,",
  "atk-s0303a0:327_2": "sāpi ca aniccāti taṃ dassetuṃ bhūtapubbāhaṃ bhikkhu rājā ahosintiādimāha.",
  "atk-s0303a0:327_3": "Tattha kusāvatīrājadhānippamukhānīti kusāvatīrājadhānī tesaṃ nagarānaṃ pamukhā,",
  "atk-s0303a0:327_4": "sabbaseṭṭhāti attho.",
  "atk-s0303a0:327_5": "Sāramayānīti rattacandanasāramayāni.",
  "atk-s0303a0:327_6": "Upadhānaṃ pana sabbesaṃ suttamayameva.",
  "atk-s0303a0:327_7": "Goṇakatthatānīti caturaṅgulādhikalomena kāḷakojavena atthatāni,",
  "atk-s0303a0:327_8": "yaṃ mahāpiṭṭhiyakojavoti vadanti.",
  "atk-s0303a0:327_9": "Paṭakatthatānīti ubhatolomena uṇṇāmayena setakambalena atthatāni.",
  "atk-s0303a0:327_10": "Paṭalikatthatānīti ghanapupphena uṇṇāmayaattharaṇena atthatāni.",
  "atk-s0303a0:327_11": "Kadalimigapavarapaccattharaṇānīti kadalimigacammamayena uttamapaccattharaṇena atthatāni.",
  "atk-s0303a0:327_12": "Taṃ kira paccattharaṇaṃ setavatthassa upari kadalimigacammaṃ attharitvā sibbetvā karonti.",
  "atk-s0303a0:327_13": "Sauttaracchadānīti saha uttaracchadena,",
  "atk-s0303a0:327_14": "upari baddhena rattavitānena saddhinti attho.",
  "atk-s0303a0:327_15": "Ubhatolohitakūpadhānīti sīsūpadhānañca pādūpadhānañcāti pallaṅkānaṃ ubhatolohitakūpadhānāni.",
  "atk-s0303a0:327_16": "Vejayantarathappamukhānīti ettha vejayanto nāma tassa rañño ratho,",
  "atk-s0303a0:327_17": "yassa cakkānaṃ indanīlamaṇimayā nābhi,",
  "atk-s0303a0:327_18": "sattaratanamayā arā,",
  "atk-s0303a0:327_19": "pavāḷamayā nemi,",
  "atk-s0303a0:327_20": "rajatamayo akkho,",
  "atk-s0303a0:327_21": "indanīlamaṇimayaṃ upakkharaṃ,",
  "atk-s0303a0:327_22": "rajatamayaṃ kubbaraṃ.",
  "atk-s0303a0:327_23": "So tesaṃ rathānaṃ pamukho aggo.",
  "atk-s0303a0:327_24": "Dukūlasandānānīti dukūlasantharāni.",
  "atk-s0303a0:327_25": "Kaṃsūpadhāraṇānīti rajatamayadohabhājanāni.",
  "atk-s0303a0:327_26": "Vatthakoṭisahassānīti yathārucitaṃ paribhuñjissatīti nhatvā ṭhitakāle upanītavatthāneva sandhāyetaṃ vuttaṃ.",
  "atk-s0303a0:327_27": "Bhattābhihāroti abhiharitabbabhattaṃ.",
  "atk-s0303a0:328_0": "Yamahaṃ tena samayena ajjhāvasāmīti yattha vasāmi,",
  "atk-s0303a0:328_1": "taṃ ekaññeva nagaraṃ hoti,",
  "atk-s0303a0:328_2": "avasesesu puttadhītādayo ceva dāsamanussā ca vasiṃsu.",
  "atk-s0303a0:328_3": "Pāsādakūṭāgārādīsupi eseva nayo.",
  "atk-s0303a0:328_4": "Pallaṅkādīsu ekaṃyeva sayaṃ paribhuñjati,",
  "atk-s0303a0:328_5": "sesā puttādīnaṃ paribhogā honti.",
  "atk-s0303a0:328_6": "Itthīsu ekāva paccupaṭṭhāti,",
  "atk-s0303a0:328_7": "sesā parivāramattā honti.",
  "atk-s0303a0:328_8": "Velāmikāti khattiyassa vā brāhmaṇiyā,",
  "atk-s0303a0:328_9": "brāhmaṇassa vā khattiyāniyā kucchismiṃ jātā.",
  "atk-s0303a0:328_10": "Paridahāmīti ekaṃyeva dussayugaṃ nivāsemi,",
  "atk-s0303a0:328_11": "sesāni parivāretvā vicarantānaṃ asītisahassādhikānaṃ soḷasannaṃ purisasatasahassānaṃ hontīti dasseti.",
  "atk-s0303a0:328_12": "Bhuñjāmīti paramappamāṇena nāḷikodanamattaṃ bhuñjāmi,",
  "atk-s0303a0:328_13": "sesaṃ parivāretvā vicarantānaṃ cattālīsasahassādhikānaṃ aṭṭhannaṃ purisasatasahassānaṃ hotīti dasseti.",
  "atk-s0303a0:328_14": "Ekathālipāko hi dasannaṃ janānaṃ pahoti.",
  "atk-s0303a0:329_0": "Iti imaṃ mahāsudassanakāle sampattiṃ dassetvā idāni tassā aniccataṃ dassento iti kho bhikkhūtiādimāha.",
  "atk-s0303a0:329_1": "Tattha vipariṇatāti pakatijahanena nibbutapadīpo viya apaṇṇattikabhāvaṃ gatā.",
  "atk-s0303a0:329_2": "Evaṃ aniccā kho bhikkhu saṅkhārāti evaṃ hutvāabhāvaṭṭhena aniccā.",
  "atk-s0303a0:329_3": "Ettāvatā bhagavā yathā nāma puriso satahatthubbedhe campakarukkhe nisseṇiṃ bandhitvā abhiruhitvā campakapupphaṃ ādāya nisseṇiṃ muñcanto otareyya,",
  "atk-s0303a0:329_4": "evamevaṃ nisseṇiṃ bandhanto viya anekavassakoṭisatasahassubbedhaṃ mahāsudassanasampattiṃ āruyha sampattimatthake",
  "atk-s0303a0:329_5": "ṭhitaṃ aniccalakkhaṇaṃ ādāya nisseṇiṃ muñcanto viya otiṇṇo.",
  "atk-s0303a0:329_6": "Evaṃ addhuvāti evaṃ udakapubbuḷādayo viya dhuvabhāvarahitā.",
  "atk-s0303a0:329_7": "Evaṃ anassāsikāti evaṃ supinake pītapānīyaṃ viya anulittacandanaṃ viya ca assāsavirahitā.",
  "atk-s0303a0:329_8": "Iti imasmiṃ sutte aniccalakkhaṇaṃ kathitaṃ.",
  "atk-s0303a0:329_9": "Pañcame sabbaṃ vuttanayameva.",
  "atk-s0303a0:329_10": "Chaṭṭhaṃ tathā bujjhanakassa ajjhāsayena vuttaṃ.",
  "atk-s0303a0:329_11": "Catutthādīni.",
  "atk-s0303a0:330_0": "7. Gaddulabaddhasuttavaṇṇanā",
  "atk-s0303a0:331_0": "99.",
  "atk-s0303a0:331_1": "Sattame yaṃ mahāsamuddoti yasmiṃ samaye pañcame sūriye uṭṭhite mahāsamuddo ussussati.",
  "atk-s0303a0:331_2": "Dukkhassa antakiriyanti cattāri saccāni appaṭivijjhitvā avijjāya nivutānaṃyeva sataṃ vaṭṭadukkhassa antakiriyaṃ paricchedaṃ na vadāmi.",
  "atk-s0303a0:331_3": "Sā gaddulabaddhoti gaddulena baddhasunakho.",
  "atk-s0303a0:331_4": "Khīleti pathaviyaṃ ākoṭite mahākhīle.",
  "atk-s0303a0:331_5": "Thambheti nikhaṇitvā ṭhapite thambhe.",
  "atk-s0303a0:331_6": "Evameva khoti ettha sunakho viya vaṭṭanissito bālo,",
  "atk-s0303a0:331_7": "gaddulo viya diṭṭhi,",
  "atk-s0303a0:331_8": "thambho viya sakkāyo,",
  "atk-s0303a0:331_9": "gaddularajjuyā thambhe upanibaddhasunakhassa thambhānuparivattanaṃ viya diṭṭhitaṇhāya sakkāye baddhassa",
  "atk-s0303a0:331_10": "puthujjanassa sakkāyānuparivattanaṃ veditabbaṃ. Sattamaṃ.",
  "atk-s0303a0:332_0": "8. Dutiyagaddulabaddhasuttavaṇṇanā",
  "atk-s0303a0:333_0": "100.",
  "atk-s0303a0:333_1": "Aṭṭhame tasmāti yasmā diṭṭhigaddulanissitāya taṇhārajjuyā sakkāyathambhe upanibaddho vaṭṭanissito bālaputhujjano",
  "atk-s0303a0:333_2": "sabbiriyāpathesu khandhapañcakaṃ nissāyeva pavattati,",
  "atk-s0303a0:333_3": "yasmā vā dīgharattamidaṃ cittaṃ saṃkiliṭṭhaṃ rāgena dosena mohena, tasmā.",
  "atk-s0303a0:333_4": "Cittasaṃkilesāti sunhātāpi hi sattā cittasaṃkileseneva saṃkilissanti,",
  "atk-s0303a0:333_5": "malaggahitasarīrāpi cittassa vodānattā visujjhanti.",
  "atk-s0303a0:333_6": "Tenāhu porāṇā –",
  "atk-s0303a0:334_0": "“Rūpamhi saṃkiliṭṭhamhi, saṃkilissanti māṇavā;",
  "atk-s0303a0:335_0": "Rūpe suddhe visujjhanti, anakkhātaṃ mahesinā.",
  "atk-s0303a0:336_0": "“Cittamhi saṃkiliṭṭhamhi, saṃkilissanti māṇavā;",
  "atk-s0303a0:337_0": "Citte suddhe visujjhanti, iti vuttaṃ mahesinā”ti.",
  "atk-s0303a0:338_0": "Caraṇaṃ nāma cittanti vicaraṇacittaṃ.",
  "atk-s0303a0:338_1": "Saṅkhā nāma brāhmaṇapāsaṇḍikā honti,",
  "atk-s0303a0:338_2": "te paṭakoṭṭhakaṃ katvā tattha nānappakārā sugatiduggativasena sampattivipattiyo lekhāpetvā,",
  "atk-s0303a0:338_3": "“imaṃ kammaṃ katvā idaṃ paṭilabhati,",
  "atk-s0303a0:338_4": "idaṃ katvā ida”nti dassentā taṃ cittaṃ gahetvā vicaranti.",
  "atk-s0303a0:338_5": "Citteneva cittitanti cittakārena cintetvā katattā cittena cintitaṃ nāma.",
  "atk-s0303a0:338_6": "Cittaññeva cittataranti tassa cittassa upāyapariyesanacittaṃ tatopi cittataraṃ.",
  "atk-s0303a0:338_7": "Tiracchānagatā pāṇā citteneva cittitāti kammacitteneva cittitā.",
  "atk-s0303a0:338_8": "Taṃ pana kammacittaṃ ime vaṭṭakatittirādayo “evaṃ cittā bhavissāmā”ti āyūhantā nāma natthi.",
  "atk-s0303a0:338_9": "Kammaṃ pana yoniṃ upaneti,",
  "atk-s0303a0:338_10": "yonimūlako tesaṃ cittabhāvo.",
  "atk-s0303a0:338_11": "Yoniupagatā hi sattā taṃtaṃyonikehi sadisacittāva honti.",
  "atk-s0303a0:338_12": "Iti yonisiddho cittabhāvo,",
  "atk-s0303a0:338_13": "kammasiddhā yonīti veditabbā.",
  "atk-s0303a0:339_0": "Apica cittaṃ nāmetaṃ sahajātaṃ sahajātadhammacittatāya bhūmicittatāya vatthucittatāya dvāracittatāya",
  "atk-s0303a0:339_1": "ārammaṇacittatāya kammanānattamūlakānaṃ liṅganānattasaññānānattavohāranānattādīnaṃ anekavidhānaṃ cittānaṃ",
  "atk-s0303a0:339_2": "nipphādanatāyapi tiracchānagatacittato cittatarameva veditabbaṃ.",
  "atk-s0303a0:340_0": "Rajakoti vatthesu raṅgena rūpasamuṭṭhāpanako.",
  "atk-s0303a0:340_1": "So pana acheko amanāpaṃ rūpaṃ karoti,",
  "atk-s0303a0:340_2": "cheko manāpaṃ dassanīyaṃ,",
  "atk-s0303a0:340_3": "evameva puthujjano akusalacittena vā ñāṇavippayuttakusalena vā cakkhusampadādivirahitaṃ virūpaṃ samuṭṭhāpeti,",
  "atk-s0303a0:340_4": "ñāṇasampayuttakusalena cakkhusampadādisampannaṃ abhirūpaṃ. Aṭṭhamaṃ.",
  "atk-s0303a0:341_0": "9. Vāsijaṭasuttavaṇṇanā",
  "atk-s0303a0:342_0": "101.",
  "atk-s0303a0:342_1": "Navame seyyathāpi,",
  "atk-s0303a0:342_2": "bhikkhave,",
  "atk-s0303a0:342_3": "kukkuṭiyā aṇḍānīti imā kaṇhapakkhasukkapakkhavasena dve upamā vuttā.",
  "atk-s0303a0:342_4": "Tāsu kaṇhapakkhaupamā atthassa asādhikā,",
  "atk-s0303a0:342_5": "itarā sādhikāti.",
  "atk-s0303a0:342_6": "Sukkapakkhaupamāya evaṃ attho veditabbo –",
  "atk-s0303a0:342_7": "seyyathāti opammatthe nipāto,",
  "atk-s0303a0:342_8": "apīti sambhāvanatthe.",
  "atk-s0303a0:342_9": "Ubhayenāpi seyyathā nāma,",
  "atk-s0303a0:342_10": "bhikkhaveti dasseti.",
  "atk-s0303a0:342_11": "Kukkuṭiyā aṇḍāni aṭṭha vā dasa vā dasa vā dvādasa vāti ettha pana kiñcāpi kukkuṭiyā vuttappakārato ūnādhikānipi aṇḍāni honti,",
  "atk-s0303a0:342_12": "vacanasiliṭṭhatāya pana evaṃ vuttaṃ.",
  "atk-s0303a0:342_13": "Evañhi loke siliṭṭhavacanaṃ hoti.",
  "atk-s0303a0:342_14": "Tānassūti tāni assu,",
  "atk-s0303a0:342_15": "tāni bhaveyyunti attho.",
  "atk-s0303a0:342_16": "Kukkuṭiyā sammā adhisayitānīti tāya ca janettiyā kukkuṭiyā pakkhe pasāretvā tesaṃ upari sayantiyā sammā adhisayitāni.",
  "atk-s0303a0:342_17": "Sammā pariseditānīti kālena kālaṃ utuṃ gaṇhāpentiyā suṭṭhu samantato seditāni usmīkatāni.",
  "atk-s0303a0:342_18": "Sammā paribhāvitānīti kālena kālaṃ suṭṭhu samantato bhāvitāni,",
  "atk-s0303a0:342_19": "kukkuṭagandhaṃ gāhāpitānīti attho.",
  "atk-s0303a0:342_20": "Kiñcāpi tassā kukkuṭiyāti tassā kukkuṭiyā iminā tividhakiriyākaraṇena appamādaṃ katvā kiñcāpi na evaṃ icchā upajjeyya.",
  "atk-s0303a0:342_21": "Atha kho bhabbāva teti atha kho te kukkuṭapotakā vuttanayena sotthinā abhinibbhijjituṃ bhabbāva.",
  "atk-s0303a0:342_22": "Te hi yasmā tāya kukkuṭiyā evaṃ tīhākārehi tāni aṇḍāni paripāliyamānāni na pūtīni honti,",
  "atk-s0303a0:342_23": "yo nesaṃ allasineho,",
  "atk-s0303a0:342_24": "sopi pariyādānaṃ gacchati,",
  "atk-s0303a0:342_25": "kapālaṃ tanukaṃ hoti,",
  "atk-s0303a0:342_26": "pādanakhasikhā ca mukhatuṇḍakañca kharaṃ hoti,",
  "atk-s0303a0:342_27": "sayampi pariṇāmaṃ gacchanti,",
  "atk-s0303a0:342_28": "kapālassa tanuttā bahi āloko anto paññāyati,",
  "atk-s0303a0:342_29": "tasmā “ciraṃ vata mayaṃ saṅkuṭitahatthapādā sambādhe sayimhā,",
  "atk-s0303a0:342_30": "ayañca bahi āloko dissati,",
  "atk-s0303a0:342_31": "ettha dāni no sukhavihāro bhavissatī”ti nikkhamitukāmā hutvā kapālaṃ pādena paharanti,",
  "atk-s0303a0:342_32": "gīvaṃ pasārenti,",
  "atk-s0303a0:342_33": "tato taṃ kapālaṃ dvedhā bhijjati.",
  "atk-s0303a0:342_34": "Atha te pakkhe vidhunantā taṃkhaṇānurūpaṃ viravantā nikkhamantiyeva,",
  "atk-s0303a0:342_35": "nikkhamitvā ca gāmakkhettaṃ upasobhayamānā vicaranti.",
  "atk-s0303a0:343_0": "Evameva khoti idaṃ opammasampaṭipādanaṃ.",
  "atk-s0303a0:343_1": "Taṃ evaṃ atthena saṃsanditvā veditabbaṃ –",
  "atk-s0303a0:343_2": "tassā kukkuṭiyā aṇḍesu tividhakiriyākaraṇaṃ viya hi imassa bhikkhuno bhāvānuyogaṃ anuyuttakālo,",
  "atk-s0303a0:343_3": "kukkuṭiyā tividhakiriyāsampādanena aṇḍānaṃ apūtibhāvo viya bhāvanānuyogamanuyuttassa bhikkhuno tividhānupassanāsampādanena",
  "atk-s0303a0:343_4": "vipassanāñāṇassa aparihāni,",
  "atk-s0303a0:343_5": "tassā tividhakiriyākaraṇena allasinehapariyādānaṃ viya tassa bhikkhuno tividhānupassanāsampādanena bhavattayānugatanikantisinehapariyādānaṃ,",
  "atk-s0303a0:343_6": "aṇḍakapālānaṃ tanubhāvo viya tassa bhikkhuno avijjaṇḍakosassa tanubhāvo,",
  "atk-s0303a0:343_7": "kukkuṭapotakānaṃ pādanakhasikhamukhatuṇḍakānaṃ thaddhakharabhāvo viya bhikkhuno vipassanāñāṇassa tikkhakharavippasanna sūrabhāvo,",
  "atk-s0303a0:343_8": "kukkuṭapotakānaṃ pariṇāmakālo viya bhikkhuno vipassanāñāṇassa pariṇāmakālo vaḍḍhitakālo gabbhaggahaṇakālo,",
  "atk-s0303a0:343_9": "kukkuṭapotakānaṃ pādanakhasikhāya vā mukhatuṇḍakena vā aṇḍakosaṃ padāletvā pakkhe papphoṭetvā sotthinā",
  "atk-s0303a0:343_10": "abhinibbhidākālo viya tassa bhikkhuno vipassanāñāṇagabbhaṃ gaṇhāpetvā vicarantassa tajjātikaṃ utusappāyaṃ",
  "atk-s0303a0:343_11": "vā bhojanasappāyaṃ vā puggalasappāyaṃ vā dhammassavanasappāyaṃ vā labhitvā ekāsane nisinnasseva vipassanaṃ",
  "atk-s0303a0:343_12": "vaḍḍhentassa anupubbādhigatena arahattamaggena avijjaṇḍakosaṃ padāletvā abhiññāpakkhe papphoṭetvā sotthinā",
  "atk-s0303a0:343_13": "arahattapattakālo veditabbo.",
  "atk-s0303a0:343_14": "Yathā pana kukkuṭapotakānaṃ pariṇatabhāvaṃ ñatvā mātāpi aṇḍakosaṃ bhindati,",
  "atk-s0303a0:343_15": "evaṃ tathārūpassa bhikkhuno ñāṇaparipākaṃ ñatvā satthāpi –",
  "atk-s0303a0:344_0": "“Ucchinda sinehamattano, kumudaṃ sāradikaṃva pāṇinā;",
  "atk-s0303a0:345_0": "Santimaggameva brūhaya, nibbānaṃ sugatena desita”nti. –",
  "atk-s0303a0:346_0": "Ādinā nayena obhāsaṃ pharitvā gāthāya avijjaṇḍakosaṃ paharati.",
  "atk-s0303a0:346_1": "So gāthāpariyosāne avijjaṇḍakosaṃ bhinditvā arahattaṃ pāpuṇāti.",
  "atk-s0303a0:346_2": "Tato paṭṭhāya yathā te kukkuṭapotakā gāmakkhettaṃ upasobhayamānā tattha vicaranti,",
  "atk-s0303a0:346_3": "evaṃ ayampi mahākhīṇāsavo nibbānārammaṇaṃ phalasamāpattiṃ appetvā saṅghārāmaṃ upasobhayamāno vicarati.",
  "atk-s0303a0:347_0": "Palagaṇḍassāti vaḍḍhakissa.",
  "atk-s0303a0:347_1": "So hi olambakasaṅkhātaṃ palaṃ dhāretvā dārūnaṃ gaṇḍaṃ haratīti palagaṇḍoti vuccati.",
  "atk-s0303a0:347_2": "Vāsijaṭeti vāsidaṇḍakassa gahaṇaṭṭhāne.",
  "atk-s0303a0:347_3": "Ettakaṃ vata me ajja āsavānaṃ khīṇanti pabbajitassa hi pabbajjāsaṅkhepena uddesena paripucchāya yoniso",
  "atk-s0303a0:347_4": "manasikārena vattapaṭipattiyā ca niccakālaṃ āsavā khīyanti.",
  "atk-s0303a0:347_5": "Evaṃ khīyamānānaṃ pana tesaṃ “ettakaṃ ajja khīṇaṃ,",
  "atk-s0303a0:347_6": "ettakaṃ hiyyo”ti evamassa ñāṇaṃ na hotīti attho.",
  "atk-s0303a0:347_7": "Imāya upamāya vipassanāyānisaṃso dīpito.",
  "atk-s0303a0:347_8": "Hemantikenāti hemantasamayena.",
  "atk-s0303a0:347_9": "Paṭippassambhantīti thirabhāvena parihāyanti.",
  "atk-s0303a0:348_0": "Evameva khoti ettha mahāsamuddo viya sāsanaṃ daṭṭhabbaṃ,",
  "atk-s0303a0:348_1": "nāvā viya yogāvacaro,",
  "atk-s0303a0:348_2": "nāvāya mahāsamudde pariyādānaṃ viya imassa bhikkhuno ūnapañcavassakāle ācariyupajjhāyānaṃ santike vicaraṇaṃ,",
  "atk-s0303a0:348_3": "nāvāya mahāsamuddodakena khajjamānānaṃ bandhanānaṃ tanubhāvo viya bhikkhuno pabbajjāsaṅkhepena uddesaparipucchādīhi ceva saṃyojanānaṃ tanubhāvo,",
  "atk-s0303a0:348_4": "nāvāya thale ukkhittakālo viya bhikkhuno nissayamuccakassa kammaṭṭhānaṃ gahetvā araññe vasanakālo,",
  "atk-s0303a0:348_5": "divā vātātapena saṃsussanaṃ viya vipassanāñāṇena taṇhāsnehasaṃsussanaṃ,",
  "atk-s0303a0:348_6": "rattiṃ himodakena temanaṃ viya kammaṭṭhānaṃ nissāya uppannena pītipāmojjena cittatemanaṃ,",
  "atk-s0303a0:348_7": "rattindivaṃ vātātapena ceva himodakena ca parisukkhaparitintānaṃ bandhanānaṃ dubbalabhāvo viya ekadivasaṃ",
  "atk-s0303a0:348_8": "utusappāyādīni laddhā vipassanāñāṇapītipāmojjehi saṃyojanānaṃ bhiyyosomattāya dubbalabhāvo,",
  "atk-s0303a0:348_9": "pāvussakamegho viya arahattamaggañāṇaṃ,",
  "atk-s0303a0:348_10": "meghavuṭṭhiudakena nāvāya bandhe pūtibhāvo viya āraddhavipassakassa rūpasattakādivasena vipassanaṃ vaḍḍhentassa",
  "atk-s0303a0:348_11": "okkhāyamāne pakkhāyamāne kammaṭṭhāne ekadivasaṃ utusappāyādīni laddhā ekapallaṅkena nisinnassa arahattaphalādhigamo,",
  "atk-s0303a0:348_12": "pūtibandhanāvāya kañci kālaṃ ṭhānaṃ viya khīṇasaṃyojanassa arahato mahājanaṃ anuggaṇhantassa yāvatāyukaṃ ṭhānaṃ,",
  "atk-s0303a0:348_13": "pūtibandhanāvāya anupubbena bhijjitvā apaṇṇattikabhāvūpagamo viya khīṇāsavassa upādiṇṇakkhandhabhedena",
  "atk-s0303a0:348_14": "anupādisesāya nibbānadhātuyā parinibbutassa apaṇṇattikabhāvūpagamoti imāya upamāya saṃyojanānaṃ dubbalatā dīpitā. Navamaṃ.",
  "atk-s0303a0:349_0": "10. Aniccasaññāsuttavaṇṇanā",
  "atk-s0303a0:350_0": "102.",
  "atk-s0303a0:350_1": "Dasame aniccasaññāti aniccaṃ aniccanti bhāventassa uppannasaññā.",
  "atk-s0303a0:350_2": "Pariyādiyatīti khepayati.",
  "atk-s0303a0:350_3": "Sabbaṃ asmimānanti navavidhaṃ asmimānaṃ.",
  "atk-s0303a0:350_4": "Mūlasantānakānīti santānetvā ṭhitamūlāni.",
  "atk-s0303a0:350_5": "Mahānaṅgalaṃ viya hi aniccasaññā,",
  "atk-s0303a0:350_6": "khuddānukhuddakāni mūlasantānakāni viya kilesā,",
  "atk-s0303a0:350_7": "yathā kassako kasanto naṅgalena tāni padāleti,",
  "atk-s0303a0:350_8": "evaṃ yogī aniccasaññaṃ bhāvento aniccasaññāñāṇena kilese padāletīti idamettha opammasaṃsandanaṃ.",
  "atk-s0303a0:351_0": "Odhunātīti heṭṭhā dhunāti.",
  "atk-s0303a0:351_1": "Niddhunātīti papphoṭeti.",
  "atk-s0303a0:351_2": "Nicchoṭetīti papphoṭetvā chaḍḍeti.",
  "atk-s0303a0:351_3": "Idhāpi pabbajāni viya kilesā,",
  "atk-s0303a0:351_4": "lāyanaṃ nicchoṭanaṃ viya aniccasaññāñāṇanti iminā atthena upamā saṃsandetabbā.",
  "atk-s0303a0:352_0": "Vaṇṭacchinnāyāti tiṇhena khurappena vaṇṭacchinnāya.",
  "atk-s0303a0:352_1": "Tadanvayāni bhavantīti taṃ ambapiṇḍiṃ anugacchanti,",
  "atk-s0303a0:352_2": "tassā patamānāya ambāni bhūmiyaṃ patanti.",
  "atk-s0303a0:352_3": "Idhāpi ambapiṇḍi viya kilesā,",
  "atk-s0303a0:352_4": "tiṇhakhurappo viya aniccasaññā,",
  "atk-s0303a0:352_5": "yathā khurappena chinnāya ambapiṇḍiyā sabbāni ambāni bhūmiyaṃ patanti,",
  "atk-s0303a0:352_6": "evaṃ aniccasaññāñāṇena kilesānaṃ mūlabhūtāya avijjāya chinnāya sabbakilesā samugghātaṃ gacchantīti,",
  "atk-s0303a0:352_7": "idaṃ opammasaṃsandanaṃ.",
  "atk-s0303a0:353_0": "Kūṭaṅgamāti kūṭaṃ gacchanti.",
  "atk-s0303a0:353_1": "Kūṭaninnāti kūṭaṃ pavisanabhāvena kūṭe ninnā.",
  "atk-s0303a0:353_2": "Kūṭasamosaraṇāti kūṭe samosaritvā ṭhitā.",
  "atk-s0303a0:353_3": "Idhāpi kūṭaṃ viya aniccasaññā,",
  "atk-s0303a0:353_4": "gopānasiyo viya catubhūmakakusaladhammā,",
  "atk-s0303a0:353_5": "yathā sabbagopānasīnaṃ kūṭaṃ aggaṃ,",
  "atk-s0303a0:353_6": "evaṃ kusaladhammānaṃ aniccasaññā aggā.",
  "atk-s0303a0:353_7": "Nanu ca aniccasaññā lokiyā,",
  "atk-s0303a0:353_8": "sā lokiyakusalānaṃ tāva aggaṃ hotu,",
  "atk-s0303a0:353_9": "lokuttarānaṃ kathaṃ agganti?",
  "atk-s0303a0:353_10": "Tesampi paṭilābhakaraṇatthena agganti veditabbā.",
  "atk-s0303a0:353_11": "Iminā upāyena sabbāsu upamāsu opammasaṃsandanaṃ veditabbaṃ.",
  "atk-s0303a0:353_12": "Purimāhi panettha tīhi aniccasaññāya kiccaṃ,",
  "atk-s0303a0:353_13": "pacchimāhi balanti. Dasamaṃ.",
  "atk-s0303a0:354_0": "Pupphavaggo dasamo.",
  "atk-s0303a0:355_0": "Majjhimapaṇṇāsako samatto.",
  "atk-s0303a0:356_0": "11. Antavaggo",
  "atk-s0303a0:357_0": "1. Antasuttavaṇṇanā",
  "atk-s0303a0:358_0": "103.",
  "atk-s0303a0:358_1": "Antavaggassa paṭhame antāti koṭṭhāsā.",
  "atk-s0303a0:358_2": "Idaṃ suttaṃ catusaccavasena pañcakkhandhe yojetvā antoti vacanena bujjhanakānaṃ ajjhāsayavasena vuttaṃ. Paṭhamaṃ.",
  "atk-s0303a0:359_0": "2-3. Dukkhasuttādivaṇṇanā",
  "atk-s0303a0:360_0": "104- 105.",
  "atk-s0303a0:360_1": "Dutiyampi pañcakkhandhe catusaccavasena yojetvā dukkhanti bujjhanakānaṃ ajjhāsayena kathitaṃ.",
  "atk-s0303a0:360_2": "Tatiyampi tatheva sakkāyoti bujjhanakānaṃ ajjhāsayena kathitaṃ.",
  "atk-s0303a0:360_3": "Dutiyatatiyāni.",
  "atk-s0303a0:361_0": "4. Pariññeyyasuttavaṇṇanā",
  "atk-s0303a0:362_0": "106.",
  "atk-s0303a0:362_1": "Catutthe pariññeyyeti parijānitabbe samatikkamitabbe.",
  "atk-s0303a0:362_2": "Pariññanti samatikkamaṃ.",
  "atk-s0303a0:362_3": "Pariññātāvinti tāya pariññāya parijānitvā samatikkamitvā ṭhitaṃ.",
  "atk-s0303a0:362_4": "Rāgakkhayotiādīhi nibbānaṃ dassitaṃ.",
  "atk-s0303a0:362_5": "Catutthaṃ.",
  "atk-s0303a0:363_0": "5-10. Samaṇasuttādivaṇṇanā",
  "atk-s0303a0:364_0": "107-112. Pañcamādīsu catūsu cattāri saccāni kathitāni. Navamadasamesu kilesappahānanti. Pañcamādīni.",
  "atk-s0303a0:365_0": "Antavaggo ekādasamo.",
  "atk-s0303a0:366_0": "12. Dhammakathikavaggo",
  "atk-s0303a0:367_0": "1-2. Avijjāsuttādivaṇṇanā",
  "atk-s0303a0:368_0": "113- 114.",
  "atk-s0303a0:368_1": "Dhammakathikavaggassa paṭhame ettāvatā ca avijjāgato hotīti yāvatā imāya catūsu saccesu aññāṇabhūtāya avijjāya samannāgato,",
  "atk-s0303a0:368_2": "ettāvatā avijjāgato hotīti attho.",
  "atk-s0303a0:368_3": "Dutiyepi eseva nayo.",
  "atk-s0303a0:368_4": "Paṭhamadutiyāni.",
  "atk-s0303a0:369_0": "3. Dhammakathikasuttavaṇṇanā",
  "atk-s0303a0:370_0": "115.",
  "atk-s0303a0:370_1": "Tatiye paṭhamena dhammakathiko,",
  "atk-s0303a0:370_2": "dutiyena sekhabhūmi,",
  "atk-s0303a0:370_3": "tatiyena asekhabhūmīti evaṃ dhammakathikaṃ pucchitena visesetvā dve bhūmiyo kathitā. Tatiyaṃ.",
  "atk-s0303a0:371_0": "4. Dutiyadhammakathikasuttavaṇṇanā",
  "atk-s0303a0:372_0": "116. Catutthe tissannampi pucchānaṃ tīṇi vissajjanāni kathitāni. Catutthaṃ.",
  "atk-s0303a0:373_0": "5-9. Bandhanasuttādivaṇṇanā",
  "atk-s0303a0:374_0": "117- 121.",
  "atk-s0303a0:374_1": "Pañcame atīradassīti tīraṃ vuccati vaṭṭaṃ,",
  "atk-s0303a0:374_2": "taṃ na passati.",
  "atk-s0303a0:374_3": "Apāradassīti pāraṃ vuccati nibbānaṃ,",
  "atk-s0303a0:374_4": "taṃ na passati.",
  "atk-s0303a0:374_5": "Baddhoti kilesabandhanena baddho hutvā jīyati ca mīyati ca asmā lokā paraṃ lokaṃ gacchatīti.",
  "atk-s0303a0:374_6": "Imasmiṃ sutte vaṭṭadukkhaṃ kathitanti.",
  "atk-s0303a0:374_7": "Chaṭṭhādīni uttānatthāneva.",
  "atk-s0303a0:374_8": "Pañcamādīni.",
  "atk-s0303a0:375_0": "10. Sīlavantasuttavaṇṇanā",
  "atk-s0303a0:376_0": "122.",
  "atk-s0303a0:376_1": "Dasame aniccatotiādīsu hutvā abhāvākārena aniccato,",
  "atk-s0303a0:376_2": "paṭipīḷanākārena dukkhato,",
  "atk-s0303a0:376_3": "ābādhaṭṭhena rogato,",
  "atk-s0303a0:376_4": "antodosaṭṭhena gaṇḍato,",
  "atk-s0303a0:376_5": "tesaṃ tesaṃ gaṇḍānaṃ paccayabhāvena vā khaṇanaṭṭhena vā sallato dukkhaṭṭhena aghato,",
  "atk-s0303a0:376_6": "visabhāgamahābhūtasamuṭṭhānaābādhapaccayaṭṭhena ābādhato,",
  "atk-s0303a0:376_7": "asakaṭṭhena parato,",
  "atk-s0303a0:376_8": "palujjanaṭṭhena palokato,",
  "atk-s0303a0:376_9": "sattasuññataṭṭhena suññato,",
  "atk-s0303a0:376_10": "attābhāvena anattato.",
  "atk-s0303a0:376_11": "Evamettha “aniccato palokato”ti dvīhi padehi aniccamanasikāro,",
  "atk-s0303a0:376_12": "“suññato anattato”ti dvīhi anattamanasikāro,",
  "atk-s0303a0:376_13": "sesehi dukkhamanasikāro vuttoti veditabbo.",
  "atk-s0303a0:376_14": "Sesamettha uttānameva. Dasamaṃ.",
  "atk-s0303a0:377_0": "11. Sutavantasuttavaṇṇanā",
  "atk-s0303a0:378_0": "123.",
  "atk-s0303a0:378_1": "Tathā ekādasame.",
  "atk-s0303a0:378_2": "Dasamasmiñhi “sīlavatā”ti catupārisuddhisīlaṃ vuttaṃ,",
  "atk-s0303a0:378_3": "idha sutavatāti kammaṭṭhānasutaṃ idameva nānākaraṇaṃ.",
  "atk-s0303a0:378_4": "Ekādasamaṃ.",
  "atk-s0303a0:379_0": "12-13. Kappasuttādivaṇṇanā",
  "atk-s0303a0:380_0": "124-125. Dvādasamaterasamāni rāhulovādasadisānevāti. Dvādasamaterasamāni.",
  "atk-s0303a0:381_0": "Dhammakathikavaggo dvādasamo.",
  "atk-s0303a0:382_0": "13. Avijjāvaggo",
  "atk-s0303a0:383_0": "1-10. Samudayadhammasuttādivaṇṇanā",
  "atk-s0303a0:384_0": "126-135. Avijjāvaggo uttānatthova. Imasmiñhi vagge sabbasuttesu catusaccameva kathitaṃ.",
  "atk-s0303a0:385_0": "Avijjāvaggo terasamo.",
  "atk-s0303a0:386_0": "14. Kukkuḷavaggo",
  "atk-s0303a0:387_0": "1-13. Kukkuḷasuttādivaṇṇanā",
  "atk-s0303a0:388_0": "136- 149.",
  "atk-s0303a0:388_1": "Kukkuḷavaggassa paṭhame kukkuḷanti santattaṃ ādittaṃ chārikarāsiṃ viya mahāpariḷāhaṃ.",
  "atk-s0303a0:388_2": "Imasmiṃ sutte dukkhalakkhaṇaṃ kathitaṃ,",
  "atk-s0303a0:388_3": "sesesu aniccalakkhaṇādīni.",
  "atk-s0303a0:388_4": "Sabbāni cetāni pāṭiyekkaṃ puggalajjhāsayena kathitānīti.",
  "atk-s0303a0:389_0": "Kukkuḷavaggo cuddasamo.",
  "atk-s0303a0:390_0": "15. Diṭṭhivaggo",
  "atk-s0303a0:391_0": "1-9. Ajjhattasuttādivaṇṇanā",
  "atk-s0303a0:392_0": "150- 158.",
  "atk-s0303a0:392_1": "Diṭṭhivaggassa paṭhame kiṃ upādāyāti kiṃ paṭicca.",
  "atk-s0303a0:392_2": "Dutiye kiṃ abhinivissāti kiṃ abhinivisitvā,",
  "atk-s0303a0:392_3": "paccayaṃ katvāti attho.",
  "atk-s0303a0:392_4": "Tatiyādīsu diṭṭhītiādīni puggalajjhāsayena vuttāni.",
  "atk-s0303a0:392_5": "Paṭhamādīni.",
  "atk-s0303a0:393_0": "10. Ānandasuttavaṇṇanā",
  "atk-s0303a0:394_0": "159.",
  "atk-s0303a0:394_1": "Dasame upasaṅkamīti aññe bhikkhū pañcakkhandhakammaṭṭhānaṃ kathāpetvā yuñjitvā ghaṭetvā arahattaṃ patvā",
  "atk-s0303a0:394_2": "satthu santike aññaṃ byākaronte disvā “ahampi pañcakkhandhakammaṭṭhānaṃ kathāpetvā yuñjanto ghaṭento,",
  "atk-s0303a0:394_3": "arahattaṃ patvā aññaṃ byākarissāmī”ti cintetvā upasaṅkami.",
  "atk-s0303a0:394_4": "Satthā pana attano dharamānakāle therassa uparimaggattayavajjhānaṃ kilesānaṃ pahānaṃ apassantopi “imassa cittaṃ gaṇhissāmī”ti kathesi.",
  "atk-s0303a0:394_5": "Tassāpi ekaṃ dve vāre manasi katvāva buddhupaṭṭhānavelā jātāti gantabbaṃ hoti.",
  "atk-s0303a0:394_6": "Itissa cittaṃ sampahaṃsamāno vimuttiparipācanīyadhammova so kammaṭṭhānānuyogo jātoti. Dasamaṃ.",
  "atk-s0303a0:395_0": "Diṭṭhivaggo pannarasamo.",
  "atk-s0303a0:396_0": "Uparipaṇṇāsako samatto.",
  "atk-s0303a0:397_0": "Khandhasaṃyuttavaṇṇanā niṭṭhitā.",
  "atk-s0303a0:398_0": "1. Paṭhamavaggo",
  "atk-s0303a0:399_0": "1. Mārasuttavaṇṇanā",
  "atk-s0303a0:400_0": "160.",
  "atk-s0303a0:400_1": "Rādhasaṃyuttassa paṭhame māro vā assāti maraṇaṃ vā bhaveyya.",
  "atk-s0303a0:400_2": "Māretā vāti māretabbo vā.",
  "atk-s0303a0:400_3": "Yo vā pana mīyatīti yo vā pana marati.",
  "atk-s0303a0:400_4": "Nibbidatthanti nibbidāñāṇatthaṃ.",
  "atk-s0303a0:400_5": "Nibbānatthāti phalavimutti nāmesā anupādānibbānatthāti attho.",
  "atk-s0303a0:400_6": "Accayāsīti atikkantosi.",
  "atk-s0303a0:400_7": "Nibbānogadhanti nibbāne patiṭṭhitaṃ.",
  "atk-s0303a0:400_8": "Idaṃ maggabrahmacariyaṃ nāma nibbānabbhantare vussati,",
  "atk-s0303a0:400_9": "na nibbānaṃ atikkamitvāti attho.",
  "atk-s0303a0:400_10": "Nibbānapariyosānanti nibbānaṃ assa pariyosānaṃ,",
  "atk-s0303a0:400_11": "nipphatti niṭṭhāti attho. Paṭhamaṃ.",
  "atk-s0303a0:401_0": "2-10. Sattasuttādivaṇṇanā",
  "atk-s0303a0:402_0": "161- 169.",
  "atk-s0303a0:402_1": "Dutiye satto sattoti laggapucchā.",
  "atk-s0303a0:402_2": "Tatra satto tatra visattoti tatra laggo tatra vilaggo.",
  "atk-s0303a0:402_3": "Paṃsvāgārakehīti paṃsugharakehi.",
  "atk-s0303a0:402_4": "Keḷāyantīti kīḷanti.",
  "atk-s0303a0:402_5": "Dhanāyantīti dhanaṃ viya maññanti.",
  "atk-s0303a0:402_6": "Mamāyantīti “mama idaṃ,",
  "atk-s0303a0:402_7": "mama ida”nti mamattaṃ karonti,",
  "atk-s0303a0:402_8": "aññassa phusitumpi na denti.",
  "atk-s0303a0:402_9": "Vikīḷaniyaṃ karontīti “niṭṭhitā kīḷā”ti te bhindamānā kīḷāvigamaṃ karonti.",
  "atk-s0303a0:402_10": "Tatiye bhavanettīti bhavarajju.",
  "atk-s0303a0:402_11": "Catutthaṃ uttānameva.",
  "atk-s0303a0:402_12": "Pañcamādīsu catūsu cattāri saccāni kathitāni,",
  "atk-s0303a0:402_13": "dvīsu kilesappahānanti.",
  "atk-s0303a0:402_14": "Dutiyādīni.",
  "atk-s0303a0:403_0": "Paṭhamo vaggo.",
  "atk-s0303a0:404_0": "2. Dutiyavaggo",
  "atk-s0303a0:405_0": "1-12. Mārasuttādivaṇṇanā",
  "atk-s0303a0:406_0": "170- 181.",
  "atk-s0303a0:406_1": "Dutiyavaggassa paṭhame māro,",
  "atk-s0303a0:406_2": "māroti maraṇaṃ pucchati.",
  "atk-s0303a0:406_3": "Yasmā pana rūpādivinimuttaṃ maraṇaṃ nāma natthi,",
  "atk-s0303a0:406_4": "tenassa bhagavā rūpaṃ kho, rādha,",
  "atk-s0303a0:406_5": "mārotiādimāha.",
  "atk-s0303a0:406_6": "Dutiye māradhammoti maraṇadhammo.",
  "atk-s0303a0:406_7": "Etenupāyena sabbattha attho veditabboti.",
  "atk-s0303a0:407_0": "Dutiyo vaggo.",
  "atk-s0303a0:408_0": "3-4. Āyācanavaggādi",
  "atk-s0303a0:409_0": "1-11. Mārādisuttaekādasakavaṇṇanā",
  "atk-s0303a0:410_0": "182- 205.",
  "atk-s0303a0:410_1": "Tato paraṃ uttānatthameva.",
  "atk-s0303a0:410_2": "Ayañhi rādhatthero paṭibhāniyatthero nāma.",
  "atk-s0303a0:410_3": "Tathāgatassa imaṃ theraṃ disvā sukhumaṃ kāraṇaṃ upaṭṭhāti.",
  "atk-s0303a0:410_4": "Tenassa bhagavā nānānayehi dhammaṃ deseti.",
  "atk-s0303a0:410_5": "Evaṃ imasmiṃ rādhasaṃyutte ādito dve vaggā pucchāvasena desitā,",
  "atk-s0303a0:410_6": "tatiyo āyācanena,",
  "atk-s0303a0:410_7": "catuttho upanisinnakakathāvasena.",
  "atk-s0303a0:410_8": "Sakalampi panetaṃ rādhasaṃyuttaṃ therassa vimuttiparipācanīyadhammavaseneva gahitanti veditabbaṃ.",
  "atk-s0303a0:411_0": "Rādhasaṃyuttavaṇṇanā niṭṭhitā.",
  "atk-s0303a0:412_0": "1. Sotāpattivaggo",
  "atk-s0303a0:413_0": "1. Vātasuttavaṇṇanā",
  "atk-s0303a0:414_0": "206.",
  "atk-s0303a0:414_1": "Diṭṭhisaṃyutte na vātā vāyantītiādīsu evaṃ kira tesaṃ diṭṭhi –",
  "atk-s0303a0:414_2": "“yepi ete rukkhasākhādīni bhañjantā vātā vāyanti,",
  "atk-s0303a0:414_3": "na ete vātā,",
  "atk-s0303a0:414_4": "vātaleso nāmeso,",
  "atk-s0303a0:414_5": "vāto pana esikatthambho viya pabbatakūṭaṃ viya ca ṭhito.",
  "atk-s0303a0:414_6": "Tathā yāpi etā tiṇakaṭṭhādīni vahantiyo nadiyo sandanti,",
  "atk-s0303a0:414_7": "na ettha udakaṃ sandaki,",
  "atk-s0303a0:414_8": "udakaleso nāmesa,",
  "atk-s0303a0:414_9": "udakaṃ pana esikatthambho viya pabbatakūṭaṃ viya ca ṭhitaṃ.",
  "atk-s0303a0:414_10": "Yāpimā gabbhiniyo vijāyantīti ca vuccanti,",
  "atk-s0303a0:414_11": "kiñcāpi tā milātudarā honti,",
  "atk-s0303a0:414_12": "gabbho pana na nikkhamati,",
  "atk-s0303a0:414_13": "gabbhaleso nāmeso,",
  "atk-s0303a0:414_14": "gabbho pana esikatthambho viya pabbatakūṭaṃ viya ca ṭhito.",
  "atk-s0303a0:414_15": "Yepi ete candimasūriyā udenti vā apenti vā,",
  "atk-s0303a0:414_16": "neva te udenti na apenti,",
  "atk-s0303a0:414_17": "candimasūriyaleso nāmesa,",
  "atk-s0303a0:414_18": "candimasūriyā pana esikatthambho viya pabbatakūṭaṃ viya ca ṭhitā”ti.",
  "atk-s0303a0:415_0": "2-4. Etaṃmamasuttādivaṇṇanā",
  "atk-s0303a0:416_0": "207- 209.",
  "atk-s0303a0:416_1": "Diṭṭhantiādīsu diṭṭhaṃ rūpāyatanaṃ.",
  "atk-s0303a0:416_2": "Sutaṃ saddāyatanaṃ.",
  "atk-s0303a0:416_3": "Mutaṃ gandhāyatanaṃ rasāyatanaṃ phoṭṭhabbāyatanaṃ.",
  "atk-s0303a0:416_4": "Tañhi patvā gahetabbato mutanti ca vuttaṃ.",
  "atk-s0303a0:416_5": "Avasesāni sattāyatanāni viññātaṃ nāma.",
  "atk-s0303a0:416_6": "Pattanti pariyesitvā vā apariyesitvā vā pattaṃ.",
  "atk-s0303a0:416_7": "Pariyesitanti pattaṃ vā apattaṃ vā pariyesitaṃ.",
  "atk-s0303a0:416_8": "Anuvicaritaṃ manasāti cittena anusañcaritaṃ.",
  "atk-s0303a0:416_9": "Lokasmiñhi pariyesitvā pattampi atthi,",
  "atk-s0303a0:416_10": "pariyesitvā nopattampi,",
  "atk-s0303a0:416_11": "apariyesitvā pattampi,",
  "atk-s0303a0:416_12": "apariyesitvā nopattampi.",
  "atk-s0303a0:416_13": "Tattha pariyesitvā pattaṃ pattaṃ nāma,",
  "atk-s0303a0:416_14": "pariyesitvā nopattaṃ pariyesitaṃ nāma.",
  "atk-s0303a0:416_15": "Apariyesitvā pattañca apariyesitvā nopattañca manasānuvicaritaṃ nāma.",
  "atk-s0303a0:416_16": "Atha vā pariyesitvā pattampi apariyesitvā pattampi pattaṭṭhena pattaṃ nāma,",
  "atk-s0303a0:416_17": "pariyesitvā nopattameva pariyesitaṃ nāma,",
  "atk-s0303a0:416_18": "apariyesitvā nopattaṃ manasānuvicaritaṃ nāma.",
  "atk-s0303a0:416_19": "Sabbaṃ vā etaṃ manasā anuvicaritameva.",
  "atk-s0303a0:417_0": "5. Natthidinnasuttavaṇṇanā",
  "atk-s0303a0:418_0": "210.",
  "atk-s0303a0:418_1": "Natthi dinnantiādīsu natthi dinnanti dinnassa phalābhāvaṃ sandhāya vadanti.",
  "atk-s0303a0:418_2": "Yiṭṭhaṃ vuccati mahāyāgo.",
  "atk-s0303a0:418_3": "Hutanti paheṇakasakkāro adhippeto.",
  "atk-s0303a0:418_4": "Tampi ubhayaṃ phalābhāvameva sandhāya paṭikkhipanti.",
  "atk-s0303a0:418_5": "Sukatadukkaṭānanti sukatadukkatānaṃ,",
  "atk-s0303a0:418_6": "kusalākusalānanti attho.",
  "atk-s0303a0:418_7": "Phalaṃ vipākoti yaṃ phalanti vā vipākoti vā vuccati,",
  "atk-s0303a0:418_8": "taṃ natthīti vadanti.",
  "atk-s0303a0:418_9": "Natthi ayaṃ lokoti paraloke ṭhitassa ayaṃ loko natthi.",
  "atk-s0303a0:418_10": "Natthi paro lokoti idha loke ṭhitassapi paro loko natthi,",
  "atk-s0303a0:418_11": "sabbe tattha tattheva ucchijjantīti dassenti.",
  "atk-s0303a0:418_12": "Natthi mātā natthi pitāti tesu sammāpaṭipattimicchāpaṭipattīnaṃ phalābhāvavasena vadanti.",
  "atk-s0303a0:418_13": "Natthi sattā opapātikāti cavitvā uppajjanakasattā nāma natthīti vadanti.",
  "atk-s0303a0:418_14": "Natthi loke samaṇabrāhmaṇāti loke sammāpaṭipannā samaṇabrāhmaṇā nāma natthīti vadanti.",
  "atk-s0303a0:419_0": "Cātumahābhūtikoti catumahābhūtamayo.",
  "atk-s0303a0:419_1": "Pathavī pathavīkāyanti ajjhattikā pathavīdhātu bāhiraṃ pathavīdhātuṃ.",
  "atk-s0303a0:419_2": "Anupetīti anuyāti.",
  "atk-s0303a0:419_3": "Anupagacchatīti tasseva vevacanaṃ,",
  "atk-s0303a0:419_4": "anugacchatītipi attho.",
  "atk-s0303a0:419_5": "Ubhayenāpi upeti upagacchatīti dassenti.",
  "atk-s0303a0:419_6": "Āpādīsupi eseva nayo.",
  "atk-s0303a0:419_7": "Indriyānīti manacchaṭṭhāni indriyāni.",
  "atk-s0303a0:419_8": "Saṅkamantīti ākāsaṃ pakkhandanti.",
  "atk-s0303a0:419_9": "Āsandipañcamāti nipannamañcena pañcamā,",
  "atk-s0303a0:419_10": "mañco ceva,",
  "atk-s0303a0:419_11": "cattāro mañcapāde gahetvā ṭhitā cattāro purisā cāti attho.",
  "atk-s0303a0:419_12": "Yāva āḷāhanāti yāva susānā.",
  "atk-s0303a0:419_13": "Padānīti “ayaṃ evaṃ sīlavā ahosi,",
  "atk-s0303a0:419_14": "evaṃ dussīlo”tiādinā nayena pavattāni guṇāguṇapadāni.",
  "atk-s0303a0:419_15": "Sarīrameva vā ettha padānīti adhippetaṃ.",
  "atk-s0303a0:419_16": "Kāpotakānīti kapotakavaṇṇāni,",
  "atk-s0303a0:419_17": "pārāvatapakkhavaṇṇānīti attho.",
  "atk-s0303a0:419_18": "Bhassantāti bhasmantā.",
  "atk-s0303a0:419_19": "Ayameva vā pāḷi.",
  "atk-s0303a0:419_20": "Āhutiyoti yaṃ paheṇakasakkārādibhedaṃ dinnadānaṃ,",
  "atk-s0303a0:419_21": "sabbaṃ taṃ chārikāvasānameva hoti,",
  "atk-s0303a0:419_22": "na tato paraṃ phaladāyakaṃ hutvā gacchatīti attho.",
  "atk-s0303a0:419_23": "Dattupaññattanti dattūhi bālamanussehi paññattaṃ.",
  "atk-s0303a0:419_24": "Idaṃ vuttaṃ hoti –",
  "atk-s0303a0:419_25": "bālehi abuddhīhi paññattamidaṃ dānaṃ,",
  "atk-s0303a0:419_26": "na paṇḍitehi.",
  "atk-s0303a0:419_27": "Bālā denti,",
  "atk-s0303a0:419_28": "paṇḍitā gaṇhantīti dassenti.",
  "atk-s0303a0:420_0": "6. Karotosuttavaṇṇanā",
  "atk-s0303a0:421_0": "211.",
  "atk-s0303a0:421_1": "Karototi sahatthā karontassa.",
  "atk-s0303a0:421_2": "Kārayatoti āṇattiyā kārentassa.",
  "atk-s0303a0:421_3": "Chindatoti paresaṃ hatthādīni chindantassa.",
  "atk-s0303a0:421_4": "Chedāpayatoti parehi chedāpentassa.",
  "atk-s0303a0:421_5": "Pacatoti daṇḍena pīḷentassa.",
  "atk-s0303a0:421_6": "Pacāpayatoti parehi daṇḍādinā pīḷāpentassa.",
  "atk-s0303a0:421_7": "Socato socāpayatoti parassa bhaṇḍaharaṇādīhi sokaṃ sayaṃ karontassāpi parehi kārentassāpi.",
  "atk-s0303a0:421_8": "Kilamato kilamāpayatoti āhārupacchedabandhanāgārapavesanādīhi sayaṃ kilamentassapi parehi kilamāpentassapi.",
  "atk-s0303a0:421_9": "Phandato phandāpayatoti paraṃ phandantaṃ phandanakāle sayampi phandato parempi phandāpayato.",
  "atk-s0303a0:421_10": "Pāṇamatipātayatoti pāṇaṃ hanantassapi hanāpentassapi.",
  "atk-s0303a0:421_11": "Evaṃ sabbattha karaṇakārāpanavaseneva attho veditabbo.",
  "atk-s0303a0:422_0": "Sandhinti gharasandhiṃ.",
  "atk-s0303a0:422_1": "Nillopanti mahāvilopaṃ.",
  "atk-s0303a0:422_2": "Ekāgārikanti ekameva gharaṃ parivāretvā vilumpanaṃ.",
  "atk-s0303a0:422_3": "Paripanthe tiṭṭhatoti āgatāgatānaṃ acchindanatthaṃ magge tiṭṭhato.",
  "atk-s0303a0:422_4": "Karoto na karīyati pāpanti yaṃkiñci pāpaṃ karomīti saññāya karotopi pāpaṃ na karīyati,",
  "atk-s0303a0:422_5": "natthi pāpaṃ.",
  "atk-s0303a0:422_6": "Sattā pana karomāti evaṃsaññino hontīti dīpenti.",
  "atk-s0303a0:422_7": "Khurapariyantenāti khuraneminā,",
  "atk-s0303a0:422_8": "khuradhārasadisapariyantena vā.",
  "atk-s0303a0:422_9": "Ekamaṃsakhalanti ekamaṃsarāsiṃ.",
  "atk-s0303a0:422_10": "Puñjanti tasseva vevacanaṃ.",
  "atk-s0303a0:422_11": "Tatonidānanti ekamaṃsakhalakaraṇanidānaṃ.",
  "atk-s0303a0:423_0": "Dakkhiṇanti dakkhiṇatīre manussā kakkhaḷā dāruṇā,",
  "atk-s0303a0:423_1": "te sandhāya hanantotiādi vuttaṃ.",
  "atk-s0303a0:423_2": "Uttaranti uttaratīre saddhā honti pasannā buddhamāmakā dhammamāmakā saṅghamāmakā,",
  "atk-s0303a0:423_3": "te sandhāya dadantotiādi vuttaṃ.",
  "atk-s0303a0:423_4": "Tattha yajantoti mahāyāgaṃ karonto.",
  "atk-s0303a0:423_5": "Damenāti indriyadamena uposathakammena.",
  "atk-s0303a0:423_6": "Saṃyamenāti sīlasaṃyamena.",
  "atk-s0303a0:423_7": "Saccavajjenāti saccavacanena.",
  "atk-s0303a0:423_8": "Āgamoti āgamanaṃ,",
  "atk-s0303a0:423_9": "pavattīti attho.",
  "atk-s0303a0:423_10": "Sabbathāpi pāpapuññānaṃ kiriyameva paṭikkhipanti.",
  "atk-s0303a0:424_0": "7. Hetusuttavaṇṇanā",
  "atk-s0303a0:425_0": "212.",
  "atk-s0303a0:425_1": "Natthi hetu natthi paccayoti ettha paccayoti hetuvevacanameva.",
  "atk-s0303a0:425_2": "Ubhayenāpi vijjamānameva kāyaduccaritādīnaṃ saṃkilesapaccayaṃ,",
  "atk-s0303a0:425_3": "kāyasucaritādīnañca visuddhipaccayaṃ paṭikkhipanti.",
  "atk-s0303a0:425_4": "Natthi balanti yamhi attano bale patiṭṭhitā ime sattā devattampi mārattampi brahmattampi sāvakabodhimpi paccekabodhimpi sabbaññutampi pāpuṇanti,",
  "atk-s0303a0:425_5": "taṃ balaṃ paṭikkhipanti.",
  "atk-s0303a0:425_6": "Natthi vīriyantiādīni sabbāni aññamaññavevacanāneva.",
  "atk-s0303a0:425_7": "“Idaṃ no vīriyena,",
  "atk-s0303a0:425_8": "idaṃ purisathāmena,",
  "atk-s0303a0:425_9": "idaṃ purisaparakkamena patta”nti,",
  "atk-s0303a0:425_10": "evaṃ pavattavacanapaṭikkhepakaraṇavasena panetāni visuṃ ādiyanti.",
  "atk-s0303a0:426_0": "Sabbe sattāti oṭṭhagoṇagadrabhādayo anavasese pariggaṇhanti.",
  "atk-s0303a0:426_1": "Sabbe pāṇāti ekindriyo pāṇo,",
  "atk-s0303a0:426_2": "dvindriyo pāṇotiādivasena vadanti.",
  "atk-s0303a0:426_3": "Sabbe bhūtāti aṇḍakosavatthikosesu bhūte sandhāya vadanti.",
  "atk-s0303a0:426_4": "Sabbe jīvāti sāliyavagodhumādayo sandhāya vadanti.",
  "atk-s0303a0:426_5": "Tesu hi te viruhanabhāvena jīvasaññino.",
  "atk-s0303a0:426_6": "Avasā abalā avīriyāti tesaṃ attano vaso vā balaṃ vā vīriyaṃ vā natthi.",
  "atk-s0303a0:426_7": "Niyatisaṅgatibhāvapariṇatāti ettha niyatīti niyatatā.",
  "atk-s0303a0:426_8": "Saṅgatīti channaṃ abhijātīnaṃ tattha tattha gamanaṃ.",
  "atk-s0303a0:426_9": "Bhāvoti sabhāvoyeva.",
  "atk-s0303a0:426_10": "Evaṃ niyatiyā ca saṅgatiyā ca bhāvena ca pariṇatā nānappakārataṃ pattā.",
  "atk-s0303a0:426_11": "Yena hi yathā bhavitabbaṃ,",
  "atk-s0303a0:426_12": "so tatheva bhavati.",
  "atk-s0303a0:426_13": "Yena na bhavitabbaṃ,",
  "atk-s0303a0:426_14": "so na bhavatīti dassenti.",
  "atk-s0303a0:426_15": "Chasvevābhijātīsūti chasu eva abhijātīsu ṭhatvā sukhañca dukkhañca paṭisaṃvedenti,",
  "atk-s0303a0:426_16": "aññā sukhadukkhabhūmi natthīti dassenti.",
  "atk-s0303a0:427_0": "8-10. Mahādiṭṭhisuttādivaṇṇanā",
  "atk-s0303a0:428_0": "213- 215.",
  "atk-s0303a0:428_1": "Akaṭāti akatā.",
  "atk-s0303a0:428_2": "Akaṭavidhāti akatavidhānā,",
  "atk-s0303a0:428_3": "“evaṃ karohī”ti kenaci kāritāpi na hontīti attho.",
  "atk-s0303a0:428_4": "Animmitāti iddhiyāpi na nimmitā.",
  "atk-s0303a0:428_5": "Animmātāti animmāpitā.",
  "atk-s0303a0:428_6": "“Animmitabbā”tipi pāṭho,",
  "atk-s0303a0:428_7": "na nimmitabbāti attho.",
  "atk-s0303a0:428_8": "Vañjhāti vañjhapasuvañjhatālādayo viya aphalā kassaci ajanakā.",
  "atk-s0303a0:428_9": "Pabbatakūṭaṃ viya ṭhitāti kūṭaṭṭhā.",
  "atk-s0303a0:428_10": "Esikaṭṭhāyino viya hutvā ṭhitāti esikaṭṭhāyiṭṭhitā,",
  "atk-s0303a0:428_11": "yathā sunikhāto esikatthambho niccalo tiṭṭhati,",
  "atk-s0303a0:428_12": "evaṃ ṭhitāti attho.",
  "atk-s0303a0:428_13": "Na iñjantīti esikatthambho viya ṭhitattā na calanti.",
  "atk-s0303a0:428_14": "Na vipariṇamantīti pakatiṃ na vijahanti.",
  "atk-s0303a0:428_15": "Na aññamaññaṃ byābādhentīti aññamaññaṃ na upahananti.",
  "atk-s0303a0:428_16": "Nālanti na samatthā.",
  "atk-s0303a0:428_17": "Pathavīkāyotiādīsu pathavīyeva pathavīkāyo,",
  "atk-s0303a0:428_18": "pathavīsamūho vā.",
  "atk-s0303a0:428_19": "Sattannaṃtveva kāyānanti yathā muggarāsiādīsu pahaṭaṃ satthaṃ muggarāsiādīnaṃ antareneva pavisati,",
  "atk-s0303a0:428_20": "evaṃ sattannaṃ kāyānaṃ antarena chiddena vivarena satthaṃ pavisati.",
  "atk-s0303a0:428_21": "Tattha “ahaṃ imaṃ jīvitā voropemī”ti kevalaṃ saññāmattameva hotīti dassenti.",
  "atk-s0303a0:429_0": "Yonipamukhasatasahassānīti pamukhayonīnaṃ uttamayonīnaṃ cuddasasatasahassāni aññāni ca saṭṭhisatāni aññāni",
  "atk-s0303a0:429_1": "ca chasatāni pañca ca kammuno satānīti pañcakammasatāni cāti kevalaṃ takkamattakena niratthakadiṭṭhiṃ dīpenti.",
  "atk-s0303a0:429_2": "Pañca ca kammāni tīṇi ca kammānītiādīsupi eseva nayo.",
  "atk-s0303a0:429_3": "Keci panāhu “pañca kammānīti pañcindriyavasena gaṇhanti,",
  "atk-s0303a0:429_4": "tīṇīti kāyakammādivasenā”ti.",
  "atk-s0303a0:429_5": "Kamme ca aḍḍhakamme cāti ettha panassa kāyakammavacīkammāni kammanti laddhi,",
  "atk-s0303a0:429_6": "manokammaṃ upaḍḍhakammanti.",
  "atk-s0303a0:429_7": "Dvaṭṭhipaṭipadāti dvāsaṭṭhipaṭipadāti vadanti.",
  "atk-s0303a0:429_8": "Dvaṭṭhantarakappāti ekasmiṃ kappe catusaṭṭhi antarakappā nāma honti,",
  "atk-s0303a0:429_9": "ayaṃ pana aññe dve ajānanto evamāha.",
  "atk-s0303a0:430_0": "Chaḷābhijātiyoti kaṇhābhijāti nīlābhijāti lohitābhijāti haliddābhijāti sukkābhijāti paramasukkābhijātīti imā cha abhijātiyo vadanti.",
  "atk-s0303a0:430_1": "Tattha orabbhikā sūkarikā sākuṇikā māgavikā luddā macchaghātakā corā coraghātakā bandhanāgārikā,",
  "atk-s0303a0:430_2": "ye vā panaññepi keci kurūrakammantā,",
  "atk-s0303a0:430_3": "ayaṃ kaṇhābhijātīti vadanti.",
  "atk-s0303a0:430_4": "Bhikkhū nīlābhijātīti vadanti.",
  "atk-s0303a0:430_5": "Te kira catūsu paccayesu kaṇṭake pakkhipitvā khādanti,",
  "atk-s0303a0:430_6": "“bhikkhū ca kaṇṭakavuttikā”ti ayaṃ hissa pāḷi eva.",
  "atk-s0303a0:430_7": "Atha vā kaṇṭakavuttikā eva nāma eke pabbajitāti vadanti.",
  "atk-s0303a0:430_8": "Lohitābhijāti nāma nigaṇṭhā ekasāṭakāti vadanti.",
  "atk-s0303a0:430_9": "Ime kira purimehi dvīhi paṇḍaratarā.",
  "atk-s0303a0:430_10": "Gihī odātavasanā acelakasāvakā haliddābhijātīti vadanti.",
  "atk-s0303a0:430_11": "Evaṃ attano paccayadāyake nigaṇṭhehipi jeṭṭhakatare karonti.",
  "atk-s0303a0:430_12": "Ājīvakā ājīviniyo ayaṃ sukkābhijātīti vadanti.",
  "atk-s0303a0:430_13": "Te kira purimehi catūhi paṇḍaratarā.",
  "atk-s0303a0:430_14": "Nando vaccho,",
  "atk-s0303a0:430_15": "kiso saṃkicco,",
  "atk-s0303a0:430_16": "makkhali gosālo paramasukkābhijātīti vadanti.",
  "atk-s0303a0:430_17": "Te kira sabbehi paṇḍaratarā.",
  "atk-s0303a0:431_0": "Aṭṭha purisabhūmiyoti mandabhūmi khiḍḍābhūmi vīmaṃsakabhūmi ujugatabhūmi sekhabhūmi samaṇabhūmi jānanabhūmi",
  "atk-s0303a0:431_1": "pannabhūmīti imā aṭṭha purisabhūmiyoti vadanti.",
  "atk-s0303a0:431_2": "Tattha jātadivasato paṭṭhāya satta divase sambādhaṭṭhānato nikkhantattā sattā mandā honti momūhā,",
  "atk-s0303a0:431_3": "ayaṃ mandabhūmīti vadanti.",
  "atk-s0303a0:431_4": "Ye pana duggatito āgatā honti,",
  "atk-s0303a0:431_5": "te abhiṇhaṃ rodanti ceva viravanti ca,",
  "atk-s0303a0:431_6": "sugatito āgatā taṃ anussaritvā anussaritvā hasanti,",
  "atk-s0303a0:431_7": "ayaṃ khiḍḍābhūmi nāma.",
  "atk-s0303a0:431_8": "Mātāpitūnaṃ hatthaṃ vā pādaṃ vā mañcaṃ vā pīṭhaṃ vā gahetvā bhūmiyaṃ padanikkhipanaṃ vīmaṃsakabhūmi nāma.",
  "atk-s0303a0:431_9": "Padasā gantuṃ samatthakālo ujugatabhūmi nāma.",
  "atk-s0303a0:431_10": "Sippāni sikkhanakālo sekhabhūmi nāma.",
  "atk-s0303a0:431_11": "Gharā nikkhamma pabbajanakālo samaṇabhūmi nāma.",
  "atk-s0303a0:431_12": "Ācariyaṃ sevitvā jānanakālo jānanabhūmi nāma.",
  "atk-s0303a0:431_13": "“Bhikkhu ca pannako jino na kiñci āhā”ti evaṃ alābhiṃ samaṇaṃ pannabhūmīti vadanti.",
  "atk-s0303a0:432_0": "Ekūnapaññāsa ājīvakasateti ekūnapaññāsa ājīvavuttisatāni.",
  "atk-s0303a0:432_1": "Paribbājakasateti paribbājakapabbajjāsatāni.",
  "atk-s0303a0:432_2": "Nāgavāsasateti nāgamaṇḍalasatāni.",
  "atk-s0303a0:432_3": "Vīse indriyasateti vīsa indriyasatāni.",
  "atk-s0303a0:432_4": "Tiṃse nirayasateti tiṃsa nirayasatāni.",
  "atk-s0303a0:432_5": "Rajodhātuyoti rajaokiraṇaṭṭhānāni.",
  "atk-s0303a0:432_6": "Hatthapiṭṭhipādapiṭṭhādīni sandhāya vadati.",
  "atk-s0303a0:432_7": "Satta saññīgabbhāti oṭṭhagoṇagadrabhaajapasumigamahiṃse sandhāya vadati.",
  "atk-s0303a0:432_8": "Satta asaññīgabbhāti sāliyavagodhumamuggakaṅguvarakakudrūsake sandhāya vadati.",
  "atk-s0303a0:432_9": "Nigaṇṭhigabbhāti gaṇṭhimhi jātagabbhā,",
  "atk-s0303a0:432_10": "ucchuveḷunaḷādayo sandhāya vadati.",
  "atk-s0303a0:432_11": "Satta devāti bahū devā,",
  "atk-s0303a0:432_12": "so pana sattāti vadati.",
  "atk-s0303a0:432_13": "Manussāpi anantā,",
  "atk-s0303a0:432_14": "so sattāti vadati.",
  "atk-s0303a0:432_15": "Satta pesācāti pisācā mahantamahantā,",
  "atk-s0303a0:432_16": "sattāti vadati.",
  "atk-s0303a0:432_17": "Sarāti mahāsarā.",
  "atk-s0303a0:432_18": "Kaṇṇamuṇḍa-",
  "atk-s0303a0:432_19": "rathakāra- anotatta-",
  "atk-s0303a0:432_20": "sīhappapāta-",
  "atk-s0303a0:432_21": "chaddanta-",
  "atk-s0303a0:432_22": "mucalinda-",
  "atk-s0303a0:432_23": "kuṇāladahe gahetvā vadati.",
  "atk-s0303a0:433_0": "Pavuṭāti gaṇṭhikā.",
  "atk-s0303a0:433_1": "Papātāti mahāpapātā.",
  "atk-s0303a0:433_2": "Papātasatānīti khuddakapapātasatāni.",
  "atk-s0303a0:433_3": "Supināti mahāsupinā.",
  "atk-s0303a0:433_4": "Supinasatānīti khuddakasupinasatāni.",
  "atk-s0303a0:433_5": "Mahākappinoti mahākappānaṃ.",
  "atk-s0303a0:433_6": "Ettha ekamhā mahāsarā vassasate vassasate kusaggena ekaṃ udakabinduṃ nīharitvā sattakkhattuṃ tamhi sare nirudake kate eko mahākappoti vadati.",
  "atk-s0303a0:433_7": "Evarūpānaṃ mahākappānaṃ caturāsītisatasahassāni khepetvā bāle ca paṇḍite ca dukkhassantaṃ karontīti ayamassa laddhi.",
  "atk-s0303a0:433_8": "Paṇḍitopi kira antarāvisujjhituṃ na sakkoti,",
  "atk-s0303a0:433_9": "bālopi tato uddhaṃ na gacchati.",
  "atk-s0303a0:434_0": "Sīlena vāti acelakasīlena vā aññena vā yena kenaci.",
  "atk-s0303a0:434_1": "Vatenāti tādiseneva vatena.",
  "atk-s0303a0:434_2": "Tapenāti tapokammena.",
  "atk-s0303a0:434_3": "Aparipakkaṃ paripāceti nāma yo “ahaṃ paṇḍito”ti antarā visujjhati.",
  "atk-s0303a0:434_4": "Paripakkaṃ phussa phussa byantīkaroti nāma yo “ahaṃ bālo”ti vuttaparimāṇakālaṃ atikkamitvā yāti.",
  "atk-s0303a0:434_5": "Hevaṃ natthīti evaṃ natthi.",
  "atk-s0303a0:434_6": "Tañhi ubhayampi na sakkā kātunti dīpeti.",
  "atk-s0303a0:434_7": "Doṇamiteti doṇena mitaṃ viya.",
  "atk-s0303a0:434_8": "Sukhadukkheti sukhadukkhaṃ.",
  "atk-s0303a0:434_9": "Pariyantakateti vuttaparimāṇena kālena katapariyanto.",
  "atk-s0303a0:434_10": "Natthi hāyanavaḍḍhaneti natthi hāyanavaḍḍhanāni,",
  "atk-s0303a0:434_11": "na saṃsāro paṇḍitassa hāyati,",
  "atk-s0303a0:434_12": "na bālassa vaḍḍhatīti attho.",
  "atk-s0303a0:434_13": "Ukkaṃsāvakaṃseti ukkaṃsāvakaṃsā.",
  "atk-s0303a0:434_14": "Hāyanavaḍḍhanānamevetaṃ vevacanaṃ.",
  "atk-s0303a0:434_15": "Idāni tamatthaṃ upamāya sādhento seyyathāpi nāmātiādimāha.",
  "atk-s0303a0:434_16": "Tattha suttaguḷeti veṭhetvā katasuttaguḷe.",
  "atk-s0303a0:434_17": "Nibbeṭhiyamānameva paletīti pabbate vā rukkhagge vā ṭhatvā khittaṃ suttappamāṇena nibbeṭhiyamānameva gacchati,",
  "atk-s0303a0:434_18": "sutte khīṇe tattheva tiṭṭhati,",
  "atk-s0303a0:434_19": "na gacchati evameva bālā ca paṇḍitā ca kālavasena nibbeṭhiyamānā sukhadukkhaṃ palenti,",
  "atk-s0303a0:434_20": "yathāvuttena kālena atikkamantīti dasseti.",
  "atk-s0303a0:435_0": "11-18. Antavāsuttādivaṇṇanā",
  "atk-s0303a0:436_0": "216- 223.",
  "atk-s0303a0:436_1": "Antavā lokoti ekato vaḍḍhitanimittaṃ lokoti gāhena vā takkena vā uppannadiṭṭhi.",
  "atk-s0303a0:436_2": "Anantavāti sabbato vaḍḍhitaṃ appamāṇanimittaṃ lokoti gāhena vā takkena vā uppannadiṭṭhi.",
  "atk-s0303a0:436_3": "Taṃ jīvaṃ taṃ sarīranti jīvañca sarīrañca ekamevāti uppannadiṭṭhi.",
  "atk-s0303a0:436_4": "Sesaṃ sabbattha uttānamevāti.",
  "atk-s0303a0:436_5": "Imāni tāva sotāpattimaggavasena aṭṭhārasa veyyākaraṇāni ekaṃ gamanaṃ.",
  "atk-s0303a0:437_0": "2. Dutiyagamanādivaggavaṇṇanā",
  "atk-s0303a0:438_0": "224- 301.",
  "atk-s0303a0:438_1": "Dutiyaṃ gamanaṃ dukkhavasena vuttaṃ.",
  "atk-s0303a0:438_2": "Tatrāpi aṭṭhāraseva veyyākaraṇāni,",
  "atk-s0303a0:438_3": "tato parāni “rūpī attā hotī”tiādīni aṭṭha veyyākaraṇāni,",
  "atk-s0303a0:438_4": "tehi saddhiṃ taṃ dutiyapeyyāloti vutto.",
  "atk-s0303a0:439_0": "Tattha rūpīti ārammaṇameva “attā”ti gahitadiṭṭhi.",
  "atk-s0303a0:439_1": "Arūpīti jhānaṃ “attā”ti gahitadiṭṭhi.",
  "atk-s0303a0:439_2": "Rūpī ca arūpī cāti ārammaṇañca jhānañca “attā”ti gahitadiṭṭhi.",
  "atk-s0303a0:439_3": "Neva rūpī nārūpīti takkamattena gahitadiṭṭhi.",
  "atk-s0303a0:439_4": "Ekantasukhīti lābhītakkījātissarānaṃ uppannadiṭṭhi.",
  "atk-s0303a0:439_5": "Jhānalābhinopi hi atīte ekantasukhaṃ attabhāvaṃ manasikaroto evaṃ diṭṭhi uppajjati.",
  "atk-s0303a0:439_6": "Takkinopi “yathā etarahi ahaṃ ekantasukhī,",
  "atk-s0303a0:439_7": "evaṃ samparāyepi bhavissāmī”ti uppajjati.",
  "atk-s0303a0:439_8": "Jātissarassapi sattaṭṭhabhave sukhitabhāvaṃ passantassa evaṃ uppajjati,",
  "atk-s0303a0:439_9": "ekantadukkhītiādīsupi eseva nayo.",
  "atk-s0303a0:440_0": "Tatiyapeyyālo aniccadukkhavasena tehiyeva chabbīsatiyā suttehi vutto,",
  "atk-s0303a0:440_1": "catutthapeyyālo tiparivaṭṭavasenāti.",
  "atk-s0303a0:441_0": "Diṭṭhisaṃyuttavaṇṇanā niṭṭhitā.",
  "atk-s0303a0:442_0": "1-10. Cakkhusuttādivaṇṇanā",
  "atk-s0303a0:443_0": "302- 311.",
  "atk-s0303a0:443_1": "Okkantasaṃyutte adhimuccatīti saddhādhimokkhaṃ paṭilabhati.",
  "atk-s0303a0:443_2": "Okkanto sammattaniyāmanti paviṭṭho ariyamaggaṃ.",
  "atk-s0303a0:443_3": "Abhabbo ca tāva kālaṃ kātunti iminā uppanne magge phalassa anantarāyataṃ dīpeti.",
  "atk-s0303a0:443_4": "Uppannasmiñhi magge phalassa antarāyakaraṇaṃ nāma natthi.",
  "atk-s0303a0:443_5": "Tenevāha –",
  "atk-s0303a0:443_6": "“ayañca puggalo sotāpattiphalasacchikiriyāya paṭipanno assa,",
  "atk-s0303a0:443_7": "kappassa ca uḍḍayhanavelā assa,",
  "atk-s0303a0:443_8": "neva tāva kappo uḍḍayheyya,",
  "atk-s0303a0:443_9": "yāvāyaṃ puggalo na sotāpattiphalaṃ sacchikaroti,",
  "atk-s0303a0:443_10": "ayaṃ vuccati puggalo ṭhitakappī”ti.",
  "atk-s0303a0:443_11": "Mattaso nijjhānaṃ khamantīti pamāṇato olokanaṃ khamanti.",
  "atk-s0303a0:443_12": "Sesaṃ sabbattha uttānamevāti.",
  "atk-s0303a0:444_0": "Okkantasaṃyuttavaṇṇanā niṭṭhitā.",
  "atk-s0303a0:445_0": "312-321. Uppādasaṃyutte sabbaṃ pākaṭameva.",
  "atk-s0303a0:446_0": "Uppādasaṃyuttavaṇṇanā niṭṭhitā.",
  "atk-s0303a0:447_0": "322- 331.",
  "atk-s0303a0:447_1": "Kilesasaṃyutte cittasseso upakkilesoti kataracittassa?",
  "atk-s0303a0:447_2": "Catubhūmakacittassa.",
  "atk-s0303a0:447_3": "Tebhūmakacittassa tāva hotu,",
  "atk-s0303a0:447_4": "lokuttarassa kathaṃ upakkileso hotīti?",
  "atk-s0303a0:447_5": "Uppattinivāraṇato.",
  "atk-s0303a0:447_6": "So hi tassa uppajjituṃ appadānena upakkilesoti veditabbo.",
  "atk-s0303a0:447_7": "Nekkhammaninnanti navalokuttaradhammaninnaṃ.",
  "atk-s0303a0:447_8": "Cittanti samathavipassanācittaṃ.",
  "atk-s0303a0:447_9": "Abhiññā sacchikaraṇīyesu dhammesūti paccavekkhaṇañāṇena abhijānitvā sacchikātabbesu chaḷabhiññādhammesu,",
  "atk-s0303a0:447_10": "ekaṃ dhammaṃ vā gaṇhantena nekkhammanti gahetabbaṃ.",
  "atk-s0303a0:447_11": "Sesaṃ sabbattha uttānamevāti.",
  "atk-s0303a0:448_0": "Kilesasaṃyuttavaṇṇanā niṭṭhitā.",
  "atk-s0303a0:449_0": "1-9. Vivekajasuttādivaṇṇanā",
  "atk-s0303a0:450_0": "332- 340.",
  "atk-s0303a0:450_1": "Sāriputtasaṃyuttassa paṭhame na evaṃ hotīti ahaṅkāramamaṅkārānaṃ pahīnattā evaṃ na hoti.",
  "atk-s0303a0:450_2": "Dutiyādīsupi eseva nayo.",
  "atk-s0303a0:450_3": "Paṭhamādīni.",
  "atk-s0303a0:451_0": "10. Sucimukhīsuttavaṇṇanā",
  "atk-s0303a0:452_0": "341.",
  "atk-s0303a0:452_1": "Dasame sucimukhīti evaṃnāmikā.",
  "atk-s0303a0:452_2": "Upasaṅkamīti theraṃ abhirūpaṃ dassanīyaṃ suvaṇṇavaṇṇaṃ samantapāsādikaṃ disvā “iminā saddhiṃ parihāsaṃ karissāmī”ti upasaṅkami.",
  "atk-s0303a0:452_3": "Atha therena tasmiṃ vacane paṭikkhitte “idānissa vādaṃ āropessāmī”ti maññamānā tena hi, samaṇa,",
  "atk-s0303a0:452_4": "ubbhamukho bhuñjasīti āha.",
  "atk-s0303a0:452_5": "Disāmukhoti catuddisāmukho,",
  "atk-s0303a0:452_6": "catasso disā olokentoti attho.",
  "atk-s0303a0:452_7": "Vidisāmukhoti catasso vidisā olokento.",
  "atk-s0303a0:453_0": "Vatthuvijjātiracchānavijjāyāti vatthuvijjāsaṅkhātāya tiracchānavijjāya.",
  "atk-s0303a0:453_1": "Vatthuvijjā nāma lābuvatthu-",
  "atk-s0303a0:453_2": "kumbhaṇḍavatthu-",
  "atk-s0303a0:453_3": "mūlakavatthu-",
  "atk-s0303a0:453_4": "ādīnaṃ vatthūnaṃ phalasampattikāraṇakālajānanupāyo.",
  "atk-s0303a0:453_5": "Micchājīvena jīvikaṃ kappentīti teneva vatthuvijjātiracchānavijjāsaṅkhātena micchājīvena jīvikaṃ kappenti,",
  "atk-s0303a0:453_6": "tesaṃ vatthūnaṃ sampādanena pasannehi manussehi dinne paccaye paribhuñjantā jīvantīti attho.",
  "atk-s0303a0:453_7": "Adhomukhāti vatthuṃ oloketvā bhuñjamānavasena adhomukhā bhuñjanti nāma.",
  "atk-s0303a0:453_8": "Evaṃ sabbattha yojanā kātabbā.",
  "atk-s0303a0:453_9": "Api cettha nakkhattavijjāti “ajja imaṃ nakkhattaṃ iminā nakkhattena gantabbaṃ,",
  "atk-s0303a0:453_10": "iminā idañcidañca kātabba”nti evaṃ jānanavijjā.",
  "atk-s0303a0:453_11": "Dūteyyanti dūtakammaṃ,",
  "atk-s0303a0:453_12": "tesaṃ tesaṃ sāsanaṃ gahetvā tattha tattha gamanaṃ.",
  "atk-s0303a0:453_13": "Pahiṇagamananti ekagāmasmiṃyeva ekakulassa sāsanena aññakulaṃ upasaṅkamanaṃ.",
  "atk-s0303a0:453_14": "Aṅgavijjāti itthilakkhaṇapurisalakkhaṇavasena aṅgasampattiṃ ñatvā “tāya aṅgasampattiyā idaṃ nāma labbhatī”ti evaṃ jānanavijjā.",
  "atk-s0303a0:453_15": "Vidisāmukhāti aṅgavijjā hi taṃ taṃ sarīrakoṭṭhāsaṃ ārabbha pavattattā vidisāya pavattā nāma,",
  "atk-s0303a0:453_16": "tasmā tāya vijjāya jīvikaṃ kappetvā bhuñjantā vidisāmukhā bhuñjanti nāma.",
  "atk-s0303a0:453_17": "Evamārocesīti “dhammikaṃ samaṇā”tiādīni vadamānā sāsanassa niyyānikaṃ guṇaṃ kathesi.",
  "atk-s0303a0:453_18": "Tañca paribbājikāya kathaṃ sutvā pañcamattāni kulasatāni sāsane otariṃsūti.",
  "atk-s0303a0:454_0": "Sāriputtasaṃyuttavaṇṇanā niṭṭhitā.",
  "atk-s0303a0:455_0": "1. Suddhikasuttavaṇṇanā",
  "atk-s0303a0:456_0": "342.",
  "atk-s0303a0:456_1": "Nāgasaṃyutte aṇḍajāti aṇḍe jātā.",
  "atk-s0303a0:456_2": "Jalābujāti vatthikose jātā.",
  "atk-s0303a0:456_3": "Saṃsedajāti saṃsede jātā.",
  "atk-s0303a0:456_4": "Opapātikāti upapatitvā viya jātā.",
  "atk-s0303a0:456_5": "Idañca pana suttaṃ aṭṭhuppattiyā vuttaṃ.",
  "atk-s0303a0:456_6": "Bhikkhūnañhi “kati nu kho nāgayoniyo”ti kathā udapādi.",
  "atk-s0303a0:456_7": "Atha bhagavā puggalānaṃ nāgayonīhi uddharaṇatthaṃ nāgayoniyo āvikaronto imaṃ suttamāha.",
  "atk-s0303a0:457_0": "2-50. Paṇītatarasuttādivaṇṇanā",
  "atk-s0303a0:458_0": "343- 391.",
  "atk-s0303a0:458_1": "Dutiyādīsu vossaṭṭhakāyāti ahituṇḍikaparibuddhaṃ agaṇetvā vissaṭṭhakāyā.",
  "atk-s0303a0:458_2": "Dvayakārinoti duvidhakārino,",
  "atk-s0303a0:458_3": "kusalākusalakārinoti attho.",
  "atk-s0303a0:458_4": "Sacajja mayanti sace ajja mayaṃ.",
  "atk-s0303a0:458_5": "Sahabyataṃ upapajjatīti sahabhāvaṃ āpajjati.",
  "atk-s0303a0:458_6": "Tatrassa akusalaṃ upapattiyā paccayo hoti,",
  "atk-s0303a0:458_7": "kusalaṃ upapannānaṃ sampattiyā.",
  "atk-s0303a0:458_8": "Annanti khādanīyabhojanīyaṃ.",
  "atk-s0303a0:458_9": "Pānanti yaṃkiñci pānakaṃ.",
  "atk-s0303a0:458_10": "Vatthanti nivāsanapārupanaṃ.",
  "atk-s0303a0:458_11": "Yānanti chattupāhanaṃ ādiṃ katvā yaṃkiñci gamanapaccayaṃ.",
  "atk-s0303a0:458_12": "Mālanti yaṃkiñci sumanamālādipupphaṃ.",
  "atk-s0303a0:458_13": "Gandhanti yaṃkiñci candanādigandhaṃ.",
  "atk-s0303a0:458_14": "Vilepananti yaṃkiñci chavirāgakaraṇaṃ.",
  "atk-s0303a0:458_15": "Seyyāvasathapadīpeyyanti mañcapīṭhādiseyyaṃ ekabhūmikādiāvasathaṃ vaṭṭitelādipadīpūpakaraṇañca detīti attho.",
  "atk-s0303a0:458_16": "Tesañhi dīghāyukatāya ca vaṇṇavantatāya ca sukhabahulatāya ca patthanaṃ katvā imaṃ dasavidhaṃ dānavatthuṃ",
  "atk-s0303a0:458_17": "datvā taṃ sampattiṃ anubhavituṃ tattha nibbattanti.",
  "atk-s0303a0:458_18": "Sesaṃ sabbattha uttānamevāti.",
  "atk-s0303a0:459_0": "Nāgasaṃyuttavaṇṇanā niṭṭhitā.",
  "atk-s0303a0:460_0": "392- 437.",
  "atk-s0303a0:460_1": "Supaṇṇasaṃyutte pattānaṃ vaṇṇavantatāya garuḷā supaṇṇāti vuttā.",
  "atk-s0303a0:460_2": "Idhāpi paṭhamasuttaṃ purimanayeneva aṭṭhuppattiyaṃ vuttaṃ.",
  "atk-s0303a0:460_3": "Harantīti uddharanti.",
  "atk-s0303a0:460_4": "Uddharamānā ca pana te attanā hīne vā same vā uddharituṃ sakkonti,",
  "atk-s0303a0:460_5": "na attanā paṇītatare.",
  "atk-s0303a0:460_6": "Sattavidhā hi anuddharaṇīyanāgā nāma paṇītatarā kambalassatarā dhataraṭṭhā sattasīdantaravāsino pathaviṭṭhakā pabbataṭṭhakā vimānaṭṭhakāti.",
  "atk-s0303a0:460_7": "Tatra aṇḍajādīnaṃ jalābujādayo paṇītatarā,",
  "atk-s0303a0:460_8": "te tehi anuddharaṇīyā.",
  "atk-s0303a0:460_9": "Kambalassatarā pana nāgasenāpatino,",
  "atk-s0303a0:460_10": "te yattha katthaci disvā yo koci supaṇṇo uddharituṃ na sakkoti.",
  "atk-s0303a0:460_11": "Dhataraṭṭhā pana nāgarājāno,",
  "atk-s0303a0:460_12": "tepi koci uddharituṃ na sakkoti.",
  "atk-s0303a0:460_13": "Ye pana sattasīdantare mahāsamudde vasanti,",
  "atk-s0303a0:460_14": "te yasmā katthaci vikampanaṃ kātuṃ na sakkā,",
  "atk-s0303a0:460_15": "tasmā koci uddharituṃ na sakkoti.",
  "atk-s0303a0:460_16": "Pathaviṭṭhakādīnaṃ nilīyanokāso atthi,",
  "atk-s0303a0:460_17": "tasmā tepi uddharituṃ na sakkoti.",
  "atk-s0303a0:460_18": "Ye pana mahāsamudde ūmipiṭṭhe vasanti,",
  "atk-s0303a0:460_19": "te yo koci samo vā paṇītataro vā supaṇṇo uddharituṃ sakkoti.",
  "atk-s0303a0:460_20": "Sesaṃ nāgasaṃyutte vuttanayamevāti.",
  "atk-s0303a0:461_0": "Supaṇṇasaṃyuttavaṇṇanā niṭṭhitā.",
  "atk-s0303a0:462_0": "438- 549.",
  "atk-s0303a0:462_1": "Gandhabbakāyasaṃyutte mūlagandhe adhivatthāti yassa rukkhassa mūle gandho atthi,",
  "atk-s0303a0:462_2": "taṃ nissāya nibbattā.",
  "atk-s0303a0:462_3": "So hi sakalopi rukkho tesaṃ upakappati.",
  "atk-s0303a0:462_4": "Sesapadesupi eseva nayo.",
  "atk-s0303a0:462_5": "Gandhagandheti mūlādigandhānaṃ gandhe.",
  "atk-s0303a0:462_6": "Yassa hi rukkhassa sabbesampi mūlādīnaṃ gandho atthi,",
  "atk-s0303a0:462_7": "so idha gandho nāma.",
  "atk-s0303a0:462_8": "Tassa gandhassa gandhe,",
  "atk-s0303a0:462_9": "tasmiṃ adhivatthā.",
  "atk-s0303a0:462_10": "Idha mūlādīni sabbāni tesaṃyeva upakappanti.",
  "atk-s0303a0:462_11": "So dātā hoti mūlagandhānanti so kāḷānusārikādīnaṃ mūlagandhānaṃ dātā hoti.",
  "atk-s0303a0:462_12": "Evaṃ sabbapadesu attho veditabbo.",
  "atk-s0303a0:462_13": "Evañhi sarikkhadānampi datvā patthanaṃ ṭhapenti,",
  "atk-s0303a0:462_14": "asarikkhadānampi.",
  "atk-s0303a0:462_15": "Taṃ dassetuṃ so annaṃ detītiādi dasavidhaṃ dānavatthu vuttaṃ.",
  "atk-s0303a0:462_16": "Sesaṃ sabbattha uttānamevāti.",
  "atk-s0303a0:463_0": "Gandhabbakāyasaṃyuttavaṇṇanā niṭṭhitā.",
  "atk-s0303a0:464_0": "550- 606.",
  "atk-s0303a0:464_1": "Valāhakasaṃyutte valāhakakāyikāti valāhakanāmake devakāye uppannā ākāsacārikadevā.",
  "atk-s0303a0:464_2": "Sītavalāhakāti sītakaraṇavalāhakā.",
  "atk-s0303a0:464_3": "Sesapadesupi eseva nayo.",
  "atk-s0303a0:464_4": "Cetopaṇidhimanvāyāti cittaṭṭhapanaṃ āgamma.",
  "atk-s0303a0:464_5": "Sītaṃ hotīti yaṃ vassāne vā hemante vā sītaṃ hoti,",
  "atk-s0303a0:464_6": "taṃ utusamuṭṭhānameva.",
  "atk-s0303a0:464_7": "Yaṃ pana sītepi atisītaṃ,",
  "atk-s0303a0:464_8": "gimhe ca uppannaṃ sītaṃ,",
  "atk-s0303a0:464_9": "taṃ devatānubhāvena nibbattaṃ sītaṃ nāma.",
  "atk-s0303a0:464_10": "Uṇhaṃ hotīti yaṃ gimhāne uṇhaṃ,",
  "atk-s0303a0:464_11": "taṃ utusamuṭṭhānikaṃ pākatikameva.",
  "atk-s0303a0:464_12": "Yaṃ pana uṇhepi atiuṇhaṃ,",
  "atk-s0303a0:464_13": "sītakāle ca uppannaṃ uṇhaṃ,",
  "atk-s0303a0:464_14": "taṃ devatānubhāvena nibbattaṃ uṇhaṃ nāma.",
  "atk-s0303a0:464_15": "Abbhaṃ hotīti abbhamaṇḍapo hoti.",
  "atk-s0303a0:464_16": "Idhāpi yaṃ vassāne ca sisire ca abbhaṃ uppajjati,",
  "atk-s0303a0:464_17": "taṃ utusamuṭṭhānikaṃ pākatikameva.",
  "atk-s0303a0:464_18": "Yaṃ pana abbheyeva atiabbhaṃ,",
  "atk-s0303a0:464_19": "sattasattāhampi candasūriye chādetvā ekandhakāraṃ karoti,",
  "atk-s0303a0:464_20": "yañca cittavesākhamāsesu abbhaṃ,",
  "atk-s0303a0:464_21": "taṃ devatānubhāvena uppannaṃ abbhaṃ nāma.",
  "atk-s0303a0:464_22": "Vāto hotīti yo tasmiṃ tasmiṃ utumhi uttaradakkhiṇādipakativāto hoti,",
  "atk-s0303a0:464_23": "ayaṃ utusamuṭṭhānova.",
  "atk-s0303a0:464_24": "Yopi pana rukkhakkhandhādipadālano ativāto nāma atthi, ayañceva,",
  "atk-s0303a0:464_25": "yo ca aññopi akālavāto,",
  "atk-s0303a0:464_26": "ayaṃ devatānubhāvanibbatto nāma.",
  "atk-s0303a0:464_27": "Devo vassatīti yaṃ vassike cattāro māse vassaṃ,",
  "atk-s0303a0:464_28": "taṃ utusamuṭṭhānameva.",
  "atk-s0303a0:464_29": "Yaṃ pana vasseyeva ativassaṃ,",
  "atk-s0303a0:464_30": "yañca cittavesākhamāsesu vassaṃ,",
  "atk-s0303a0:464_31": "taṃ devatānubhāvanibbattaṃ nāma.",
  "atk-s0303a0:465_0": "Tatridaṃ vatthu –",
  "atk-s0303a0:465_1": "eko kira vassavalāhakadevaputto talakūṭakavāsi khīṇāsavattherassa santikaṃ gantvā vanditvā aṭṭhāsi.",
  "atk-s0303a0:465_2": "Thero “kosi tva”nti pucchi. “Ahaṃ, bhante,",
  "atk-s0303a0:465_3": "vassavalāhakadevaputto”ti.",
  "atk-s0303a0:465_4": "“Tumhākaṃ kira cittena devo vassatī”ti? “Āma,",
  "atk-s0303a0:465_5": "bhante”ti.",
  "atk-s0303a0:465_6": "“Passitukāmā maya”nti.",
  "atk-s0303a0:465_7": "“Temissatha,",
  "atk-s0303a0:465_8": "bhante”ti.",
  "atk-s0303a0:465_9": "“Meghasīsaṃ vā gajjitaṃ vā na paññāyati,",
  "atk-s0303a0:465_10": "kathaṃ temissāmā”ti? “Bhante,",
  "atk-s0303a0:465_11": "amhākaṃcittena devo vassati,",
  "atk-s0303a0:465_12": "tumhe paṇṇasālaṃ pavisathā”ti.",
  "atk-s0303a0:465_13": "“Sādhu devaputtā”ti so pāde dhovitvā paṇṇasālaṃ pāvisi.",
  "atk-s0303a0:465_14": "Devaputto tasmiṃ pavisanteyeva ekaṃ gītaṃ gāyitvā hatthaṃ ukkhipi.",
  "atk-s0303a0:465_15": "Samantā tiyojanaṭṭhānaṃ ekameghaṃ ahosi.",
  "atk-s0303a0:465_16": "Thero addhatinto paṇṇasālaṃ paviṭṭhoti.",
  "atk-s0303a0:465_17": "Apica devo nāmesa aṭṭhahi kāraṇehi vassati nāgānubhāvena supaṇṇānubhāvena devatānubhāvena saccakiriyāya",
  "atk-s0303a0:465_18": "utusamuṭṭhānena mārāvaṭṭanena iddhibalena vināsameghenāti.",
  "atk-s0303a0:466_0": "Valāhakasaṃyuttavaṇṇanā niṭṭhitā.",
  "atk-s0303a0:467_0": "607- 661.",
  "atk-s0303a0:467_1": "Vacchagottasaṃyutte aññāṇāti aññāṇena.",
  "atk-s0303a0:467_2": "Evaṃ sabbapadesu karaṇavaseneva attho veditabbo.",
  "atk-s0303a0:467_3": "Sabbāni cetāni aññamaññavevacanānevāti.",
  "atk-s0303a0:467_4": "Imasmiñca pana saṃyutte ekādasa suttāni pañcapaññāsa veyyākaraṇānīti veditabbāni.",
  "atk-s0303a0:468_0": "Vacchagottasaṃyuttavaṇṇanā niṭṭhitā.",
  "atk-s0303a0:469_0": "1. Samādhimūlakasamāpattisuttavaṇṇanā",
  "atk-s0303a0:470_0": "662.",
  "atk-s0303a0:470_1": "Jhānasaṃyuttassa paṭhame samādhikusaloti paṭhamaṃ jhānaṃ pañcaṅgikaṃ dutiyaṃ tivaṅgikanti evaṃ aṅgavavatthānakusalo.",
  "atk-s0303a0:470_2": "Na samādhismiṃ samāpattikusaloti cittaṃ hāsetvā kallaṃ katvā jhānaṃ samāpajjituṃ na sakkoti.",
  "atk-s0303a0:470_3": "Iminā nayena sesapadānipi veditabbāni.",
  "atk-s0303a0:471_0": "2-55. Samādhimūlakaṭhitisuttādivaṇṇanā",
  "atk-s0303a0:472_0": "663- 716.",
  "atk-s0303a0:472_1": "Dutiyādīsu na samādhismiṃ ṭhitikusaloti jhānaṃ ṭhapetuṃ akusalo,",
  "atk-s0303a0:472_2": "sattaṭṭhaaccharāmattaṃ jhānaṃ ṭhapetuṃ na sakkoti.",
  "atk-s0303a0:472_3": "Na samādhismiṃ vuṭṭhānakusaloti jhānato vuṭṭhātuṃ akusalo,",
  "atk-s0303a0:472_4": "yathāparicchedena vuṭṭhātuṃ na sakkoti.",
  "atk-s0303a0:472_5": "Na samādhismiṃ kallitakusaloti cittaṃ hāsetvā kallaṃ kātuṃ akusalo.",
  "atk-s0303a0:472_6": "Na samādhismiṃ ārammaṇakusaloti kasiṇārammaṇesu akusalo.",
  "atk-s0303a0:472_7": "Na samādhismiṃ gocarakusaloti kammaṭṭhānagocare ceva bhikkhācāragocare ca akusalo.",
  "atk-s0303a0:472_8": "Na samādhismiṃ abhinīhārakusaloti kammaṭṭhānaṃ abhinīharituṃ akusalo.",
  "atk-s0303a0:472_9": "Na samādhismiṃ sakkaccakārīti jhānaṃ appetuṃ sakkaccakārī na hoti.",
  "atk-s0303a0:472_10": "Na samādhismiṃ sātaccakārīti jhānappanāya satatakārī na hoti,",
  "atk-s0303a0:472_11": "kadācideva karoti.",
  "atk-s0303a0:472_12": "Na samādhismiṃ sappāyakārīti samādhissa sappāye upakārakadhamme pūretuṃ na sakkoti.",
  "atk-s0303a0:472_13": "Tato paraṃ samāpattiādīhi padehi yojetvā catukkā vuttā.",
  "atk-s0303a0:472_14": "Tesaṃ attho vuttanayeneva veditabbo.",
  "atk-s0303a0:472_15": "Sakalaṃ panettha jhānasaṃyuttaṃ lokiyajjhānavaseneva kathitanti.",
  "atk-s0303a0:473_0": "Jhānasaṃyuttavaṇṇanā niṭṭhitā.",
  "atk-s0303a0:474_0": "Iti sāratthappakāsiniyā saṃyuttanikāya-aṭṭhakathāya",
  "atk-s0303a0:475_0": "Khandhavaggavaṇṇanā niṭṭhitā.",
  "atk-s0303a0:476_0": "Saṃyuttanikāya-aṭṭhakathāya dutiyo bhāgo."
}