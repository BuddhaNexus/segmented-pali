{
  "dn8:0.1_0": "Dīgha Nikāya 8",
  "dn8:0.2_0": "Mahāsīhanādasutta",
  "dn8:1.1_0": "Evaṁ me sutaṁ—",
  "dn8:1.2_0": "ekaṁ samayaṁ bhagavā uruññāyaṁ viharati kaṇṇakatthale migadāye.",
  "dn8:1.3_0": "Atha kho acelo kassapo yena bhagavā tenupasaṅkami; upasaṅkamitvā bhagavatā saddhiṁ sammodi.",
  "dn8:1.4_0": "Sammodanīyaṁ kathaṁ sāraṇīyaṁ vītisāretvā ekamantaṁ aṭṭhāsi.",
  "dn8:1.4_1": "Ekamantaṁ ṭhito kho acelo kassapo bhagavantaṁ etadavoca:",
  "dn8:2.1_0": "“sutaṁ metaṁ, bho gotama:",
  "dn8:2.2_0": "‘samaṇo gotamo sabbaṁ tapaṁ garahati, sabbaṁ tapassiṁ lūkhājīviṁ ekaṁsena upakkosati upavadatī’ti.",
  "dn8:2.3_0": "Ye te,",
  "dn8:2.3_1": "bho gotama,",
  "dn8:2.3_2": "evamāhaṁsu:",
  "dn8:2.3_3": "‘samaṇo gotamo sabbaṁ tapaṁ garahati,",
  "dn8:2.3_4": "sabbaṁ tapassiṁ lūkhājīviṁ ekaṁsena upakkosati upavadatī’ti,",
  "dn8:2.3_5": "kacci te bhoto gotamassa vuttavādino,",
  "dn8:2.3_6": "na ca bhavantaṁ gotamaṁ abhūtena abbhācikkhanti,",
  "dn8:2.3_7": "dhammassa cānudhammaṁ byākaronti,",
  "dn8:2.3_8": "na ca koci sahadhammiko vādānuvādo gārayhaṁ ṭhānaṁ āgacchati?",
  "dn8:2.4_0": "Anabbhakkhātukāmā hi mayaṁ bhavantaṁ gotaman”ti.",
  "dn8:3.1_0": "“Ye te, kassapa,",
  "dn8:3.1_1": "evamāhaṁsu:",
  "dn8:3.1_2": "‘samaṇo gotamo sabbaṁ tapaṁ garahati,",
  "dn8:3.1_3": "sabbaṁ tapassiṁ lūkhājīviṁ ekaṁsena upakkosati upavadatī’ti,",
  "dn8:3.1_4": "na me te vuttavādino,",
  "dn8:3.1_5": "abbhācikkhanti ca pana maṁ te asatā abhūtena.",
  "dn8:3.2_0": "Idhāhaṁ, kassapa,",
  "dn8:3.2_1": "ekaccaṁ tapassiṁ lūkhājīviṁ passāmi dibbena cakkhunā visuddhena atikkantamānusakena kāyassa bhedā paraṁ",
  "dn8:3.2_2": "maraṇā apāyaṁ duggatiṁ vinipātaṁ nirayaṁ upapannaṁ.",
  "dn8:3.3_0": "Idha panāhaṁ, kassapa,",
  "dn8:3.3_1": "ekaccaṁ tapassiṁ lūkhājīviṁ passāmi dibbena cakkhunā visuddhena atikkantamānusakena kāyassa bhedā paraṁ maraṇā sugatiṁ saggaṁ lokaṁ upapannaṁ.",
  "dn8:3.4_0": "Idhāhaṁ, kassapa,",
  "dn8:3.4_1": "ekaccaṁ tapassiṁ appadukkhavihāriṁ passāmi dibbena cakkhunā visuddhena atikkantamānusakena kāyassa bhedā",
  "dn8:3.4_2": "paraṁ maraṇā apāyaṁ duggatiṁ vinipātaṁ nirayaṁ upapannaṁ.",
  "dn8:3.5_0": "Idha panāhaṁ, kassapa,",
  "dn8:3.5_1": "ekaccaṁ tapassiṁ appadukkhavihāriṁ passāmi dibbena cakkhunā visuddhena atikkantamānusakena kāyassa bhedā paraṁ maraṇā sugatiṁ saggaṁ lokaṁ upapannaṁ.",
  "dn8:3.6_0": "Yohaṁ, kassapa,",
  "dn8:3.6_1": "imesaṁ tapassīnaṁ evaṁ āgatiñca gatiñca cutiñca upapattiñca yathābhūtaṁ pajānāmi,",
  "dn8:3.6_2": "sohaṁ kiṁ sabbaṁ tapaṁ garahissāmi,",
  "dn8:3.6_3": "sabbaṁ vā tapassiṁ lūkhājīviṁ ekaṁsena upakkosissāmi upavadissāmi?",
  "dn8:4.1_0": "Santi, kassapa,",
  "dn8:4.1_1": "eke samaṇabrāhmaṇā paṇḍitā nipuṇā kataparappavādā vālavedhirūpā.",
  "dn8:4.1_2": "Te bhindantā maññe caranti paññāgatena diṭṭhigatāni.",
  "dn8:4.2_0": "Tehipi me saddhiṁ ekaccesu ṭhānesu sameti, ekaccesu ṭhānesu na sameti.",
  "dn8:4.3_0": "Yaṁ te ekaccaṁ vadanti ‘sādhū’ti, mayampi taṁ ekaccaṁ vadema ‘sādhū’ti.",
  "dn8:4.4_0": "Yaṁ te ekaccaṁ vadanti ‘na sādhū’ti, mayampi taṁ ekaccaṁ vadema ‘na sādhū’ti.",
  "dn8:4.5_0": "Yaṁ te ekaccaṁ vadanti ‘sādhū’ti, mayaṁ taṁ ekaccaṁ vadema ‘na sādhū’ti.",
  "dn8:4.6_0": "Yaṁ te ekaccaṁ vadanti ‘na sādhū’ti, mayaṁ taṁ ekaccaṁ vadema ‘sādhū’ti.",
  "dn8:4.7_0": "Yaṁ mayaṁ ekaccaṁ vadema ‘sādhū’ti, parepi taṁ ekaccaṁ vadanti ‘sādhū’ti.",
  "dn8:4.8_0": "Yaṁ mayaṁ ekaccaṁ vadema ‘na sādhū’ti, parepi taṁ ekaccaṁ vadanti ‘na sādhū’ti.",
  "dn8:4.9_0": "Yaṁ mayaṁ ekaccaṁ vadema ‘na sādhū’ti, pare taṁ ekaccaṁ vadanti ‘sādhū’ti.",
  "dn8:4.10_0": "Yaṁ mayaṁ ekaccaṁ vadema ‘sādhū’ti, pare taṁ ekaccaṁ vadanti ‘na sādhū’ti.",
  "dn8:5.0_0": "1. Samanuyuñjāpanakathā",
  "dn8:5.1_0": "Tyāhaṁ upasaṅkamitvā evaṁ vadāmi:",
  "dn8:5.2_0": "‘yesu no, āvuso, ṭhānesu na sameti, tiṭṭhantu tāni ṭhānāni.",
  "dn8:5.3_0": "Yesu ṭhānesu sameti,",
  "dn8:5.3_1": "tattha viññū samanuyuñjantaṁ samanugāhantaṁ samanubhāsantaṁ satthārā vā satthāraṁ saṅghena vā saṅghaṁ:",
  "dn8:5.4_0": "“ye imesaṁ bhavataṁ dhammā akusalā akusalasaṅkhātā,",
  "dn8:5.4_1": "sāvajjā sāvajjasaṅkhātā,",
  "dn8:5.4_2": "asevitabbā asevitabbasaṅkhātā,",
  "dn8:5.4_3": "na alamariyā na alamariyasaṅkhātā,",
  "dn8:5.4_4": "kaṇhā kaṇhasaṅkhātā.",
  "dn8:5.5_0": "Ko ime dhamme anavasesaṁ pahāya vattati, samaṇo vā gotamo, pare vā pana bhonto gaṇācariyā”ti?",
  "dn8:6.1_0": "Ṭhānaṁ kho panetaṁ, kassapa, vijjati,",
  "dn8:6.1_1": "yaṁ viññū samanuyuñjantā samanugāhantā samanubhāsantā evaṁ vadeyyuṁ:",
  "dn8:6.2_0": "‘ye imesaṁ bhavataṁ dhammā akusalā akusalasaṅkhātā,",
  "dn8:6.2_1": "sāvajjā sāvajjasaṅkhātā,",
  "dn8:6.2_2": "asevitabbā asevitabbasaṅkhātā,",
  "dn8:6.2_3": "na alamariyā na alamariyasaṅkhātā,",
  "dn8:6.2_4": "kaṇhā kaṇhasaṅkhātā.",
  "dn8:6.3_0": "Samaṇo gotamo ime dhamme anavasesaṁ pahāya vattati, yaṁ vā pana bhonto pare gaṇācariyā’ti.",
  "dn8:6.4_0": "Itiha, kassapa,",
  "dn8:6.4_1": "viññū samanuyuñjantā samanugāhantā samanubhāsantā amheva tattha yebhuyyena pasaṁseyyuṁ.",
  "dn8:7.1_0": "Aparampi no, kassapa,",
  "dn8:7.1_1": "viññū samanuyuñjantaṁ samanugāhantaṁ samanubhāsantaṁ satthārā vā satthāraṁ saṅghena vā saṅghaṁ:",
  "dn8:7.2_0": "‘ye imesaṁ bhavataṁ dhammā kusalā kusalasaṅkhātā,",
  "dn8:7.2_1": "anavajjā anavajjasaṅkhātā,",
  "dn8:7.2_2": "sevitabbā sevitabbasaṅkhātā,",
  "dn8:7.2_3": "alamariyā alamariyasaṅkhātā,",
  "dn8:7.2_4": "sukkā sukkasaṅkhātā.",
  "dn8:7.3_0": "Ko ime dhamme anavasesaṁ samādāya vattati, samaṇo vā gotamo, pare vā pana bhonto gaṇācariyā’ti?",
  "dn8:8.1_0": "Ṭhānaṁ kho panetaṁ, kassapa, vijjati,",
  "dn8:8.1_1": "yaṁ viññū samanuyuñjantā samanugāhantā samanubhāsantā evaṁ vadeyyuṁ:",
  "dn8:8.2_0": "‘ye imesaṁ bhavataṁ dhammā kusalā kusalasaṅkhātā,",
  "dn8:8.2_1": "anavajjā anavajjasaṅkhātā,",
  "dn8:8.2_2": "sevitabbā sevitabbasaṅkhātā,",
  "dn8:8.2_3": "alamariyā alamariyasaṅkhātā,",
  "dn8:8.2_4": "sukkā sukkasaṅkhātā.",
  "dn8:8.3_0": "Samaṇo gotamo ime dhamme anavasesaṁ samādāya vattati, yaṁ vā pana bhonto pare gaṇācariyā’ti.",
  "dn8:8.4_0": "Itiha, kassapa,",
  "dn8:8.4_1": "viññū samanuyuñjantā samanugāhantā samanubhāsantā amheva tattha yebhuyyena pasaṁseyyuṁ.",
  "dn8:9.1_0": "Aparampi no, kassapa,",
  "dn8:9.1_1": "viññū samanuyuñjantaṁ samanugāhantaṁ samanubhāsantaṁ satthārā vā satthāraṁ saṅghena vā saṅghaṁ:",
  "dn8:9.2_0": "‘ye imesaṁ bhavataṁ dhammā akusalā akusalasaṅkhātā,",
  "dn8:9.2_1": "sāvajjā sāvajjasaṅkhātā,",
  "dn8:9.2_2": "asevitabbā asevitabbasaṅkhātā,",
  "dn8:9.2_3": "na alamariyā na alamariyasaṅkhātā,",
  "dn8:9.2_4": "kaṇhā kaṇhasaṅkhātā.",
  "dn8:9.3_0": "Ko ime dhamme anavasesaṁ pahāya vattati,",
  "dn8:9.3_1": "gotamasāvakasaṅgho vā,",
  "dn8:9.3_2": "pare vā pana bhonto gaṇācariyasāvakasaṅghā’ti?",
  "dn8:10.1_0": "Ṭhānaṁ kho panetaṁ, kassapa, vijjati,",
  "dn8:10.1_1": "yaṁ viññū samanuyuñjantā samanugāhantā samanubhāsantā evaṁ vadeyyuṁ:",
  "dn8:10.2_0": "‘ye imesaṁ bhavataṁ dhammā akusalā akusalasaṅkhātā,",
  "dn8:10.2_1": "sāvajjā sāvajjasaṅkhātā,",
  "dn8:10.2_2": "asevitabbā asevitabbasaṅkhātā,",
  "dn8:10.2_3": "na alamariyā na alamariyasaṅkhātā,",
  "dn8:10.2_4": "kaṇhā kaṇhasaṅkhātā.",
  "dn8:10.3_0": "Gotamasāvakasaṅgho ime dhamme anavasesaṁ pahāya vattati,",
  "dn8:10.3_1": "yaṁ vā pana bhonto pare gaṇācariyasāvakasaṅghā’ti.",
  "dn8:10.4_0": "Itiha, kassapa,",
  "dn8:10.4_1": "viññū samanuyuñjantā samanugāhantā samanubhāsantā amheva tattha yebhuyyena pasaṁseyyuṁ.",
  "dn8:11.1_0": "Aparampi no, kassapa,",
  "dn8:11.1_1": "viññū samanuyuñjantaṁ samanugāhantaṁ samanubhāsantaṁ satthārā vā satthāraṁ saṅghena vā saṅghaṁ.",
  "dn8:11.2_0": "‘Ye imesaṁ bhavataṁ dhammā kusalā kusalasaṅkhātā,",
  "dn8:11.2_1": "anavajjā anavajjasaṅkhātā,",
  "dn8:11.2_2": "sevitabbā sevitabbasaṅkhātā,",
  "dn8:11.2_3": "alamariyā alamariyasaṅkhātā,",
  "dn8:11.2_4": "sukkā sukkasaṅkhātā.",
  "dn8:11.3_0": "Ko ime dhamme anavasesaṁ samādāya vattati,",
  "dn8:11.3_1": "gotamasāvakasaṅgho vā,",
  "dn8:11.3_2": "pare vā pana bhonto gaṇācariyasāvakasaṅghā’ti?",
  "dn8:12.1_0": "Ṭhānaṁ kho panetaṁ, kassapa, vijjati,",
  "dn8:12.1_1": "yaṁ viññū samanuyuñjantā samanugāhantā samanubhāsantā evaṁ vadeyyuṁ:",
  "dn8:12.2_0": "‘ye imesaṁ bhavataṁ dhammā kusalā kusalasaṅkhātā,",
  "dn8:12.2_1": "anavajjā anavajjasaṅkhātā,",
  "dn8:12.2_2": "sevitabbā sevitabbasaṅkhātā,",
  "dn8:12.2_3": "alamariyā alamariyasaṅkhātā,",
  "dn8:12.2_4": "sukkā sukkasaṅkhātā.",
  "dn8:12.3_0": "Gotamasāvakasaṅgho ime dhamme anavasesaṁ samādāya vattati,",
  "dn8:12.3_1": "yaṁ vā pana bhonto pare gaṇācariyasāvakasaṅghā’ti.",
  "dn8:12.4_0": "Itiha, kassapa,",
  "dn8:12.4_1": "viññū samanuyuñjantā samanugāhantā samanubhāsantā amheva tattha yebhuyyena pasaṁseyyuṁ.",
  "dn8:13.0_0": "2. Ariyaaṭṭhaṅgikamagga",
  "dn8:13.1_0": "Atthi, kassapa, maggo atthi paṭipadā, yathāpaṭipanno sāmaññeva ñassati sāmaṁ dakkhati:",
  "dn8:13.2_0": "‘samaṇova gotamo kālavādī bhūtavādī atthavādī dhammavādī vinayavādī’ti.",
  "dn8:13.3_0": "Katamo ca, kassapa, maggo, katamā ca paṭipadā, yathāpaṭipanno sāmaññeva ñassati sāmaṁ dakkhati:",
  "dn8:13.4_0": "‘samaṇova gotamo kālavādī bhūtavādī atthavādī dhammavādī vinayavādī’ti?",
  "dn8:13.5_0": "Ayameva ariyo aṭṭhaṅgiko maggo.",
  "dn8:13.6_0": "Seyyathidaṁ—sammādiṭṭhi sammāsaṅkappo sammāvācā sammākammanto sammāājīvo sammāvāyāmo sammāsati sammāsamādhi.",
  "dn8:13.7_0": "Ayaṁ kho, kassapa, maggo,",
  "dn8:13.7_1": "ayaṁ paṭipadā,",
  "dn8:13.7_2": "yathāpaṭipanno sāmaññeva ñassati sāmaṁ dakkhati ‘samaṇova gotamo kālavādī bhūtavādī atthavādī dhammavādī vinayavādī’”ti.",
  "dn8:14.0_0": "3. Tapopakkamakathā",
  "dn8:14.1_0": "Evaṁ vutte, acelo kassapo bhagavantaṁ etadavoca:",
  "dn8:14.2_0": "“imepi kho,",
  "dn8:14.2_1": "āvuso gotama,",
  "dn8:14.2_2": "tapopakkamā etesaṁ samaṇabrāhmaṇānaṁ sāmaññasaṅkhātā ca brahmaññasaṅkhātā ca.",
  "dn8:14.3_0": "Acelako hoti,",
  "dn8:14.3_1": "muttācāro,",
  "dn8:14.3_2": "hatthāpalekhano,",
  "dn8:14.3_3": "naehibhaddantiko,",
  "dn8:14.3_4": "natiṭṭhabhaddantiko,",
  "dn8:14.3_5": "nābhihaṭaṁ,",
  "dn8:14.3_6": "na uddissakataṁ,",
  "dn8:14.3_7": "na nimantanaṁ sādiyati.",
  "dn8:14.4_0": "So na kumbhimukhā paṭiggaṇhāti,",
  "dn8:14.4_1": "na kaḷopimukhā paṭiggaṇhāti,",
  "dn8:14.4_2": "na eḷakamantaraṁ,",
  "dn8:14.4_3": "na daṇḍamantaraṁ,",
  "dn8:14.4_4": "na musalamantaraṁ,",
  "dn8:14.4_5": "na dvinnaṁ bhuñjamānānaṁ,",
  "dn8:14.4_6": "na gabbhiniyā,",
  "dn8:14.4_7": "na pāyamānāya,",
  "dn8:14.4_8": "na purisantaragatāya,",
  "dn8:14.4_9": "na saṅkittīsu,",
  "dn8:14.4_10": "na yattha sā upaṭṭhito hoti,",
  "dn8:14.4_11": "na yattha makkhikā saṇḍasaṇḍacārinī,",
  "dn8:14.4_12": "na macchaṁ,",
  "dn8:14.4_13": "na maṁsaṁ, na suraṁ,",
  "dn8:14.4_14": "na merayaṁ,",
  "dn8:14.4_15": "na thusodakaṁ pivati.",
  "dn8:14.5_0": "So ekāgāriko vā hoti ekālopiko, dvāgāriko vā hoti dvālopiko … sattāgāriko vā hoti sattālopiko;",
  "dn8:14.6_0": "ekissāpi dattiyā yāpeti, dvīhipi dattīhi yāpeti … sattahipi dattīhi yāpeti;",
  "dn8:14.7_0": "ekāhikampi āhāraṁ āhāreti,",
  "dn8:14.7_1": "dvīhikampi āhāraṁ āhāreti …",
  "dn8:14.7_2": "sattāhikampi āhāraṁ āhāreti.",
  "dn8:14.7_3": "Iti evarūpaṁ addhamāsikampi pariyāyabhattabhojanānuyogamanuyutto viharati.",
  "dn8:14.8_0": "Imepi kho,",
  "dn8:14.8_1": "āvuso gotama,",
  "dn8:14.8_2": "tapopakkamā etesaṁ samaṇabrāhmaṇānaṁ sāmaññasaṅkhātā ca brahmaññasaṅkhātā ca.",
  "dn8:14.9_0": "Sākabhakkho vā hoti,",
  "dn8:14.9_1": "sāmākabhakkho vā hoti,",
  "dn8:14.9_2": "nīvārabhakkho vā hoti,",
  "dn8:14.9_3": "daddulabhakkho vā hoti,",
  "dn8:14.9_4": "haṭabhakkho vā hoti,",
  "dn8:14.9_5": "kaṇabhakkho vā hoti,",
  "dn8:14.9_6": "ācāmabhakkho vā hoti,",
  "dn8:14.9_7": "piññākabhakkho vā hoti,",
  "dn8:14.9_8": "tiṇabhakkho vā hoti,",
  "dn8:14.9_9": "gomayabhakkho vā hoti,",
  "dn8:14.9_10": "vanamūlaphalāhāro yāpeti pavattaphalabhojī.",
  "dn8:14.10_0": "Imepi kho,",
  "dn8:14.10_1": "āvuso gotama,",
  "dn8:14.10_2": "tapopakkamā etesaṁ samaṇabrāhmaṇānaṁ sāmaññasaṅkhātā ca brahmaññasaṅkhātā ca.",
  "dn8:14.11_0": "Sāṇānipi dhāreti,",
  "dn8:14.11_1": "masāṇānipi dhāreti,",
  "dn8:14.11_2": "chavadussānipi dhāreti,",
  "dn8:14.11_3": "paṁsukūlānipi dhāreti,",
  "dn8:14.11_4": "tirīṭānipi dhāreti,",
  "dn8:14.11_5": "ajinampi dhāreti,",
  "dn8:14.11_6": "ajinakkhipampi dhāreti,",
  "dn8:14.11_7": "kusacīrampi dhāreti,",
  "dn8:14.11_8": "vākacīrampi dhāreti,",
  "dn8:14.11_9": "phalakacīrampi dhāreti,",
  "dn8:14.11_10": "kesakambalampi dhāreti,",
  "dn8:14.11_11": "vāḷakambalampi dhāreti,",
  "dn8:14.11_12": "ulūkapakkhikampi dhāreti,",
  "dn8:14.12_0": "kesamassulocakopi hoti kesamassulocanānuyogamanuyutto,",
  "dn8:14.13_0": "ubbhaṭṭhakopi hoti āsanapaṭikkhitto,",
  "dn8:14.14_0": "ukkuṭikopi hoti ukkuṭikappadhānamanuyutto,",
  "dn8:14.15_0": "kaṇṭakāpassayikopi hoti kaṇṭakāpassaye seyyaṁ kappeti,",
  "dn8:14.16_0": "phalakaseyyampi kappeti, thaṇḍilaseyyampi kappeti,",
  "dn8:14.17_0": "ekapassayikopi hoti",
  "dn8:14.18_0": "rajojalladharo,",
  "dn8:14.19_0": "abbhokāsikopi hoti",
  "dn8:14.20_0": "yathāsanthatiko,",
  "dn8:14.21_0": "vekaṭikopi hoti vikaṭabhojanānuyogamanuyutto,",
  "dn8:14.22_0": "apānakopi hoti apānakattamanuyutto,",
  "dn8:14.23_0": "sāyatatiyakampi udakorohanānuyogamanuyutto viharatī”ti.",
  "dn8:15.0_0": "4. Tapopakkamaniratthakathā",
  "dn8:15.1_0": "“Acelako cepi, kassapa, hoti,",
  "dn8:15.1_1": "muttācāro,",
  "dn8:15.1_2": "hatthāpalekhano …pe…",
  "dn8:15.1_3": "iti evarūpaṁ addhamāsikampi pariyāyabhattabhojanānuyogamanuyutto viharati.",
  "dn8:15.2_0": "Tassa cāyaṁ sīlasampadā cittasampadā paññāsampadā abhāvitā hoti asacchikatā.",
  "dn8:15.2_1": "Atha kho so ārakāva sāmaññā ārakāva brahmaññā.",
  "dn8:15.3_0": "Yato kho, kassapa,",
  "dn8:15.3_1": "bhikkhu averaṁ abyāpajjaṁ mettacittaṁ bhāveti,",
  "dn8:15.3_2": "āsavānañca khayā anāsavaṁ cetovimuttiṁ paññāvimuttiṁ diṭṭheva dhamme sayaṁ abhiññā sacchikatvā upasampajja viharati.",
  "dn8:15.4_0": "Ayaṁ vuccati, kassapa, bhikkhu samaṇo itipi brāhmaṇo itipi.",
  "dn8:15.5_0": "Sākabhakkho cepi, kassapa, hoti, sāmākabhakkho …pe… vanamūlaphalāhāro yāpeti pavattaphalabhojī.",
  "dn8:15.6_0": "Tassa cāyaṁ sīlasampadā cittasampadā paññāsampadā abhāvitā hoti asacchikatā.",
  "dn8:15.7_0": "Atha kho so ārakāva sāmaññā ārakāva brahmaññā.",
  "dn8:15.8_0": "Yato kho, kassapa,",
  "dn8:15.8_1": "bhikkhu averaṁ abyāpajjaṁ mettacittaṁ bhāveti,",
  "dn8:15.8_2": "āsavānañca khayā anāsavaṁ cetovimuttiṁ paññāvimuttiṁ diṭṭheva dhamme sayaṁ abhiññā sacchikatvā upasampajja viharati.",
  "dn8:15.9_0": "Ayaṁ vuccati, kassapa, bhikkhu samaṇo itipi brāhmaṇo itipi.",
  "dn8:15.10_0": "Sāṇāni cepi, kassapa, dhāreti, masāṇānipi dhāreti …pe…",
  "dn8:15.11_0": "sāyatatiyakampi udakorohanānuyogamanuyutto viharati.",
  "dn8:15.12_0": "Tassa cāyaṁ sīlasampadā cittasampadā paññāsampadā abhāvitā hoti asacchikatā.",
  "dn8:15.13_0": "Atha kho so ārakāva sāmaññā ārakāva brahmaññā.",
  "dn8:15.14_0": "Yato kho, kassapa,",
  "dn8:15.14_1": "bhikkhu averaṁ abyāpajjaṁ mettacittaṁ bhāveti,",
  "dn8:15.14_2": "āsavānañca khayā anāsavaṁ cetovimuttiṁ paññāvimuttiṁ diṭṭheva dhamme sayaṁ abhiññā sacchikatvā upasampajja viharati.",
  "dn8:15.15_0": "Ayaṁ vuccati, kassapa, bhikkhu samaṇo itipi brāhmaṇo itipī”ti.",
  "dn8:16.1_0": "Evaṁ vutte, acelo kassapo bhagavantaṁ etadavoca:",
  "dn8:16.2_0": "“dukkaraṁ, bho gotama, sāmaññaṁ dukkaraṁ brahmaññan”ti.",
  "dn8:16.3_0": "“Pakati kho esā, kassapa, lokasmiṁ ‘dukkaraṁ sāmaññaṁ dukkaraṁ brahmaññan’ti.",
  "dn8:16.4_0": "Acelako cepi, kassapa, hoti,",
  "dn8:16.4_1": "muttācāro,",
  "dn8:16.4_2": "hatthāpalekhano …pe…",
  "dn8:16.4_3": "iti evarūpaṁ addhamāsikampi pariyāyabhattabhojanānuyogamanuyutto viharati.",
  "dn8:16.5_0": "Imāya ca, kassapa,",
  "dn8:16.5_1": "mattāya iminā tapopakkamena sāmaññaṁ vā abhavissa brahmaññaṁ vā dukkaraṁ sudukkaraṁ,",
  "dn8:16.5_2": "netaṁ abhavissa kallaṁ vacanāya:",
  "dn8:16.6_0": "‘dukkaraṁ sāmaññaṁ dukkaraṁ brahmaññan’ti.",
  "dn8:16.7_0": "Sakkā ca panetaṁ abhavissa kātuṁ gahapatinā vā gahapatiputtena vā antamaso kumbhadāsiyāpi:",
  "dn8:16.8_0": "‘handāhaṁ acelako homi,",
  "dn8:16.8_1": "muttācāro,",
  "dn8:16.8_2": "hatthāpalekhano …pe…",
  "dn8:16.8_3": "iti evarūpaṁ addhamāsikampi pariyāyabhattabhojanānuyogamanuyutto viharāmī’ti.",
  "dn8:16.9_0": "Yasmā ca kho, kassapa,",
  "dn8:16.9_1": "aññatreva imāya mattāya aññatra iminā tapopakkamena sāmaññaṁ vā hoti brahmaññaṁ vā dukkaraṁ sudukkaraṁ,",
  "dn8:16.9_2": "tasmā etaṁ kallaṁ vacanāya:",
  "dn8:16.10_0": "‘dukkaraṁ sāmaññaṁ dukkaraṁ brahmaññan’ti.",
  "dn8:16.11_0": "Yato kho, kassapa,",
  "dn8:16.11_1": "bhikkhu averaṁ abyāpajjaṁ mettacittaṁ bhāveti,",
  "dn8:16.11_2": "āsavānañca khayā anāsavaṁ cetovimuttiṁ paññāvimuttiṁ diṭṭheva dhamme sayaṁ abhiññā sacchikatvā upasampajja viharati.",
  "dn8:16.12_0": "Ayaṁ vuccati, kassapa, bhikkhu samaṇo itipi brāhmaṇo itipi.",
  "dn8:16.13_0": "Sākabhakkho cepi, kassapa, hoti, sāmākabhakkho …pe… vanamūlaphalāhāro yāpeti pavattaphalabhojī.",
  "dn8:16.14_0": "Imāya ca, kassapa,",
  "dn8:16.14_1": "mattāya iminā tapopakkamena sāmaññaṁ vā abhavissa brahmaññaṁ vā dukkaraṁ sudukkaraṁ,",
  "dn8:16.14_2": "netaṁ abhavissa kallaṁ vacanāya:",
  "dn8:16.15_0": "‘dukkaraṁ sāmaññaṁ dukkaraṁ brahmaññan’ti.",
  "dn8:16.16_0": "Sakkā ca panetaṁ abhavissa kātuṁ gahapatinā vā gahapatiputtena vā antamaso kumbhadāsiyāpi:",
  "dn8:16.17_0": "‘handāhaṁ sākabhakkho vā homi, sāmākabhakkho vā …pe… vanamūlaphalāhāro yāpemi pavattaphalabhojī’ti.",
  "dn8:16.18_0": "Yasmā ca kho, kassapa,",
  "dn8:16.18_1": "aññatreva imāya mattāya aññatra iminā tapopakkamena sāmaññaṁ vā hoti brahmaññaṁ vā dukkaraṁ sudukkaraṁ,",
  "dn8:16.18_2": "tasmā etaṁ kallaṁ vacanāya:",
  "dn8:16.19_0": "‘dukkaraṁ sāmaññaṁ dukkaraṁ brahmaññan’ti.",
  "dn8:16.20_0": "Yato kho, kassapa,",
  "dn8:16.20_1": "bhikkhu averaṁ abyāpajjaṁ mettacittaṁ bhāveti,",
  "dn8:16.20_2": "āsavānañca khayā anāsavaṁ cetovimuttiṁ paññāvimuttiṁ diṭṭheva dhamme sayaṁ abhiññā sacchikatvā upasampajja viharati.",
  "dn8:16.21_0": "Ayaṁ vuccati, kassapa, bhikkhu samaṇo itipi brāhmaṇo itipi.",
  "dn8:16.22_0": "Sāṇāni cepi, kassapa, dhāreti,",
  "dn8:16.22_1": "masāṇānipi dhāreti …pe…",
  "dn8:16.22_2": "sāyatatiyakampi udakorohanānuyogamanuyutto viharati.",
  "dn8:16.23_0": "Imāya ca, kassapa,",
  "dn8:16.23_1": "mattāya iminā tapopakkamena sāmaññaṁ vā abhavissa brahmaññaṁ vā dukkaraṁ sudukkaraṁ,",
  "dn8:16.23_2": "netaṁ abhavissa kallaṁ vacanāya:",
  "dn8:16.24_0": "‘dukkaraṁ sāmaññaṁ dukkaraṁ brahmaññan’ti.",
  "dn8:16.25_0": "Sakkā ca panetaṁ abhavissa kātuṁ gahapatinā vā gahapatiputtena vā antamaso kumbhadāsiyāpi:",
  "dn8:16.26_0": "‘handāhaṁ sāṇānipi dhāremi,",
  "dn8:16.26_1": "masāṇānipi dhāremi …pe…",
  "dn8:16.26_2": "sāyatatiyakampi udakorohanānuyogamanuyutto viharāmī’ti.",
  "dn8:16.27_0": "Yasmā ca kho, kassapa,",
  "dn8:16.27_1": "aññatreva imāya mattāya aññatra iminā tapopakkamena sāmaññaṁ vā hoti brahmaññaṁ vā dukkaraṁ sudukkaraṁ,",
  "dn8:16.27_2": "tasmā etaṁ kallaṁ vacanāya:",
  "dn8:16.28_0": "‘dukkaraṁ sāmaññaṁ dukkaraṁ brahmaññan’ti.",
  "dn8:16.29_0": "Yato kho, kassapa,",
  "dn8:16.29_1": "bhikkhu averaṁ abyāpajjaṁ mettacittaṁ bhāveti,",
  "dn8:16.29_2": "āsavānañca khayā anāsavaṁ cetovimuttiṁ paññāvimuttiṁ diṭṭheva dhamme sayaṁ abhiññā sacchikatvā upasampajja viharati.",
  "dn8:16.30_0": "Ayaṁ vuccati, kassapa, bhikkhu samaṇo itipi brāhmaṇo itipī”ti.",
  "dn8:17.1_0": "Evaṁ vutte, acelo kassapo bhagavantaṁ etadavoca:",
  "dn8:17.2_0": "“dujjāno, bho gotama, samaṇo, dujjāno brāhmaṇo”ti.",
  "dn8:17.3_0": "“Pakati kho esā, kassapa, lokasmiṁ ‘dujjāno samaṇo dujjāno brāhmaṇo’ti.",
  "dn8:17.4_0": "Acelako cepi, kassapa, hoti,",
  "dn8:17.4_1": "muttācāro,",
  "dn8:17.4_2": "hatthāpalekhano …pe…",
  "dn8:17.4_3": "iti evarūpaṁ addhamāsikampi pariyāyabhattabhojanānuyogamanuyutto viharati.",
  "dn8:17.5_0": "Imāya ca, kassapa,",
  "dn8:17.5_1": "mattāya iminā tapopakkamena samaṇo vā abhavissa brāhmaṇo vā dujjāno sudujjāno,",
  "dn8:17.5_2": "netaṁ abhavissa kallaṁ vacanāya:",
  "dn8:17.6_0": "‘dujjāno samaṇo dujjāno brāhmaṇo’ti.",
  "dn8:17.7_0": "Sakkā ca paneso abhavissa ñātuṁ gahapatinā vā gahapatiputtena vā antamaso kumbhadāsiyāpi:",
  "dn8:17.8_0": "‘ayaṁ acelako hoti,",
  "dn8:17.8_1": "muttācāro,",
  "dn8:17.8_2": "hatthāpalekhano …pe…",
  "dn8:17.8_3": "iti evarūpaṁ addhamāsikampi pariyāyabhattabhojanānuyogamanuyutto viharatī’ti.",
  "dn8:17.9_0": "Yasmā ca kho, kassapa,",
  "dn8:17.9_1": "aññatreva imāya mattāya aññatra iminā tapopakkamena samaṇo vā hoti brāhmaṇo vā dujjāno sudujjāno,",
  "dn8:17.9_2": "tasmā etaṁ kallaṁ vacanāya:",
  "dn8:17.10_0": "‘dujjāno samaṇo dujjāno brāhmaṇo’ti.",
  "dn8:17.11_0": "Yato kho, kassapa,",
  "dn8:17.11_1": "bhikkhu averaṁ abyāpajjaṁ mettacittaṁ bhāveti,",
  "dn8:17.11_2": "āsavānañca khayā anāsavaṁ cetovimuttiṁ paññāvimuttiṁ diṭṭheva dhamme sayaṁ abhiññā sacchikatvā upasampajja viharati.",
  "dn8:17.12_0": "Ayaṁ vuccati, kassapa, bhikkhu samaṇo itipi brāhmaṇo itipi.",
  "dn8:17.13_0": "Sākabhakkho cepi, kassapa, hoti sāmākabhakkho …pe… vanamūlaphalāhāro yāpeti pavattaphalabhojī.",
  "dn8:17.14_0": "Imāya ca, kassapa,",
  "dn8:17.14_1": "mattāya iminā tapopakkamena samaṇo vā abhavissa brāhmaṇo vā dujjāno sudujjāno,",
  "dn8:17.14_2": "netaṁ abhavissa kallaṁ vacanāya:",
  "dn8:17.15_0": "‘dujjāno samaṇo dujjāno brāhmaṇo’ti.",
  "dn8:17.16_0": "Sakkā ca paneso abhavissa ñātuṁ gahapatinā vā gahapatiputtena vā antamaso kumbhadāsiyāpi:",
  "dn8:17.17_0": "‘ayaṁ sākabhakkho vā hoti sāmākabhakkho …pe… vanamūlaphalāhāro yāpeti pavattaphalabhojī’ti.",
  "dn8:17.18_0": "Yasmā ca kho, kassapa,",
  "dn8:17.18_1": "aññatreva imāya mattāya aññatra iminā tapopakkamena samaṇo vā hoti brāhmaṇo vā dujjāno sudujjāno,",
  "dn8:17.18_2": "tasmā etaṁ kallaṁ vacanāya:",
  "dn8:17.19_0": "‘dujjāno samaṇo dujjāno brāhmaṇo’ti.",
  "dn8:17.20_0": "Yato kho, kassapa,",
  "dn8:17.20_1": "bhikkhu averaṁ abyāpajjaṁ mettacittaṁ bhāveti,",
  "dn8:17.20_2": "āsavānañca khayā anāsavaṁ cetovimuttiṁ paññāvimuttiṁ diṭṭheva dhamme sayaṁ abhiññā sacchikatvā upasampajja viharati.",
  "dn8:17.21_0": "Ayaṁ vuccati, kassapa, bhikkhu samaṇo itipi brāhmaṇo itipi.",
  "dn8:17.22_0": "Sāṇāni cepi, kassapa, dhāreti,",
  "dn8:17.22_1": "masāṇānipi dhāreti …pe…",
  "dn8:17.22_2": "sāyatatiyakampi udakorohanānuyogamanuyutto viharati.",
  "dn8:17.23_0": "Imāya ca, kassapa,",
  "dn8:17.23_1": "mattāya iminā tapopakkamena samaṇo vā abhavissa brāhmaṇo vā dujjāno sudujjāno,",
  "dn8:17.23_2": "netaṁ abhavissa kallaṁ vacanāya:",
  "dn8:17.24_0": "‘dujjāno samaṇo dujjāno brāhmaṇo’ti.",
  "dn8:17.25_0": "Sakkā ca paneso abhavissa ñātuṁ gahapatinā vā gahapatiputtena vā antamaso kumbhadāsiyāpi:",
  "dn8:17.26_0": "‘ayaṁ sāṇānipi dhāreti,",
  "dn8:17.26_1": "masāṇānipi dhāreti …pe…",
  "dn8:17.26_2": "sāyatatiyakampi udakorohanānuyogamanuyutto viharatī’ti.",
  "dn8:17.27_0": "Yasmā ca kho, kassapa,",
  "dn8:17.27_1": "aññatreva imāya mattāya aññatra iminā tapopakkamena samaṇo vā hoti brāhmaṇo vā dujjāno sudujjāno,",
  "dn8:17.27_2": "tasmā etaṁ kallaṁ vacanāya:",
  "dn8:17.28_0": "‘dujjāno samaṇo dujjāno brāhmaṇo’ti.",
  "dn8:17.29_0": "Yato kho, kassapa,",
  "dn8:17.29_1": "bhikkhu averaṁ abyāpajjaṁ mettacittaṁ bhāveti,",
  "dn8:17.29_2": "āsavānañca khayā anāsavaṁ cetovimuttiṁ paññāvimuttiṁ diṭṭheva dhamme sayaṁ abhiññā sacchikatvā upasampajja viharati.",
  "dn8:17.30_0": "Ayaṁ vuccati, kassapa, bhikkhu samaṇo itipi brāhmaṇo itipī”ti.",
  "dn8:18.0_0": "5. Sīlasamādhipaññāsampadā",
  "dn8:18.1_0": "Evaṁ vutte, acelo kassapo bhagavantaṁ etadavoca:",
  "dn8:18.2_0": "“katamā pana sā, bho gotama, sīlasampadā, katamā cittasampadā, katamā paññāsampadā”ti?",
  "dn8:18.3_0": "“Idha, kassapa, tathāgato loke uppajjati arahaṁ, sammāsambuddho …pe…",
  "dn8:18.4_0": "bhayadassāvī samādāya sikkhati sikkhāpadesu,",
  "dn8:18.4_1": "kāyakammavacīkammena samannāgato kusalena parisuddhājīvo sīlasampanno indriyesu guttadvāro satisampajaññena samannāgato santuṭṭho.",
  "dn8:18.5_0": "Kathañca, kassapa, bhikkhu sīlasampanno hoti?",
  "dn8:18.6_0": "Idha, kassapa,",
  "dn8:18.6_1": "bhikkhu pāṇātipātaṁ pahāya pāṇātipātā paṭivirato hoti nihitadaṇḍo nihitasattho lajjī dayāpanno,",
  "dn8:18.6_2": "sabbapāṇabhūtahitānukampī viharati.",
  "dn8:18.7_0": "Idampissa hoti sīlasampadāya …pe…",
  "dn8:19.1_0": "Yathā vā paneke bhonto samaṇabrāhmaṇā saddhādeyyāni bhojanāni bhuñjitvā te evarūpāya tiracchānavijjāya micchājīvena jīvitaṁ kappenti.",
  "dn8:19.2_0": "Seyyathidaṁ—santikammaṁ paṇidhikammaṁ …pe… osadhīnaṁ patimokkho",
  "dn8:19.3_0": "iti vā iti evarūpāya tiracchānavijjāya micchājīvā paṭivirato hoti.",
  "dn8:19.4_0": "Idampissa hoti sīlasampadāya.",
  "dn8:19.5_0": "Sa kho so, kassapa, bhikkhu evaṁ sīlasampanno na kutoci bhayaṁ samanupassati, yadidaṁ sīlasaṁvarato.",
  "dn8:19.6_0": "Seyyathāpi, kassapa,",
  "dn8:19.6_1": "rājā khattiyo muddhāvasitto nihatapaccāmitto na kutoci bhayaṁ samanupassati,",
  "dn8:19.6_2": "yadidaṁ paccatthikato;",
  "dn8:19.7_0": "evameva kho, kassapa,",
  "dn8:19.7_1": "bhikkhu evaṁ sīlasampanno na kutoci bhayaṁ samanupassati,",
  "dn8:19.7_2": "yadidaṁ sīlasaṁvarato.",
  "dn8:19.8_0": "So iminā ariyena sīlakkhandhena samannāgato ajjhattaṁ anavajjasukhaṁ paṭisaṁvedeti.",
  "dn8:19.9_0": "Evaṁ kho, kassapa, bhikkhu sīlasampanno hoti.",
  "dn8:19.10_0": "Ayaṁ kho, kassapa, sīlasampadā …pe…",
  "dn8:19.11_0": "paṭhamaṁ jhānaṁ upasampajja viharati.",
  "dn8:19.12_0": "Idampissa hoti cittasampadāya …pe…",
  "dn8:19.13_0": "dutiyaṁ jhānaṁ …",
  "dn8:19.14_0": "tatiyaṁ jhānaṁ …",
  "dn8:19.15_0": "catutthaṁ jhānaṁ upasampajja viharati.",
  "dn8:19.16_0": "Idampissa hoti cittasampadāya.",
  "dn8:19.17_0": "Ayaṁ kho, kassapa, cittasampadā.",
  "dn8:20.1_0": "So evaṁ samāhite citte …pe…",
  "dn8:20.2_0": "ñāṇadassanāya cittaṁ abhinīharati abhininnāmeti …",
  "dn8:20.3_0": "idampissa hoti paññāsampadāya …pe…",
  "dn8:20.4_0": "nāparaṁ itthattāyāti pajānāti.",
  "dn8:20.5_0": "Idampissa hoti paññāsampadāya.",
  "dn8:20.6_0": "Ayaṁ kho, kassapa, paññāsampadā.",
  "dn8:20.7_0": "Imāya ca, kassapa,",
  "dn8:20.7_1": "sīlasampadāya cittasampadāya paññāsampadāya aññā sīlasampadā cittasampadā paññāsampadā uttaritarā vā paṇītatarā vā natthi.",
  "dn8:21.0_0": "6. Sīhanādakathā",
  "dn8:21.1_0": "Santi, kassapa, eke samaṇabrāhmaṇā sīlavādā.",
  "dn8:21.2_0": "Te anekapariyāyena sīlassa vaṇṇaṁ bhāsanti.",
  "dn8:21.3_0": "Yāvatā, kassapa, ariyaṁ paramaṁ sīlaṁ, nāhaṁ tattha attano samasamaṁ samanupassāmi, kuto bhiyyo.",
  "dn8:21.4_0": "Atha kho ahameva tattha bhiyyo, yadidaṁ adhisīlaṁ.",
  "dn8:21.5_0": "Santi, kassapa, eke samaṇabrāhmaṇā tapojigucchāvādā.",
  "dn8:21.6_0": "Te anekapariyāyena tapojigucchāya vaṇṇaṁ bhāsanti.",
  "dn8:21.7_0": "Yāvatā, kassapa,",
  "dn8:21.7_1": "ariyā paramā tapojigucchā,",
  "dn8:21.7_2": "nāhaṁ tattha attano samasamaṁ samanupassāmi,",
  "dn8:21.7_3": "kuto bhiyyo.",
  "dn8:21.8_0": "Atha kho ahameva tattha bhiyyo, yadidaṁ adhijegucchaṁ.",
  "dn8:21.9_0": "Santi, kassapa, eke samaṇabrāhmaṇā paññāvādā.",
  "dn8:21.10_0": "Te anekapariyāyena paññāya vaṇṇaṁ bhāsanti.",
  "dn8:21.11_0": "Yāvatā, kassapa, ariyā paramā paññā, nāhaṁ tattha attano samasamaṁ samanupassāmi, kuto bhiyyo.",
  "dn8:21.12_0": "Atha kho ahameva tattha bhiyyo, yadidaṁ adhipaññaṁ.",
  "dn8:21.13_0": "Santi, kassapa, eke samaṇabrāhmaṇā vimuttivādā.",
  "dn8:21.14_0": "Te anekapariyāyena vimuttiyā vaṇṇaṁ bhāsanti.",
  "dn8:21.15_0": "Yāvatā, kassapa, ariyā paramā vimutti, nāhaṁ tattha attano samasamaṁ samanupassāmi, kuto bhiyyo.",
  "dn8:21.16_0": "Atha kho ahameva tattha bhiyyo, yadidaṁ adhivimutti.",
  "dn8:22.1_0": "Ṭhānaṁ kho panetaṁ, kassapa, vijjati, yaṁ aññatitthiyā paribbājakā evaṁ vadeyyuṁ:",
  "dn8:22.2_0": "‘sīhanādaṁ kho samaṇo gotamo nadati, tañca kho suññāgāre nadati, no parisāsū’ti.",
  "dn8:22.3_0": "Te: ‘mā hevan’tissu vacanīyā.",
  "dn8:22.4_0": "‘Sīhanādañca samaṇo gotamo nadati, parisāsu ca nadatī’ti evamassu, kassapa, vacanīyā.",
  "dn8:22.5_0": "Ṭhānaṁ kho panetaṁ, kassapa, vijjati, yaṁ aññatitthiyā paribbājakā evaṁ vadeyyuṁ:",
  "dn8:22.6_0": "‘sīhanādañca samaṇo gotamo nadati, parisāsu ca nadati, no ca kho visārado nadatī’ti.",
  "dn8:22.7_0": "Te: ‘mā hevan’tissu vacanīyā.",
  "dn8:22.8_0": "‘Sīhanādañca samaṇo gotamo nadati,",
  "dn8:22.8_1": "parisāsu ca nadati,",
  "dn8:22.8_2": "visārado ca nadatī’ti evamassu, kassapa, vacanīyā.",
  "dn8:22.9_0": "Ṭhānaṁ kho panetaṁ, kassapa, vijjati, yaṁ aññatitthiyā paribbājakā evaṁ vadeyyuṁ:",
  "dn8:22.10_0": "‘sīhanādañca samaṇo gotamo nadati,",
  "dn8:22.10_1": "parisāsu ca nadati,",
  "dn8:22.10_2": "visārado ca nadati,",
  "dn8:22.10_3": "no ca kho naṁ pañhaṁ pucchanti …pe…",
  "dn8:22.11_0": "pañhañca naṁ pucchanti; no ca kho nesaṁ pañhaṁ puṭṭho byākaroti …pe…",
  "dn8:22.12_0": "pañhañca nesaṁ puṭṭho byākaroti; no ca kho pañhassa veyyākaraṇena cittaṁ ārādheti …pe…",
  "dn8:22.13_0": "pañhassa ca veyyākaraṇena cittaṁ ārādheti; no ca kho sotabbaṁ maññanti …pe…",
  "dn8:22.14_0": "sotabbañcassa maññanti; no ca kho sutvā pasīdanti …pe…",
  "dn8:22.15_0": "sutvā cassa pasīdanti; no ca kho pasannākāraṁ karonti …pe…",
  "dn8:22.16_0": "pasannākārañca karonti; no ca kho tathattāya paṭipajjanti …pe…",
  "dn8:22.17_0": "tathattāya ca paṭipajjanti; no ca kho paṭipannā ārādhentī’ti.",
  "dn8:22.18_0": "Te: ‘mā hevan’tissu vacanīyā.",
  "dn8:22.19_0": "‘Sīhanādañca samaṇo gotamo nadati,",
  "dn8:22.19_1": "parisāsu ca nadati,",
  "dn8:22.19_2": "visārado ca nadati,",
  "dn8:22.19_3": "pañhañca naṁ pucchanti,",
  "dn8:22.19_4": "pañhañca nesaṁ puṭṭho byākaroti,",
  "dn8:22.19_5": "pañhassa ca veyyākaraṇena cittaṁ ārādheti,",
  "dn8:22.19_6": "sotabbañcassa maññanti,",
  "dn8:22.19_7": "sutvā cassa pasīdanti,",
  "dn8:22.19_8": "pasannākārañca karonti,",
  "dn8:22.19_9": "tathattāya ca paṭipajjanti,",
  "dn8:22.19_10": "paṭipannā ca ārādhentī’ti evamassu, kassapa, vacanīyā.",
  "dn8:23.0_0": "7. Titthiyaparivāsakathā",
  "dn8:23.1_0": "Ekamidāhaṁ, kassapa, samayaṁ rājagahe viharāmi gijjhakūṭe pabbate.",
  "dn8:23.2_0": "Tatra maṁ aññataro tapabrahmacārī nigrodho nāma adhijegucche pañhaṁ apucchi.",
  "dn8:23.3_0": "Tassāhaṁ adhijegucche pañhaṁ puṭṭho byākāsiṁ.",
  "dn8:23.4_0": "Byākate ca pana me attamano ahosi paraṁ viya mattāyā”ti.",
  "dn8:23.5_0": "“Ko hi, bhante, bhagavato dhammaṁ sutvā na attamano assa paraṁ viya mattāya?",
  "dn8:23.6_0": "Ahampi hi, bhante, bhagavato dhammaṁ sutvā attamano paraṁ viya mattāya.",
  "dn8:23.7_0": "Abhikkantaṁ, bhante, abhikkantaṁ, bhante.",
  "dn8:23.8_0": "Seyyathāpi, bhante,",
  "dn8:23.8_1": "nikkujjitaṁ vā ukkujjeyya,",
  "dn8:23.8_2": "paṭicchannaṁ vā vivareyya,",
  "dn8:23.8_3": "mūḷhassa vā maggaṁ ācikkheyya,",
  "dn8:23.8_4": "andhakāre vā telapajjotaṁ dhāreyya:",
  "dn8:23.8_5": "‘cakkhumanto rūpāni dakkhantī’ti;",
  "dn8:23.8_6": "evamevaṁ bhagavatā anekapariyāyena dhammo pakāsito.",
  "dn8:23.9_0": "Esāhaṁ, bhante, bhagavantaṁ saraṇaṁ gacchāmi, dhammañca bhikkhusaṅghañca.",
  "dn8:23.10_0": "Labheyyāhaṁ, bhante, bhagavato santike pabbajjaṁ, labheyyaṁ upasampadan”ti.",
  "dn8:24.1_0": "“Yo kho, kassapa,",
  "dn8:24.1_1": "aññatitthiyapubbo imasmiṁ dhammavinaye ākaṅkhati pabbajjaṁ,",
  "dn8:24.1_2": "ākaṅkhati upasampadaṁ,",
  "dn8:24.1_3": "so cattāro māse parivasati,",
  "dn8:24.1_4": "catunnaṁ māsānaṁ accayena āraddhacittā bhikkhū pabbājenti,",
  "dn8:24.1_5": "upasampādenti bhikkhubhāvāya.",
  "dn8:24.2_0": "Api ca mettha puggalavemattatā viditā”ti.",
  "dn8:24.3_0": "“Sace, bhante,",
  "dn8:24.3_1": "aññatitthiyapubbā imasmiṁ dhammavinaye ākaṅkhanti pabbajjaṁ,",
  "dn8:24.3_2": "ākaṅkhanti upasampadaṁ,",
  "dn8:24.3_3": "cattāro māse parivasanti,",
  "dn8:24.3_4": "catunnaṁ māsānaṁ accayena āraddhacittā bhikkhū pabbājenti,",
  "dn8:24.3_5": "upasampādenti bhikkhubhāvāya.",
  "dn8:24.3_6": "Ahaṁ cattāri vassāni parivasissāmi,",
  "dn8:24.3_7": "catunnaṁ vassānaṁ accayena āraddhacittā bhikkhū pabbājentu,",
  "dn8:24.3_8": "upasampādentu bhikkhubhāvāyā”ti.",
  "dn8:24.4_0": "Alattha kho acelo kassapo bhagavato santike pabbajjaṁ, alattha upasampadaṁ.",
  "dn8:24.5_0": "Acirūpasampanno kho panāyasmā kassapo eko vūpakaṭṭho appamatto ātāpī pahitatto viharanto na cirasseva—yassatthāya",
  "dn8:24.5_1": "kulaputtā sammadeva agārasmā anagāriyaṁ pabbajanti,",
  "dn8:24.5_2": "tadanuttaraṁ—brahmacariyapariyosānaṁ diṭṭheva dhamme sayaṁ abhiññā sacchikatvā upasampajja vihāsi.",
  "dn8:24.6_0": "“Khīṇā jāti, vusitaṁ brahmacariyaṁ, kataṁ karaṇīyaṁ, nāparaṁ itthattāyā”ti abbhaññāsi.",
  "dn8:24.7_0": "Aññataro kho panāyasmā kassapo arahataṁ ahosīti.",
  "dn8:24.8_0": "Mahāsīhanādasuttaṁ niṭṭhitaṁ aṭṭhamaṁ."
}