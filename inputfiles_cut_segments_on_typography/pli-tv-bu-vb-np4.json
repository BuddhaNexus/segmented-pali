{
  "pli-tv-bu-vb-np4:0.1_0": "Theravāda Vinaya",
  "pli-tv-bu-vb-np4:0.2_0": "Mahāvibhaṅga",
  "pli-tv-bu-vb-np4:0.3_0": "Nissaggiyakaṇḍa",
  "pli-tv-bu-vb-np4:0.4_0": "Cīvaravagga",
  "pli-tv-bu-vb-np4:0.5_0": "4. Purāṇacīvarasikkhāpada",
  "pli-tv-bu-vb-np4:1.1_0": "Tena samayena buddho bhagavā sāvatthiyaṁ viharati jetavane anāthapiṇḍikassa ārāme.",
  "pli-tv-bu-vb-np4:1.2_0": "Tena kho pana samayena āyasmato udāyissa purāṇadutiyikā bhikkhunīsu pabbajitā hoti.",
  "pli-tv-bu-vb-np4:1.3_0": "Sā āyasmato udāyissa santike abhikkhaṇaṁ āgacchati.",
  "pli-tv-bu-vb-np4:1.4_0": "Āyasmāpi udāyī tassā bhikkhuniyā santike abhikkhaṇaṁ gacchati.",
  "pli-tv-bu-vb-np4:1.5_0": "Tena kho pana samayena āyasmā udāyī tassā bhikkhuniyā santike bhattavissaggaṁ karoti.",
  "pli-tv-bu-vb-np4:1.6_0": "Atha kho āyasmā udāyī pubbaṇhasamayaṁ nivāsetvā pattacīvaramādāya yena sā bhikkhunī tenupasaṅkami;",
  "pli-tv-bu-vb-np4:1.6_1": "upasaṅkamitvā tassā bhikkhuniyā purato aṅgajātaṁ vivaritvā āsane nisīdi.",
  "pli-tv-bu-vb-np4:1.7_0": "Sāpi kho bhikkhunī āyasmato udāyissa purato aṅgajātaṁ vivaritvā āsane nisīdi.",
  "pli-tv-bu-vb-np4:1.8_0": "Atha kho āyasmā udāyī sāratto tassā bhikkhuniyā aṅgajātaṁ upanijjhāyi. Tassa asuci mucci.",
  "pli-tv-bu-vb-np4:1.9_0": "Atha kho āyasmā udāyī taṁ bhikkhuniṁ etadavoca—",
  "pli-tv-bu-vb-np4:1.10_0": "“gaccha, bhagini, udakaṁ āhara, antaravāsakaṁ dhovissāmī”ti.",
  "pli-tv-bu-vb-np4:1.11_0": "“Āharayya, ahameva dhovissāmī”ti",
  "pli-tv-bu-vb-np4:1.12_0": "taṁ asuciṁ ekadesaṁ mukhena aggahesi ekadesaṁ aṅgajāte pakkhipi.",
  "pli-tv-bu-vb-np4:1.13_0": "Sā tena gabbhaṁ gaṇhi.",
  "pli-tv-bu-vb-np4:1.14_0": "Bhikkhuniyo evamāhaṁsu—",
  "pli-tv-bu-vb-np4:1.15_0": "“abrahmacārinī ayaṁ bhikkhunī, gabbhinī”ti.",
  "pli-tv-bu-vb-np4:1.16_0": "“Nāhaṁ, ayye, abrahmacārinī”ti bhikkhunīnaṁ etamatthaṁ ārocesi.",
  "pli-tv-bu-vb-np4:1.17_0": "Bhikkhuniyo ujjhāyanti khiyyanti vipācenti—",
  "pli-tv-bu-vb-np4:1.18_0": "“kathañhi nāma ayyo udāyī bhikkhuniyā purāṇacīvaraṁ dhovāpessatī”ti.",
  "pli-tv-bu-vb-np4:1.19_0": "Atha kho tā bhikkhuniyo bhikkhūnaṁ etamatthaṁ ārocesuṁ.",
  "pli-tv-bu-vb-np4:1.20_0": "Ye te bhikkhū appicchā …pe… te ujjhāyanti khiyyanti vipācenti—",
  "pli-tv-bu-vb-np4:1.21_0": "“kathañhi nāma āyasmā udāyī bhikkhuniyā purāṇacīvaraṁ dhovāpessatī”ti.",
  "pli-tv-bu-vb-np4:1.22_0": "Atha kho te bhikkhū āyasmantaṁ udāyiṁ anekapariyāyena vigarahitvā bhagavato etamatthaṁ ārocesuṁ …pe…",
  "pli-tv-bu-vb-np4:1.23_0": "“saccaṁ kira tvaṁ, udāyi, bhikkhuniyā purāṇacīvaraṁ dhovāpesī”ti?",
  "pli-tv-bu-vb-np4:1.24_0": "“Saccaṁ, bhagavā”ti.",
  "pli-tv-bu-vb-np4:1.25_0": "“Ñātikā te, udāyi, aññātikā”ti?",
  "pli-tv-bu-vb-np4:1.26_0": "“Aññātikā, bhagavā”ti.",
  "pli-tv-bu-vb-np4:1.27_0": "“Aññātako, moghapurisa, aññātikāya na jānāti patirūpaṁ vā appatirūpaṁ vā pāsādikaṁ vā apāsādikaṁ vā.",
  "pli-tv-bu-vb-np4:1.28_0": "Tattha nāma tvaṁ, moghapurisa, aññātikāya bhikkhuniyā purāṇacīvaraṁ dhovāpessasi.",
  "pli-tv-bu-vb-np4:1.29_0": "Netaṁ, moghapurisa, appasannānaṁ vā pasādāya …pe…",
  "pli-tv-bu-vb-np4:1.30_0": "evañca pana, bhikkhave, imaṁ sikkhāpadaṁ uddiseyyātha—",
  "pli-tv-bu-vb-np4:1.31.1_0": "“Yo pana bhikkhu aññātikāya bhikkhuniyā purāṇacīvaraṁ dhovāpeyya vā rajāpeyya vā ākoṭāpeyya vā,",
  "pli-tv-bu-vb-np4:1.31.1_1": "nissaggiyaṁ pācittiyan”ti.",
  "pli-tv-bu-vb-np4:2.1.1_0": "Yo panāti",
  "pli-tv-bu-vb-np4:2.1.2_0": "yo yādiso …pe…",
  "pli-tv-bu-vb-np4:2.1.3_0": "bhikkhūti",
  "pli-tv-bu-vb-np4:2.1.4_0": "…pe… ayaṁ imasmiṁ atthe adhippeto bhikkhūti.",
  "pli-tv-bu-vb-np4:2.1.5_0": "Aññātikā nāma",
  "pli-tv-bu-vb-np4:2.1.6_0": "mātito vā pitito vā yāva sattamā pitāmahayugā asambaddhā.",
  "pli-tv-bu-vb-np4:2.1.7_0": "Bhikkhunī nāma",
  "pli-tv-bu-vb-np4:2.1.8_0": "ubhatosaṅghe upasampannā.",
  "pli-tv-bu-vb-np4:2.1.9_0": "Purāṇacīvaraṁ nāma",
  "pli-tv-bu-vb-np4:2.1.10_0": "sakiṁ nivatthampi sakiṁ pārutampi.",
  "pli-tv-bu-vb-np4:2.1.11_0": "Dhovāti āṇāpeti, āpatti dukkaṭassa.",
  "pli-tv-bu-vb-np4:2.1.12_0": "Dhotaṁ nissaggiyaṁ hoti.",
  "pli-tv-bu-vb-np4:2.1.13_0": "Rajāti āṇāpeti, āpatti dukkaṭassa.",
  "pli-tv-bu-vb-np4:2.1.14_0": "Rattaṁ nissaggiyaṁ hoti.",
  "pli-tv-bu-vb-np4:2.1.15_0": "Ākoṭehīti āṇāpeti, āpatti dukkaṭassa.",
  "pli-tv-bu-vb-np4:2.1.16_0": "Sakiṁ pāṇippahāraṁ vā muggarappahāraṁ vā dinne nissaggiyaṁ hoti.",
  "pli-tv-bu-vb-np4:2.1.17_0": "Nissajjitabbaṁ saṅghassa vā gaṇassa vā puggalassa vā.",
  "pli-tv-bu-vb-np4:2.1.18_0": "Evañca pana, bhikkhave, nissajjitabbaṁ.",
  "pli-tv-bu-vb-np4:2.1.19_0": "…pe…",
  "pli-tv-bu-vb-np4:2.1.20_0": "idaṁ me, bhante, purāṇacīvaraṁ aññātikāya bhikkhuniyā dhovāpitaṁ nissaggiyaṁ.",
  "pli-tv-bu-vb-np4:2.1.21_0": "Imāhaṁ saṅghassa nissajjāmīti …pe…",
  "pli-tv-bu-vb-np4:2.1.22_0": "dadeyyāti …pe…",
  "pli-tv-bu-vb-np4:2.1.23_0": "dadeyyunti …pe…",
  "pli-tv-bu-vb-np4:2.1.24_0": "āyasmato dammīti.",
  "pli-tv-bu-vb-np4:2.2.1_0": "Aññātikāya aññātikasaññī purāṇacīvaraṁ dhovāpeti, nissaggiyaṁ pācittiyaṁ.",
  "pli-tv-bu-vb-np4:2.2.2_0": "Aññātikāya aññātikasaññī purāṇacīvaraṁ dhovāpeti rajāpeti, nissaggiyena āpatti dukkaṭassa.",
  "pli-tv-bu-vb-np4:2.2.3_0": "Aññātikāya aññātikasaññī purāṇacīvaraṁ dhovāpeti ākoṭāpeti, nissaggiyena āpatti dukkaṭassa.",
  "pli-tv-bu-vb-np4:2.2.4_0": "Aññātikāya aññātikasaññī purāṇacīvaraṁ dhovāpeti rajāpeti ākoṭāpeti,",
  "pli-tv-bu-vb-np4:2.2.4_1": "nissaggiyena āpatti dvinnaṁ dukkaṭānaṁ.",
  "pli-tv-bu-vb-np4:2.2.5_0": "Aññātikāya aññātikasaññī purāṇacīvaraṁ rajāpeti, nissaggiyaṁ pācittiyaṁ.",
  "pli-tv-bu-vb-np4:2.2.6_0": "Aññātikāya aññātikasaññī purāṇacīvaraṁ rajāpeti ākoṭāpeti, nissaggiyena āpatti dukkaṭassa.",
  "pli-tv-bu-vb-np4:2.2.7_0": "Aññātikāya aññātikasaññī purāṇacīvaraṁ rajāpeti dhovāpeti, nissaggiyena āpatti dukkaṭassa.",
  "pli-tv-bu-vb-np4:2.2.8_0": "Aññātikāya aññātikasaññī purāṇacīvaraṁ rajāpeti ākoṭāpeti dhovāpeti,",
  "pli-tv-bu-vb-np4:2.2.8_1": "nissaggiyena āpatti dvinnaṁ dukkaṭānaṁ.",
  "pli-tv-bu-vb-np4:2.2.9_0": "Aññātikāya aññātikasaññī purāṇacīvaraṁ ākoṭāpeti, nissaggiyaṁ pācittiyaṁ.",
  "pli-tv-bu-vb-np4:2.2.10_0": "Aññātikāya aññātikasaññī purāṇacīvaraṁ ākoṭāpeti dhovāpeti, nissaggiyena āpatti dukkaṭassa.",
  "pli-tv-bu-vb-np4:2.2.11_0": "Aññātikāya aññātikasaññī purāṇacīvaraṁ ākoṭāpeti rajāpeti, nissaggiyena āpatti dukkaṭassa.",
  "pli-tv-bu-vb-np4:2.2.12_0": "Aññātikāya aññātikasaññī purāṇacīvaraṁ ākoṭāpeti dhovāpeti rajāpeti,",
  "pli-tv-bu-vb-np4:2.2.12_1": "nissaggiyena āpatti dvinnaṁ dukkaṭānaṁ.",
  "pli-tv-bu-vb-np4:2.2.13_0": "Aññātikāya vematiko …pe…",
  "pli-tv-bu-vb-np4:2.2.14_0": "aññātikāya ñātikasaññī …pe…",
  "pli-tv-bu-vb-np4:2.2.15_0": "aññassa purāṇacīvaraṁ dhovāpeti, āpatti dukkaṭassa.",
  "pli-tv-bu-vb-np4:2.2.16_0": "Nisīdanapaccattharaṇaṁ dhovāpeti, āpatti dukkaṭassa.",
  "pli-tv-bu-vb-np4:2.2.17_0": "Ekatoupasampannāya dhovāpeti, āpatti dukkaṭassa.",
  "pli-tv-bu-vb-np4:2.2.18_0": "Ñātikāya aññātikasaññī, āpatti dukkaṭassa.",
  "pli-tv-bu-vb-np4:2.2.19_0": "Ñātikāya vematiko, āpatti dukkaṭassa.",
  "pli-tv-bu-vb-np4:2.2.20_0": "Ñātikāya ñātikasaññī, anāpatti.",
  "pli-tv-bu-vb-np4:2.2.21.1_0": "Anāpatti—",
  "pli-tv-bu-vb-np4:2.2.22_0": "ñātikāya dhovantiyā aññātikā dutiyā hoti,",
  "pli-tv-bu-vb-np4:2.2.23_0": "avuttā dhovati,",
  "pli-tv-bu-vb-np4:2.2.24_0": "aparibhuttaṁ dhovāpeti,",
  "pli-tv-bu-vb-np4:2.2.25_0": "cīvaraṁ ṭhapetvā aññaṁ parikkhāraṁ dhovāpeti,",
  "pli-tv-bu-vb-np4:2.2.26_0": "sikkhamānāya,",
  "pli-tv-bu-vb-np4:2.2.27_0": "sāmaṇeriyā,",
  "pli-tv-bu-vb-np4:2.2.28_0": "ummattakassa,",
  "pli-tv-bu-vb-np4:2.2.29_0": "ādikammikassāti.",
  "pli-tv-bu-vb-np4:2.2.30_0": "Purāṇacīvarasikkhāpadaṁ niṭṭhitaṁ catutthaṁ."
}