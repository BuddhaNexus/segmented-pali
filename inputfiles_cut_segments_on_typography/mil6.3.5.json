{
  "mil6.3.5:0.1_0": "Milindapañha",
  "mil6.3.5:0.2_0": "Anumānapañha",
  "mil6.3.5:0.3_0": "Vessantaravagga",
  "mil6.3.5:0.4_0": "5. Supinapañha",
  "mil6.3.5:1.1_0": "“Bhante nāgasena,",
  "mil6.3.5:1.1_1": "imasmiṁ loke naranāriyo supinaṁ passanti kalyāṇampi pāpakampi,",
  "mil6.3.5:1.1_2": "diṭṭhapubbampi adiṭṭhapubbampi,",
  "mil6.3.5:1.1_3": "katapubbampi akatapubbampi,",
  "mil6.3.5:1.1_4": "khemampi sabhayampi,",
  "mil6.3.5:1.1_5": "dūrepi santikepi,",
  "mil6.3.5:1.1_6": "bahuvidhānipi anekavaṇṇasahassāni dissanti,",
  "mil6.3.5:1.1_7": "kiñcetaṁ supinaṁ nāma,",
  "mil6.3.5:1.1_8": "ko cetaṁ passatī”ti?",
  "mil6.3.5:1.2_0": "“Nimittametaṁ, mahārāja, supinaṁ nāma, yaṁ cittassa āpātamupagacchati.",
  "mil6.3.5:1.3_0": "Chayime, mahārāja,",
  "mil6.3.5:1.3_1": "supinaṁ passanti,",
  "mil6.3.5:1.3_2": "vātiko supinaṁ passati,",
  "mil6.3.5:1.3_3": "pittiko supinaṁ passati,",
  "mil6.3.5:1.3_4": "semhiko supinaṁ passati,",
  "mil6.3.5:1.3_5": "devatūpasaṁhārato supinaṁ passati,",
  "mil6.3.5:1.3_6": "samudāciṇṇato supinaṁ passati,",
  "mil6.3.5:1.3_7": "pubbanimittato supinaṁ passati, tatra, mahārāja,",
  "mil6.3.5:1.3_8": "yaṁ pubbanimittato supinaṁ passati,",
  "mil6.3.5:1.3_9": "taṁyeva saccaṁ,",
  "mil6.3.5:1.3_10": "avasesaṁ micchā”ti.",
  "mil6.3.5:2.1_0": "“Bhante nāgasena,",
  "mil6.3.5:2.1_1": "yo pubbanimittato supinaṁ passati,",
  "mil6.3.5:2.1_2": "kiṁ tassa cittaṁ sayaṁ gantvā taṁ nimittaṁ vicināti,",
  "mil6.3.5:2.1_3": "taṁ vā nimittaṁ cittassa āpātamupagacchati,",
  "mil6.3.5:2.1_4": "añño vā āgantvā tassa ārocetī”ti?",
  "mil6.3.5:2.2_0": "“Na, mahārāja,",
  "mil6.3.5:2.2_1": "tassa cittaṁ sayaṁ gantvā taṁ nimittaṁ vicināti,",
  "mil6.3.5:2.2_2": "nāpi añño koci āgantvā tassa āroceti,",
  "mil6.3.5:2.2_3": "atha kho taṁyeva nimittaṁ cittassa āpātamupagacchati.",
  "mil6.3.5:2.3_0": "Yathā, mahārāja,",
  "mil6.3.5:2.3_1": "ādāso na sayaṁ kuhiñci gantvā chāyaṁ vicināti,",
  "mil6.3.5:2.3_2": "nāpi añño koci chāyaṁ ānetvā ādāsaṁ āropeti,",
  "mil6.3.5:2.3_3": "atha kho yato kutoci chāyā āgantvā ādāsassa āpātamupagacchati;",
  "mil6.3.5:2.4_0": "evameva kho, mahārāja,",
  "mil6.3.5:2.4_1": "na tassa cittaṁ sayaṁ gantvā taṁ nimittaṁ vicināti,",
  "mil6.3.5:2.4_2": "nāpi añño koci āgantvā āroceti,",
  "mil6.3.5:2.4_3": "atha kho yato kutoci nimittaṁ āgantvā cittassa āpātamupagacchatī”ti.",
  "mil6.3.5:3.1_0": "“Bhante nāgasena,",
  "mil6.3.5:3.1_1": "yaṁ taṁ cittaṁ supinaṁ passati,",
  "mil6.3.5:3.1_2": "api nu taṁ cittaṁ jānāti ‘evaṁ nāma vipāko bhavissati khemaṁ vā bhayaṁ vā’ti?",
  "mil6.3.5:3.2_0": "Na hi, mahārāja,",
  "mil6.3.5:3.2_1": "taṁ cittaṁ jānāti ‘evaṁvipāko bhavissati khemaṁ vā bhayaṁ vā’ti,",
  "mil6.3.5:3.2_2": "nimitte pana uppanne aññesaṁ katheti,",
  "mil6.3.5:3.2_3": "tato te atthaṁ kathentī”ti.",
  "mil6.3.5:4.1_0": "“Iṅgha, bhante nāgasena, kāraṇaṁ me dassehī”ti.",
  "mil6.3.5:4.2_0": "“Yathā, mahārāja,",
  "mil6.3.5:4.2_1": "sarīre tilakā pīḷakā daddūni uṭṭhahanti lābhāya vā alābhāya vā,",
  "mil6.3.5:4.2_2": "yasāya vā ayasāya vā,",
  "mil6.3.5:4.2_3": "nindāya vā pasaṁsāya vā,",
  "mil6.3.5:4.2_4": "sukhāya vā dukkhāya vā,",
  "mil6.3.5:4.2_5": "api nu tā, mahārāja,",
  "mil6.3.5:4.2_6": "pīḷakā jānitvā uppajjanti ‘imaṁ nāma mayaṁ atthaṁ nipphādessāmā’”ti?",
  "mil6.3.5:4.3_0": "“Na hi, bhante,",
  "mil6.3.5:4.3_1": "yādise tā okāse pīḷakā sambhavanti,",
  "mil6.3.5:4.3_2": "tattha tā pīḷakā disvā nemittakā byākaronti ‘evaṁ nāma vipāko bhavissatī’”ti.",
  "mil6.3.5:4.4_0": "“Evameva kho, mahārāja,",
  "mil6.3.5:4.4_1": "yaṁ taṁ cittaṁ supinaṁ passati,",
  "mil6.3.5:4.4_2": "na taṁ cittaṁ jānāti ‘evaṁ nāma vipāko bhavissati khemaṁ vā bhayaṁ vā’ti,",
  "mil6.3.5:4.4_3": "nimitte pana uppanne aññesaṁ katheti,",
  "mil6.3.5:4.4_4": "tato te atthaṁ kathentī”ti.",
  "mil6.3.5:5.1_0": "“Bhante nāgasena, yo supinaṁ passati, so niddāyanto, udāhu jāgaranto passatī”ti?",
  "mil6.3.5:5.2_0": "“Yo so, mahārāja, supinaṁ passati, na so niddāyanto passati, nāpi jāgaranto passati.",
  "mil6.3.5:5.3_0": "Api ca okkante middhe asampatte bhavaṅge etthantare supinaṁ passati.",
  "mil6.3.5:5.4_0": "Middhasamārūḷhassa, mahārāja,",
  "mil6.3.5:5.4_1": "cittaṁ bhavaṅgagataṁ hoti,",
  "mil6.3.5:5.4_2": "bhavaṅgagataṁ cittaṁ nappavattati,",
  "mil6.3.5:5.4_3": "appavattaṁ cittaṁ sukhadukkhaṁ nappajānāti,",
  "mil6.3.5:5.4_4": "appaṭivijānantassa supino na hoti,",
  "mil6.3.5:5.4_5": "pavattamāne citte supinaṁ passati.",
  "mil6.3.5:6.1_0": "Yathā, mahārāja, timire andhakāre appabhāse suparisuddhepi ādāse chāyā na dissati;",
  "mil6.3.5:6.2_0": "evameva kho, mahārāja,",
  "mil6.3.5:6.2_1": "middhasamārūḷhe citte bhavaṅgagate tiṭṭhamānepi sarīre cittaṁ appavattaṁ hoti,",
  "mil6.3.5:6.2_2": "appavatte citte supinaṁ na passati.",
  "mil6.3.5:6.3_0": "Yathā, mahārāja, ādāso, evaṁ sarīraṁ daṭṭhabbaṁ;",
  "mil6.3.5:6.4_0": "yathā andhakāro, evaṁ middhaṁ daṭṭhabbaṁ;",
  "mil6.3.5:6.5_0": "yathā āloko, evaṁ cittaṁ daṭṭhabbaṁ.",
  "mil6.3.5:7.1_0": "Yathā vā pana, mahārāja,",
  "mil6.3.5:7.1_1": "mahikotthaṭassa sūriyassa pabhā na dissati santāyeva sūriyarasmi appavattā hoti,",
  "mil6.3.5:7.1_2": "appavattāya sūriyarasmiyā āloko na hoti;",
  "mil6.3.5:7.2_0": "evameva kho, mahārāja,",
  "mil6.3.5:7.2_1": "middhasamārūḷhassa cittaṁ bhavaṅgagataṁ hoti,",
  "mil6.3.5:7.2_2": "bhavaṅgagataṁ cittaṁ nappavattati,",
  "mil6.3.5:7.2_3": "appavatte citte supinaṁ na passati.",
  "mil6.3.5:7.3_0": "Yathā, mahārāja, sūriyo, evaṁ sarīraṁ daṭṭhabbaṁ;",
  "mil6.3.5:7.4_0": "yathā mahikottharaṇaṁ, evaṁ middhaṁ daṭṭhabbaṁ;",
  "mil6.3.5:7.5_0": "yathā sūriyarasmi, evaṁ cittaṁ daṭṭhabbaṁ.",
  "mil6.3.5:8.1_0": "Dvinnaṁ, mahārāja,",
  "mil6.3.5:8.1_1": "santepi sarīre cittaṁ appavattaṁ hoti,",
  "mil6.3.5:8.1_2": "middhasamārūḷhassa bhavaṅgagatassa santepi sarīre cittaṁ appavattaṁ hoti,",
  "mil6.3.5:8.1_3": "nirodhasamāpannassa santepi sarīre cittaṁ appavattaṁ hoti,",
  "mil6.3.5:8.1_4": "jāgarantassa, mahārāja,",
  "mil6.3.5:8.1_5": "cittaṁ lolaṁ hoti vivaṭaṁ pākaṭaṁ anibaddhaṁ,",
  "mil6.3.5:8.1_6": "evarūpassa citte nimittaṁ āpātaṁ na upeti.",
  "mil6.3.5:8.2_0": "Yathā, mahārāja, purisaṁ vivaṭaṁ pākaṭaṁ akiriyaṁ arahassaṁ rahassakāmā parivajjenti;",
  "mil6.3.5:8.3_0": "evameva kho, mahārāja, jāgarantassa dibbo attho āpātaṁ na upeti, tasmā jāgaranto supinaṁ na passati.",
  "mil6.3.5:8.4_0": "Yathā vā pana, mahārāja,",
  "mil6.3.5:8.4_1": "bhikkhuṁ bhinnājīvaṁ anācāraṁ pāpamittaṁ dussīlaṁ kusītaṁ hīnavīriyaṁ kusalā bodhipakkhiyā dhammā āpātaṁ na upenti;",
  "mil6.3.5:8.5_0": "evameva kho, mahārāja,",
  "mil6.3.5:8.5_1": "jāgarantassa dibbo attho āpātaṁ na upeti,",
  "mil6.3.5:8.5_2": "tasmā jāgaranto supinaṁ na passatī”ti.",
  "mil6.3.5:9.1_0": "“Bhante nāgasena, atthi middhassa ādimajjhapariyosānan”ti?",
  "mil6.3.5:9.2_0": "“Āma, mahārāja, atthi middhassa ādimajjhapariyosānan”ti.",
  "mil6.3.5:9.3_0": "“Katamaṁ ādi, katamaṁ majjhaṁ, katamaṁ pariyosānan”ti?",
  "mil6.3.5:9.4_0": "“Yo, mahārāja, kāyassa onāho pariyonāho dubbalyaṁ mandatā akammaññatā kāyassa, ayaṁ middhassa ādi;",
  "mil6.3.5:9.5_0": "yo, mahārāja, kapiniddāpareto vokiṇṇakaṁ jaggati, idaṁ middhassa majjhaṁ;",
  "mil6.3.5:9.6_0": "bhavaṅgagati pariyosānaṁ.",
  "mil6.3.5:9.7_0": "Majjhūpagato, mahārāja, kapiniddāpareto supinaṁ passati.",
  "mil6.3.5:9.8_0": "Yathā, mahārāja,",
  "mil6.3.5:9.8_1": "koci yatacārī samāhitacitto ṭhitadhammo acalabuddhi pahīnakotūhalasaddaṁ vanamajjhogāhitvā sukhumaṁ atthaṁ cintayati,",
  "mil6.3.5:9.8_2": "na ca so tattha middhaṁ okkamati,",
  "mil6.3.5:9.8_3": "so tattha samāhito ekaggacitto sukhumaṁ atthaṁ paṭivijjhati;",
  "mil6.3.5:9.9_0": "evameva kho, mahārāja, jāgaro na middhasamāpanno, majjhūpagato kapiniddāpareto supinaṁ passati.",
  "mil6.3.5:9.10_0": "Yathā, mahārāja, kotūhalasaddo, evaṁ jāgaraṁ daṭṭhabbaṁ;",
  "mil6.3.5:9.11_0": "yathā vivittaṁ vanaṁ, evaṁ kapiniddāpareto daṭṭhabbo;",
  "mil6.3.5:9.12_0": "yathā so kotūhalasaddaṁ ohāya middhaṁ vivajjetvā majjhattabhūto sukhumaṁ atthaṁ paṭivijjhati,",
  "mil6.3.5:9.12_1": "evaṁ jāgaro na middhasamāpanno kapiniddāpareto supinaṁ passatī”ti.",
  "mil6.3.5:9.13_0": "“Sādhu, bhante nāgasena, evametaṁ tathā sampaṭicchāmī”ti.",
  "mil6.3.5:10.1_0": "Supinapañho pañcamo."
}