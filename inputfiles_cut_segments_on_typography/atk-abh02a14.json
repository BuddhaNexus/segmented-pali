{
  "atk-abh02a14:0_0": "15. Paṭisambhidāvibhaṅgo",
  "atk-abh02a14:1_0": "1. Suttantabhājanīyaṁ",
  "atk-abh02a14:2_0": "1. Saṅgahavāravaṇṇanā",
  "atk-abh02a14:3_0": "718.",
  "atk-abh02a14:3_1": "Idāni tadanantare paṭisambhidāvibhaṅge catassoti gaṇanaparicchedo.",
  "atk-abh02a14:3_2": "Paṭisambhidāti pabhedā.",
  "atk-abh02a14:3_3": "Yasmā pana parato atthe ñāṇaṁ atthapaṭisambhidātiādimāha,",
  "atk-abh02a14:3_4": "tasmā na aññassa kassaci pabhedā,",
  "atk-abh02a14:3_5": "ñāṇasseva pabhedāti veditabbā.",
  "atk-abh02a14:3_6": "Iti “catasso paṭisambhidā”ti padena cattāro ñāṇappabhedāti ayamattho saṅgahito.",
  "atk-abh02a14:3_7": "Atthapaṭisambhidāti atthe paṭisambhidā;",
  "atk-abh02a14:3_8": "atthappabhedassa sallakkhaṇavibhāvanāvavatthānakaraṇasamatthaṁ atthe pabhedagataṁ ñāṇanti attho.",
  "atk-abh02a14:3_9": "Sesapadesupi eseva nayo.",
  "atk-abh02a14:3_10": "Dhammappabhedassa hi sallakkhaṇavibhāvanāvavatthānakaraṇasamatthaṁ dhamme pabhedagataṁ ñāṇaṁ dhammapaṭisambhidā nāma.",
  "atk-abh02a14:3_11": "Niruttippabhedassa sallakkhaṇavibhāvanāvavatthānakaraṇasamatthaṁ niruttābhilāpe pabhedagataṁ ñāṇaṁ niruttipaṭisambhidā nāma.",
  "atk-abh02a14:3_12": "Paṭibhānappabhedassa sallakkhaṇavibhāvanāvavatthānakaraṇasamatthaṁ paṭibhāne pabhedagataṁ ñāṇaṁ paṭibhānapaṭisambhidā nāma.",
  "atk-abh02a14:4_0": "Idāni yathānikkhittā paṭisambhidā bhājetvā dassento atthe ñāṇaṁ atthapaṭisambhidātiādimāha.",
  "atk-abh02a14:4_1": "Tattha atthoti saṅkhepato hetuphalaṁ.",
  "atk-abh02a14:4_2": "Tañhi hetuvasena araṇīyaṁ gantabbaṁ pattabbaṁ,",
  "atk-abh02a14:4_3": "tasmā atthoti vuccati.",
  "atk-abh02a14:4_4": "Pabhedato pana yaṁkiñci paccayasamuppannaṁ, nibbānaṁ,",
  "atk-abh02a14:4_5": "bhāsitattho, vipāko,",
  "atk-abh02a14:4_6": "kiriyāti ime pañca dhammā atthoti veditabbā.",
  "atk-abh02a14:4_7": "Taṁ atthaṁ paccavekkhantassa tasmiṁ atthe pabhedagataṁ ñāṇaṁ atthapaṭisambhidā.",
  "atk-abh02a14:5_0": "Dhammoti saṅkhepato paccayo.",
  "atk-abh02a14:5_1": "So hi yasmā taṁ taṁ vidahati pavatteti ceva pāpeti ca,",
  "atk-abh02a14:5_2": "tasmā dhammoti vuccati.",
  "atk-abh02a14:5_3": "Pabhedato pana yo koci phalanibbattako hetu,",
  "atk-abh02a14:5_4": "ariyamaggo, bhāsitaṁ, kusalaṁ,",
  "atk-abh02a14:5_5": "akusalanti ime pañca dhammā dhammoti veditabbā.",
  "atk-abh02a14:5_6": "Taṁ dhammaṁ paccavekkhantassa tasmiṁ dhamme pabhedagataṁ ñāṇaṁ dhammapaṭisambhidā.",
  "atk-abh02a14:6_0": "Tatra dhammaniruttābhilāpe ñāṇanti tasmiṁ atthe ca dhamme ca yā sabhāvanirutti,",
  "atk-abh02a14:6_1": "tassā abhilāpe taṁ sabhāvaniruttiṁ saddaṁ ārammaṇaṁ katvā paccavekkhantassa tasmiṁ sabhāvaniruttābhilāpe pabhedagataṁ ñāṇaṁ niruttipaṭisambhidā.",
  "atk-abh02a14:6_2": "Evamayaṁ niruttipaṭisambhidā saddārammaṇā nāma jātā,",
  "atk-abh02a14:6_3": "na paññattiārammaṇā. Kasmā?",
  "atk-abh02a14:6_4": "Yasmā saddaṁ sutvā “ayaṁ sabhāvanirutti,",
  "atk-abh02a14:6_5": "ayaṁ na sabhāvaniruttī”ti jānanti.",
  "atk-abh02a14:6_6": "Paṭisambhidāppatto hi “phasso”ti vutte “ayaṁ sabhāvaniruttī”ti jānāti,",
  "atk-abh02a14:6_7": "“phassā”ti vā “phassa”nti vā vutte pana “ayaṁ na sabhāvaniruttī”ti jānāti.",
  "atk-abh02a14:6_8": "Vedanādīsupi eseva nayo.",
  "atk-abh02a14:6_9": "Aññaṁ panesa nāmaākhyātaupasaggabyañjanasaddaṁ jānāti na jānātīti?",
  "atk-abh02a14:6_10": "Yadaggena saddaṁ sutvā “ayaṁ sabhāvanirutti,",
  "atk-abh02a14:6_11": "ayaṁ na sabhāvaniruttī”ti jānāti,",
  "atk-abh02a14:6_12": "tadaggena tampi jānissatīti.",
  "atk-abh02a14:6_13": "Taṁ pana nayidaṁ paṭisambhidākiccanti paṭikkhipitvā idaṁ vatthu kathitaṁ –",
  "atk-abh02a14:7_0": "Tissadattatthero kira bodhimaṇḍe suvaṇṇasalākaṁ gahetvā aṭṭhārasasu bhāsāsu ‘katarabhāsāya kathemī’ti pavāresi.",
  "atk-abh02a14:7_1": "Taṁ pana tena attano uggahe ṭhatvā pavāritaṁ,",
  "atk-abh02a14:7_2": "na paṭisambhidāya ṭhitena.",
  "atk-abh02a14:7_3": "So hi mahāpaññatāya taṁ taṁ bhāsaṁ kathāpetvā kathāpetvā uggaṇhi;",
  "atk-abh02a14:7_4": "tato uggahe ṭhatvā evaṁ pavāresi.",
  "atk-abh02a14:8_0": "Bhāsaṁ nāma sattā uggaṇhantīti vatvā ca panettha idaṁ kathitaṁ.",
  "atk-abh02a14:8_1": "Mātāpitaro hi daharakāle kumārake mañce vā pīṭhe vā nipajjāpetvā taṁ taṁ kathayamānā tāni tāni kiccāni karonti.",
  "atk-abh02a14:8_2": "Dārakā tesaṁ taṁ taṁ bhāsaṁ vavatthāpenti –",
  "atk-abh02a14:8_3": "iminā idaṁ vuttaṁ,",
  "atk-abh02a14:8_4": "iminā idaṁ vuttanti.",
  "atk-abh02a14:8_5": "Gacchante gacchante kāle sabbampi bhāsaṁ jānanti.",
  "atk-abh02a14:8_6": "Mātā damiḷī,",
  "atk-abh02a14:8_7": "pitā andhako.",
  "atk-abh02a14:8_8": "Tesaṁ jāto dārako sace mātukathaṁ paṭhamaṁ suṇāti,",
  "atk-abh02a14:8_9": "damiḷabhāsaṁ bhāsissati;",
  "atk-abh02a14:8_10": "sace pitukathaṁ paṭhamaṁ suṇāti,",
  "atk-abh02a14:8_11": "andhakabhāsaṁ bhāsissati.",
  "atk-abh02a14:8_12": "Ubhinnampi pana kathaṁ assuṇanto māgadhabhāsaṁ bhāsissati.",
  "atk-abh02a14:9_0": "Yopi agāmake mahāraññe nibbatto,",
  "atk-abh02a14:9_1": "tattha añño kathento nāma natthi,",
  "atk-abh02a14:9_2": "sopi attano dhammatāya vacanaṁ samuṭṭhāpento māgadhabhāsameva bhāsissati. Niraye,",
  "atk-abh02a14:9_3": "tiracchānayoniyaṁ,",
  "atk-abh02a14:9_4": "pettivisaye,",
  "atk-abh02a14:9_5": "manussaloke,",
  "atk-abh02a14:9_6": "devaloketi sabbattha māgadhabhāsāva ussannā.",
  "atk-abh02a14:9_7": "Tattha sesā oṭṭakirātaandhakayonakadamiḷabhāsādikā aṭṭhārasa bhāsā parivattanti.",
  "atk-abh02a14:9_8": "Ayamevekā yathābhuccabrahmavohāraariyavohārasaṅkhātā māgadhabhāsā na parivattati.",
  "atk-abh02a14:9_9": "Sammāsabuddhopi tepiṭakaṁ buddhavacanaṁ tantiṁ āropento māgadhabhāsāya eva āropesi. Kasmā?",
  "atk-abh02a14:9_10": "Evañhi atthaṁ āharituṁ sukhaṁ hoti.",
  "atk-abh02a14:9_11": "Māgadhabhāsāya hi tantiṁ āruḷhassa buddhavacanassa paṭisambhidāppattānaṁ sotapathāgamanameva papañco;",
  "atk-abh02a14:9_12": "sote pana saṅghaṭṭitamatteyeva nayasatena nayasahassena attho upaṭṭhāti.",
  "atk-abh02a14:9_13": "Aññāya pana bhāsāya tantiṁ āruḷhaṁ pothetvā pothetvā uggahetabbaṁ hoti.",
  "atk-abh02a14:9_14": "Bahumpi uggahetvā pana puthujjanassa paṭisambhidāppatti nāma natthi.",
  "atk-abh02a14:9_15": "Ariyasāvako no paṭisambhidāppato nāma natthi.",
  "atk-abh02a14:10_0": "Ñāṇesu ñāṇanti sabbatthakañāṇaṁ ārammaṇaṁ katvā ñāṇaṁ paccavekkhantassa pabhedagataṁ ñāṇaṁ paṭibhānapaṭisambhidāti.",
  "atk-abh02a14:10_1": "Imā pana catassopi paṭisambhidā dvīsu ṭhānesu pabhedaṁ gacchanti,",
  "atk-abh02a14:10_2": "pañcahi kāraṇehi visadā hontīti veditabbā.",
  "atk-abh02a14:10_3": "Katamesu dvīsu?",
  "atk-abh02a14:10_4": "Sekkhabhūmiyañca asekkhabhūmiyañca.",
  "atk-abh02a14:10_5": "Tattha sāriputtattherassa mahāmoggallānattherassa mahākassapattherassa mahākaccāyanattherassa mahākoṭṭhitattherassāti",
  "atk-abh02a14:10_6": "asītiyāpi mahātherānaṁ paṭisambhidā asekkhabhūmiyaṁ pabhedaṁ gatā.",
  "atk-abh02a14:10_7": "Ānandattherassa cittassa gahapatino dhammikassa upāsakassa upālissa gahapatino khujjuttarāya upāsikāyāti",
  "atk-abh02a14:10_8": "evamādīnaṁ paṭisambhidā sekkhabhūmiyaṁ pabhedaṁ gatāti imāsu dvīsu bhūmīsu pabhedaṁ gacchanti.",
  "atk-abh02a14:11_0": "Katamehi pañcahi kāraṇehi paṭisambhidā visadā hontīti?",
  "atk-abh02a14:11_1": "Adhigamena,",
  "atk-abh02a14:11_2": "pariyattiyā, savanena,",
  "atk-abh02a14:11_3": "paripucchāya,",
  "atk-abh02a14:11_4": "pubbayogenāti.",
  "atk-abh02a14:11_5": "Tattha ‘adhigamo’ nāma arahattaṁ.",
  "atk-abh02a14:11_6": "Tañhi pattassa paṭisambhidā visadā honti.",
  "atk-abh02a14:11_7": "‘Pariyatti’ nāma buddhavacanaṁ.",
  "atk-abh02a14:11_8": "Tañhi uggaṇhantassa paṭisambhidā visadā honti.",
  "atk-abh02a14:11_9": "‘Savanaṁ’ nāma dhammassavanaṁ.",
  "atk-abh02a14:11_10": "Sakkaccañhi dhammaṁ suṇantassa paṭisambhidā visadā honti.",
  "atk-abh02a14:11_11": "‘Paripucchā’ nāma aṭṭhakathā.",
  "atk-abh02a14:11_12": "Uggahitapāḷiyā atthaṁ kathentassa hi paṭisambhidā visadā honti.",
  "atk-abh02a14:11_13": "‘Pubbayogo’ nāma pubbayogāvacaratā,",
  "atk-abh02a14:11_14": "atītabhave haraṇapaccāharaṇanayena pariggahitakammaṭṭhānatā;",
  "atk-abh02a14:11_15": "pubbayogāvacarassa hi paṭisambhidā visadā honti.",
  "atk-abh02a14:11_16": "Tattha arahattappattiyā punabbasukuṭumbikaputtassa tissattherassa paṭisambhidā visadā ahesuṁ.",
  "atk-abh02a14:11_17": "So kira tambapaṇṇidīpe buddhavacanaṁ uggaṇhitvā paratīraṁ gantvā yonakadhammarakkhitattherassa santike",
  "atk-abh02a14:11_18": "buddhavacanaṁ uggaṇhitvā āgacchanto nāvaṁ abhiruhanatitthe ekasmiṁ pade uppannakaṅkho yojanasatamaggaṁ",
  "atk-abh02a14:11_19": "nivattitvā ācariyassa santikaṁ gacchanto antarāmagge ekassa kuṭumbikassa pañhaṁ kathesi.",
  "atk-abh02a14:11_20": "So pasīditvā satasahassagghanikaṁ kambalaṁ adāsi.",
  "atk-abh02a14:11_21": "Sopi taṁ āharitvā ācariyassa adāsi.",
  "atk-abh02a14:11_22": "Thero vāsiyā koṭṭetvā nisīdanaṭṭhāne paribhaṇḍaṁ kāresi.",
  "atk-abh02a14:11_23": "Kimatthāyāti?",
  "atk-abh02a14:11_24": "Pacchimāya janatāya anuggahatthāyāti.",
  "atk-abh02a14:11_25": "Evaṁ kirassa ahosi –",
  "atk-abh02a14:11_26": "“amhākaṁ gatamaggaṁ āvajjetvā anāgate sabrahmacārino paṭipattiṁ pūretabbaṁ maññissantī”ti.",
  "atk-abh02a14:11_27": "Tissattheropi ācariyassa santike kaṅkhaṁ chinditvā jambukolapaṭṭane oruyha cetiyaṅgaṇaṁ sammajjanavelāya vālikavihāraṁ patvā sammajji.",
  "atk-abh02a14:11_28": "Tassa sammajjitaṭṭhānaṁ disvā ‘idaṁ vītarāgassa bhikkhuno sammaṭṭhaṭṭhāna’nti therassa vīmaṁsanatthāya pañhaṁ pucchiṁsu.",
  "atk-abh02a14:11_29": "Thero paṭisambhidāppattatāya pucchitapucchite pañhe kathesīti.",
  "atk-abh02a14:12_0": "Pariyattiyā pana tissadattattherassa ceva nāgasenattherassa ca paṭisambhidā visadā ahesuṁ.",
  "atk-abh02a14:12_1": "Sakkaccadhammasavanena sudhammasāmaṇerassa paṭisambhidā visadā ahesuṁ.",
  "atk-abh02a14:12_2": "So kira talaṅgaravāsī dhammadinnattherassa bhāgineyyo khuraggeyeva arahattaṁ patto mātulattherassa dhammavinicchayaṭṭhāne",
  "atk-abh02a14:12_3": "nisīditvā suṇantoyeva tīṇi piṭakāni paguṇāni akāsi.",
  "atk-abh02a14:12_4": "Uggahitapāḷiyā atthaṁ kathentassa pana tissadattattherassa eva paṭisambhidā visadā ahesuṁ.",
  "atk-abh02a14:12_5": "Gatapaccāgatavattaṁ pana pūretvā yāva anulomaṁ kammaṭṭhānaṁ ussukkāpetvā āgatānaṁ visadabhāvappattapaṭisambhidānaṁ pubbayogāvacarānaṁ anto natthi.",
  "atk-abh02a14:13_0": "Etesu pana kāraṇesu pariyatti, savanaṁ,",
  "atk-abh02a14:13_1": "paripucchāti imāni tīṇi pabhedasseva balavakāraṇāni.",
  "atk-abh02a14:13_2": "Pubbayogo adhigamassa balavapaccayo,",
  "atk-abh02a14:13_3": "pabhedassa hoti na hotīti? Hoti,",
  "atk-abh02a14:13_4": "na pana tathā.",
  "atk-abh02a14:13_5": "Pariyattisavanaparipucchā hi pubbe hontu vā mā vā,",
  "atk-abh02a14:13_6": "pubbayogena pubbe ceva etarahi ca saṅkhārasammasanaṁ vinā paṭisambhidā nāma natthi.",
  "atk-abh02a14:13_7": "Ime pana dvepi ekato hutvā paṭisambhidā upatthambhetvā visadā karontīti.",
  "atk-abh02a14:14_0": "Saṅgahavāravaṇṇanā.",
  "atk-abh02a14:15_0": "2. Saccavārādivaṇṇanā",
  "atk-abh02a14:16_0": "719.",
  "atk-abh02a14:16_1": "Idāni ye saṅgahavāre pañca atthā ca dhammā ca saṅgahitā,",
  "atk-abh02a14:16_2": "tesaṁ pabhedadassananayena paṭisambhidā vibhajituṁ puna catassotiādinā nayena pabhedavāro āraddho.",
  "atk-abh02a14:16_3": "So saccavārahetuvāradhammavārapaccayākāravārapariyattivāravasena pañcavidho.",
  "atk-abh02a14:16_4": "Tattha paccayasamuppannassa dukkhasaccassa paccayena pattabbassa nibbānassa ca atthabhāvaṁ,",
  "atk-abh02a14:16_5": "phalanibbattakassa samudayassa nibbānasampāpakassa ariyamaggassa ca dhammabhāvañca dassetuṁ ‘saccavāro’ vutto.",
  "atk-abh02a14:16_6": "Yassa kassaci pana hetuphalanibbattakassa hetuno dhammabhāvaṁ,",
  "atk-abh02a14:16_7": "hetuphalassa ca atthabhāvaṁ dassetuṁ ‘hetuvāro’ vutto.",
  "atk-abh02a14:16_8": "Tattha ca hetuphalakkamavasena uppaṭipāṭiyā paṭhamaṁ dhammapaṭisambhidā niddiṭṭhā.",
  "atk-abh02a14:16_9": "Ye pana dhammā tamhā tamhā rūpārūpappabhedā hetuto jātā,",
  "atk-abh02a14:16_10": "tesaṁ atthabhāvaṁ,",
  "atk-abh02a14:16_11": "tassa tassa ca rūpārūpadhammappabhedassa hetuno dhammabhāvaṁ dassetuṁ ‘dhammavāro’ vutto.",
  "atk-abh02a14:16_12": "Jarāmaraṇādīnaṁ pana atthabhāvaṁ,",
  "atk-abh02a14:16_13": "jarāmaraṇādisamudayasaṅkhātānaṁ jātiādīnañca dhammabhāvaṁ dassetuṁ ‘paccayākāravāro’ vutto.",
  "atk-abh02a14:16_14": "Tato pariyattisaṅkhātassa tassa tassa bhāsitassa dhammabhāvaṁ,",
  "atk-abh02a14:16_15": "bhāsitasaṅkhātena paccayena pattabbassa bhāsitatthassa ca atthabhāvaṁ dassetuṁ ‘pariyattivāro’ vutto.",
  "atk-abh02a14:17_0": "Tattha ca yasmā bhāsitaṁ ñatvā tassattho ñāyati,",
  "atk-abh02a14:17_1": "tasmā bhāsitabhāsitatthakkamena uppaṭipāṭiyā paṭhamaṁ dhammapaṭisambhidā niddiṭṭhā.",
  "atk-abh02a14:17_2": "Pariyattidhammassa ca pabhedadassanatthaṁ “tattha katamā dhammapaṭisambhidā”ti pucchāpubbaṅgamo paṭiniddesavāro vutto.",
  "atk-abh02a14:17_3": "Tattha suttantiādīhi navahi aṅgehi nippadesato tanti gahitā.",
  "atk-abh02a14:17_4": "Ayaṁ imassa bhāsitassa attho,",
  "atk-abh02a14:17_5": "ayaṁ imassa bhāsitassa atthoti imasmimpi ṭhāne bhāsitavasena nippadesato tanti eva gahitāti.",
  "atk-abh02a14:18_0": "Suttantabhājanīyavaṇṇanā.",
  "atk-abh02a14:19_0": "2. Abhidhammabhājanīyavaṇṇanā",
  "atk-abh02a14:20_0": "725.",
  "atk-abh02a14:20_1": "Tattha tisso paṭisambhidā lokiyā.",
  "atk-abh02a14:20_2": "Atthapaṭisambhidā lokiyalokuttaramissakā.",
  "atk-abh02a14:20_3": "Sā hi nibbānārammaṇānaṁ maggaphalañāṇānaṁ vasena lokuttarāpi hoti.",
  "atk-abh02a14:20_4": "Abhidhammabhājanīye kusalākusalavipākakiriyānaṁ vasena catūhi vārehi vibhattaṁ.",
  "atk-abh02a14:20_5": "Tattha yattakāni heṭṭhā cittuppādakaṇḍe kusalacittāni vibhattāni,",
  "atk-abh02a14:20_6": "tesaṁ sabbesampi vasena ekekasmiṁ cittaniddese catasso catasso paṭisambhidā vibhattāti veditabbā.",
  "atk-abh02a14:20_7": "Akusalacittesupi eseva nayo.",
  "atk-abh02a14:20_8": "Vipākakiriyavāresu vipākakiriyānaṁ atthena saṅgahitattā,",
  "atk-abh02a14:20_9": "dhammapaṭisambhidaṁ chaḍḍetvā,",
  "atk-abh02a14:20_10": "ekekasmiṁ vipākacitte ca kiriyacitte ca tisso tissova paṭisambhidā vibhattā.",
  "atk-abh02a14:20_11": "Pāḷi pana mukhamattameva dassetvā saṁkhittā.",
  "atk-abh02a14:20_12": "Sā heṭṭhā āgatavitthāravaseneva veditabbā.",
  "atk-abh02a14:21_0": "Kasmā pana yathā kusalākusalavāresu “tesaṁ vipāke ñāṇaṁ atthapaṭisambhidā”ti vuttaṁ,",
  "atk-abh02a14:21_1": "evamidha “yesaṁ dhammānaṁ ime vipākā,",
  "atk-abh02a14:21_2": "tesu ñāṇaṁ dhammapaṭisambhidā”ti evaṁ na vuttanti?",
  "atk-abh02a14:21_3": "Heṭṭhā vuttattā.",
  "atk-abh02a14:21_4": "Yadi evaṁ,",
  "atk-abh02a14:21_5": "“tesaṁ vipāke ñāṇaṁ atthapaṭisambhidā”ti heṭṭhā vuttattā ayaṁ atthapaṭisambhidāpi idha na vattabbā siyāti?",
  "atk-abh02a14:21_6": "No na vattabbā. Kasmā?",
  "atk-abh02a14:21_7": "Heṭṭhā vipākakiriyacittuppādavasena avuttattā.",
  "atk-abh02a14:21_8": "Kiriyavāre ca “yesaṁ dhammānaṁ ime kiriyā”ti vacanameva na yujjatīti dvīsupi imesu vāresu tisso tissova paṭisambhidā vibhattā.",
  "atk-abh02a14:22_0": "Tattha yāya niruttiyā tesaṁ dhammānaṁ paññatti hotīti yāya niruttiyā tesaṁ phasso hotītiādinā nayena vuttānaṁ dhammānaṁ “ayaṁ phasso,",
  "atk-abh02a14:22_1": "ayaṁ vedanā”ti evaṁ paññatti hoti.",
  "atk-abh02a14:22_2": "Tattha dhammaniruttābhilāpe ñāṇanti tasmiṁ atthe dhamme ca pavattamānāya tassā dhammaniruttiyā sabhāvapaññattiyā abhilāpe ñāṇaṁ.",
  "atk-abh02a14:22_3": "Abhilāpasaddaṁ ārammaṇaṁ katvā uppannañāṇameva idhāpi kathitaṁ.",
  "atk-abh02a14:22_4": "Yena ñāṇenāti yena paṭibhānapaṭisambhidāñāṇena.",
  "atk-abh02a14:22_5": "Tāniñāṇāni jānātīti itarāni tīṇi paṭisambhidāñāṇāni jānāti.",
  "atk-abh02a14:23_0": "Idāni yathā yaṁ ñāṇaṁ tāni ñāṇāni jānāti,",
  "atk-abh02a14:23_1": "tathā tassa tesu pavattiṁ dassetuṁ imāni ñāṇāni idamatthajotakānīti vuttaṁ.",
  "atk-abh02a14:23_2": "Tattha idamatthajotakānīti imassa atthassa jotakāni pakāsakāni;",
  "atk-abh02a14:23_3": "imaṁ nāma atthaṁ jotenti pakāsenti paricchindantīti attho.",
  "atk-abh02a14:23_4": "Iti ñāṇesu ñāṇanti iminā ākārena pavattaṁ tīsu ñāṇesu ñāṇaṁ paṭibhānapaṭisambhidā nāma.",
  "atk-abh02a14:24_0": "Tattha kiñcāpi ayaṁ paṭibhānapaṭisambhidā ‘imissā idaṁ kiccaṁ,",
  "atk-abh02a14:24_1": "imissā idaṁ kicca’nti itarāsaṁ paṭisambhidānaṁ kiccaṁ jānāti,",
  "atk-abh02a14:24_2": "sayaṁ pana tāsaṁ kiccaṁ kātuṁ na sakkoti,",
  "atk-abh02a14:24_3": "bahussutadhammakathiko viya appassutadhammakathikassa.",
  "atk-abh02a14:24_4": "Dve kira bhikkhū.",
  "atk-abh02a14:24_5": "Eko bahussuto,",
  "atk-abh02a14:24_6": "eko appassuto.",
  "atk-abh02a14:24_7": "Te ekatova ekaṁ dhammakathāmaggaṁ uggaṇhiṁsu.",
  "atk-abh02a14:24_8": "Tattha appassuto sarasampanno ahosi,",
  "atk-abh02a14:24_9": "itaro mandassaro.",
  "atk-abh02a14:24_10": "Tesu appassuto gatagataṭṭhāne attano sarasampattiyā sakalaparisaṁ khobhetvā dhammaṁ kathesi.",
  "atk-abh02a14:24_11": "Dhammaṁ suṇamānā haṭṭhatuṭṭhamānasā hutvā –",
  "atk-abh02a14:24_12": "‘yathā esa dhammaṁ kathesi,",
  "atk-abh02a14:24_13": "eko tipiṭakadharo maññe bhavissatī’ti vadanti.",
  "atk-abh02a14:24_14": "Bahussutabhikkhu pana –",
  "atk-abh02a14:24_15": "‘dhammasavane jānissatha ayaṁ tipiṭakadharo vā no vā’ti āha.",
  "atk-abh02a14:24_16": "So kiñcāpi evamāha,",
  "atk-abh02a14:24_17": "yathā pana sakalaparisaṁ khobhetvā dhammaṁ kathetuṁ sakkoti,",
  "atk-abh02a14:24_18": "evamassa kathanasamatthatā natthi.",
  "atk-abh02a14:24_19": "Tattha kiñcāpi paṭibhānapaṭisambhidā,",
  "atk-abh02a14:24_20": "bahussuto viya appassutassa,",
  "atk-abh02a14:24_21": "itarāsaṁ kiccaṁ jānāti,",
  "atk-abh02a14:24_22": "sayaṁ pana taṁ kiccaṁ kātuṁ na sakkotīti veditabbaṁ.",
  "atk-abh02a14:24_23": "Sesaṁ uttānatthameva.",
  "atk-abh02a14:25_0": "746.",
  "atk-abh02a14:25_1": "Evaṁ kusalacittuppādādivasena paṭisambhidā vibhajitvā idāni tāsaṁ uppattiṭṭhānabhūtaṁ khettaṁ dassetuṁ puna catasso paṭisambhidātiādimāha.",
  "atk-abh02a14:25_2": "Tattha tisso paṭisambhidā kāmāvacarakusalato catūsu ñāṇasampayuttesu cittuppādesūti idaṁ sekkhānaṁ vasena vuttaṁ.",
  "atk-abh02a14:25_3": "Tesañhipi dhammapaccavekkhaṇakāle heṭṭhā vuttaṁ pañcappakāraṁ dhammaṁ ārammaṇaṁ katvā catūsu ñāṇasampayuttakusalacittesu dhammapaṭisambhidā uppajjati.",
  "atk-abh02a14:25_4": "Tathā niruttipaccavekkhaṇakāle saddaṁ ārammaṇaṁ katvā niruttipaṭisambhidā;",
  "atk-abh02a14:25_5": "ñāṇaṁ paccavekkhaṇakāle sabbatthakañāṇaṁ ārammaṇaṁ katvā paṭibhānapaṭisambhidāti.",
  "atk-abh02a14:26_0": "Kiriyato catūsūti idaṁ pana asekkhānaṁ vasena vuttaṁ.",
  "atk-abh02a14:26_1": "Tesañhi dhammaṁ paccavekkhaṇakāle heṭṭhā vuttaṁ pañcappakāraṁ dhammaṁ ārammaṇaṁ katvā catūsu ñāṇasampayuttakiriyacittesu dhammapaṭisambhidā uppajjati.",
  "atk-abh02a14:26_2": "Tathā niruttipaccavekkhaṇakāle saddaṁ ārammaṇaṁ katvā niruttipaṭisambhidā;",
  "atk-abh02a14:26_3": "ñāṇaṁ paccavekkhaṇakāle sabbatthakañāṇaṁ ārammaṇaṁ katvā paṭibhānapaṭisambhidāti.",
  "atk-abh02a14:27_0": "Atthapaṭisambhidā etesu ceva uppajjatīti idaṁ pana sekkhāsekkhānaṁ vasena vuttaṁ.",
  "atk-abh02a14:27_1": "Tathā hi sekkhānaṁ atthapaccavekkhaṇakāle heṭṭhā vuttappabhedaṁ atthaṁ ārammaṇaṁ katvā catūsu ñāṇasampayuttakusalacittesu ayaṁ uppajjati,",
  "atk-abh02a14:27_2": "maggaphalakāle ca maggaphalesu.",
  "atk-abh02a14:27_3": "Asekkhassa pana atthaṁ paccavekkhaṇakāle heṭṭhā vuttappabhedameva atthaṁ ārammaṇaṁ katvā catūsu ñāṇasampayuttakiriyacittesu uppajjati,",
  "atk-abh02a14:27_4": "phalakāle ca uparime sāmaññaphaleti.",
  "atk-abh02a14:27_5": "Evametā sekkhāsekkhānaṁ uppajjamānā imāsu bhūmīsu uppajjantīti bhūmidassanatthaṁ ayaṁ nayo dassitoti.",
  "atk-abh02a14:28_0": "Abhidhammabhājanīyavaṇṇanā.",
  "atk-abh02a14:29_0": "3. Pañhāpucchakavaṇṇanā",
  "atk-abh02a14:30_0": "747.",
  "atk-abh02a14:30_1": "Pañhāpucchake pāḷianusāreneva catunnaṁ paṭisambhidānaṁ kusalādibhāvo veditabbo.",
  "atk-abh02a14:30_2": "Ārammaṇattikesu pana niruttipaṭisambhidā saddameva ārammaṇaṁ karotīti parittārammaṇā.",
  "atk-abh02a14:30_3": "Atthapaṭisambhidā kāmāvacaravipākakiriyasaṅkhātañceva paccayasamuppannañca atthaṁ paccavekkhantassa parittārammaṇā;",
  "atk-abh02a14:30_4": "vuttappabhedameva rūpāvacarārūpāvacaraṁ atthaṁ paccavekkhantassa mahaggatārammaṇā;",
  "atk-abh02a14:30_5": "lokuttaravipākatthañceva paramatthañca nibbānaṁ paccavekkhantassa appamāṇārammaṇā.",
  "atk-abh02a14:30_6": "Dhammapaṭisambhidā kāmāvacaraṁ kusaladhammaṁ akusaladhammaṁ paccayadhammañca paccavekkhantassa parittārammaṇā;",
  "atk-abh02a14:30_7": "rūpāvacarārūpāvacaraṁ kusalaṁ dhammaṁ paccayadhammañca paccavekkhantassa mahaggatārammaṇā ;",
  "atk-abh02a14:30_8": "lokuttaraṁ kusalaṁ dhammaṁ paccayadhammañca paccavekkhantassa appamāṇārammaṇā.",
  "atk-abh02a14:30_9": "Paṭibhānapaṭisambhidā kāmāvacarakusalavipākakiriyañāṇāni paccavekkhantassa parittārammaṇā;",
  "atk-abh02a14:30_10": "rūpāvacarārūpāvacarāni kusalavipākakiriyañāṇāni paccavekkhantassa tesaṁ ārammaṇāni vijānantassa mahaggatārammaṇā;",
  "atk-abh02a14:30_11": "lokuttarāni kusalavipākañāṇāni paccavekkhantassa appamāṇārammaṇā.",
  "atk-abh02a14:31_0": "Atthapaṭisambhidā sahajātahetuvasena siyā maggahetukā,",
  "atk-abh02a14:31_1": "vīriyajeṭṭhikāya maggabhāvanāya siyā maggādhipati,",
  "atk-abh02a14:31_2": "chandacittajeṭṭhikāya navattabbā,",
  "atk-abh02a14:31_3": "phalakālepi navattabbā eva.",
  "atk-abh02a14:31_4": "Dhammapaṭisambhidā maggaṁ paccavekkhaṇakāle maggārammaṇā,",
  "atk-abh02a14:31_5": "maggaṁ garuṁ katvā paccavekkhantassa ārammaṇādhipativasena maggādhipati.",
  "atk-abh02a14:31_6": "Paṭibhānapaṭisambhidā maggañāṇaṁ paccavekkhaṇakāle maggārammaṇā,",
  "atk-abh02a14:31_7": "maggaṁ garuṁ katvā paccavekkhantassa maggādhipati,",
  "atk-abh02a14:31_8": "sesañāṇaṁ pañcavekkhaṇakāle navattabbārammaṇā.",
  "atk-abh02a14:31_9": "Niruttipaṭisambhidā paccuppannameva saddaṁ ārammaṇaṁ karotīti paccuppannārammaṇā.",
  "atk-abh02a14:32_0": "Atthapaṭisambhidā atītaṁ vipākatthaṁ kiriyatthaṁ paccayasamuppannañca paccavekkhantassa atītārammaṇā,",
  "atk-abh02a14:32_1": "anāgataṁ paccavekkhantassa anāgatārammaṇā,",
  "atk-abh02a14:32_2": "paccuppannaṁ paccavekkhantassa paccuppannārammaṇā,",
  "atk-abh02a14:32_3": "lokuttaraṁ paramatthaṁ paccavekkhantassa navattabbārammaṇā.",
  "atk-abh02a14:32_4": "Dhammapaṭisambhidā atītaṁ kusalaṁ akusalaṁ paccayadhammañca paccavekkhantassa atītārammaṇā,",
  "atk-abh02a14:32_5": "anāgataṁ paccavekkhantassa anāgatārammaṇā,",
  "atk-abh02a14:32_6": "paccuppannaṁ paccavekkhantassa paccuppannārammaṇā.",
  "atk-abh02a14:32_7": "Paṭibhānapaṭisambhidā atītaṁ kusalañāṇaṁ vipākañāṇaṁ kiriyañāṇañca paccavekkhantassa atītārammaṇā,",
  "atk-abh02a14:32_8": "anāgataṁ paccavekkhantassa anāgatārammaṇā,",
  "atk-abh02a14:32_9": "paccuppannaṁ paccavekkhantassa paccuppannārammaṇā.",
  "atk-abh02a14:33_0": "Niruttipaṭisambhidā saddārammaṇattā bahiddhārammaṇā.",
  "atk-abh02a14:33_1": "Itarāsu tīsu atthapaṭisambhidā ajjhattaṁ vipākatthaṁ kiriyatthaṁ paccayasamuppannañca paccavekkhantassa ajjhattārammaṇā,",
  "atk-abh02a14:33_2": "bahiddhā paccavekkhantassa bahiddhārammaṇā,",
  "atk-abh02a14:33_3": "ajjhattabahiddhā paccavekkhantassa ajjhattabahiddhārammaṇā,",
  "atk-abh02a14:33_4": "paramatthaṁ paccavekkhantassa bahiddhārammaṇā eva.",
  "atk-abh02a14:33_5": "Dhammapaṭisambhidā ajjhattaṁ kusalākusalaṁ paccayadhammaṁ paccavekkhaṇakāle ajjhattārammaṇā,",
  "atk-abh02a14:33_6": "bahiddhā kusalākusalaṁ paccayadhammaṁ paccavekkhaṇakāle bahiddhārammaṇā,",
  "atk-abh02a14:33_7": "ajjhattabahiddhā kusalākusalaṁ paccayadhammaṁ paccavekkhaṇakāle ajjhattabahiddhārammaṇā.",
  "atk-abh02a14:33_8": "Paṭibhānapaṭisambhidā ajjhattaṁ kusalavipākakiriyañāṇaṁ paccavekkhaṇakāle ajjhattārammaṇā,",
  "atk-abh02a14:33_9": "bahiddhā…pe…",
  "atk-abh02a14:33_10": "ajjhattabahiddhā kusalavipākakiriyañāṇaṁ paccavekkhaṇakāle ajjhattabahiddhārammaṇāti.",
  "atk-abh02a14:34_0": "Idhāpi tisso paṭisambhidā lokiyā;",
  "atk-abh02a14:34_1": "atthapaṭisambhidā lokiyalokuttarā.",
  "atk-abh02a14:34_2": "Imasmiñhi paṭisambhidāvibhaṅge sammāsambuddhena tayopi nayā lokiyalokuttaramissakattā ekaparicchedāva kathitā.",
  "atk-abh02a14:34_3": "Tīsupi hi etāsu tisso paṭisambhidā lokiyā,",
  "atk-abh02a14:34_4": "atthapaṭisambhidā lokiyalokuttarāti.",
  "atk-abh02a14:34_5": "Evamayaṁ paṭisambhidāvibhaṅgopi teparivaṭṭaṁ nīharitvāva bhājetvā dassitoti.",
  "atk-abh02a14:35_0": "Sammohavinodaniyā vibhaṅgaṭṭhakathāya",
  "atk-abh02a14:36_0": "Paṭisambhidāvibhaṅgavaṇṇanā niṭṭhitā."
}