{
  "pe4:0.1_0": "Peṭakopadesa",
  "pe4:0.2_0": "4. Suttavicayacatutthabhūmi",
  "pe4:1.1_0": "Tattha katamo suttavicayo?",
  "pe4:2.1_0": "Tattha kusalehi dhammehi akusalehi dhammehi pubbāparaso sādhukaṁ upaparikkhiyati.",
  "pe4:2.2_0": "Kiṁ nu kho idaṁ suttaṁ ārabhi …pe… tehi suttehi saha adhisannaṭṭhehi yujjati udāhu na yujjatīti?",
  "pe4:3.1_0": "Yathā bhagavā kilese ādimhi tattha deseti.",
  "pe4:3.2_0": "Kiṁ desitaṁ?",
  "pe4:3.3_0": "Tesaṁ kilesānaṁ pahānaṁ udāhu no desitanti upaparikkhitabbaṁ.",
  "pe4:3.4_0": "Yadi na desitaṁ bhagavati tesaṁ kilesānaṁ pahānaṁ kusalā dhammā pariyesitabbā;",
  "pe4:3.5_0": "yattha te akusalā pahānaṁ gacchanti.",
  "pe4:3.6_0": "Sace samannehamāno na labhati.",
  "pe4:3.7_0": "Tattha akusalā dhammā apakaḍḍhitabbā vīmaṁsitabbā,",
  "pe4:3.7_1": "saṅkilesabhāgiyasuttaṁ,",
  "pe4:3.7_2": "yadi kilesā apakaḍḍhiyantā.",
  "pe4:3.8_0": "Ye vā na denti tattha upaparikkhitabbā ariyamaggadhammā tāsu bhūmīsu kilesā pahānaṁ gacchanti,",
  "pe4:3.8_1": "udāhu na gacchantīti.",
  "pe4:3.9_0": "Yattakā pana kilesā desitā.",
  "pe4:3.10_0": "Na tattakā ariyadhammā desitā.",
  "pe4:3.11_0": "Yattha kilesā pahānaṁ gacchanti,",
  "pe4:3.11_1": "tattha ye kilesā ariyadhammānaṁ paṭipakkhena na yujjanti,",
  "pe4:3.11_2": "te apakaḍḍhitabbā,",
  "pe4:3.11_3": "sace apakaḍḍhiyantā yojanaṁ deti.",
  "pe4:3.12_0": "Tattha evaṁ vīmaṁsitabbaṁ.",
  "pe4:3.13_0": "Dve tīṇi vā taduttari vā kilesā ekena ariyamaggena pahānaṁ gacchantīti.",
  "pe4:3.14_0": "Sace evaṁ vīmaṁsiyantā yojanaṁ deti, tattha upaparikkhitabbaṁ.",
  "pe4:3.15_0": "Paramparāya vā piṭakasampadānena vā suttassa attho ca nattho ca.",
  "pe4:3.16_0": "Yaṁ vā na sakkā suttaṁ niddisituṁ neva suttaṁ vicikicchitabbaṁ.",
  "pe4:3.17_0": "Evaṁ yathā ādimhi kusalā dhammā honti.",
  "pe4:3.18_0": "Ye kilesā te pahīneyyāti.",
  "pe4:3.19_0": "Te upaparikkhitabbā.",
  "pe4:3.20_0": "Puro vā kusalo paṭipakkhena vā puro desanā, anūnā anadhikā uggahetabbā.",
  "pe4:3.21_0": "Yathā paṭhamo uttilo yesamidāni kilesānaṁ ye ariyadhammā desitā ime kilesā imehi ariyadhammehi pahīyanti,",
  "pe4:3.21_1": "udāhu nappahīyantīti vicinitabbā.",
  "pe4:3.22_0": "Yadi upaparikkhiyamānā yujjanti, gahetabbā.",
  "pe4:3.23_0": "Atha na yujjanti, ye kilesā apaṭipakkhā honti, te kilesā aparipakkhitabbā.",
  "pe4:3.24_0": "Ye ca ariyadhammā paṭipakkhā honti, te ariyadhammā apakaḍḍhitabbā.",
  "pe4:3.25_0": "Na hi ariyadhammā anāgāmikilesappahānaṁ gacchanti,",
  "pe4:3.25_1": "nāpi ariyadhammā sabbakilesānaṁ pahānāya saṁvattanti.",
  "pe4:3.26_0": "Yathā kusalā mettā akusalo rāgo na tu kusalā mettāti kāretvā akusalassa rāgassa pahānāya sambhavati byāpādo mettāya pahānaṁ gacchati.",
  "pe4:3.27_0": "Tasmā ubho kilesā upaparikkhitabbā.",
  "pe4:3.28_0": "Yo yo ca dhammo upadisiyati kusalo vā akusalo vā so apakaḍḍhitabbo.",
  "pe4:3.29_0": "Sace te yujjanti apakaḍḍhiyamāno natthi upaparikkhitabbaṁ.",
  "pe4:3.30_0": "Dve vā kilesā ekena ariyadhammena pahīneyyāti dvīhi vā ariyadhammehi eko vā kileso pahīyatīti.",
  "pe4:4.1_0": "Atha vā evampi upaparikkhiyamānaṁ yujjati,",
  "pe4:4.1_1": "tattha vīmaṁsitabbaṁ vā yathā yujjati tattha vīmaṁsitabbaṁ vā,",
  "pe4:4.1_2": "yathā nanu sakkā suttaṁ niddisituṁ,",
  "pe4:4.1_3": "na hi sutte vicikicchitabbaṁ.",
  "pe4:4.2_0": "Kileso maṁ ariyadhammesu desitesu ubhayato upaparikkhitabbaṁ.",
  "pe4:4.3_0": "Kira ye vā ime kilesā desitā ye ca ariyadhammā desitā gāthāya vā byākaraṇena vā,",
  "pe4:4.3_1": "kiṁ nu kho ime kilesā imehi ariyadhammehi pahīyanti,",
  "pe4:4.3_2": "udāhu nappahīyanti?",
  "pe4:4.4_0": "Ime vā ariyadhammā imesaṁ kilesānaṁ pahānāya saṁvattantīti.",
  "pe4:4.5_0": "Kiñcāpi kusalehi dhammehi akusalā dhammā pahānaṁ gacchanti.",
  "pe4:4.6_0": "Na tu sabbehi ariyadhammehi sabbākusalā pahānaṁ gacchanti.",
  "pe4:4.7_0": "Yathā mettā kusalo akusalo ca rāgo na tu kusalā mettā akusalo rāgoti kāretvā mettāya rāgo pahānaṁ,",
  "pe4:4.7_1": "byāpādo mettāya pahānaṁ gacchanti.",
  "pe4:4.8_0": "Evaṁ kilesoti kāretvā suttena pahānaṁ gacchati.",
  "pe4:4.9_0": "Na sutto dhammoti kāretvā sabbaṁ kilesassa pahānāya saṁvattati.",
  "pe4:4.10_0": "Yaṁ tu suttassa ariyadhammo saṅkilesapaṭipakkho, so tena pahānaṁ gacchatīti.",
  "pe4:5.1_0": "Tattha kusale desite sutte byākaraṇe vā saṅkilesā na yujjanti ariyadhammā vā,",
  "pe4:5.1_1": "te mahāpadese niddisitabbāvayavena apakaḍḍhitabbā.",
  "pe4:5.2_0": "Tattha kilesehi ca desitehi ariyadhammesu ca yadipi tena ariyadhammena te kilesā pahānaṁ gacchanti.",
  "pe4:5.3_0": "Tatthapi uttari upaparikkhitabbaṁ.",
  "pe4:5.4_0": "Kena kāraṇena ete kilesā pajahitabbā, kena kāraṇena ariyadhammā desitāti?",
  "pe4:5.5_0": "Yena yena vā ākārena ariyadhammā desitā, tena tena pakārena ayaṁ kileso ṭhito.",
  "pe4:5.6_0": "Atthi hi eko kileso,",
  "pe4:5.6_1": "tena vā ariyadhammā na aññathā aññathā pahātabbo,",
  "pe4:5.6_2": "yathā diṭṭhi rāgo avijjā ca dassanena pahātabbā.",
  "pe4:5.7_0": "Sā ce evañca avijjā bhāvanāya bhūmi vā dhammā bhāvanāya pahātabbā.",
  "pe4:5.8_0": "Sāyeva uddhambhāgiyaṁ asaṅkhatadassanāya vimuttiyā animittena cetosamādhinā amanasikārena pahīyati.",
  "pe4:5.9_0": "Evaṁ sātthaṁ sabyañjanaṁ upaparikkhitabbaṁ.",
  "pe4:5.10_0": "Ye dassanena pahātabbā kilesā dassanākārena ariyadhammo desito,",
  "pe4:5.10_1": "bhāvanāya pahātabbā bhāvanākārena ariyadhammo desito,",
  "pe4:5.10_2": "patisevanā pahātabbā patisevanākārena ariyadhammo desito,",
  "pe4:5.10_3": "evaṁ vinodanapahātabbā yāva satta āsavā kātabbā,",
  "pe4:5.10_4": "yāvaññathā.",
  "pe4:5.11_0": "Aññathā hesa dhammo pahātabbo aññenākārena ariyadhammo desito, so ariyadhammo aññathā pariyesitabbo.",
  "pe4:5.12_0": "Yadi ayaṁ dhammo pariyesato yo ca deseti yena yenākārena,",
  "pe4:5.12_1": "so ariyadhammo pariyesitabbo,",
  "pe4:5.12_2": "tenākārena kileso pahīyati.",
  "pe4:5.13_0": "So tattha upaparikkhitabbo.",
  "pe4:5.14_0": "Atha na yujjati yadi hi tena suttena vihitaṁ suttaṁ vīmaṁsitabbaṁ.",
  "pe4:5.15_0": "Yathā yujjati, tathā gahetabbaṁ.",
  "pe4:5.16_0": "Yathā na yujjati,",
  "pe4:5.16_1": "tathā na gahetabbaṁ,",
  "pe4:5.16_2": "addhā etaṁ bhagavatā na bhāsitaṁ,",
  "pe4:5.16_3": "āyasmatā vā duggahitaṁ,",
  "pe4:5.16_4": "yathā mahāpadese niddisitabbaṁ,",
  "pe4:5.16_5": "bhagavatā yathābhūtaṁ desitaṁ,",
  "pe4:5.16_6": "yo ca dhammo desito kusalo ca akusalo ca tassa dhammassa paccayo pariyesitabbo.",
  "pe4:5.17_0": "Na hi paccayā vinā dhammo appaccayo uppajjati.",
  "pe4:5.18_0": "Tattha ko ākāro pariyesanāya?",
  "pe4:6.1_0": "Tattha tathārūpaṁ sahetu sappaccayaṁ soyaṁ dhammo vuttoti idaṁ vīmaṁsitabbaṁ.",
  "pe4:6.2_0": "So ca paccayo tividho—",
  "pe4:6.3_0": "mudu majjho adhimatto.",
  "pe4:6.4_0": "Tattha mudumhi paccaye mududhammo gahetabbo,",
  "pe4:6.4_1": "evaṁ satyesa paccayo duvidho paramparāpaccayo ca samanantarapaccayo ca.",
  "pe4:6.5_0": "So paccayo mudutena byādhimattaṁ pariyesitabbaṁ.",
  "pe4:6.6_0": "Kiṅkāraṇaṁ?",
  "pe4:6.7_0": "Aññataropi paccayo aññehi paccayehi pariyattiṁ vā pāripūriṁ vā gacchati.",
  "pe4:6.8_0": "Tattha yo dhammo desito, tassa dhammassa etena vā kāraṇena vā hetu pariyesitabbo.",
  "pe4:6.9_0": "Yathā paccayo hetunā paccayena ca, so tassa dhammassa nissando pariyesitabbo.",
  "pe4:6.10_0": "Yathā niddiṭṭho adhiṭṭhāne padhānaṁ pariyesati, so paccayo pariyesitabbo.",
  "pe4:6.11_0": "Na hi mudussa dhammassa adhimatto nissando adhimattassa vā nissandassa mududhammo,",
  "pe4:6.11_1": "atha mudussa mudu majjhāya majjho adhimattassa adhimatto yujjati,",
  "pe4:6.11_2": "taṁ gahetabbaṁ,",
  "pe4:6.11_3": "atha na yujjati na gahetabbaṁ.",
  "pe4:6.12_0": "Yañca bhagavā ārabhati dhammaṁ desetuṁ,",
  "pe4:6.12_1": "taṁyeva dhammaṁ majjhantapariyosānaṁ deseti,",
  "pe4:6.12_2": "yathā suttādhiṭṭhāne dhammā ādimhi niddisati,",
  "pe4:6.12_3": "taṁyeva bahu tassa suttassa pariyosānaṁ.",
  "pe4:6.13_0": "Tassa hi dhammassa vasena taṁ suttaṁ hoti gāthā vā byākaraṇaṁ khuddakaṁ mahantaṁ vā,",
  "pe4:6.13_1": "yathā pana duvidhā anurūpanti vā thapanā ca desanāthapanā.",
  "pe4:6.14_0": "Rūpantipi dhammassa pariyesitabbā.",
  "pe4:6.15_0": "Yathā ca bhagavatā pañcannaṁ indriyānaṁ saṁvaraṇaṁ desitaṁ taṇhāya niggahaṇatthaṁ icchāva hoti.",
  "pe4:6.16_0": "Deseti yathā gopālakopame sutte aññehipi suttehi bhagavā bhāsati icchāva hoti majjhimanikāye vitakko",
  "pe4:6.16_1": "ayaṁ bhagavato desanānurūpanti iti so dhammo aññesupi veyyākaraṇesu pariyesitabbo.",
  "pe4:6.17_0": "Na hi ekaṁ hi sutte daṭṭhabbo.",
  "pe4:6.18_0": "Yujjanaṁ taṁ gahetabbaṁ.",
  "pe4:7.1_0": "Tattha katamaṁ anuññātaṁ?",
  "pe4:7.2_0": "Yaṁ kiñci suttaṁ bhagavatā na bhāsitaṁ tañca suttesuyeva dissati, evametaṁ dhāretabbaṁ.",
  "pe4:7.3_0": "Yathā asukena bhāsitanti, taṁ suttaṁ vīmaṁsitabbaṁ.",
  "pe4:7.4_0": "Kiṁ nu kho imaṁ suttaṁ anuññātaṁ khamaṁ bhagavato udāhu nānuññātaṁ khamaṁ,",
  "pe4:7.4_1": "kiñci rūpañca suttaṁ bhagavato anuññātaṁ khamaṁ kiñci rūpañca nānuññātaṁ khamaṁ?",
  "pe4:7.5_0": "Yaṁ sabbaso anotāretvā dasabalo gocaraṁ deseti, taṁ sabbaṁ suttaṁ bhagavato nānuññātaṁ khamaṁ.",
  "pe4:7.6_0": "Atthipi so sāvako dasabalānaṁ gocaraṁ jānāti odhiso anodhiso,",
  "pe4:7.6_1": "taṁ pana balaṁ sabbaso na jānāti aññathā nāma savanena,",
  "pe4:7.6_2": "yathā āyasmatā sāriputtena yena brāhmaṇo ovadito,",
  "pe4:7.6_3": "tassa āyasmato natthi indriyabalavemattañāṇaṁ,",
  "pe4:7.6_4": "tena puggalaparo parañca taṁ ajānanto sati uttarikaraṇīye uppādito,",
  "pe4:7.6_5": "so bhagavatā apasādito.",
  "pe4:7.7_0": "Yathāva āyasmā mahākassapo bhāgineyyaṁ ovadati anantariyasamannāgato iddhipāṭihīrena aṅguliyo adīpetvā",
  "pe4:7.7_1": "yaṁ sabbesaṁ dhammānaṁ kammasamādānānaṁ hetuso ṭhānaso yathābhūtaṁ ñāṇaṁ,",
  "pe4:7.7_2": "tassa āyasmato saṁvijjate,",
  "pe4:7.7_3": "tena naṁ ovadati,",
  "pe4:7.7_4": "taṁ bhagavā karoti.",
  "pe4:8.1_0": "“Sacepi dasa pajjote,",
  "pe4:8.2_0": "dhārayissasi kassapa;",
  "pe4:8.3_0": "Neva dakkhati rūpāni,",
  "pe4:8.4_0": "cakkhu tassa na vijjatī”ti.",
  "pe4:9.1_0": "Api ca kho yathā dūto rājavacanena sattamanusāsati, evaṁ sesānugo aññātakaṁ ghosaṁ paresaṁ deseti.",
  "pe4:9.2_0": "Anuññātakhamasuttaṁ gahetabbaṁ.",
  "pe4:9.3_0": "Ananuññātakhamaṁ na gahetabbaṁ.",
  "pe4:10.1_0": "Tattha katamo suttasaṅkaro?",
  "pe4:10.2_0": "Pañcavidhaṁ suttaṁ,",
  "pe4:10.2_1": "saṅkilesabhāgiyaṁ vāsanābhāgiyaṁ dassanabhāgiyaṁ bhāvanābhāgiyaṁ asekkhabhāgiyaṁ.",
  "pe4:10.3_0": "Aññaṁ ārādheyya aññaṁ deseti aññassa ca suttassa atthaṁ aññamhi sutte niddisati.",
  "pe4:10.4_0": "Suttassa vā hi anekākāraṁ atthaṁ niddisati.",
  "pe4:10.5_0": "Ariyadhammasādhane atthaṁ vivarati.",
  "pe4:10.6_0": "Vāsanābhāgiyassa atthaṁ dassanabhāgiyesu niddisati.",
  "pe4:10.7_0": "Orambhāgiyānaṁ saṁyojanānaṁ atthaṁ uddhambhāgiyesu niddisati.",
  "pe4:10.8_0": "Mudumajjhānaṁ indriyānaṁ adhimattesu suttesu niddisati.",
  "pe4:10.9_0": "Iti ayaṁ suttaṁ sambhedaṁ hetunā ca nissandena ca phalena ca niddesena ca mudumajjhādhimattatāyapi ca atthena ca byañjanena ca yo sambhedo,",
  "pe4:10.9_1": "ayaṁ vuccati suttasaṅkaro.",
  "pe4:10.10_0": "Yo asambhedo, ayaṁ vuccati suttavicayo.",
  "pe4:11.1_0": "Tatthāyaṁ uddānagāthā",
  "pe4:12.1_0": "Purimānaṁ akkhaṇḍaṁ,",
  "pe4:12.2_0": "yathābhūtassa paccayo;",
  "pe4:12.3_0": "Nissando vāsanāsaddhi,",
  "pe4:12.4_0": "anuññā suttasaṅkaro.",
  "pe4:13.1_0": "Therassa mahākaccāyanassa suttavicayo nāma catutthabhūmi."
}