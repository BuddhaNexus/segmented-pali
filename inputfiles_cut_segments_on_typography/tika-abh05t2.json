{
  "tika-abh05t2:0_0": "Puggalapaññattipakaraṇa-anuṭīkā",
  "tika-abh05t2:1_0": "1. Mātikāvaṇṇanā",
  "tika-abh05t2:2_0": "1.",
  "tika-abh05t2:2_1": "“Dhātukathaṁ desayitvā anantaraṁ tassa āha puggalapaññatti”nti vutte tattha kāraṇaṁ samudāgamato paṭṭhāya vibhāvento “dhammasaṅgahe”tiādimāha.",
  "tika-abh05t2:2_2": "Tattha yadipi dhammasaṅgahe phassādīnaṁ pathavīādīnañca dhammānaṁ nānānayavicitto anupadavibhāgopi kato,",
  "tika-abh05t2:2_3": "na saṅgaho eva,",
  "tika-abh05t2:2_4": "so pana tesaṁ kusalattikādihetudukāditikadukehi saṅgahasandassanatthoti vuttaṁ “dhammasaṅgahe tikadukādivasena saṅgahitānaṁ dhammāna”nti.",
  "tika-abh05t2:2_5": "Teneva hi taṁ pakaraṇaṁ “dhammasaṅgaho”ti samaññaṁ labhi.",
  "tika-abh05t2:2_6": "Kāmañca dhammasaṅgahepi “tasmiṁ kho pana samaye cattāro khandhā hontī”tiādinā khandhādivibhāgo dassito,",
  "tika-abh05t2:2_7": "so pana na tathā sātisayo,",
  "tika-abh05t2:2_8": "yathā vibhaṅgapakaraṇeti sātisayaṁ taṁ gahetvā āha “vibhaṅge khandhādivibhāgaṁ dassetvā”ti,",
  "tika-abh05t2:2_9": "yato taṁ “vibhaṅgo”tveva paññāyittha.",
  "tika-abh05t2:2_10": "Dhātukathāyāti ādhāre bhummaṁ,",
  "tika-abh05t2:2_11": "tathā “dhammasaṅgahe vibhaṅge”ti etthāpi.",
  "tika-abh05t2:2_12": "Ādhāro hi saṅgahaṇavibhajanappabhedavacanasaṅkhātānaṁ avayavakiriyānaṁ taṁsamudāyabhūtāni pakaraṇāni yathā “rukkhe sākhā”ti.",
  "tika-abh05t2:2_13": "Karaṇavacanaṁ vā etaṁ,",
  "tika-abh05t2:2_14": "dhātukathāya karaṇabhūtāyāti attho.",
  "tika-abh05t2:3_0": "Ettha ca abhiññeyyadhamme desento desanākusalo bhagavā tikadukavasena tāva nesaṁ saṅgahaṁ dassento dhammasaṅgaṇiṁ",
  "tika-abh05t2:3_1": "desetvā saṅgahapubbakattā vibhāgassa tadanantaraṁ khandhādivasena vibhāgaṁ dassento vibhaṅgaṁ desesi.",
  "tika-abh05t2:3_2": "Puna yathāvuttavibhāgasaṅgahayutte dhamme saṅgahāsaṅgahādinayappabhedato dassento dhātukathaṁ desesi tassā abbhantarabāhiramātikāsarīrakattā.",
  "tika-abh05t2:3_3": "Na hi sakkā khandhādike kusalādike ca vinā saṅgahāsaṅgahādinayaṁ netunti.",
  "tika-abh05t2:3_4": "Tenāha “tathāsaṅgahitavibhattāna”nti.",
  "tika-abh05t2:3_5": "Evaṁ saṅgahato vibhāgato pabhedato ca dhammānaṁ desanā yassā paññattiyā vasena hoti,",
  "tika-abh05t2:3_6": "yo cāyaṁ yathāvuttadhammupādāno puggalavohāro,",
  "tika-abh05t2:3_7": "tassa ca samayavimuttādivasena vibhāgo,",
  "tika-abh05t2:3_8": "taṁ sabbaṁ vibhāvetuṁ puggalapaññatti desitāti idametesaṁ catunnaṁ pakaraṇānaṁ desanānukkamakāraṇaṁ daṭṭhabbaṁ.",
  "tika-abh05t2:4_0": "Tesanti dhammānaṁ.",
  "tika-abh05t2:4_1": "Sabhāvatoti “phasso vedanā”tiādisabhāvato.",
  "tika-abh05t2:4_2": "Upādāyāti “puggalo satto poso”tiādinā khandhe upādāya.",
  "tika-abh05t2:4_3": "Paññāpanaṁ yāya tajjāupādādibhedāya paññattiyā hoti,",
  "tika-abh05t2:4_4": "taṁ paññattiṁ.",
  "tika-abh05t2:4_5": "Pabhedatoti khandhādisamayavimuttādivibhāgato.",
  "tika-abh05t2:4_6": "Yāya paññattiyā sabhāvato upādāya ca paññāpananti saṅkhepato vuttamatthaṁ vivaranto “tattha ye dhamme”tiādimāha.",
  "tika-abh05t2:4_7": "Tattha asabhāvapaññattiyāpi mūlabhūtaṁ upādānaṁ sabhāvadhammo eva,",
  "tika-abh05t2:4_8": "kevalaṁ pana tesaṁ pavattiākārabhedasannissayato visesoti dassento “ye dhamme…pe…",
  "tika-abh05t2:4_9": "hotī”ti āha.",
  "tika-abh05t2:4_10": "Tattha pubbāpariyabhāvena pavattamāneti iminā pabandhasannissayataṁ dassento santānapaññattiṁ vadati,",
  "tika-abh05t2:4_11": "asabhāvasamūhavasenāti iminā sesapaññattiṁ.",
  "tika-abh05t2:4_12": "Tisso hi paññattiyo santānapaññatti samūhapaññatti avatthāvisesapaññattīti.",
  "tika-abh05t2:4_13": "Tattha pabandho santāno.",
  "tika-abh05t2:4_14": "Samudāyo samūho.",
  "tika-abh05t2:4_15": "Uppādādiko daharabhāvādiko ca avatthāviseso.",
  "tika-abh05t2:4_16": "Tesu asabhāvaggahaṇena vinā pabandhasamūhānaṁ asabhāvatte siddhe asabhāvasamūhavasenāti asabhāvaggahaṇaṁ",
  "tika-abh05t2:4_17": "pabandhasamūhavinimuttapaññattisandassanatthanti tena avatthāvisesapaññattiyā pariggaho vuttoti veditabbo.",
  "tika-abh05t2:5_0": "Tesanti pubbe yaṁ-",
  "tika-abh05t2:5_1": "saddena parāmaṭṭhānaṁ indriyabaddhadhammānaṁ.",
  "tika-abh05t2:5_2": "Tenevāha “aññesañca bāhirarūpanibbānāna”nti.",
  "tika-abh05t2:5_3": "Sasabhāvasamūhasasabhāvappabhedavasenāti rūpakkhandhādisasabhāvasamūhavasena cakkhāyatanādisasabhāvavisesavasena ca.",
  "tika-abh05t2:5_4": "“Sasabhāvasamūhasabhāvabhedavasenā”ti ca pāṭho.",
  "tika-abh05t2:5_5": "Tattha samūhasabhāvoti sabhāvasantānaṁ avatthāvisesavidhuraṁ samūhavasena lakkhaṇamevāha.",
  "tika-abh05t2:5_6": "Tathā hi khandhapaññattiyāpi sabhāvapaññattitā vuttā.",
  "tika-abh05t2:5_7": "Tāyāti āyatanapaññattiādippabhedāya sabhāvapaññattiyā.",
  "tika-abh05t2:5_8": "Vibhattā sabhāvapaññattīti “phasso phusanā”tiādinā vibhattā phassādisabhāvapaññatti.",
  "tika-abh05t2:5_9": "Sabbāpīti pi-",
  "tika-abh05t2:5_10": "saddena sabhāvadhammesu sāmaññavasena pavattaṁ kusalādipaññattiṁ saṅgaṇhāti.",
  "tika-abh05t2:5_11": "Rūpādidhammānaṁ samūho santānena pavattamāno avatthāvisesasahito ekattaggahaṇanibandhano sattoti voharīyatīti",
  "tika-abh05t2:5_12": "so sabhāvadhammo nāma pana na hotīti āha “puggalapaññatti pana asabhāvapaññattī”ti.",
  "tika-abh05t2:5_13": "Tāyāti puggalapaññattiyā.",
  "tika-abh05t2:5_14": "Yasmā pana dhammānaṁ pabandho samūho ca dhammasannissitoti vattabbataṁ arahati,",
  "tika-abh05t2:5_15": "tasmā “pariññeyyādisabhāvadhamme upādāya pavattito”ti vuttaṁ.",
  "tika-abh05t2:6_0": "Vijjamānapaññatti pana “sabhāvapaññattī”ti vuttā,",
  "tika-abh05t2:6_1": "avijjamānapaññatti “asabhāvapaññattī”ti vuttā.",
  "tika-abh05t2:6_2": "Sabbā paññattiyoti upādāyapaññattikiccapaññattiādayo sabbā paññattiyo.",
  "tika-abh05t2:6_3": "Yadi sabbā paññattiyo idha dassitā honti,",
  "tika-abh05t2:6_4": "kathaṁ “puggalapaññattī”ti nāmaṁ jātanti āha “khandhādipaññattīsū”tiādi.",
  "tika-abh05t2:6_5": "Aññatthāti dhammasaṅgahādīsu.",
  "tika-abh05t2:6_6": "Ye dhammeti ye khandhādidhamme.",
  "tika-abh05t2:6_7": "Paññattiyā vatthubhāvenāti paññāpanassa adhiṭṭhānabhāvena.",
  "tika-abh05t2:6_8": "Adhiṭṭhānañhi paññāpetabbadhammā paññāpanassa.",
  "tika-abh05t2:6_9": "Evañca katvā khandhādīhi saddhiṁ puggalo gahito.",
  "tika-abh05t2:6_10": "Ye dhammeti vā ye paññattidhamme.",
  "tika-abh05t2:6_11": "Paññāpetukāmoti nikkhipitukāmo vatthubhedato asaṅkarato ṭhapetukāmo.",
  "tika-abh05t2:6_12": "Paññattiparicchedanti ca vatthubhedabhinnaṁ paññattibhūtaṁ paricchedaṁ.",
  "tika-abh05t2:6_13": "Evamettha attho daṭṭhabbo.",
  "tika-abh05t2:7_0": "Sāmaññappabhedapaññāpanāti sāmaññabhūtānaṁ visesabhūtānañca atthānaṁ paññāpanā.",
  "tika-abh05t2:7_1": "Tesanti attha-",
  "tika-abh05t2:7_2": "saddāpekkhāya pulliṅganiddeso.",
  "tika-abh05t2:7_3": "Tatthāti paññāpanāya atthadassanabhūtesu dassanādīsu.",
  "tika-abh05t2:7_4": "Idamevaṁnāmakanti idaṁ ruppanādiatthajātaṁ itthannāmakaṁ rūpakkhandhavedanākkhandhādisamaññaṁ.",
  "tika-abh05t2:7_5": "Taṁtaṁkoṭṭhāsikakaraṇanti rūpavedanāditaṁtaṁatthavibhāgapariyāpannatāpādanaṁ.",
  "tika-abh05t2:7_6": "Tathā saññuppādānamevāti āha “bodhanameva nikkhipanā”ti.",
  "tika-abh05t2:7_7": "Bodhanañhi bodhaneyyasantāne bodhetabbassa atthassa ṭhapananti katvā “nikkhipanā”ti vuttaṁ.",
  "tika-abh05t2:7_8": "“Paññāpanā”tiādinā bhāvasādhanena vatvā sādhanantarāmasanena atthantaraparikappāsaṅkā siyāti taṁ nivāretuṁ “yo panāyaṁ…pe…",
  "tika-abh05t2:7_9": "veditabbo”ti āha.",
  "tika-abh05t2:7_10": "Tesaṁ tesaṁ dhammānanti taṁtaṁpaññāpetabbadhammānaṁ.",
  "tika-abh05t2:7_11": "Dassanabhūtāya nāmapaññattiyā diṭṭhatāya,",
  "tika-abh05t2:7_12": "ṭhapanabhūtāya ṭhapitatāya.",
  "tika-abh05t2:7_13": "Taṁnimittatanti tassa dassanassa ṭhapanassa ca nimittakāraṇataṁ.",
  "tika-abh05t2:7_14": "Nimittañhi kattubhāvena voharīyati yathā “bhikkhā vāsetī”ti,",
  "tika-abh05t2:7_15": "“ariyabhāvakarāni saccāni ariyasaccānī”ti ca.",
  "tika-abh05t2:8_0": "Pāḷiyaṁanāgatatanti vijjamānatādivisesavacanena saha pāṭhānāruḷhataṁ.",
  "tika-abh05t2:8_1": "Vijjamānassa satoti vijjamānassa samānassāti imamatthaṁ dassento “vijjamānabhūtassāti attho”ti āha.",
  "tika-abh05t2:8_2": "Tathāti saccikaṭṭhaparamatthavasena avijjamānassa anupalabbhamānassa.",
  "tika-abh05t2:8_3": "Taṁ pana anupalabbhamānataṁ tathā-",
  "tika-abh05t2:8_4": "saddena byatirekavasena dīpitaṁ pākaṭataraṁ kātuṁ “yathā kusalādīnī”tiādimāha.",
  "tika-abh05t2:8_5": "Tattha vinivattasabhāvānīti vibhattasabhāvāni.",
  "tika-abh05t2:8_6": "Upaladdhīti gahaṇaṁ.",
  "tika-abh05t2:8_7": "Tenākārenāti tena rūpavedanādiākārena avijjamānassa.",
  "tika-abh05t2:8_8": "Aññenākārenāti tato rūpavedanādito aññena tabbinimuttena paññāpetabbapaññāpanākārena vijjamānassa.",
  "tika-abh05t2:8_9": "Paññattiduke vuttameva “ayañca vādo sevatthikathāya paṭisiddho”tiādinā.",
  "tika-abh05t2:8_10": "Lokaniruttimattasiddhassāti ettha mattaggahaṇaṁ tassa paññattivatthussa na kevalaṁ vijjamānasabhāvatānivattanatthameva,",
  "tika-abh05t2:8_11": "atha kho viparītaggāhanivattanatthampīti dassento “anabhinivesena cittenā”ti āha.",
  "tika-abh05t2:8_12": "Catusaccapañcakkhandhādivinimuttaṁ saccantarakhandhantarādikaṁ pañcamasaccādikaṁ.",
  "tika-abh05t2:8_13": "Sace taṁ koci atthīti paṭijāneyya,",
  "tika-abh05t2:8_14": "ayāthāvagahitassa taṁ vācāvatthumattamevassāti dassento āha “sābhinivesena…pe…",
  "tika-abh05t2:8_15": "vutta”nti.",
  "tika-abh05t2:8_16": "Uddese niddese ca sattavantaṁ padhānabhāvena āgamanaṁ sandhāyāha “sarūpato tissannaṁ āgatata”nti.",
  "tika-abh05t2:8_17": "Guṇabhāvena pana uddhaṁsotapaññāvimuttapāsāṇalekhādiggahaṇesu itarāpi tisso paññattiyo imasmiṁ pakaraṇe āgatā eva.",
  "tika-abh05t2:9_0": "Yathāvuttassa…pe…",
  "tika-abh05t2:9_1": "avirodhenāti “vijjamānapaññatti avijjamānapaññattī”ti evaṁ vuttappakārassa avilomanena.",
  "tika-abh05t2:9_2": "Ācariyavādāti cettha attanomatiyo veditabbā,",
  "tika-abh05t2:9_3": "aññattha pana aṭṭhakathā ca.",
  "tika-abh05t2:9_4": "Yathā ca avirodho hoti,",
  "tika-abh05t2:9_5": "taṁ dassento “tasmā”tiādimāha.",
  "tika-abh05t2:9_6": "Tattha avijjamānattā paññāpetabbamattatthena paññattīti etena “avijjamānā paññatti avijjamānapaññattī”ti imaṁ samāsavikappamāha.",
  "tika-abh05t2:9_7": "Avijjamānapaññattīti ettha hi dve samāsā avijjamānassa,",
  "tika-abh05t2:9_8": "avijjamānā vā paññattīti avijjamānapaññatti.",
  "tika-abh05t2:9_9": "Tesu purimena nāmapaññatti vuttā,",
  "tika-abh05t2:9_10": "dutiyena upādāpaññattiādibhedā itarāpi.",
  "tika-abh05t2:9_11": "Sasabhāvaṁ vedanādikaṁ.",
  "tika-abh05t2:9_12": "Tajjaparamatthanāmalābhatoti tajjassa tadanurūpassa paramatthassa anvatthassa nāmassa labhanato,",
  "tika-abh05t2:9_13": "anubhavanādisabhāvānaṁ dhammānaṁ paramatthikassa vedanādināmassa labhanattāti attho.",
  "tika-abh05t2:9_14": "Etena visesanivattiattho matta- saddo,",
  "tika-abh05t2:9_15": "tena cāyaṁ viseso nivattitoti dasseti.",
  "tika-abh05t2:9_16": "Parato labhitabbanti paraṁ upādāya laddhabbaṁ yathā rūpādike upādāya sattoti nissabhāvasamūhasantānādi paññattivatthu.",
  "tika-abh05t2:9_17": "Ekattenāti anaññattena.",
  "tika-abh05t2:9_18": "Anupalabbhasabhāvatā ñāṇena aggahetabbasabhāvatā,",
  "tika-abh05t2:9_19": "yato te navattabbāti vuccanti.",
  "tika-abh05t2:10_0": "Sasūkasālirāsiādiākārena saṁkucitaggo vāsavavāsudevādīnaṁ viya moliviseso kirīṭaṁ,",
  "tika-abh05t2:10_1": "so pana makuṭavisesopi hotiyevāti āha “kirīṭaṁ makuṭa”nti.",
  "tika-abh05t2:10_2": "Sabbasamorodhoti sabbāsaṁ vijjamānapaññattiādīnaṁ channaṁ paññattīnaṁ antokaraṇaṁ.",
  "tika-abh05t2:10_3": "Saṅkhātabbappadhānattāti idaṁ lakkhaṇavacanaṁ.",
  "tika-abh05t2:10_4": "Na hi sabbāpi upanidhāpaññattisaṅkhāvasena pavattā,",
  "tika-abh05t2:10_5": "nāpi sabbā saṅkhātabbappadhānā.",
  "tika-abh05t2:10_6": "Dutiyaṁ tatiyantiādikaṁ pana upanidhāpaññattiyā,",
  "tika-abh05t2:10_7": "dve tīṇītiādikaṁ upanikkhittapaññattiyā ekadesaṁ upalakkhaṇavasena dassento tassa ca saṅkhyeyyappadhānatāyāha “saṅkhātabbappadhānattā”ti.",
  "tika-abh05t2:10_8": "Pūraṇattho hi saddo tadatthadīpanamukhena pūretabbamatthaṁ dīpeti.",
  "tika-abh05t2:10_9": "So ca saṅkhāvisayo padhānovāti dutiyādīnaṁ paññattīnaṁ saṅkhātabbappadhānatā vuttā.",
  "tika-abh05t2:10_10": "Yāva hi dasasaṅkhā saṅkhyeyyappadhānāti.",
  "tika-abh05t2:10_11": "Tathā dve tīṇītiādīnampi paññattīnaṁ.",
  "tika-abh05t2:10_12": "Saṅkhātabbo pana attho koci vijjamāno,",
  "tika-abh05t2:10_13": "koci avijjamāno,",
  "tika-abh05t2:10_14": "koci saha visuñca tadubhayaṁ missoti chapi paññattiyo bhajatīti.",
  "tika-abh05t2:11_0": "Itarāti upādāsamodhānatajjāsantatipaññattiyo vuttāvasesā upanidhāpaññattiupanikkhittapaññattiyo ca.",
  "tika-abh05t2:11_1": "Sattarathādibhedā upādāpaññatti,",
  "tika-abh05t2:11_2": "dīgharassādibhedā upanidhāpaññatti ca avijjamānapaññatti.",
  "tika-abh05t2:11_3": "Hatthagatādivisiṭṭhā upanidhāpaññatti,",
  "tika-abh05t2:11_4": "samodhānapaññatti ca avijjamānenaavijjamānapaññatti.",
  "tika-abh05t2:11_5": "Tatheva “suvaṇṇavaṇṇo brahmassaro”tiādikā vijjamānagabbhā vijjamānenaavijjamānapaññattiṁ bhajantīti āha “yathāyogaṁ taṁ taṁ paññatti”nti.",
  "tika-abh05t2:11_6": "Tena vuttaṁ “dutiyaṁ tatiyaṁ…pe…",
  "tika-abh05t2:11_7": "bhajantī”ti.",
  "tika-abh05t2:11_8": "Yañhītiādi yathāvuttaupanidhāupanikkhittapaññattīnaṁ avijjamānenaavijjamānapaññattibhāvasamatthanaṁ.",
  "tika-abh05t2:11_9": "Tattha tañca saṅkhānanti yaṁ “paṭhamaṁ eka”ntiādikaṁ saṅkhānaṁ,",
  "tika-abh05t2:11_10": "tañca saṅkhāmukhena gahetabbarūpaṁ. Ca-",
  "tika-abh05t2:11_11": "saddena saṅkhyeyyaṁ saṅgaṇhāti.",
  "tika-abh05t2:11_12": "Tampi hi paññāpetabbaṁ paññattīti.",
  "tika-abh05t2:11_13": "Tassā pana paramatthato abhāvo vuttoyeva.",
  "tika-abh05t2:11_14": "Kiñcinatthīti paramatthato kiñci natthi.",
  "tika-abh05t2:11_15": "Tathāti iminā avijjamānenaavijjamānabhāvanti etaṁ ākaḍḍhati.",
  "tika-abh05t2:11_16": "Tenāha “na hi…pe…",
  "tika-abh05t2:11_17": "vijjamāno”ti.",
  "tika-abh05t2:12_0": "Okāseti avīciparanimmitavasavattīparicchinne padese.",
  "tika-abh05t2:12_1": "So hi kāmādhiṭṭhānato “kāmo”ti vuccati.",
  "tika-abh05t2:12_2": "Kammanibbattakkhandhesūti iminā uttarapadalopena kāmabhavaṁ “kāmo”ti vadati.",
  "tika-abh05t2:12_3": "Bhaṇanaṁ saddo cetanā vā,",
  "tika-abh05t2:12_4": "taṁsamaṅgitāya tabbisiṭṭhe puggale bhāṇakoti paññattīti āha “vijjamānenaavijjamānapaññattipakkhaṁ bhajatī”ti.",
  "tika-abh05t2:12_5": "Yebhuyyena rūpāyatanaggahaṇamukhena rūpasaṅkhātena saṇṭhānaṁ gayhatīti tassa tena abhedopacāraṁ katvā vuttaṁ “rūpāyatanasaṅkhātena saṇṭhānenā”ti.",
  "tika-abh05t2:12_6": "Yaṁ abhedopacāraṁ bhindituṁ ajānantā nikāyantariyā rūpāyatanaṁ saṇṭhānasabhāvaṁ paṭijānanti.",
  "tika-abh05t2:12_7": "“Kiso puggalo,",
  "tika-abh05t2:12_8": "thūlo puggalo,",
  "tika-abh05t2:12_9": "kiso daṇḍo,",
  "tika-abh05t2:12_10": "thūlo daṇḍo”tiādinā puggalādīnaṁ paññāpanā tathātathāsanniviṭṭhe rūpasaṅkhāte kisādisaṇṭhānapaññatti,",
  "tika-abh05t2:12_11": "na rūpāyatanamatteti āha “saṇṭhānanti vā rūpāyatane aggahite”ti.",
  "tika-abh05t2:12_12": "Paccattadhammanāmavasenāti “pathavī phasso”tiādinā dhammānaṁ taṁtaṁnāmavasena.",
  "tika-abh05t2:12_13": "Kiccapaññattiādivibhāgena pavatto ayampi ācariyavādo “kiccapaññatti ekaccā bhūmipaññatti paccattapaññatti asaṅkhatapaññatti ca vijjamānapaññatti,",
  "tika-abh05t2:12_14": "liṅgapaññatti ekaccā paccattapaññatti ca avijjamānapaññatti,",
  "tika-abh05t2:12_15": "ekaccā kiccapaññatti vijjamānenaavijjamānapaññatti,",
  "tika-abh05t2:12_16": "ekaccā bhūmisaṇṭhānapaññatti vijjamānena vā avijjamānena vā avijjamānapaññattī”ti dassitattā “dhammakathā",
  "tika-abh05t2:12_17": "itthiliṅga”ntiādīnaṁ vijjamānenavijjamānapaññattibhāvo,",
  "tika-abh05t2:12_18": "avijjamānenaavijjamānapaññattibhāvo ca dassitanayoti āha “sabbasaṅgāhakoti daṭṭhabbo”ti.",
  "tika-abh05t2:12_19": "Upādāpaññattiādibhāvo cettha kiccapaññattiādīnaṁ kiccapaññattiādibhāvo ca tāsaṁ yathārahaṁ vibhāvetabbo.",
  "tika-abh05t2:13_0": "2.Saṅkhepappabhedavasenāti “yāvatā pañcakkhandhā”ti sabbepi khandhe khandhabhāvasāmaññena saṁkhipanavasena,",
  "tika-abh05t2:13_1": "“yāvatā rūpakkhandho”tiādinā khandhānaṁ tato sāmaññato pakārehi bhindanavasena ca.",
  "tika-abh05t2:13_2": "Ayaṁ atthoti ayaṁ paññattisaṅkhāto attho.",
  "tika-abh05t2:13_3": "Sāmaññato vā hi dhammānaṁ paññāpanaṁ hoti visesato vā.",
  "tika-abh05t2:13_4": "Viseso cettha attano sāmaññāpekkhāya veditabbo,",
  "tika-abh05t2:13_5": "visesāpekkhāya pana sopi sāmaññaṁ sampajjatīti “kittāvatā khandhānaṁ khandhapaññattī”ti pucchāya saṅkhepato",
  "tika-abh05t2:13_6": "vissajjanavasena “yāvatā pañcakkhandhā”ti vuttanti tatthāpi “khandhānaṁ khandhapaññattī”ti ānetvā yojetabbanti",
  "tika-abh05t2:13_7": "āha “yāvatā…pe…",
  "tika-abh05t2:13_8": "paññattī”ti.",
  "tika-abh05t2:13_9": "“Yāvatā pañcakkhandhā,",
  "tika-abh05t2:13_10": "ettāvatā khandhānaṁ khandhapaññatti.",
  "tika-abh05t2:13_11": "Yāvatā rūpakkhandho…pe…",
  "tika-abh05t2:13_12": "viññāṇakkhandho,",
  "tika-abh05t2:13_13": "ettāvatā khandhānaṁ khandhapaññattī”ti evamettha pāḷiyojanā kātabbā.",
  "tika-abh05t2:13_14": "Evañhi saṅkhepato pabhedato ca khandhapaññatti vissajjitā hoti.",
  "tika-abh05t2:13_15": "Tathā hi imasseva atthassa aṭṭhakathāyaṁ vuttabhāvaṁ dassento “yattakena…pe…",
  "tika-abh05t2:13_16": "ādikenā”ti āha.",
  "tika-abh05t2:13_17": "Tatthāti tasmiṁ vissajjanassa atthavacane,",
  "tika-abh05t2:13_18": "tasmiṁ vā vissajjanapāṭhe tadatthavacane ca.",
  "tika-abh05t2:13_19": "Pabhedanidassanamattanti pabhedassa udāharaṇamattaṁ.",
  "tika-abh05t2:13_20": "Avuttopi sabbo bhūtupādiko,",
  "tika-abh05t2:13_21": "sukhādiko ca pabhedo.",
  "tika-abh05t2:13_22": "Taṁ pana bhūmimukhena dassetuṁ “rūpakkhandho kāmāvacaro”tiādi vuttanti daṭṭhabbaṁ.",
  "tika-abh05t2:14_0": "Evaṁ aṭṭhakathāyaṁ āgatanayena pāḷiyā atthayojanaṁ dassetvā idāni taṁ pakārantarena dassetuṁ “ayaṁ vā”tiādi vuttaṁ.",
  "tika-abh05t2:14_1": "Tattha ayaṁ vāti vuccamānaṁ sandhāyāha.",
  "tika-abh05t2:14_2": "Etthāti etasmiṁ khandhapaññattivissajjane.",
  "tika-abh05t2:14_3": "Idanti idaṁ padaṁ.",
  "tika-abh05t2:14_4": "Yattako…pe…",
  "tika-abh05t2:14_5": "khandhapaññattiyā pabhedoti iminā saṅkhepato vitthārato ca khandhānaṁ pabhedaṁ pati paññattivibhāgoti dassitaṁ hoti.",
  "tika-abh05t2:14_6": "Tenāha “vatthubhedena…pe…",
  "tika-abh05t2:14_7": "dassetī”ti.",
  "tika-abh05t2:14_8": "Pakaraṇantareti vibhaṅgapakaraṇe.",
  "tika-abh05t2:14_9": "Tattha hi sātisayaṁ khandhānaṁ vibhāgapaññatti vuttā.",
  "tika-abh05t2:14_10": "Tenāha aṭṭhakathāyaṁ “sammāsambuddhena hi…pe…",
  "tika-abh05t2:14_11": "kathitā”ti.",
  "tika-abh05t2:14_12": "Ettha ca paṭhamanaye samukhena,",
  "tika-abh05t2:14_13": "dutiye vatthumukhena paññattiyā vibhāgā dassitāti ayametesaṁ viseso.",
  "tika-abh05t2:15_0": "Esa nayoti iminā khandhapaññattiyā vuttamatthaṁ āyatanapaññattiyādīsu atidisati.",
  "tika-abh05t2:15_1": "Tattha “yāvatā pañcakkhandhā”ti,",
  "tika-abh05t2:15_2": "“khandhānaṁ khandhapaññattī”ti idaṁ paññattiniddesapāḷiyā ādipariyosānaggahaṇamukhena dassanaṁ.",
  "tika-abh05t2:15_3": "“Yāvatā dvādasāyatanānī”ti,",
  "tika-abh05t2:15_4": "“āyatanānaṁ āyatanapaññattī”ti imassa attho “yattakena paññāpanena saṅkhepato dvādasāyatanānī”ti etena dassito,",
  "tika-abh05t2:15_5": "“yāvatā cakkhāyatana”ntiādikassa pana “pabhedato cakkhāyatana”ntiādikenāti.",
  "tika-abh05t2:15_6": "Tattha “cakkhāyatanaṁ…pe…",
  "tika-abh05t2:15_7": "dhammāyatana”nti pabhedanidassanamattametaṁ.",
  "tika-abh05t2:15_8": "Etena avuttopi sabbo saṅgahito hotīti “tatrāpi dasāyatanā kāmāvacarā”tiādi vuttaṁ.",
  "tika-abh05t2:15_9": "Ayaṁ vā ettha pāḷiyā atthayojanā –",
  "tika-abh05t2:15_10": "“yāvatā”ti idaṁ sabbehi padehi yojetvā “yattakāni dvādasāyatanāni…pe…",
  "tika-abh05t2:15_11": "yattako dvādasannaṁ āyatanānaṁ,",
  "tika-abh05t2:15_12": "tappabhedānañca cakkhāyatanādīnaṁ pabhedo,",
  "tika-abh05t2:15_13": "tattako āyatanānaṁ āyatanapaññattiyā pabhedo”ti pakaraṇantare vuttena vatthupabhedena āyatanapaññattiyā",
  "tika-abh05t2:15_14": "pabhedaṁ dassetītiādinā itarapaññattīsupi nayo yojetabbo.",
  "tika-abh05t2:16_0": "7.",
  "tika-abh05t2:16_1": "“Cha paññattiyo…pe…",
  "tika-abh05t2:16_2": "puggalapaññattī”ti imaṁ apekkhitvā “kittāvatā…pe…",
  "tika-abh05t2:16_3": "ettāvatā indriyānaṁ indriyapaññattī”ti ayaṁ pāḷipadeso niddesopi samāno pakaraṇantare vatthubhedena vuttaṁ",
  "tika-abh05t2:16_4": "khandhādipaññattippabhedaṁ upādāya uddesoyeva hotīti āha “uddesamattenevāti attho”ti.",
  "tika-abh05t2:17_0": "Mātikāvaṇṇanā niṭṭhitā.",
  "tika-abh05t2:18_0": "2. Niddesavaṇṇanā",
  "tika-abh05t2:19_0": "1. Ekakaniddesavaṇṇanā",
  "tika-abh05t2:20_0": "1.",
  "tika-abh05t2:20_1": "Paccanīkadhammānaṁ jhāpanaṭṭhena jhānaṁ,",
  "tika-abh05t2:20_2": "tato suṭṭhu vimuccanaṭṭhena vimokkhoti nippariyāyena jhānaṅgāneva vimokkhoti aṭṭhakathāadhippāyo.",
  "tika-abh05t2:20_3": "Ṭīkākārena pana “abhibhāyatanaṁ viya sasampayuttaṁ jhānaṁ vimokkho”ti maññamānena “adhippāyenāhā”ti vuttaṁ.",
  "tika-abh05t2:20_4": "Jhānadhammā hi sampayuttadhammehi saddhiṁyeva paṭipakkhato vimuccanti, na vinā,",
  "tika-abh05t2:20_5": "tathā abhirativasena ārammaṇe nirāsaṅkappavattipīti adhippāyo.",
  "tika-abh05t2:20_6": "Yathā vā jhānaṅgānaṁ jhānapaccayena paccayabhāvato saviseso jhānapariyāyo,",
  "tika-abh05t2:20_7": "evaṁ vimokkhakiccayogato tesaṁ saviseso vimokkhapariyāyo,",
  "tika-abh05t2:20_8": "tadupacārena sampayuttānaṁ veditabbo.",
  "tika-abh05t2:20_9": "Paṭhamaṁ samaṅgibhāvatthanti paṭilābhaṁ sandhāyāha.",
  "tika-abh05t2:20_10": "“Phusitvā viharatīti paṭilabhitvā iriyatī”ti hi vuttaṁ.",
  "tika-abh05t2:20_11": "Aṭṭhakathāyaṁ “yena hi saddhiṁ…pe…",
  "tika-abh05t2:20_12": "paṭiladdhā nāma hontī”ti tehi sādhetabbasahajātādipaccayalābhoyevettha paṭilābho daṭṭhabbo.",
  "tika-abh05t2:20_13": "Yathā phasso yattha uppanno,",
  "tika-abh05t2:20_14": "taṁ ārammaṇaṁ phusatīti vuccati,",
  "tika-abh05t2:20_15": "evaṁ sampayuttadhammepi taṁsabhāvattāti āha “samphassena phusanattha”nti.",
  "tika-abh05t2:20_16": "Tassa “vivaratī”ti iminā sambandho.",
  "tika-abh05t2:20_17": "Itarehīti upacārampītiādinā upacārapurimappanāparappanānaṁ paṭilābhakāraṇanti vacanehi.",
  "tika-abh05t2:20_18": "Itare kāraṇattheti “upacārena…pe…",
  "tika-abh05t2:20_19": "phusatiyevā”ti vutte kāraṇatthadīpake atthe.",
  "tika-abh05t2:20_20": "Phusati phalaṁ adhigacchati etāyāti kāraṇabhāvassa phusanāpariyāyo veditabbo.",
  "tika-abh05t2:21_0": "Paṭhamatthamevāti samaṅgibhāvatthameva.",
  "tika-abh05t2:21_1": "Tāni aṅgānīti iminā jhānakoṭṭhāsabhāvena vuttadhammāyeva gahitā,",
  "tika-abh05t2:21_2": "na phassapañcamakaindriyaṭṭhakādibhāvenāti vuttaṁ “sesā…pe…",
  "tika-abh05t2:21_3": "saṅgahitānī”ti.",
  "tika-abh05t2:21_4": "Evaṁ satīti sukhasaṅkhātajhānaṅgato vedanāsomanassindriyānaṁ sesitabbabhāve sati.",
  "tika-abh05t2:21_5": "Evañhi nesaṁ phassakatā itarassa phassitabbatāva siyā.",
  "tika-abh05t2:21_6": "Tenāha “sukhassa phusitabbattā”ti.",
  "tika-abh05t2:21_7": "Vedayitādhipateyyaṭṭhehīti ārammaṇānubhavanasaṅkhātena vedayitasabhāvena,",
  "tika-abh05t2:21_8": "tasseva sātavisesasaṅkhātena sampayuttehi anuvattanīyabhāvena ca.",
  "tika-abh05t2:21_9": "Upanijjhāyanabhāvopi yathāvuttavedayitādhipateyyaṭṭhavisiṭṭho oḷārikassa ārammaṇassa nijjhāyanabhāvo.",
  "tika-abh05t2:21_10": "Abhinnasabhāvopi hi dhammo purimavisiṭṭhapaccayavisesasambhavena visesena bhinnākāro hutvā visiṭṭhaphalabhāvaṁ āpajjati.",
  "tika-abh05t2:21_11": "Yathekaṁyeva kammaṁ cakkhādinibbattihetubhūtaṁ kammaṁ.",
  "tika-abh05t2:21_12": "Tena vuttaṁ “vedayitā…pe…",
  "tika-abh05t2:21_13": "vuttattā”ti.",
  "tika-abh05t2:21_14": "Aṅgānīti nāyaṁ tapparabhāvena bahuvacananiddeso anantabhāvato,",
  "tika-abh05t2:21_15": "kevalañca aṅgānaṁ bahuttā bahuvacanaṁ,",
  "tika-abh05t2:21_16": "tena kiṁ siddhaṁ?",
  "tika-abh05t2:21_17": "Paccekampi yojanā siddhā hoti.",
  "tika-abh05t2:21_18": "Tena vuttaṁ “paccekampi yojanā kātabbā”ti.",
  "tika-abh05t2:21_19": "Yadi “sukhaṁ ṭhapetvā”ti yojanāyaṁ sesā tayo khandhā honti,",
  "tika-abh05t2:21_20": "sesā tayo,",
  "tika-abh05t2:21_21": "cattāro ca khandhā hontīti vattabbaṁ siyāti? Na,",
  "tika-abh05t2:21_22": "catūsu tiṇṇaṁ antogadhattā.",
  "tika-abh05t2:21_23": "Tenāha “sabbayojanā…pe…",
  "tika-abh05t2:21_24": "vutta”nti.",
  "tika-abh05t2:22_0": "2.Asamayavimokkhenāti heṭṭhāmaggavimokkhena.",
  "tika-abh05t2:22_1": "So hi lokiyavimokkho viya adhigamavaḷañjanatthaṁ pakappetabbasamayavisesābhāvato evaṁ vutto.",
  "tika-abh05t2:22_2": "Aggamaggavimokkho pana ekaccāsavavimuttivacanato idha nādhippeto.",
  "tika-abh05t2:22_3": "Tenāha “ekacce āsavā parikkhīṇā hontī”ti.",
  "tika-abh05t2:22_4": "Ekaccehi āsavehi vimuttoti diṭṭhāsavādīhi samucchedavimuttiyā vimutto.",
  "tika-abh05t2:22_5": "Asamaya…pe…",
  "tika-abh05t2:22_6": "lābhenāti yathāvuttaasamayavimokkhassa upanissayabhūtassa adhigamena.",
  "tika-abh05t2:22_7": "Tato eva sātisayena,",
  "tika-abh05t2:22_8": "ekaccehi kāmāsavehi vimutto vikkhambhanavasenāti attho.",
  "tika-abh05t2:22_9": "So eva ekaccasamayavimokkhalābhī yathāvutto samayavimutto asamayavimokkhavisesassa vasena samayavimokkhapaññattiyā adhippetattā.",
  "tika-abh05t2:22_10": "Soti asamayavimokkhūpanissayasamayavimokkhalābhī.",
  "tika-abh05t2:22_11": "Tena sātisayena samayavimokkhena.",
  "tika-abh05t2:22_12": "Tathāvimuttova hotīti ettha iti-",
  "tika-abh05t2:22_13": "saddo hetuattho.",
  "tika-abh05t2:22_14": "Yasmā tathāvimutto hoti,",
  "tika-abh05t2:22_15": "tasmā samayavimuttapaññattiṁ laddhuṁ arahatīti pariññātatthaṁ hetunā patiṭṭhāpeti.",
  "tika-abh05t2:22_16": "Byatirekamukhenapi tamatthaṁ pākaṭataraṁ kātuṁ “puthujjano panā”tiādi vuttaṁ.",
  "tika-abh05t2:22_17": "Tattha samudācārabhāvatoti samudācārassa sambhavato.",
  "tika-abh05t2:22_18": "Soti jhānalābhī puthujjano.",
  "tika-abh05t2:23_0": "Yadi punarāvattakadhammatāya puthujjano samayavimuttoti na vutto,",
  "tika-abh05t2:23_1": "tadabhāvato kasmā arahā tathā na vuttoti āha “arahato panā”tiādi.",
  "tika-abh05t2:23_2": "Tadakāraṇabhāvanti tesaṁ vimokkhānaṁ,",
  "tika-abh05t2:23_3": "tassa vā samayavimuttibhāvassa akāraṇabhāvaṁ.",
  "tika-abh05t2:23_4": "Sabboti sukkhavipassakopi samathayānikopi aṭṭhavimokkhalābhīpi.",
  "tika-abh05t2:23_5": "Bahiabbhantarabhāvā apekkhāsiddhā,",
  "tika-abh05t2:23_6": "vattu adhippāyavasena gahetabbarūpā cāti āha “bāhirānanti lokuttarato bahibhūtāna”nti.",
  "tika-abh05t2:24_0": "3.Rūpatoaññaṁ na rūpanti tattha rūpapaṭibhāgaṁ kasiṇarūpādi rūpa-",
  "tika-abh05t2:24_1": "saddena gahitanti tadaññaṁ paṭhamatatiyāruppavisayamattaṁ arūpakkhandhanibbānavinimuttaṁ arūpa-",
  "tika-abh05t2:24_2": "saddena gahitaṁ daṭṭhabbaṁ.",
  "tika-abh05t2:24_3": "Paṭipakkhabhūtehi kilesacorehi amūsitabbaṁ jhānameva cittamañjūsaṁ.",
  "tika-abh05t2:24_4": "Samādhinti vā samādhisīsena jhānameva vuttanti veditabbaṁ.",
  "tika-abh05t2:25_0": "4.Attano anurūpena pamādenāti ettha anāgāmino adhikusalesu dhammesu asakkaccaasātaccakiriyādinā.",
  "tika-abh05t2:25_1": "Khīṇāsavassa pana tādisena pamādapatirūpakena,",
  "tika-abh05t2:25_2": "tādisāya vā asakkaccakiriyāya.",
  "tika-abh05t2:25_3": "Sā cassa ussukkābhāvato veditabbā.",
  "tika-abh05t2:25_4": "Paṭippassaddhasabbussukkā hi te uttamapurisā.",
  "tika-abh05t2:25_5": "Samayena samayanti samaye samaye.",
  "tika-abh05t2:25_6": "Bhummatthe hi etaṁ karaṇavacanaṁ upayogavacanañca.",
  "tika-abh05t2:25_7": "Anipphattitoti samāpajjituṁ asakkuṇeyyato.",
  "tika-abh05t2:25_8": "Assāti “tesañhī”tiādinā vuttassa imassa aṭṭhakathāvacanassa.",
  "tika-abh05t2:25_9": "Tenāti yathābhatena suttena.",
  "tika-abh05t2:26_0": "5.",
  "tika-abh05t2:26_1": "Yenādhippāyena “dhammehī”ti vattabbanti vuttaṁ,",
  "tika-abh05t2:26_2": "taṁ vivaranto “idhā”tiādimāha.",
  "tika-abh05t2:26_3": "Tattha idhāti “parihānadhammo aparihānadhammo”ti etasmiṁ padadvaye.",
  "tika-abh05t2:26_4": "Tatthāti “kuppadhammo akuppadhammo”ti padadvaye.",
  "tika-abh05t2:26_5": "Sati vacananānatte attheva vacanatthanānattanti āha “vacanatthanānattamattena vā”ti.",
  "tika-abh05t2:26_6": "Vacanatthaggahaṇamukhena gahetabbassa pana vibhāvanatthassa natthettha nānattaṁ,",
  "tika-abh05t2:26_7": "yato tesaṁ pariyāyantaratāsiddhi.",
  "tika-abh05t2:27_0": "7-",
  "tika-abh05t2:27_1": "8.Samāpatticetanāti yāya cetanāya samāpattiṁ nibbatteti samāpajjati ca.",
  "tika-abh05t2:27_2": "Tenāha “tadāyūhanā”ti.",
  "tika-abh05t2:27_3": "Ārakkhapaccupaṭṭhānā satīti katvā āha “anurakkhaṇā…pe… satī”ti.",
  "tika-abh05t2:27_4": "Tenāha “ekārakkho satārakkhena cetasā viharatī”ti.",
  "tika-abh05t2:27_5": "Tathā hi sā “kusalākusalānaṁ dhammānaṁ gatiyo samannesatī”ti vuttā.",
  "tika-abh05t2:28_0": "11.",
  "tika-abh05t2:28_1": "Aggamaggaṭṭhopi itaramaggaṭṭhā viya anupacchinnabhayattā bhayūparatavohāraṁ labhatīti āha “arahattamaggaṭṭho ca…pe…",
  "tika-abh05t2:28_2": "bhayūparato”ti.",
  "tika-abh05t2:29_0": "12.Kecīti tihetukapaṭisandhike mandabuddhike sandhāyāha.",
  "tika-abh05t2:29_1": "Tena vuttaṁ “duppaññāti iminā gayhantī”ti.",
  "tika-abh05t2:29_2": "Dubbalā paññā yesaṁ te duppaññāti.",
  "tika-abh05t2:30_0": "14.",
  "tika-abh05t2:30_1": "Aniyatadhammasamannāgatasseva paccayavisesena niyatadhammapaṭilābhoti āha “yattha…pe… hontī”ti.",
  "tika-abh05t2:30_2": "Tadabhāvāti niyatāniyatavomissāya pavattiyā abhāvā.",
  "tika-abh05t2:31_0": "16.Pariyādiyitabbānīti pariyādakena maggena khepetabbāni.",
  "tika-abh05t2:31_1": "Taṇhādīnaṁ palibudhanādikiriyāya matthakappattiyā sīsabhāvo veditabbo,",
  "tika-abh05t2:31_2": "nibbānassa pana visaṅkhārabhāvato saṅkhārasīsatā.",
  "tika-abh05t2:31_3": "Tenāha “saṅkhāravivekabhūto nirodho”ti.",
  "tika-abh05t2:31_4": "Keci pana “saṅkhārasīsaṁ nirodhasamāpattī”ti vadanti,",
  "tika-abh05t2:31_5": "taṁ tesaṁ matimattaṁ paññattimattassa sīsabhāvānupapattito taduddhañca saṅkhārappavattisabbhāvato.",
  "tika-abh05t2:31_6": "Saha viyāti ekajjhaṁ viya.",
  "tika-abh05t2:31_7": "Etena sama-",
  "tika-abh05t2:31_8": "saddassa atthamāha.",
  "tika-abh05t2:31_9": "Sahattho hesa sama- saddo.",
  "tika-abh05t2:31_10": "Saṁsiddhidassanenāti saṁsiddhiyā niṭṭhānassa uparamassa dassanena.",
  "tika-abh05t2:32_0": "Idhāti imissā puggalapaññattipāḷiyā,",
  "tika-abh05t2:32_1": "imissā vā tadaṭṭhakathāya.",
  "tika-abh05t2:32_2": "Kilesapavattasīsānanti kilesasīsapavattasīsānaṁ.",
  "tika-abh05t2:32_3": "Tesu hi gahitesu itarampi pariyādiyitabbaṁ kilesabhāvena pariyādiyitabbatāsāmaññena ca gahitameva hotīti",
  "tika-abh05t2:32_4": "kilesavaṭṭapariyādānena maggassa itaravaṭṭānampi pariyādiyanaṁ.",
  "tika-abh05t2:32_5": "Vaṭṭupacchedakena maggeneva hi jīvitindriyampi anavasesato nirujjhatīti.",
  "tika-abh05t2:32_6": "Kasmā panettha pavattasīsaṁ visuṁ gahitanti codanaṁ sandhāyāha “pavattasīsampī”tiādi.",
  "tika-abh05t2:32_7": "Odhiso ca anodhiso ca kilesapariyādāne sati sijjhamānā paccavekkhaṇavārā tena nipphādetabbāti vuttā.",
  "tika-abh05t2:32_8": "Tenevāha “kilesapariyādānasseva vārā”ti.",
  "tika-abh05t2:32_9": "Idāni tamatthaṁ āgamena sādhento “vimuttasmi”ntiādimāha.",
  "tika-abh05t2:32_10": "Cuticittena hotīti idaṁ yathāvuttassa kilesapariyādānasamāpanabhūtassa paccavekkhaṇavārassa cuticittena paricchinnattā vuttaṁ,",
  "tika-abh05t2:32_11": "tasmā cuticittena paricchedakena paricchinnaṁ hotīti attho.",
  "tika-abh05t2:33_0": "17.Tiṭṭheyyāti na upagaccheyya. Ṭhānañhi gatinivatti. Tena vuttaṁ “nappavatteyyā”ti.",
  "tika-abh05t2:34_0": "18. Payirupāsanāya bahūpakārattā payirupāsitabbattā.",
  "tika-abh05t2:35_0": "20.",
  "tika-abh05t2:35_1": "Aggavijjā yassa anadhigatavijjādvayassa hoti,",
  "tika-abh05t2:35_2": "so ce pacchā vijjādvayaṁ adhigacchati,",
  "tika-abh05t2:35_3": "tassa paṭhamaṁ adhigatavijjādvayassa viya atevijjatābhāvā yadipi nippariyāyatā tevijjatā,",
  "tika-abh05t2:35_4": "paṭhamaṁ adhigatavijjādvayassa pana sā savisesāti dassento “yāya katakiccatā”tiādimāha.",
  "tika-abh05t2:35_5": "Tattha aggavijjāti āsavakkhayañāṇaṁ,",
  "tika-abh05t2:35_6": "aggamaggañāṇameva vā veditabbaṁ.",
  "tika-abh05t2:35_7": "Sā ca tevijjatāti yojanā.",
  "tika-abh05t2:36_0": "22.Tatthevāti saccābhisambodhe eva.",
  "tika-abh05t2:37_0": "24.Tanti nirodhasamāpattilābhino ubhatobhāgavimuttatāvacanaṁ.",
  "tika-abh05t2:37_1": "Vuttalakkhaṇūpapattikoti dvīhi bhāgehi dve vāre vimuttoti evaṁ vuttalakkhaṇena upapattito yuttito samannāgato.",
  "tika-abh05t2:37_2": "Eseva nayoti yathā catunnaṁ arūpasamāpattīnaṁ ekekato nirodhato ca vuṭṭhāya arahattaṁ pattānaṁ vasena pañca ubhatobhāgavimuttā vuttā,",
  "tika-abh05t2:37_3": "tathā sekkhabhāvaṁ pattānaṁ vasena pañca kāyasakkhino hontīti katvā vuttaṁ.",
  "tika-abh05t2:38_0": "Dassanakāraṇāti iminā “disvā”ti ettha tvā-",
  "tika-abh05t2:38_1": "saddo hetuatthoti dasseti yathā “sīhaṁ disvā bhayaṁ hotī”tiādīsu.",
  "tika-abh05t2:38_2": "Dassane sati parikkhayo,",
  "tika-abh05t2:38_3": "nāsatīti āha “dassanāyattaparikkhayattā”ti.",
  "tika-abh05t2:38_4": "Purimakiriyāti āsavānaṁ khayakiriyāya purimakiriyā.",
  "tika-abh05t2:38_5": "Samānakālattepi hi kāraṇakiriyā phalakiriyāya purimasiddhā viya voharīyati.",
  "tika-abh05t2:38_6": "Tato nāmakāyato muccanato.",
  "tika-abh05t2:38_7": "Yato hi yena muccitabbaṁ,",
  "tika-abh05t2:38_8": "taṁ nissito hotīti vuttaṁ “nāmanissitako”ti.",
  "tika-abh05t2:38_9": "Tassāti kāyadvayavimuttiyā ubhatobhāgavimuttabhāvassa.",
  "tika-abh05t2:38_10": "Arūpaloke hi ṭhitārahantavasenāyamattho vutto.",
  "tika-abh05t2:38_11": "Tenāha “sutte hī”tiādi.",
  "tika-abh05t2:39_0": "Dvīhi bhāgehīti vikkhambhanasamucchedabhāgehi.",
  "tika-abh05t2:39_1": "Dve vāreti kilesānaṁ vikkhambhanasamucchindanavasena dvikkhattuṁ.",
  "tika-abh05t2:39_2": "Kilesehi vimuttoti idaṁ paṭhamatatiyavādānaṁ vasena vuttaṁ,",
  "tika-abh05t2:39_3": "itaraṁ dutiyavādassa.",
  "tika-abh05t2:39_4": "Arūpajjhānaṁ yadipi rūpasaññādīhi vimuttaṁ taṁsamatikkamādinā pattabbattā,",
  "tika-abh05t2:39_5": "pavattinivārakehi pana kāmacchandādīhiyevassa vimutti sātisayāti dassento “nīvaraṇasaṅkhātanāmakāyato vimutta”nti āha.",
  "tika-abh05t2:39_6": "Yañcāpi arūpajjhānaṁ rūpaloke vivekaṭṭhatāvasenapi rūpakāyato vimuttaṁ,",
  "tika-abh05t2:39_7": "taṁ pana rūpapaṭibandhachandarāgavikkhambhaneneva hotīti vikkhambhanameva padhānanti vuttaṁ “rūpataṇhāvikkhambhanenarūpakāyato ca vimuttattā”ti.",
  "tika-abh05t2:39_8": "Ekadesena ubhatobhāgavimuttaṁ nāma hoti samucchedavimuttiyā abhāvā.",
  "tika-abh05t2:40_0": "25.",
  "tika-abh05t2:40_1": "“Sattisayo”ti viya samudāye pavatto vohāro avayavepi dissatīti dassento āha “aṭṭhavimokkhekadesena…pe…",
  "tika-abh05t2:40_2": "vuccatī”ti.",
  "tika-abh05t2:41_0": "26.Phuṭṭhānanti phassitānaṁ,",
  "tika-abh05t2:41_1": "adhigatānanti attho.",
  "tika-abh05t2:41_2": "Antoti antasadiso phassanāya parakālo.",
  "tika-abh05t2:41_3": "Tadanantaro hi tappariyosāno viya hotīti.",
  "tika-abh05t2:41_4": "Kālavisayo cāyaṁ anta- saddo,",
  "tika-abh05t2:41_5": "na pana kālattho.",
  "tika-abh05t2:41_6": "Tenāha “adhippāyo”ti.",
  "tika-abh05t2:41_7": "Nāmakāyekadesatoti nīvaraṇasaṅkhātanāmakāyekadesato.",
  "tika-abh05t2:41_8": "Ālocito pakāsito viya hoti vibandhavikkhambhanena ālocane pakāsane samatthassa ñāṇacakkhuno adhiṭṭhānasamuppādanato.",
  "tika-abh05t2:41_9": "Na tu vimuttoti vimuttoti na vuccateva.",
  "tika-abh05t2:42_0": "28.Imaṁ pana nayanti “apica tesa”ntiādinā āgatavidhiṁ.",
  "tika-abh05t2:42_1": "Yena visesenāti yena kāraṇavisesena.",
  "tika-abh05t2:42_2": "Soti diṭṭhippattasaddhāvimuttānaṁ yathāvutto paññāya viseso.",
  "tika-abh05t2:42_3": "Paṭikkhepo kato kāraṇassa avibhāvitattā.",
  "tika-abh05t2:42_4": "Ubhatobhāgavimutto viya,",
  "tika-abh05t2:42_5": "paññāvimutto viya vā sabbathā avimuttassa sāvasesavimuttiyampi diṭṭhippattassa viya paññāya sātisayāya abhāvato saddhāmattena vimuttabhāvo daṭṭhabbo.",
  "tika-abh05t2:42_6": "Saddhāya adhimuttoti idaṁ āgamanavasena saddhāya adhikabhāvaṁ sandhāya vuttaṁ,",
  "tika-abh05t2:42_7": "maggādhigamato panassa paccakkhameva ñāṇadassanaṁ.",
  "tika-abh05t2:43_0": "31.",
  "tika-abh05t2:43_1": "“Sototi ariyamaggassa nāma”nti nippariyāyena taṁsamaṅgī sotāpannoti adhippāyena codako “api-",
  "tika-abh05t2:43_2": "saddo kasmā vutto”ti codanaṁ uṭṭhāpetvā “nanū”tiādinā attano adhippāyaṁ vivarati.",
  "tika-abh05t2:43_3": "Itaro “nāpanna”ntiādinā pariharati.",
  "tika-abh05t2:43_4": "Samannāgato eva nāma lokuttaradhammānaṁ akuppasabhāvattā.",
  "tika-abh05t2:43_5": "Itarehīti dutiyamaggaṭṭhādīhi.",
  "tika-abh05t2:43_6": "So evāti paṭhamaphalaṭṭho eva.",
  "tika-abh05t2:43_7": "Idhāti imasmiṁ sattakkhattuparamaniddese.",
  "tika-abh05t2:43_8": "Sotaṁ vā ariyamaggaṁ ādito panno adhigatoti sotāpannoti vuccamāne dutiyamaggaṭṭhādīnaṁ nattheva sotāpannabhāvāpatti.",
  "tika-abh05t2:43_9": "Sutte pana sotaṁ ariyamaggaṁ ādito mariyādaṁ amuñcitvāva panno paṭipajjatīti katvā maggasamaṅgī “sotāpanno”ti vutto.",
  "tika-abh05t2:43_10": "Pariyāyena itaropi tassa aparihānadhammattā sotāpannoti veditabbaṁ.",
  "tika-abh05t2:43_11": "Pahīnāvasiṭṭhakilesapaccavekkhaṇāya samudayasaccaṁ viya dukkhasaccampi paccavekkhitaṁ hoti saccadvayapariyāpannattā",
  "tika-abh05t2:43_12": "kilesānanti āha “catusaccapaccavekkhaṇādīna”nti. Ādi-",
  "tika-abh05t2:43_13": "saddena phalapaccavekkhaṇauparimaggaphaladhamme ca saṅgaṇhāti.",
  "tika-abh05t2:44_0": "32.Mahākulamevāti uḷārakulameva vuccati “kulīno kulaputto”tiādīsu viya.",
  "tika-abh05t2:45_0": "33.",
  "tika-abh05t2:45_1": "Sajjhānako aparihīnajjhāno kālakato brahmalokūpago hutvā vaṭṭajjhāsayo ce,",
  "tika-abh05t2:45_2": "uparūpari nibbattitvā nibbāyatīti āha “anāgāmisabhāgo”ti.",
  "tika-abh05t2:45_3": "Yato so jhānānāgāmīti vuccati.",
  "tika-abh05t2:45_4": "Tenāha “anāvattidhammo”ti.",
  "tika-abh05t2:46_0": "36.",
  "tika-abh05t2:46_1": "Parayoge tvā-",
  "tika-abh05t2:46_2": "saddo tadanto hutvā “parasaddayoge”ti vutto,",
  "tika-abh05t2:46_3": "appatvāti vuttaṁ hotīti “appattaṁ hutvā”ti iminā vuccati.",
  "tika-abh05t2:47_0": "37.Tenāti “upahaccā”ti padena.",
  "tika-abh05t2:47_1": "Nanu ca vemajjhātikkamo “atikkamitvā vemajjha”nti iminā pakāsito hotīti adhippāyo.",
  "tika-abh05t2:48_0": "40.Taṇhāvaṭṭasotā taṇhāvaṭṭabandhā.",
  "tika-abh05t2:48_1": "Tassāti sotassa.",
  "tika-abh05t2:48_2": "Sambandhe cetaṁ sāmivacanaṁ.",
  "tika-abh05t2:48_3": "Uddhaṁsotassa uparibhavūpagatā ekaṁsikāti āha “yattha vā tattha vā gantvā”ti.",
  "tika-abh05t2:48_4": "Tassāti uddhaṁsotassa.",
  "tika-abh05t2:48_5": "Tatthāti avihesu.",
  "tika-abh05t2:48_6": "Lahusālahusagatikāti lahukālahukāyugatikā,",
  "tika-abh05t2:48_7": "lahukālahukañāṇagatikā vā.",
  "tika-abh05t2:48_8": "Uppajjitvāva nibbāyanakādīhīti ādi-",
  "tika-abh05t2:48_9": "saddena “ākāsaṁ laṅghitvā nibbāyatī”tiādinā vuttā tisso upamā saṅgaṇhāti.",
  "tika-abh05t2:48_10": "Antarāupahaccaparinibbāyīhi adhimattatā,",
  "tika-abh05t2:48_11": "uddhaṁsotato anadhimattatā ca asaṅkhārasasaṅkhāraparinibbāyīnaṁ na veditabbāti yojanā.",
  "tika-abh05t2:48_12": "Te evāti antarāupahaccaparinibbāyiuddhaṁsotā eva.",
  "tika-abh05t2:48_13": "Yadi evaṁ asaṅkhārasasaṅkhāraparinibbāyīnaṁ upamāvacanena tato mahantatarehi kasmā vuttanti codanaṁ sandhāyāha “tato mahanta…pe…",
  "tika-abh05t2:48_14": "dassanattha”nti.",
  "tika-abh05t2:49_0": "Tenāti “no cassa,",
  "tika-abh05t2:49_1": "no ca me siyā”ti vacanena.",
  "tika-abh05t2:49_2": "Tenāti vā yathāvuttena tassa atthavacanena.",
  "tika-abh05t2:49_3": "Imassa dukkhassāti imassa sampati vattamānassa viññāṇādidukkhassa.",
  "tika-abh05t2:49_4": "Udayadassanaṁ ñāṇaṁ.",
  "tika-abh05t2:49_5": "Catūhipīti “no cassā”ti catūhi padehi.",
  "tika-abh05t2:49_6": "Yaṁ atthīti yaṁ paramatthato vijjati.",
  "tika-abh05t2:49_7": "Tenāha “bhūtanti sasabhāva”nti,",
  "tika-abh05t2:49_8": "bhūtanti khandhapañcakanti attho.",
  "tika-abh05t2:49_9": "Yathāha “bhūtamidanti,",
  "tika-abh05t2:49_10": "bhikkhave,",
  "tika-abh05t2:49_11": "samanupassathā”ti.",
  "tika-abh05t2:49_12": "Vivaṭṭamānaso viviccamānahadayo taṇhādisotato nivattajjhāsayo.",
  "tika-abh05t2:49_13": "Upekkhako hotīti cattabhariyo viya puriso bhayaṁ nandiñca pahāya udāsino hoti.",
  "tika-abh05t2:50_0": "Avisiṭṭheti hīne.",
  "tika-abh05t2:50_1": "Visiṭṭheti uttame.",
  "tika-abh05t2:50_2": "“Bhave”ti vatvā “sambhave”ti vuccamānaṁ avuttavācakaṁ hotīti dassento “paccuppanno”tiādimāha.",
  "tika-abh05t2:50_3": "Bhūtameva vuccatīti yaṁ bhūtanti vuccati,",
  "tika-abh05t2:50_4": "tadeva bhavoti ca vuccati,",
  "tika-abh05t2:50_5": "bhavati ahosīti vā.",
  "tika-abh05t2:50_6": "Sambhavati etasmāti sambhavo.",
  "tika-abh05t2:50_7": "Tadāhāro tassa bhavassa paccayo.",
  "tika-abh05t2:50_8": "Anukkamena maggapaññāyāti vipassanānukkamena laddhāya ariyamaggapaññāya.",
  "tika-abh05t2:50_9": "Tenāti sekkhena.",
  "tika-abh05t2:51_0": "Ekakaniddesavaṇṇanā niṭṭhitā.",
  "tika-abh05t2:52_0": "2. Dukaniddesavaṇṇanā",
  "tika-abh05t2:53_0": "63.Kassacīti kassacipi.",
  "tika-abh05t2:53_1": "Kathañcīti kenaci pakārena,",
  "tika-abh05t2:53_2": "vikkhambhanamattenāpīti vuttaṁ hoti.",
  "tika-abh05t2:53_3": "Ajjhattaggahaṇassāti attānaṁ adhikicca uddissa pavattaggāhassa.",
  "tika-abh05t2:54_0": "83.Purimaggahitanti “karissati me”tiādinā cittena paṭhamaṁ gahitaṁ.",
  "tika-abh05t2:54_1": "Taṁ katanti taṁ tādisaṁ upakāraṁ.",
  "tika-abh05t2:54_2": "Puññaphalaṁ upajīvanto kataññupakkhe tiṭṭhatīti vuttaṁ “puññaphalaṁ anupajīvanto”ti.",
  "tika-abh05t2:55_0": "90. Guṇapāripūriyā paripuṇṇo yāvadattho idha tittoti āha “niṭṭhitakiccatāya nirussukko”ti.",
  "tika-abh05t2:56_0": "Dukaniddesavaṇṇanā niṭṭhitā.",
  "tika-abh05t2:57_0": "3. Tikaniddesavaṇṇanā",
  "tika-abh05t2:58_0": "91.Sesasaṁvarabhedenāti kāyikavācasikavītikkamato sesena saṁvaravināsena.",
  "tika-abh05t2:58_1": "So pana dvāravasena vuccamāno manodvāriko hotīti āha “manosaṁvarabhedenā”ti.",
  "tika-abh05t2:58_2": "Idāni taṁ pakārabhedena dassento “satisaṁvarādibhedena vā”ti āha,",
  "tika-abh05t2:58_3": "muṭṭhasaccādippavattiyāti attho.",
  "tika-abh05t2:58_4": "Yaṁ kiñci sabhāvabhūtaṁ caritampi “sīla”nti vuccatīti akusalassapi sīlapariyāyo vutto.",
  "tika-abh05t2:59_0": "94.Samānavisayānanti paṭhamaphalādiko samāno evarūpo visayo etesanti samānavisayā, tesaṁ.",
  "tika-abh05t2:60_0": "107.Tadattho tappayojano lokuttarasādhakoti attho.",
  "tika-abh05t2:60_1": "Tassa paramatthasāsanassa.",
  "tika-abh05t2:60_2": "Mūlekadesattāti mūlabhāvena ekadesattā.",
  "tika-abh05t2:61_0": "118.Unnaḷo uggatatucchamāno.",
  "tika-abh05t2:62_0": "123.",
  "tika-abh05t2:62_1": "Sīlassa anuggaṇhanaṁ aparisuddhiyaṁ sodhanaṁ apāripūriyaṁ pūraṇañcāti āha “sodhetabbe ca vaḍḍhetabbe cā”ti.",
  "tika-abh05t2:62_2": "Adhisīlaṁ nissāyāti adhisīlaṁ nissayaṁ katvā uppannapaññāya.",
  "tika-abh05t2:63_0": "124.Gūthasadisattameva dasseti,",
  "tika-abh05t2:63_1": "na gūthakūpasadisattanti adhippāyo.",
  "tika-abh05t2:63_2": "Gūthavaseneva hi kūpassapi jigucchanīyatāti.",
  "tika-abh05t2:63_3": "Ayañca attho gūtharāsiyeva gūthakūpoti imasmiṁ pakkhe navattabbo siyā.",
  "tika-abh05t2:64_0": "130.",
  "tika-abh05t2:64_1": "Sarabhaṅgasatthārādayo rūpabhavādikāmādipariññaṁ katvā paññapento lokiyaṁ pariññaṁ sammadeva paññapentīti āha “yebhuyyena na sakkontī”ti.",
  "tika-abh05t2:64_2": "Asamatthabhāvaṁ vā sandhāya no ca paññāpetuṁ sakkontīti vuttanti yojanā.",
  "tika-abh05t2:65_0": "Tikaniddesavaṇṇanā niṭṭhitā.",
  "tika-abh05t2:66_0": "4. Catukkaniddesavaṇṇanā",
  "tika-abh05t2:67_0": "133.Parenāti aññena,",
  "tika-abh05t2:67_1": "āṇattenāti attho.",
  "tika-abh05t2:67_2": "Āṇattiyā attanā cāti āṇāpakassa āṇattiyā,",
  "tika-abh05t2:67_3": "attanā ca āṇattena kataṁ tañca tassa āṇāpakassa yaṁ vacīpayogena katanti yojanā.",
  "tika-abh05t2:67_4": "Āṇattiyā pāpassāti āṇāpanavasena pasutapāpassa.",
  "tika-abh05t2:68_0": "148.Desanāya karaṇabhūtāya. Dhammānanti desanāya yathābodhetabbānaṁ sīlādidhammānaṁ.",
  "tika-abh05t2:69_0": "152.Anantaranti ñāṇassa upaṭṭhitanti anantaraṁ vuttaṁ.",
  "tika-abh05t2:69_1": "Kiṁ pana tanti āha “vacana”nti.",
  "tika-abh05t2:69_2": "Lujjatīti idaṁ yena kāraṇena loka-",
  "tika-abh05t2:69_3": "saddo tadatthe pavatto,",
  "tika-abh05t2:69_4": "taṁ dassetīti āha “kāraṇayutta”nti.",
  "tika-abh05t2:70_0": "156.Sahitāsahitassāti kusalasaddayogena sāmivacanaṁ bhummattheti dassento āha “sahitāsahiteti attho”ti.",
  "tika-abh05t2:70_1": "Sahitabhāsanena desakasampatti,",
  "tika-abh05t2:70_2": "sahitāsahitakosallena sāvakasampatti veditabbā.",
  "tika-abh05t2:70_3": "Parisasampattipi ñāṇasampannassa dhammakathikassa paṭibhānasampadāya kāraṇaṁ hotīti āha “sāvakasampattiyā bodhetuṁ samatthatāyā”ti.",
  "tika-abh05t2:71_0": "157.Kusaladhammehīti samathavipassanādhammehi.",
  "tika-abh05t2:71_1": "Catuttho vutto,",
  "tika-abh05t2:71_2": "yo neva saṅghaṁ nimanteti,",
  "tika-abh05t2:71_3": "na dānaṁ deti.",
  "tika-abh05t2:72_0": "166.Yamidaṁ “kālenā”ti vuttanti “yo tattha avaṇṇo,",
  "tika-abh05t2:72_1": "tampi bhaṇati kālena.",
  "tika-abh05t2:72_2": "Yopi tattha vaṇṇo,",
  "tika-abh05t2:72_3": "tampi bhaṇati kālenā”ti yaṁ idaṁ pāḷiyaṁ vuttaṁ,",
  "tika-abh05t2:72_4": "tatra tasmiṁ vacane vākye yo puggalo “kālena bhaṇatī”ti vutto,",
  "tika-abh05t2:72_5": "so kīdisoti vicāraṇāya tassa dassanatthaṁ “kālaññū hotī”tiādi pāḷiyaṁ vuttanti dassento saṅgahe āhāti yojanā.",
  "tika-abh05t2:73_0": "168.Pubbuppannapaccayavipattīti tasmiṁ attabhāve paṭhamuppannapaccayavipatti.",
  "tika-abh05t2:73_1": "Tesaṁ vipatti pavattappaccayavipattīti yojanā.",
  "tika-abh05t2:74_0": "173.Tesanti pahīnāvasiṭṭhakilesānaṁ. Vimuttidassanameva hoti vimuttiatthattā taṁdassanassa.",
  "tika-abh05t2:75_0": "174.Tantāvutānaṁ vatthānanti niddhāraṇe sāmivacanaṁ.",
  "tika-abh05t2:76_0": "178.Nāmakāyoti nāmasamūho.",
  "tika-abh05t2:76_1": "Idameva ca dvayanti sīlasaṁvarapūraṇaṁ,",
  "tika-abh05t2:76_2": "sājīvāvītikkamanañcāti idameva dvayaṁ.",
  "tika-abh05t2:76_3": "Tatoti sājīvāvītikkamanato.",
  "tika-abh05t2:76_4": "Kathāya haliddarāgādisadisatāti yojanā.",
  "tika-abh05t2:76_5": "Tenāha “na puggalassā”ti.",
  "tika-abh05t2:77_0": "179.Iti-saddenāti “dārumāsako”ti ettha vuttaiti-saddena. Evaṁpakāreti imināpi salākādike saṅgaṇhāti.",
  "tika-abh05t2:78_0": "181.Avisaṭasukhanti avikkhepasukhaṁ.",
  "tika-abh05t2:79_0": "187.Khandhadhammesūti saṅkhatadhammesu. Tadalābhenāti maggaphalālābhena. Atthenāti sīlādiatthena.",
  "tika-abh05t2:80_0": "Catukkaniddesavaṇṇanā niṭṭhitā.",
  "tika-abh05t2:81_0": "5. Pañcakaniddesavaṇṇanā",
  "tika-abh05t2:82_0": "191.Yathā tesu paṭipajjitabbanti tesu pañcasu puggalesu yathārahaṁ upameyyopamādassanamukhena hitūpadesapaṭipattiyā",
  "tika-abh05t2:82_1": "yathā aññehi paṭipajjitabbanti attho.",
  "tika-abh05t2:82_2": "Kiriyāvācī ārambha-",
  "tika-abh05t2:82_3": "saddo adhippeto,",
  "tika-abh05t2:82_4": "na “ārambhakattussa kasāvapucchā”tiādīsu viya dhammavācīti āha “ārambhakiriyāvācako saddo”ti.",
  "tika-abh05t2:82_5": "“Nirujjhantī”ti vuttattā “maggakiccavasenā”ti vuttaṁ.",
  "tika-abh05t2:83_0": "192.Gahaṇaṁ “evameta”nti sampaṭicchanaṁ.",
  "tika-abh05t2:84_0": "199.Na evaṁ sambandho asamānajātikattā.",
  "tika-abh05t2:85_0": "Pañcakaniddesavaṇṇanā niṭṭhitā.",
  "tika-abh05t2:86_0": "6. Chakkaniddesavaṇṇanā",
  "tika-abh05t2:87_0": "202.Idaṁ saccābhisambodhādikaṁ saṅgahitaṁ hoti phalassa hetunā avinābhāvato.",
  "tika-abh05t2:87_1": "Tenāha “sāma”ntiādi.",
  "tika-abh05t2:87_2": "Anācariyakena attanā uppāditenāti idaṁ sabbaññutaññāṇe vijjamānaguṇakathanaṁ,",
  "tika-abh05t2:87_3": "na tabbidhuradhammantaranivattanaṁ tathārūpassa aññassa abhāvato.",
  "tika-abh05t2:87_4": "Tenassa sācariyakatā,",
  "tika-abh05t2:87_5": "parato ca uppatti paṭikkhittāti imamatthamāha “tatthā”tiādinā.",
  "tika-abh05t2:87_6": "Tattha sācariyakattaṁ parūpadesahetukatā,",
  "tika-abh05t2:87_7": "parato uppatti upadesena vināpi sannissāya nibbattīti ayametesaṁ viseso.",
  "tika-abh05t2:88_0": "Chakkaniddesavaṇṇanā niṭṭhitā.",
  "tika-abh05t2:89_0": "7. Sattakaniddesavaṇṇanā",
  "tika-abh05t2:90_0": "203.Kusalesu dhammesūti ādhāre bhummaṁ,",
  "tika-abh05t2:90_1": "na visayeti dassento “kusalesu dhammesu antogadhā”ti āha.",
  "tika-abh05t2:90_2": "Idāni visayalakkhaṇaṁ etaṁ bhummanti dassento “bodhipakkhiyadhammesu vā”tiādimāha.",
  "tika-abh05t2:90_3": "“Tadupakāratāyā”ti idaṁ kusalesu dhammesu sādhetabbesūti imamatthaṁ sandhāya vuttaṁ.",
  "tika-abh05t2:90_4": "Ummujjanapaññāyāti ummujjāpanapaññāya,",
  "tika-abh05t2:90_5": "ummujjanākārena vā pavattapaññāya.",
  "tika-abh05t2:90_6": "Tenevāti ummujjanamattattā eva.",
  "tika-abh05t2:90_7": "Yathā hi ñāṇuppādo saṁkilesapakkhato ummujjanaṁ,",
  "tika-abh05t2:90_8": "evaṁ saddhuppādopīti āha “saddhāsaṅkhātameva ummujjana”nti.",
  "tika-abh05t2:90_9": "Cittavāroti cittappabandhavāro.",
  "tika-abh05t2:90_10": "Paccekaṁ ṭhānavipassanāpataraṇapatigādhappattiniṭṭhattā tesaṁ puggalānaṁ “aneke puggalā”ti vuttaṁ. Kasmā?",
  "tika-abh05t2:90_11": "Tenattabhāvena arahattassa aggahaṇato.",
  "tika-abh05t2:90_12": "Tatiyapuggalādibhāvanti ummujjitvā ṭhitapuggalādibhāvaṁ.",
  "tika-abh05t2:91_0": "Sattakaniddesavaṇṇanā niṭṭhitā.",
  "tika-abh05t2:92_0": "10. Dasakaniddesavaṇṇanā",
  "tika-abh05t2:93_0": "209.Sotāpannādayoti vuttavisesayuttā sotāpannasakadāgāmijhānānāgāmino. Asā…pe…",
  "tika-abh05t2:93_1": "panāti ettha pana-",
  "tika-abh05t2:93_2": "saddo visesatthadīpano.",
  "tika-abh05t2:93_3": "Tena “ajjhattasaṁyojanānaṁ samucchinnattā”ti idaṁ visesaṁ dīpetīti veditabbaṁ.",
  "tika-abh05t2:94_0": "Dasakaniddesavaṇṇanā niṭṭhitā.",
  "tika-abh05t2:95_0": "Puggalapaññattipakaraṇa-anuṭīkā samattā."
}