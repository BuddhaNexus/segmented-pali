{
  "mil7.4.2:0.1_0": "Milindapañha",
  "mil7.4.2:0.2_0": "Opammakathāpañha",
  "mil7.4.2:0.3_0": "Pathavīvagga",
  "mil7.4.2:0.4_0": "2. Āpaṅgapañha",
  "mil7.4.2:1.1_0": "“Bhante nāgasena,",
  "mil7.4.2:1.1_1": "‘āpassa pañca aṅgāni gahetabbānī’ti yaṁ vadesi,",
  "mil7.4.2:1.1_2": "katamāni tāni pañca aṅgāni gahetabbānī”ti?",
  "mil7.4.2:1.2_0": "“Yathā, mahārāja, āpo susaṇṭhitamakampitamaluḷitasabhāvaparisuddho;",
  "mil7.4.2:1.3_0": "evameva kho, mahārāja,",
  "mil7.4.2:1.3_1": "yoginā yogāvacarena kuhanalapananemittakanippesikataṁ apanetvā susaṇṭhitamakampitamaluḷitasabhāvaparisuddhācārena bhavitabbaṁ.",
  "mil7.4.2:1.4_0": "Idaṁ, mahārāja, āpassa paṭhamaṁ aṅgaṁ gahetabbaṁ.",
  "mil7.4.2:2.1_0": "Puna caparaṁ, mahārāja, āpo sītalasabhāvasaṇṭhito;",
  "mil7.4.2:2.2_0": "evameva kho, mahārāja,",
  "mil7.4.2:2.2_1": "yoginā yogāvacarena sabbasattesu khantimettānuddayasampannena hitesinā anukampakena bhavitabbaṁ.",
  "mil7.4.2:2.3_0": "Idaṁ, mahārāja, āpassa dutiyaṁ aṅgaṁ gahetabbaṁ.",
  "mil7.4.2:3.1_0": "Puna caparaṁ, mahārāja, āpo asuciṁ suciṁ karoti;",
  "mil7.4.2:3.2_0": "evameva kho, mahārāja,",
  "mil7.4.2:3.2_1": "yoginā yogāvacarena gāme vā araññe vā upajjhāye upajjhāyamattesu ācariye ācariyamattesu sabbattha anadhikaraṇena bhavitabbaṁ anavasesakārinā.",
  "mil7.4.2:3.3_0": "Idaṁ, mahārāja, āpassa tatiyaṁ aṅgaṁ gahetabbaṁ.",
  "mil7.4.2:4.1_0": "Puna caparaṁ, mahārāja, āpo bahujanapatthito;",
  "mil7.4.2:4.2_0": "evameva kho, mahārāja,",
  "mil7.4.2:4.2_1": "yoginā yogāvacarena appicchasantuṭṭhapavivittapaṭisallānena satataṁ sabbalokamabhipatthitena bhavitabbaṁ.",
  "mil7.4.2:4.3_0": "Idaṁ, mahārāja, āpassa catutthaṁ aṅgaṁ gahetabbaṁ.",
  "mil7.4.2:5.1_0": "Puna caparaṁ, mahārāja, āpo na kassaci ahitamupadahati;",
  "mil7.4.2:5.2_0": "evameva kho, mahārāja,",
  "mil7.4.2:5.2_1": "yoginā yogāvacarena parabhaṇḍanakalahaviggahavivādarittajjhānaaratijananaṁ kāyavacīcittehi pāpakaṁ na karaṇīyaṁ.",
  "mil7.4.2:5.3_0": "Idaṁ, mahārāja, āpassa pañcamaṁ aṅgaṁ gahetabbaṁ.",
  "mil7.4.2:5.4_0": "Bhāsitampetaṁ, mahārāja, bhagavatā, devātidevena kaṇhajātake—",
  "mil7.4.2:6.1_0": "‘Varañce me ado sakka,",
  "mil7.4.2:6.2_0": "sabbabhūtānamissara;",
  "mil7.4.2:6.3_0": "Na mano vā sarīraṁ vā,",
  "mil7.4.2:6.4_0": "maṁ-kate sakka kassaci;",
  "mil7.4.2:6.5_0": "Kadāci upahaññetha,",
  "mil7.4.2:6.6_0": "etaṁ sakka varaṁ vare’”ti.",
  "mil7.4.2:7.1_0": "Āpaṅgapañho dutiyo."
}