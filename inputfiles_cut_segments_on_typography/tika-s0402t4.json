{
  "tika-s0402t4:0_0": "5. Parisavaggavaṇṇanā",
  "tika-s0402t4:1_0": "43.",
  "tika-s0402t4:1_1": "Pañcamassa paṭhame uddhaccena samannāgatāti akappiye kappiyasaññitāya,",
  "tika-s0402t4:1_2": "kappiye akappiyasaññitāya,",
  "tika-s0402t4:1_3": "avajje vajjasaññitāya,",
  "tika-s0402t4:1_4": "vajje avajjasaññitāya uddhaccappakatikā.",
  "tika-s0402t4:1_5": "Ye hi vinaye apakataññuno saṁkilesavodāniyesu dhammesu na kusalā sakiñcanakārino vippaṭisārabahulā,",
  "tika-s0402t4:1_6": "tesaṁ anuppannañca uddhaccaṁ uppajjati,",
  "tika-s0402t4:1_7": "uppannañca bhiyyobhāvaṁ vepullaṁ āpajjati.",
  "tika-s0402t4:1_8": "Sārābhāvena tucchattā naḷo viyāti naḷo,",
  "tika-s0402t4:1_9": "mānoti āha “unnaḷāti uggatanaḷā”ti.",
  "tika-s0402t4:1_10": "Tenāha “uṭṭhitatucchamānā”ti.",
  "tika-s0402t4:1_11": "Māno hi seyyassa seyyoti sadisoti ca pavattiyā visesato tuccho.",
  "tika-s0402t4:1_12": "Cāpallenāti capalabhāvena,",
  "tika-s0402t4:1_13": "taṇhāloluppenāti attho.",
  "tika-s0402t4:1_14": "Mukhakharāti mukhena pharusā,",
  "tika-s0402t4:1_15": "pharusavādinoti attho.",
  "tika-s0402t4:2_0": "Vikiṇṇavācāti vissaṭavacanā samphappalāpitāya apariyantavacanā.",
  "tika-s0402t4:2_1": "Tenāha “asaṁyatavacanā”tiādi.",
  "tika-s0402t4:2_2": "Vissaṭṭhasatinoti sativirahitā.",
  "tika-s0402t4:2_3": "Paccayavekallena vijjamānāyapi satiyā satikiccaṁ kātuṁ asamatthatāya evaṁ vuttā.",
  "tika-s0402t4:2_4": "Na sampajānantīti asampajānā,",
  "tika-s0402t4:2_5": "taṁyoganivattiyaṁ cāyaṁ akāro “ahetukā dhammā,",
  "tika-s0402t4:2_6": "abhikkhuko āvāso”tiādīsu viyāti āha “nippaññā”ti,",
  "tika-s0402t4:2_7": "paññārahitāti attho.",
  "tika-s0402t4:2_8": "Pāḷiyaṁ vibbhantacittāti ubbhantacittā.",
  "tika-s0402t4:2_9": "Samādhivirahena laddhokāsena uddhaccena tesaṁ samādhivirahānaṁ cittaṁ nānārammaṇesu paribbhamati vanamakkaṭo viya vanasākhāsu.",
  "tika-s0402t4:2_10": "Pākatindriyāti saṁvarābhāvena gihikāle viya vivaṭaindriyā.",
  "tika-s0402t4:2_11": "Tenāha “pakatiyā ṭhitehī”tiādi.",
  "tika-s0402t4:2_12": "Vivaṭehīti asaṁvutehi.",
  "tika-s0402t4:3_0": "44.",
  "tika-s0402t4:3_1": "Dutiye bhaṇḍanaṁ vuccati kalahassa pubbabhāgoti kalahassa hetubhūtā paribhāsā taṁsadisī ca aniṭṭhakiriyā bhaṇḍanaṁ nāma.",
  "tika-s0402t4:3_2": "Kalahajātāti hatthaparāmāsādivasena matthakappatto kalaho jāto etesanti kalahajātāti evamettha attho daṭṭhabbo.",
  "tika-s0402t4:3_3": "Viruddhavādanti “ayaṁ dhammo,",
  "tika-s0402t4:3_4": "nāyaṁ dhammo”tiādinā viruddhavādabhūtaṁ vivādaṁ.",
  "tika-s0402t4:3_5": "Mukhasannissitatāya vācā idha “mukha”nti adhippetāti āha “dubbhāsitā vācā mukhasattiyoti vuccantī”ti.",
  "tika-s0402t4:3_6": "Catubbidhampi saṅghakammaṁ sīmāparicchinnehi pakatattehi bhikkhūhi ekato kattabbattā ekakammaṁ nāma.",
  "tika-s0402t4:3_7": "Pañcavidhopi pātimokkhuddeso ekato uddisitabbattā ekuddeso nāma.",
  "tika-s0402t4:3_8": "Paññattaṁ pana sikkhāpadaṁ sabbehipi lajjīpuggalehi samaṁ sikkhitabbabhāvato samasikkhatā nāma.",
  "tika-s0402t4:3_9": "Pāḷiyaṁ khīrodakībhūtāti yathā khīrañca udakañca aññamaññaṁ saṁsandati,",
  "tika-s0402t4:3_10": "visuṁ na hoti,",
  "tika-s0402t4:3_11": "ekattaṁ viya upeti.",
  "tika-s0402t4:3_12": "Satipi hi ubhayesaṁ kalāpānaṁ paramatthato bhede pacurajanehi pana duviññeyyanānattaṁ khīrodakaṁ samoditaṁ",
  "tika-s0402t4:3_13": "accantameva saṁsaṭṭhaṁ viya hutvā tiṭṭhati,",
  "tika-s0402t4:3_14": "evaṁ sāmaggivasena ekattūpagatacittuppādā viyāti khīrodakībhūtāti evamettha attho daṭṭhabbo.",
  "tika-s0402t4:3_15": "Mettācakkhūhīti mettācittaṁ paccupaṭṭhapetvā olokanacakkhūhi.",
  "tika-s0402t4:3_16": "Tāni hi piyabhāvadīpanato “piyacakkhūnī”ti vuccanti.",
  "tika-s0402t4:4_0": "45.",
  "tika-s0402t4:4_1": "Tatiye aggavatīti ettha agga-",
  "tika-s0402t4:4_2": "saddo uttamapariyāyo,",
  "tika-s0402t4:4_3": "tena visiṭṭhassa puggalassa,",
  "tika-s0402t4:4_4": "visiṭṭhāya vā paṭipattiyā gahaṇaṁ idhādhippetanti āha “aggavatīti uttamapuggalavatī”tiādi.",
  "tika-s0402t4:4_5": "Avigatataṇhatāya taṁ taṁ parikkhārajātaṁ bahuṁ lanti ādiyantīti bahulā,",
  "tika-s0402t4:4_6": "bahulā eva bāhulikā yathā “venayiko”ti.",
  "tika-s0402t4:4_7": "Te pana yasmā paccayabahubhāvāya yuttappayuttā nāma honti,",
  "tika-s0402t4:4_8": "tasmā āha “cīvarādibāhullāya paṭipannā”ti.",
  "tika-s0402t4:4_9": "Sikkhāya ādaragāravābhāvato sithilaṁ adaḷhaṁ gaṇhantīti sāthalikāti vuttaṁ.",
  "tika-s0402t4:4_10": "Sithilanti ca bhāvanapuṁsakaniddeso,",
  "tika-s0402t4:4_11": "sithilasaddena vā samānatthassa sāthalasaddassa vasena sāthalikāti padasiddhi veditabbā.",
  "tika-s0402t4:4_12": "Avagamanaṭṭhenāti adhogamanaṭṭhena,",
  "tika-s0402t4:4_13": "orambhāgiyabhāvenāti attho.",
  "tika-s0402t4:4_14": "Upadhiviveketi sabbūpadhipaṭinissaggatāya upadhivivitte.",
  "tika-s0402t4:4_15": "Oropitadhurāti ujjhitussāhā.",
  "tika-s0402t4:4_16": "Duvidhampi vīriyanti kāyikaṁ cetasikañca vīriyaṁ.",
  "tika-s0402t4:5_0": "46.",
  "tika-s0402t4:5_1": "Catutthe idaṁ dukkhanti dukkhassa ariyasaccassa paccakkhato aggahitabhāvadassanatthaṁ vuttaṁ.",
  "tika-s0402t4:5_2": "Ettakameva dukkhanti tassa paricchijja aggahitabhāvadassanatthaṁ.",
  "tika-s0402t4:5_3": "Ito uddhaṁ dukkhaṁ natthīti anavasesetvā aggahitabhāvadassanatthaṁ.",
  "tika-s0402t4:5_4": "Yathāsabhāvato nappajānantīti sarasalakkhaṇappaṭivedhena asammohato nappaṭivijjhanti.",
  "tika-s0402t4:5_5": "Asammohapaṭivedho ca yathā tasmiṁ ñāṇe pavatte paccā dukkhassa rūpādiparicchede sammoho na hoti,",
  "tika-s0402t4:5_6": "tathā pavatti.",
  "tika-s0402t4:5_7": "Accantakkhayoti accantakkhayanimittaṁ nibbānaṁ.",
  "tika-s0402t4:5_8": "Asamuppattīti etthāpi eseva nayo.",
  "tika-s0402t4:5_9": "Yaṁ nibbānaṁ maggassa ārammaṇapaccayaṭṭhena kāraṇabhūtaṁ āgamma tadubhayampi nirujjhati,",
  "tika-s0402t4:5_10": "taṁ tesaṁ asamuppatti nibbānaṁ dukkhanirodhoti vuccati.",
  "tika-s0402t4:6_0": "47.",
  "tika-s0402t4:6_1": "Pañcame visesanassa paranipātena “parisākasaṭo”ti vuttanti āha “kasaṭaparisā”tiādi.",
  "tika-s0402t4:6_2": "“Kasaṭaparisā”ti hi vattabbe “parisākasaṭo”ti vuttaṁ.",
  "tika-s0402t4:6_3": "Parisāmaṇḍoti etthāpi eseva nayo.",
  "tika-s0402t4:6_4": "Sesamettha uttānameva.",
  "tika-s0402t4:7_0": "48.",
  "tika-s0402t4:7_1": "Chaṭṭhe gambhīrāti agādhā dukkhogāḷhā.",
  "tika-s0402t4:7_2": "Pāḷivasenāti iminā yo dhammapaṭisambhidāya visayo gambhīrabhāvo, tamāha.",
  "tika-s0402t4:7_3": "Dhammappaṭivedhassa hi dukkarabhāvato dhammassa pāḷiyā dukkhogāḷhatāya gambhīrabhāvo.",
  "tika-s0402t4:7_4": "“Pāḷivasena gambhīrā”ti vatvā “sallasuttasadisā”ti vuttaṁ tassa “animittamanaññāta”ntiādinā pāḷivasena gambhīratāya labbhanato.",
  "tika-s0402t4:7_5": "Tathā hi tattha tā gāthā duviññeyyarūpā tiṭṭhanti.",
  "tika-s0402t4:7_6": "Duviññeyyañhi ñāṇena dukkhogāḷhanti katvā “gambhīra”nti vuccati.",
  "tika-s0402t4:7_7": "Pubbāparampettha kāsañci gāthānaṁ duviññeyyatāya dukkhogāḷhameva,",
  "tika-s0402t4:7_8": "tasmā taṁ “pāḷivasena gambhīrā”ti vuttaṁ.",
  "tika-s0402t4:7_9": "Imināva nayena “atthavasena gambhīrā”ti etthāpi attho veditabbo.",
  "tika-s0402t4:7_10": "Mahāvedallasuttassa atthavasena gambhīratā suviññeyyāva.",
  "tika-s0402t4:7_11": "Lokaṁ uttaratīti lokuttaro,",
  "tika-s0402t4:7_12": "navavidho appamāṇadhammo.",
  "tika-s0402t4:7_13": "So atthabhūto etesaṁ atthīti lokuttarā.",
  "tika-s0402t4:7_14": "Tenāha “lokuttaraatthadīpakā”ti.",
  "tika-s0402t4:8_0": "Sattasuññaṁ dhammamattamevāti sattena attanā suññaṁ kevalaṁ dhammamattameva.",
  "tika-s0402t4:8_1": "Uggahetabbaṁ pariyāpuṇitabbanti liṅgavacanavipallāsena vuttanti āha “uggahetabbe ca pariyāpuṇitabbe cā”ti.",
  "tika-s0402t4:8_2": "Kavino kammaṁ kavitā.",
  "tika-s0402t4:8_3": "Yaṁ panassa kammaṁ,",
  "tika-s0402t4:8_4": "taṁ tena katanti vuccatīti āha “kavitāti kavīhi katā”ti.",
  "tika-s0402t4:8_5": "Itaranti kāveyyāti padaṁ,",
  "tika-s0402t4:8_6": "kābyanti vuttaṁ hoti.",
  "tika-s0402t4:8_7": "Kābyanti ca kavinā vuttanti attho.",
  "tika-s0402t4:8_8": "Tenāha “tasseva vevacana”nti.",
  "tika-s0402t4:8_9": "Vicitraakkharāti vicittākārakkharā viññāpanīyā.",
  "tika-s0402t4:8_10": "Sāsanato bahibhūtāti na sāsanāvacarā.",
  "tika-s0402t4:8_11": "Tesaṁ sāvakehīti buddhānaṁ sāvakāti apaññātānaṁ yesaṁ kesañci sāvakehi.",
  "tika-s0402t4:8_12": "Na ceva aññamaññaṁ paṭipucchantīti ye vācenti,",
  "tika-s0402t4:8_13": "ye ca suṇanti,",
  "tika-s0402t4:8_14": "te aññamaññaṁ atthādiṁ nappaṭipucchanti,",
  "tika-s0402t4:8_15": "kevalaṁ vācanasavanamatteneva parituṭṭhā honti.",
  "tika-s0402t4:8_16": "Cārikaṁ na vicarantīti asukasmiṁ ṭhāne atthādiṁ jānantā atthīti pucchanatthāya cārikaṁ na gacchanti tādisassa",
  "tika-s0402t4:8_17": "puggalassa abhāvato tassa ca pubbāparavirodhato.",
  "tika-s0402t4:8_18": "Kathaṁ ropetabbanti kena pakārena nikkhipitabbaṁ.",
  "tika-s0402t4:8_19": "Attho nāma sabhāvato anusandhito sambandhato pubbāparato ādipariyosānato ca ñāto sammāñāto hotīti āha “ko attho”tiādi.",
  "tika-s0402t4:8_20": "Anuttānīkatanti akkharasannivesādinā anuttānīkataṁ.",
  "tika-s0402t4:8_21": "Kaṅkhāyāti saṁsayassa.",
  "tika-s0402t4:9_0": "49.",
  "tika-s0402t4:9_1": "Sattame kilesehī āmasitabbato āmisaṁ,",
  "tika-s0402t4:9_2": "cattāro paccayā.",
  "tika-s0402t4:9_3": "Tadeva garu garukātabbaṁ etesaṁ,",
  "tika-s0402t4:9_4": "na dhammoti āmisagarū.",
  "tika-s0402t4:9_5": "Tenāha “lokuttaradhammaṁ lāmakato gahetvā ṭhitaparisā”ti.",
  "tika-s0402t4:9_6": "Ubhato bhāgato vimuttoti ubhatobhāgavimutto.",
  "tika-s0402t4:9_7": "Dvīhi bhāgehi dve vāre vimutto.",
  "tika-s0402t4:9_8": "Paññāya vimuttoti samathasannissayena vinā aggamaggapaññāya vimutto.",
  "tika-s0402t4:9_9": "Tenāha “sukkhavipassakakhīṇāsavo”ti.",
  "tika-s0402t4:9_10": "Kāyenāti nāmakāyena.",
  "tika-s0402t4:9_11": "Jhānaphassaṁ phusitvāti aṭṭhasamāpattisaññitaṁ jhānaphassaṁ adhigamavasena phusitvā.",
  "tika-s0402t4:9_12": "Pacchā nirodhaṁ nibbānaṁ yathā ālocitaṁ nāmakāyena sacchikarotīti kāyasakkhī.",
  "tika-s0402t4:9_13": "Na tu vimutto ekaccānaṁ āsavānaṁ aparikkhīṇattā.",
  "tika-s0402t4:9_14": "Diṭṭhantaṁ pattoti diṭṭhassa anto anantaro kālo diṭṭhanto,",
  "tika-s0402t4:9_15": "dassanasaṅkhātassa sotāpattimaggañāṇassa anantaraṁ pattoti attho.",
  "tika-s0402t4:9_16": "Paṭhamaphalato paṭṭhāya hi yāva aggamaggā diṭṭhippatto.",
  "tika-s0402t4:9_17": "Tenāha “ime dvepi chasu ṭhānesu labbhantī”ti.",
  "tika-s0402t4:10_0": "Saddahanto vimuttoti etena sabbathā avimuttassa saddhāmattena vimuttabhāvadassanena saddhāvimuttassa sekkhabhāvameva vibhāveti.",
  "tika-s0402t4:10_1": "Saddhāvimuttoti vā saddhāya avimuttoti attho.",
  "tika-s0402t4:10_2": "Chasu ṭhānesūti paṭhamaphalato paṭṭhāya chasu ṭhānesu.",
  "tika-s0402t4:10_3": "Dhammaṁ anussaratīti paṭhamamaggapaññāsaṅkhātaṁ dhammaṁ anussarati.",
  "tika-s0402t4:10_4": "Saddhaṁ anussaratīti etthāpi eseva nayo.",
  "tika-s0402t4:10_5": "Ubhopi hete sotāpattimaggaṭṭhāyeva.",
  "tika-s0402t4:10_6": "Imaṁ kasmā gaṇhantīti evaṁ ekantapāsaṁsesu ariyesu gayhamānesu imaṁ ekantaninditaṁ lāmakaṁ dussīlaṁ kasmā gaṇhanti.",
  "tika-s0402t4:10_7": "Sabbesu sabbatā sadisesu labbhamānopi viseso na paññāyati,",
  "tika-s0402t4:10_8": "visabhāge pana sati eva paññāyati paṭabhāvena viya cittapaṭassāti āha “ekaccesu panā”tiādi.",
  "tika-s0402t4:10_9": "Ganthitāti avabaddhā.",
  "tika-s0402t4:10_10": "Mucchitāti mucchaṁ sammohaṁ āpannā.",
  "tika-s0402t4:10_11": "Chandarāgaapakaḍḍhanāyāti chandarāgassa apanayanatthaṁ.",
  "tika-s0402t4:10_12": "Nissaraṇapaññāyāti tato nissaraṇāvahāya paññāya virahitā.",
  "tika-s0402t4:11_0": "Paññādhurenāti vipassanābhinivesena.",
  "tika-s0402t4:11_1": "Abhiniviṭṭhoti vipassanāmaggaṁ otiṇṇo.",
  "tika-s0402t4:11_2": "Tasmiṁ khaṇeti sotāpattimaggakkhaṇe.",
  "tika-s0402t4:11_3": "Dhammānusārī nāma paññāsaṅkhātena dhammena ariyamaggasotassa anussaraṇato.",
  "tika-s0402t4:11_4": "Kāyasakkhī nāma nāmakāyena sacchikātabbassa nibbānassa sacchikaraṇato.",
  "tika-s0402t4:11_5": "Vikkhambhanasamucchedānaṁ vasena dvikkhattuṁ.",
  "tika-s0402t4:11_6": "Arūpajjhānehi rūpakāyato,",
  "tika-s0402t4:11_7": "aggamaggena sesakāyatoti dvīhi bhāgehi nissakkavacanañcetaṁ.",
  "tika-s0402t4:11_8": "Diṭṭhantaṁ patto,",
  "tika-s0402t4:11_9": "diṭṭhattā vā pattoti diṭṭhippatto.",
  "tika-s0402t4:11_10": "Tattha diṭṭhantaṁ pattoti dassanasaṅkhātassa sotāpattimaggañāṇassa anantaraṁ pattoti attho.",
  "tika-s0402t4:11_11": "Diṭṭhattāti catusaccadassanasaṅkhātāya paññāya nirodhassa diṭṭhattā.",
  "tika-s0402t4:11_12": "Jhānaphassarahitāya sātisayāya paññāya eva vimuttoti paññāvimutto.",
  "tika-s0402t4:11_13": "Sesaṁ vuttanayattā suviññeyyameva.",
  "tika-s0402t4:12_0": "50.",
  "tika-s0402t4:12_1": "Aṭṭhame na samāti visamā.",
  "tika-s0402t4:12_2": "Kāyakammādīnaṁ visamattā tato eva tattha pakkhalanaṁ sulabhanti āha “sapakkhalanaṭṭhenā”ti.",
  "tika-s0402t4:12_3": "Nippakkhalanaṭṭhenāti pakkhalanābhāvena.",
  "tika-s0402t4:12_4": "Uddhammānīti dhammato apetāni.",
  "tika-s0402t4:12_5": "Ubbinayānīti etthāpi eseva nayo.",
  "tika-s0402t4:13_0": "51. Navame adhammikāti adhamme niyuttā. Tenāha “niddhammā”ti, dhammarahitāti attho.",
  "tika-s0402t4:14_0": "52.",
  "tika-s0402t4:14_1": "Dasame gaṇhantīti pavattenti.",
  "tika-s0402t4:14_2": "Na ceva aññamaññaṁ saññāpentīti mūlato paṭṭhāya taṁ adhikaraṇaṁ yathā vūpasammati,",
  "tika-s0402t4:14_3": "evaṁ aññamaññaṁ itarītare na sammā jānāpenti.",
  "tika-s0402t4:14_4": "Saññāpanatthaṁ sannipāte sati tattha yuttapattakaraṇena saññattiyā bhavitabbaṁ,",
  "tika-s0402t4:14_5": "te pana saññāpanatthaṁ na sannipatanti.",
  "tika-s0402t4:14_6": "Na pekkhāpentīti taṁ adhikaraṇaṁ mūlato paṭṭhāya aññamaññaṁ na pekkhāpenti.",
  "tika-s0402t4:14_7": "Asaññattiyeva attanā gahitapakkhassa balaṁ etesanti asaññattibalā.",
  "tika-s0402t4:14_8": "Na tathā mantentīti sandiṭṭhiparāmāsiādhānaggāhiduppaṭinissaggibhāvena tathā na mantenti.",
  "tika-s0402t4:14_9": "Tenāha “thāmasā”tiādi.",
  "tika-s0402t4:14_10": "Uttānatthoyeva kaṇhapakkhe vuttappaṭipakkhena gahetabbattā.",
  "tika-s0402t4:15_0": "Parisavaggavaṇṇanā niṭṭhitā.",
  "tika-s0402t4:16_0": "Paṭhamapaṇṇāsakaṁ niṭṭhitaṁ.",
  "tika-s0402t4:17_0": "2. Dutiyapaṇṇāsakaṁ"
}