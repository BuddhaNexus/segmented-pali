{
  "atk-s0404a32:0_0": "2. Anussativaggo",
  "atk-s0404a32:1_0": "1-2. Mahānāmasuttadvayavaṇṇanā",
  "atk-s0404a32:2_0": "11- 12.",
  "atk-s0404a32:2_1": "Dutiyassa paṭhame nānāvihārehi viharatanti gihīnaṁ nibaddho eko vihāro nāma natthi,",
  "atk-s0404a32:2_2": "tasmā amhākaṁ anibaddhavihārena viharantānaṁ kena vihārena katarena nibaddhavihārena vihātabbanti pucchati.",
  "atk-s0404a32:2_3": "Ārādhakoti sampādako paripūrako.",
  "atk-s0404a32:2_4": "Dhammasotasamāpanno buddhānussatiṁbhāvetīti dhammasotasamāpanno hutvā buddhānussatiṁ bhāveti.",
  "atk-s0404a32:2_5": "Dutiye gilānā vuṭṭhitoti gilāno hutvā vuṭṭhito.",
  "atk-s0404a32:3_0": "3. Nandiyasuttavaṇṇanā",
  "atk-s0404a32:4_0": "13.",
  "atk-s0404a32:4_1": "Tatiye kalyāṇamitteti sumitte.",
  "atk-s0404a32:4_2": "Evamettha kalyāṇamittavasena saṅghānussati kathitā.",
  "atk-s0404a32:4_3": "Kabaḷīkārāhārabhakkhānanti kāmāvacaradevānaṁ.",
  "atk-s0404a32:4_4": "Asamayavimuttoti asamayavimuttiyā vimutto khīṇāsavo.",
  "atk-s0404a32:5_0": "4. Subhūtisuttavaṇṇanā",
  "atk-s0404a32:6_0": "14.",
  "atk-s0404a32:6_1": "Catutthe ko nāmāyaṁ subhūtī bhikkhūti jānantopi satthā kathāsamuṭṭhāpanatthaṁ pucchati.",
  "atk-s0404a32:6_2": "Sudattassa upāsakassa puttoti anāthapiṇḍikaṁ sandhāyāha.",
  "atk-s0404a32:6_3": "Anāthapiṇḍikassa hi putto attano cūḷapitu santike pabbajito,",
  "atk-s0404a32:6_4": "atha naṁ subhūtitthero ādāya satthu santikaṁ agamāsi.",
  "atk-s0404a32:6_5": "Saddhāpadānesūti saddhānaṁ puggalānaṁ apadānesu lakkhaṇesu.",
  "atk-s0404a32:7_0": "5. Mettasuttavaṇṇanā",
  "atk-s0404a32:8_0": "15.",
  "atk-s0404a32:8_1": "Pañcame sukhaṁ supatīti yathā sesajanā samparivattamānā kākacchamānā dukkhaṁ supanti,",
  "atk-s0404a32:8_2": "evaṁ asupitvā sukhaṁ supati.",
  "atk-s0404a32:8_3": "Niddaṁ okkamantopi samāpattiṁ samāpanno viya hoti.",
  "atk-s0404a32:8_4": "Sukhaṁ paṭibujjhatīti yathā aññe nitthunantā vijambhamānā samparivattantā dukkhaṁ paṭibujjhanti,",
  "atk-s0404a32:8_5": "evaṁ appaṭibujjhitvā vikasamānaṁ viya padumaṁ sukhaṁ nibbikāro paṭibujjhati.",
  "atk-s0404a32:8_6": "Na pāpakaṁ supinaṁ passatīti supinaṁ passantopi bhaddakameva supinaṁ passati,",
  "atk-s0404a32:8_7": "cetiyaṁ vandanto viya pūjaṁ karonto viya ca dhammaṁ suṇanto viya ca hoti.",
  "atk-s0404a32:8_8": "Yathā panaññe attānaṁ corehi samparivāritaṁ viya vāḷehi upaddutaṁ viya papāte patantaṁ viya ca passanti,",
  "atk-s0404a32:8_9": "na evaṁ pāpakaṁ supinaṁ passati.",
  "atk-s0404a32:9_0": "Manussānaṁ piyo hotīti ure āmukkamuttāhāro viya sīse piḷandhitamālā viya ca manussānaṁ piyo hoti manāpo.",
  "atk-s0404a32:9_1": "Amanussānaṁpiyo hotīti yatheva manussānaṁ,",
  "atk-s0404a32:9_2": "amanussānampi piyo hoti visākhatthero viya.",
  "atk-s0404a32:9_3": "Vatthu visuddhimagge mettākammaṭṭhānaniddese vitthāritameva.",
  "atk-s0404a32:9_4": "Devatā rakkhantīti puttamiva mātāpitaro devatā rakkhanti.",
  "atk-s0404a32:9_5": "Nāssa aggivā visaṁ vā satthaṁ vā kamatīti mettāvihārissa kāye uttarāya upāsikāya viya aggi vā,",
  "atk-s0404a32:9_6": "saṁyuttabhāṇakacūḷasīvattherasseva visaṁ vā,",
  "atk-s0404a32:9_7": "saṁkiccasāmaṇerasseva satthaṁ vā na kamati nappavisati,",
  "atk-s0404a32:9_8": "nāssa kāyaṁ vikopetīti vuttaṁ hoti.",
  "atk-s0404a32:9_9": "Dhenuvatthumpi cettha kathayanti.",
  "atk-s0404a32:9_10": "Ekā kira dhenu vacchakassa khīradhāraṁ muñcamānā aṭṭhāsi.",
  "atk-s0404a32:9_11": "Eko luddako “taṁ vijjhissāmī”ti hatthena samparivattetvā dīghadaṇḍaṁ sattiṁ muñci.",
  "atk-s0404a32:9_12": "Sā tassā sarīraṁ āhacca tālapaṇṇaṁ viya vaṭṭamānā gatā,",
  "atk-s0404a32:9_13": "neva upacārabalena na appanābalena,",
  "atk-s0404a32:9_14": "kevalaṁ vacchake balavahitacittatāya.",
  "atk-s0404a32:9_15": "Evaṁ mahānubhāvā mettā.",
  "atk-s0404a32:10_0": "Tuvaṭaṁ cittaṁ samādhiyatīti mettāvihārino khippameva cittaṁ samādhiyati,",
  "atk-s0404a32:10_1": "natthi tassa dandhāyitattaṁ.",
  "atk-s0404a32:10_2": "Mukhavaṇṇo vippasīdatīti bandhanā pavuttatālapakkaṁ viya cassa vippasannavaṇṇaṁ mukhaṁ hoti.",
  "atk-s0404a32:10_3": "Asammūḷho kālaṁ karotīti mettāvihārino sammohamaraṇaṁ nāma natthi,",
  "atk-s0404a32:10_4": "asammūḷho pana niddaṁ okkamanto viya kālaṁ karoti.",
  "atk-s0404a32:10_5": "Uttari appaṭivijjhantoti mettāsamāpattito uttari arahattaṁ adhigantuṁ asakkonto ito cavitvā suttappabuddho viya brahmalokaṁ upapajjatīti.",
  "atk-s0404a32:11_0": "6. Aṭṭhakanāgarasuttavaṇṇanā",
  "atk-s0404a32:12_0": "16.",
  "atk-s0404a32:12_1": "Chaṭṭhe dasamoti jātigottavasena ceva sārapattakulagaṇanāya ca dasame ṭhāne gaṇīyati,",
  "atk-s0404a32:12_2": "tenassa dasamotveva nāmaṁ jātaṁ.",
  "atk-s0404a32:12_3": "Aṭṭhakanāgaroti aṭṭhakanagaravāsī.",
  "atk-s0404a32:12_4": "Kukkuṭārāmeti kukkuṭaseṭṭhinā kārite ārāme.",
  "atk-s0404a32:13_0": "Tena bhagavatā…pe…",
  "atk-s0404a32:13_1": "sammadakkhātoti ettha ayaṁ saṅkhepattho –",
  "atk-s0404a32:13_2": "yo so bhagavā samatiṁsa pāramiyo pūretvā sabbakilese bhañjitvā anuttaraṁ sammāsambodhiṁ abhisambuddho,",
  "atk-s0404a32:13_3": "tena bhagavatā tesaṁ tesaṁ sattānaṁ āsayānusayaṁ jānatā,",
  "atk-s0404a32:13_4": "hatthatale ṭhapitaṁ āmalakaṁ viya sabbañeyyadhamme passatā,",
  "atk-s0404a32:13_5": "apica pubbenivāsādīhi jānatā,",
  "atk-s0404a32:13_6": "dibbena cakkhunā passatā,",
  "atk-s0404a32:13_7": "tīhi vā vijjāhi chahi vā pana abhiññāhi jānatā,",
  "atk-s0404a32:13_8": "sabbattha appaṭihatena samantacakkhunā passatā,",
  "atk-s0404a32:13_9": "sabbadhammajānanasamatthāya paññāya jānatā,",
  "atk-s0404a32:13_10": "sabbasattānaṁ cakkhuvisayātītāni tirokuṭṭādigatāni cāpi rūpāni ativisuddhena maṁsacakkhunā vā passatā,",
  "atk-s0404a32:13_11": "attahitasādhikāya samādhipadaṭṭhānāya paṭivedhapaññāya jānatā,",
  "atk-s0404a32:13_12": "parahitasādhikāya karuṇāpadaṭṭhānāya desanāpaññāya passatā,",
  "atk-s0404a32:13_13": "antarāyikadhamme vā jānatā,",
  "atk-s0404a32:13_14": "niyyānikadhamme passatā,",
  "atk-s0404a32:13_15": "arīnaṁ hatattā arahatā,",
  "atk-s0404a32:13_16": "sammā sāmaṁ sabbadhammānaṁ buddhattā sammāsambuddhenāti evaṁ catuvesārajjavasena catūhi kāraṇehi thomitena atthi nu kho eko dhammo akkhātoti.",
  "atk-s0404a32:14_0": "Abhisaṅkhatanti kataṁ uppāditaṁ.",
  "atk-s0404a32:14_1": "Abhisañcetayitanti cetayitaṁ kappayitaṁ.",
  "atk-s0404a32:14_2": "Sotattha ṭhitoti so tasmiṁ samathavipassanādhamme ṭhito.",
  "atk-s0404a32:14_3": "Dhammarāgena dhammanandiyāti padadvayenapi samathavipassanāsu chandarāgo vutto.",
  "atk-s0404a32:14_4": "Samathavipassanāsu hi sabbena sabbaṁ chandarāgaṁ pariyādiyituṁ sakkonto arahā hoti,",
  "atk-s0404a32:14_5": "asakkonto anāgāmī hoti.",
  "atk-s0404a32:14_6": "So samathavipassanāsu chandarāgassa appahīnattā catutthajjhānacetanāya suddhāvāse nibbattati.",
  "atk-s0404a32:14_7": "Ayaṁ ācariyānaṁ samānatthakathā.",
  "atk-s0404a32:15_0": "Vitaṇḍavādī panāha –",
  "atk-s0404a32:15_1": "“teneva dhammarāgenāti vacanato akusalena suddhāvāse nibbattatī”ti.",
  "atk-s0404a32:15_2": "So “suttaṁ āharāhī”ti vattabbo.",
  "atk-s0404a32:15_3": "Addhā aññaṁ apassanto idameva āharissati.",
  "atk-s0404a32:15_4": "Tato vattabbo “kimpanidaṁ suttaṁ nītatthaṁ,",
  "atk-s0404a32:15_5": "udāhu neyyattha”nti.",
  "atk-s0404a32:15_6": "Addhā “nītattha”nti vakkhati.",
  "atk-s0404a32:15_7": "Tato vattabbo –",
  "atk-s0404a32:15_8": "evaṁ sante anāgāmiphalatthikena samathavipassanāsu chandarāgo kattabbo bhavissati,",
  "atk-s0404a32:15_9": "chandarāge uppādite anāgāmiphalaṁ paṭiladdhaṁ bhavissati,",
  "atk-s0404a32:15_10": "mā “suttaṁ me laddha”nti yaṁ vā taṁ vā dīpehi.",
  "atk-s0404a32:15_11": "Pañhaṁ kathentena hi ācariyassa santike uggahetvā attharasaṁ paṭivijjhitvā kathetuṁ vaṭṭati.",
  "atk-s0404a32:15_12": "Akusalena hi sagge,",
  "atk-s0404a32:15_13": "kusalena ca apāye paṭisandhi nāma natthi.",
  "atk-s0404a32:15_14": "Vuttañcetaṁ bhagavatā –",
  "atk-s0404a32:16_0": "“Na,",
  "atk-s0404a32:16_1": "bhikkhave,",
  "atk-s0404a32:16_2": "lobhajena kammena,",
  "atk-s0404a32:16_3": "dosajena kammena,",
  "atk-s0404a32:16_4": "mohajena kammena devā paññāyanti,",
  "atk-s0404a32:16_5": "manussā paññāyanti,",
  "atk-s0404a32:16_6": "yā vā panaññāpi kāci sugatiyo. Atha kho,",
  "atk-s0404a32:16_7": "bhikkhave,",
  "atk-s0404a32:16_8": "lobhajena kammena,",
  "atk-s0404a32:16_9": "dosajena kammena,",
  "atk-s0404a32:16_10": "mohajena kammena nirayo paññāyati,",
  "atk-s0404a32:16_11": "tiracchānayoni paññāyati,",
  "atk-s0404a32:16_12": "pettivisayo paññāyati,",
  "atk-s0404a32:16_13": "yā vā panaññāpi kāci duggatiyo”ti –",
  "atk-s0404a32:17_0": "Evaṁ saññāpetabbo.",
  "atk-s0404a32:17_1": "Sace sañjānāti,",
  "atk-s0404a32:17_2": "sañjānātu.",
  "atk-s0404a32:17_3": "No ce sañjānāti,",
  "atk-s0404a32:17_4": "“gaccha pātova vihāraṁ pavisitvā yāguṁ pivā”ti uyyojetabbo.",
  "atk-s0404a32:18_0": "Ayaṁ kho, gahapati,",
  "atk-s0404a32:18_1": "ekadhammo akkhātoti ekaṁ dhammaṁ pucchitena “ayampi ekadhammo akkhāto,",
  "atk-s0404a32:18_2": "ayampi ekadhammo akkhāto”ti evaṁ pucchāvasena kathitattā ekādasapi dhammā ekadhammo nāma kato.",
  "atk-s0404a32:18_3": "Amatuppattiatthena vā sabbepi ekadhammoti vattuṁ vaṭṭati.",
  "atk-s0404a32:19_0": "Nidhimukhaṁgavesantoti nidhiṁ pariyesanto.",
  "atk-s0404a32:19_1": "Sakidevāti ekappayogeneva.",
  "atk-s0404a32:19_2": "Kathaṁ pana ekappayogeneva ekādasannaṁ nidhīnaṁ adhigamo hotīti?",
  "atk-s0404a32:19_3": "Idhekacco araññe jīvitavuttiṁ gavesamāno carati.",
  "atk-s0404a32:19_4": "Tamenaṁ aññataro atthacarako disvā “kiṁ, bho,",
  "atk-s0404a32:19_5": "carasī”ti pucchati.",
  "atk-s0404a32:19_6": "So “jīvitavuttiṁ pariyesāmī”ti āha.",
  "atk-s0404a32:19_7": "Itaro “tena hi samma āgaccha,",
  "atk-s0404a32:19_8": "etaṁ pāsāṇaṁ pavaṭṭehī”ti āha.",
  "atk-s0404a32:19_9": "So taṁ pavaṭṭetvā uparūpariṭṭhitā vā kucchiyā kucchiṁ āhacca ṭhitā vā ekādasa kumbhiyo passati.",
  "atk-s0404a32:19_10": "Evaṁ ekappayogena ekādasannaṁ adhigamo hoti.",
  "atk-s0404a32:20_0": "Ācariyadhanaṁ pariyesissantīti aññatitthiyā hi yassa santike sippaṁ uggaṇhanti,",
  "atk-s0404a32:20_1": "tassa sippuggahaṇato pure vā pacchā vā antarantarā vā gehato nīharitvā dhanaṁ denti.",
  "atk-s0404a32:20_2": "Yesaṁ gehe natthi,",
  "atk-s0404a32:20_3": "te ñātisabhāgato pariyesanti.",
  "atk-s0404a32:20_4": "Yesaṁ tampi natthi,",
  "atk-s0404a32:20_5": "te sabhāgato pariyesanti.",
  "atk-s0404a32:20_6": "Tathā alabhamānā bhikkhampi caritvā dentiyeva.",
  "atk-s0404a32:20_7": "Taṁ sandhāyetaṁ vuttaṁ.",
  "atk-s0404a32:21_0": "Kiṁ panāhanti bāhirakā tāva aniyyānikepi sāsane sippamattadāyakassa dhanaṁ pariyesanti,",
  "atk-s0404a32:21_1": "ahaṁ pana evaṁvidhe niyyānikasāsane ekādasavidhaṁ amatuppattipaṭipadaṁ desentassa ācariyassa pūjaṁ kiṁ na karissāmi,",
  "atk-s0404a32:21_2": "karissāmiyevāti vadati.",
  "atk-s0404a32:21_3": "Paccekaṁ dussayugena acchādesīti ekamekassa bhikkhuno ekekaṁ dussayugaṁ adāsīti attho.",
  "atk-s0404a32:21_4": "Samudācāravacanaṁ panettha evarūpaṁ hoti,",
  "atk-s0404a32:21_5": "tasmā acchādesīti vuttaṁ.",
  "atk-s0404a32:21_6": "Pañcasataṁ vihāranti pañcasatagghanikaṁ paṇṇasālaṁ kāresīti attho.",
  "atk-s0404a32:22_0": "7. Gopālasuttavaṇṇanā",
  "atk-s0404a32:23_0": "17.",
  "atk-s0404a32:23_1": "Sattame tisso kathā ekanāḷikā caturassā nisinnavattikāti.",
  "atk-s0404a32:23_2": "Tattha pāḷiṁ vatvā ekekassa padassa atthakathanaṁ ekanāḷikā nāma.",
  "atk-s0404a32:23_3": "Apaṇḍitagopālakaṁ dassetvā,",
  "atk-s0404a32:23_4": "apaṇḍitabhikkhuṁ dassetvā,",
  "atk-s0404a32:23_5": "paṇḍitagopālakaṁ dassetvā,",
  "atk-s0404a32:23_6": "paṇḍitabhikkhuṁ dassetvāti catukkaṁ bandhitvā kathanaṁ caturassā nāma.",
  "atk-s0404a32:23_7": "Apaṇḍitagopālakaṁ dassetvā pariyosānagamanaṁ,",
  "atk-s0404a32:23_8": "apaṇḍitabhikkhuṁ dassetvā pariyosānagamanaṁ,",
  "atk-s0404a32:23_9": "paṇḍitagopālakaṁ dassetvā pariyosānagamanaṁ,",
  "atk-s0404a32:23_10": "paṇḍitabhikkhuṁ dassetvā pariyosānagamananti ayaṁ nisinnavattikā nāma.",
  "atk-s0404a32:23_11": "Ayaṁ idha sabbācariyānaṁ āciṇṇā.",
  "atk-s0404a32:24_0": "Ekādasahi,",
  "atk-s0404a32:24_1": "bhikkhave,",
  "atk-s0404a32:24_2": "aṅgehīti ekādasahi aguṇakoṭṭhāsehi.",
  "atk-s0404a32:24_3": "Gogaṇanti gomaṇḍalaṁ.",
  "atk-s0404a32:24_4": "Pariharitunti pariggahetvā vicarituṁ.",
  "atk-s0404a32:24_5": "Phātiṁ kātunti vaḍḍhiṁ āpādetuṁ.",
  "atk-s0404a32:24_6": "Idhāti imasmiṁ loke.",
  "atk-s0404a32:24_7": "Na rūpaññū hotīti gaṇanato vā vaṇṇato vā rūpaṁ na jānāti.",
  "atk-s0404a32:24_8": "Gaṇanato na jānāti nāma attano gunnaṁ sataṁ vā sahassaṁ vāti saṅkhyaṁ na jānāti,",
  "atk-s0404a32:24_9": "so gāvīsu haṭāsu vā palātāsu vā gogaṇaṁ gaṇetvā “ajja ettakā na dissantī”ti dve tīṇi gāmantarāni vā aṭaviṁ vā vicaranto na pariyesati.",
  "atk-s0404a32:24_10": "Aññesaṁ gāvīsu attano gogaṇaṁ paviṭṭhāsupi gogaṇaṁ gaṇetvā “imā ettikā gāvo na amhāka”nti yaṭṭhiyā pothetvā na nīharati.",
  "atk-s0404a32:24_11": "Tassa naṭṭhā gāviyo naṭṭhāva honti.",
  "atk-s0404a32:24_12": "Paragāviyo gahetvā carati.",
  "atk-s0404a32:24_13": "Gosāmikā disvā “ayaṁ ettakaṁ kālaṁ amhākaṁ dhenū duhī”ti tajjetvā attano gāviyo gahetvā gacchanti.",
  "atk-s0404a32:24_14": "Tassa gogaṇopi parihāyati,",
  "atk-s0404a32:24_15": "pañca gorasaparibhogatopi paribāhiro hoti.",
  "atk-s0404a32:24_16": "Vaṇṇato na jānāti nāma “ettikā gāvī setā,",
  "atk-s0404a32:24_17": "ettikā rattā,",
  "atk-s0404a32:24_18": "ettikā kāḷā,",
  "atk-s0404a32:24_19": "ettikā odātā,",
  "atk-s0404a32:24_20": "ettikā kabarā,",
  "atk-s0404a32:24_21": "ettikā nīlā”ti na jānāti.",
  "atk-s0404a32:24_22": "So gāvīsu haṭāsu vā palātāsu vā…pe…",
  "atk-s0404a32:24_23": "pañcagorasaparibhogatopi paribāhiro hoti.",
  "atk-s0404a32:25_0": "Na lakkhaṇakusaloti gāvīnaṁ sarīre kataṁ dhanusattisūlādibhedaṁ lakkhaṇaṁ na jānāti.",
  "atk-s0404a32:25_1": "So gāvīsu haṭāsu vā palātāsu vā “ajja asukalakkhaṇā asukalakkhaṇā ca gāvo na dissantī”ti…pe…",
  "atk-s0404a32:25_2": "pañcagorasaparibhogatopi paribāhiro hoti.",
  "atk-s0404a32:26_0": "Na āsāṭikaṁ hāretāti gunnaṁ khāṇukaṇṭakādīhi pahaṭaṭṭhānesu vaṇo hoti.",
  "atk-s0404a32:26_1": "Tattha nīlamakkhikā aṇḍakāni ṭhapenti,",
  "atk-s0404a32:26_2": "tesaṁ āsāṭikāti nāmaṁ.",
  "atk-s0404a32:26_3": "Tāni daṇḍakena apanetvā bhesajjaṁ dātabbaṁ hoti,",
  "atk-s0404a32:26_4": "bālo gopālako tathā na karoti.",
  "atk-s0404a32:26_5": "Tena vuttaṁ –",
  "atk-s0404a32:26_6": "“na āsāṭikaṁ hāretā hotī”ti.",
  "atk-s0404a32:26_7": "Tassa gunnaṁ vaṇā vaḍḍhanti,",
  "atk-s0404a32:26_8": "gambhīrā honti,",
  "atk-s0404a32:26_9": "pāṇakā kucchiṁ pavisanti,",
  "atk-s0404a32:26_10": "gāvo gelaññābhibhūtā neva yāvadatthaṁ tiṇaṁ khādituṁ na pānīyaṁ pātuṁ sakkonti.",
  "atk-s0404a32:26_11": "Tattha gunnaṁ khīraṁ chijjati,",
  "atk-s0404a32:26_12": "goṇānaṁ javo hāyati,",
  "atk-s0404a32:26_13": "ubhayesampi jīvitantarāyo hoti.",
  "atk-s0404a32:26_14": "Evamassa gogaṇopi parihāyati…pe…",
  "atk-s0404a32:26_15": "pañcagorasatopi paribāhiro hoti.",
  "atk-s0404a32:27_0": "Na vaṇaṁ paṭicchādetā hotīti gunnaṁ vuttanayeneva sañjāto vaṇo bhesajjaṁ datvā vākena vā cīrakena vā bandhitvā paṭicchādetabbo hoti.",
  "atk-s0404a32:27_1": "Bālagopālako taṁ na karoti.",
  "atk-s0404a32:27_2": "Athassa gunnaṁ vaṇehi yūsā paggharanti,",
  "atk-s0404a32:27_3": "tā aññamaññaṁ nighaṁsanti.",
  "atk-s0404a32:27_4": "Tena aññesampi vaṇā jāyanti.",
  "atk-s0404a32:27_5": "Evaṁ gāvo gelaññābhibhūtā neva yāvadatthaṁ tiṇāni khādituṁ…pe…",
  "atk-s0404a32:27_6": "paribāhiro hoti.",
  "atk-s0404a32:28_0": "Na dhūmaṁ kattā hotīti antovasse ḍaṁsamakasādīnaṁ ussannakāle gogaṇe vajaṁ paviṭṭhe tattha tattha dhūmo kātabbo hoti.",
  "atk-s0404a32:28_1": "Apaṇḍitagopālako taṁ na karoti,",
  "atk-s0404a32:28_2": "gogaṇo sabbarattiṁ ḍaṁsādīhi upadduto niddaṁ alabhitvā punadivase araññe tattha tattha rukkhamūlādīsu nipajjitvā niddāyati.",
  "atk-s0404a32:28_3": "Neva yāvadatthaṁ tiṇāni khādituṁ…pe…",
  "atk-s0404a32:28_4": "paribāhiro hoti.",
  "atk-s0404a32:29_0": "Na titthaṁ jānātīti titthampi samanti vā visamanti vā sagāhanti vā niggāhanti vā na jānāti.",
  "atk-s0404a32:29_1": "So atitthena gāviyo otāreti.",
  "atk-s0404a32:29_2": "Tāsaṁ visamatitthe pāsāṇādīni akkamantīnaṁ pādā bhijjanti.",
  "atk-s0404a32:29_3": "Sagāhaṁ gambhīraṁ titthaṁ otiṇṇe kumbhīlādayo gāvo gaṇhanti,",
  "atk-s0404a32:29_4": "“ajja ettikā gāvo naṭṭhā,",
  "atk-s0404a32:29_5": "ajja ettikā”ti vattabbataṁ āpajjanti.",
  "atk-s0404a32:29_6": "Evamassa go gaṇopi parihāyati…pe…",
  "atk-s0404a32:29_7": "pañcagorasatopi paribāhiro hoti.",
  "atk-s0404a32:30_0": "Na pītaṁ jānātīti pītampi apītampi na jānāti.",
  "atk-s0404a32:30_1": "Gopālakena hi “imāya gāviyā pītaṁ,",
  "atk-s0404a32:30_2": "imāya na pītaṁ,",
  "atk-s0404a32:30_3": "imāya pānīyatitthe okāso laddho,",
  "atk-s0404a32:30_4": "imāya na laddho”ti evaṁ pītāpītaṁ jānitabbaṁ hoti.",
  "atk-s0404a32:30_5": "Ayaṁ pana divasabhāge araññe gogaṇaṁ rakkhitvā “pānīyaṁ pāyessāmī”ti nadiṁ vā taḷākaṁ vā ogāhetvā gacchati.",
  "atk-s0404a32:30_6": "Tattha mahāusabhā ca anusabhā ca balavagāviyo ca dubbalāni ceva mahallakāni ca gorūpāni siṅgehi vā phāsukāhi",
  "atk-s0404a32:30_7": "vā paharitvā attano okāsaṁ katvā ūruppamāṇaṁ udakaṁ pavisitvā yathākāmaṁ pivanti.",
  "atk-s0404a32:30_8": "Avasesā okāsaṁ alabhamānā tīre ṭhatvā kalalamissakaṁ udakaṁ pivanti vā apītā eva vā honti.",
  "atk-s0404a32:30_9": "Atha so gopālako piṭṭhiyaṁ paharitvā puna araññaṁ paveseti.",
  "atk-s0404a32:30_10": "Tattha apītā gāviyo pipāsāya sussamānā yāvadatthaṁ tiṇāni khādituṁ na sakkonti.",
  "atk-s0404a32:30_11": "Tattha gunnaṁ khīraṁ chijjati.",
  "atk-s0404a32:30_12": "Goṇānaṁ javo hāyati…pe…",
  "atk-s0404a32:30_13": "paribāhiro hoti.",
  "atk-s0404a32:31_0": "Na vīthiṁ jānātīti “ayaṁ maggo samo khemo,",
  "atk-s0404a32:31_1": "ayaṁ visamo sāsaṅko sappaṭibhayo”ti na jānāti.",
  "atk-s0404a32:31_2": "So samaṁ khemaṁ maggaṁ vajjetvā gogaṇaṁ itaramaggaṁ paṭipādeti.",
  "atk-s0404a32:31_3": "Tattha gāvo sīhabyagghādīnaṁ gandhena coraparissayena ca abhibhūtā bhantamigasappaṭibhāgā gīvaṁ ukkhipitvā tiṭṭhanti,",
  "atk-s0404a32:31_4": "neva yāvadatthaṁ tiṇāni khādanti,",
  "atk-s0404a32:31_5": "na pānīyaṁ pivanti.",
  "atk-s0404a32:31_6": "Tattha gunnaṁ khīraṁ chijjati…pe…",
  "atk-s0404a32:31_7": "paribāhiro hoti.",
  "atk-s0404a32:32_0": "Nagocarakusalo hotīti gopālakena hi gocarakusalena bhavitabbaṁ,",
  "atk-s0404a32:32_1": "pañcāhikacāro vā sattāhikacāro vā jānitabbo.",
  "atk-s0404a32:32_2": "Ekadisāya gogaṇaṁ cāretvā punadivase tattha na cāretabbo.",
  "atk-s0404a32:32_3": "Mahatā hi gogaṇena ciṇṇaṭṭhānaṁ bheritalaṁ viya suddhaṁ hoti nittiṇaṁ,",
  "atk-s0404a32:32_4": "udakampi ālulīyati.",
  "atk-s0404a32:32_5": "Tasmā pañcame vā sattame vā divase puna tattha cāretuṁ vaṭṭati.",
  "atk-s0404a32:32_6": "Ettakena hi tiṇampi paṭiviruhati,",
  "atk-s0404a32:32_7": "udakampi pasīdati,",
  "atk-s0404a32:32_8": "ayaṁ pana imaṁ pañcāhikacāraṁ vā sattāhikacāraṁ vā na jānāti,",
  "atk-s0404a32:32_9": "divase divase rakkhitaṭṭhāneyeva rakkhati.",
  "atk-s0404a32:32_10": "Athassa gogaṇo haritatiṇaṁ na labhati,",
  "atk-s0404a32:32_11": "sukkhatiṇaṁ khādanto kalalamissakaṁ udakaṁ pivati.",
  "atk-s0404a32:32_12": "Tattha gunnaṁ khīraṁ chijjati…pe…",
  "atk-s0404a32:32_13": "paribāhiro hoti.",
  "atk-s0404a32:33_0": "Anavasesadohī ca hotīti paṇḍitagopālakena hi yāva vacchakassa maṁsalohitaṁ saṇṭhāti,",
  "atk-s0404a32:33_1": "tāva ekaṁ dve thane ṭhapetvā sāvasesadohinā bhavitabbaṁ.",
  "atk-s0404a32:33_2": "Ayaṁ vacchakassa kiñci anavasesetvā duhati.",
  "atk-s0404a32:33_3": "Khīrapako vaccho khīrapipāsāya sussati,",
  "atk-s0404a32:33_4": "saṇṭhātuṁ asakkonto kampamāno mātu purato patitvā kālaṁ karonti.",
  "atk-s0404a32:33_5": "Mātā puttakaṁ disvā,",
  "atk-s0404a32:33_6": "“mayhaṁ puttako attano mātukhīraṁ pātuṁ na labhatī”ti puttasokena neva yāvadatthaṁ tiṇāni khādituṁ na pānīyaṁ pātuṁ sakkoti,",
  "atk-s0404a32:33_7": "thanesu khīraṁ chijjati.",
  "atk-s0404a32:33_8": "Evamassa gogaṇopi parihāyati…pe…",
  "atk-s0404a32:33_9": "pañcagorasatopi paribāhiro hoti.",
  "atk-s0404a32:34_0": "Gunnaṁ pitiṭṭhānaṁ karontīti gopitaro.",
  "atk-s0404a32:34_1": "Gāvo pariṇāyanti yathāruciṁ gahetvā gacchantīti gopariṇāyakā.",
  "atk-s0404a32:34_2": "Te naatirekapūjāyāti paṇḍito hi gopālako evarūpe usabhe atirekapūjāya pūjeti,",
  "atk-s0404a32:34_3": "paṇītaṁ gobhattaṁ deti,",
  "atk-s0404a32:34_4": "gandhapañcaṅgulikehi maṇḍeti,",
  "atk-s0404a32:34_5": "mālaṁ piḷandheti,",
  "atk-s0404a32:34_6": "siṅgesu suvaṇṇarajatakosake ca dhāreti,",
  "atk-s0404a32:34_7": "rattiṁ dīpaṁ jāletvā celavitānassa heṭṭhā sayāpeti.",
  "atk-s0404a32:34_8": "Ayaṁ pana tato ekasakkārampi na karoti.",
  "atk-s0404a32:34_9": "Usabhā atirekapūjaṁ alabhamānā gogaṇaṁ na rakkhanti,",
  "atk-s0404a32:34_10": "parissayaṁ na vārenti.",
  "atk-s0404a32:34_11": "Evamassa gogaṇopi parihāyati…pe…",
  "atk-s0404a32:34_12": "pañcagorasatopi paribāhiro hoti.",
  "atk-s0404a32:35_0": "Idhāti imasmiṁ sāsane.",
  "atk-s0404a32:35_1": "Na rūpaññū hotīti “cattāri mahābhūtāni catunnañca mahābhūtānaṁ upādāyarūpa”nti evaṁ vuttaṁ rūpaṁ dvīhākārehi na jānāti gaṇanato vā samuṭṭhānato vā.",
  "atk-s0404a32:35_2": "Gaṇanato na jānāti nāma –",
  "atk-s0404a32:35_3": "“cakkhāyatanaṁ sotāyatanaṁ ghānāyatanaṁ jivhākāyarūpasaddagandharasaphoṭṭhabbāyatanaṁ,",
  "atk-s0404a32:35_4": "itthindriyaṁ purisindriyaṁ jīvitindriyaṁ kāyaviññatti vacīviññatti ākāsadhātu āpodhātu rūpassa lahutā, mudutā,",
  "atk-s0404a32:35_5": "kammaññatā, upacayo, santati, jaratā,",
  "atk-s0404a32:35_6": "rūpassa aniccatā,",
  "atk-s0404a32:35_7": "kabaḷīkāro āhāro”ti evaṁ pāḷiyā āgatā pañcavīsati rūpakoṭṭhāsāti na jānāti.",
  "atk-s0404a32:35_8": "Seyyathāpi so gopālako gaṇanato gunnaṁ rūpaṁ na jānāti,",
  "atk-s0404a32:35_9": "tathūpamo ayaṁ bhikkhu.",
  "atk-s0404a32:35_10": "So gaṇanato rūpaṁ ajānanto rūpaṁ pariggahetvā arūpaṁ vavatthapetvā rūpārūpaṁ pariggahetvā paccayaṁ sallakkhetvā",
  "atk-s0404a32:35_11": "lakkhaṇaṁ āropetvā kammaṭṭhānaṁ matthakaṁ pāpetuṁ na sakkoti.",
  "atk-s0404a32:35_12": "So yathā tassa gopālakassa gogaṇo na vaḍḍhati,",
  "atk-s0404a32:35_13": "evaṁ imasmiṁ sāsane sīlasamādhivipassanāmaggaphalanibbānehi na vaḍḍhati.",
  "atk-s0404a32:35_14": "Yathā ca so gopālako pañcahi gorasehi paribāhiro hoti,",
  "atk-s0404a32:35_15": "evamevāyaṁ asekhena sīlakkhandhena asekhena samādhipaññāvimutti vimuttiñāṇadassanakkhandhenāti pañcahi dhammakkhandhehi paribāhiro hoti.",
  "atk-s0404a32:36_0": "Samuṭṭhānatona jānāti nāma –",
  "atk-s0404a32:36_1": "“ettakaṁ rūpaṁ ekasamuṭṭhānaṁ,",
  "atk-s0404a32:36_2": "ettakaṁ dvisamuṭṭhānaṁ,",
  "atk-s0404a32:36_3": "ettakaṁ tisamuṭṭhānaṁ,",
  "atk-s0404a32:36_4": "ettakaṁ catusamuṭṭhānaṁ,",
  "atk-s0404a32:36_5": "ettakaṁ nakutoci samuṭṭhātī”ti na jānāti.",
  "atk-s0404a32:36_6": "Seyyathāpi so gopālako vaṇṇato gunnaṁ rūpaṁ na jānāti,",
  "atk-s0404a32:36_7": "tathūpamo ayaṁ bhikkhu.",
  "atk-s0404a32:36_8": "So samuṭṭhānato rūpaṁ ajānanto rūpaṁ pariggahetvā…pe…",
  "atk-s0404a32:36_9": "paribāhiro hoti.",
  "atk-s0404a32:37_0": "Na lakkhaṇakusalo hotīti “kammalakkhaṇo bālo,",
  "atk-s0404a32:37_1": "kammalakkhaṇo paṇḍito”ti evaṁ vuttaṁ kusalākusalakammaṁ paṇḍitabālalakkhaṇanti na jānāti.",
  "atk-s0404a32:37_2": "So evaṁ ajānanto bāle vajjetvā paṇḍite na sevati.",
  "atk-s0404a32:37_3": "Bāle vajjetvā paṇḍite asevanto kappiyākappiyaṁ kusalākusalaṁ sāvajjānavajjaṁ garukalahukaṁ satekicchātekicchaṁ kāraṇākāraṇaṁ na jānāti.",
  "atk-s0404a32:37_4": "Taṁ ajānanto kammaṭṭhānaṁ gahetvā vaḍḍhetuṁ na sakkoti.",
  "atk-s0404a32:37_5": "So yathā tassa gopālakassa gogaṇo na vaḍḍhati,",
  "atk-s0404a32:37_6": "evaṁ imasmiṁ sāsane yathāvuttehi sīlādīhi na vaḍḍhati.",
  "atk-s0404a32:37_7": "So gopālako viya ca pañcahi gorasehi,",
  "atk-s0404a32:37_8": "pañcahi dhammakkhandhehi paribāhiro hoti.",
  "atk-s0404a32:38_0": "Na āsāṭikaṁ hāretā hotīti “uppannaṁ kāmavitakka”nti evaṁ vutte kāmavitakkādayo na vinodeti.",
  "atk-s0404a32:38_1": "So imaṁ akusalavitakkaṁ āsāṭikaṁ ahāretvā vitakkavasiko hutvā vicaranto kammaṭṭhānaṁ gahetvā vaḍḍhetuṁ na sakkoti.",
  "atk-s0404a32:38_2": "So yathā tassa gopālakassa…pe…",
  "atk-s0404a32:38_3": "paribāhiro hoti.",
  "atk-s0404a32:39_0": "Na vaṇaṁ paṭicchādetā hotīti “cakkhunā rūpaṁ disvā nimittaggāhī hotī”tiādinā nayena sabbārammaṇesu nimittaṁ",
  "atk-s0404a32:39_1": "gaṇhanto yathā so gopālako vaṇaṁ na paṭicchādeti,",
  "atk-s0404a32:39_2": "evaṁ saṁvaraṁ na sampādeti.",
  "atk-s0404a32:39_3": "So vivaṭadvāro vicaranto kammaṭṭhānaṁ gahetvā vaḍḍhetuṁ na sakkoti…pe…",
  "atk-s0404a32:39_4": "paribāhiro hoti.",
  "atk-s0404a32:40_0": "Na dhūmaṁ kattā hotīti so gopālako dhūmaṁ viya dhammadesanādhūmaṁ na karoti,",
  "atk-s0404a32:40_1": "dhammakathaṁ vā sarabhaññaṁ vā upanisinnakakathaṁ vā anumodanaṁ vā na karoti,",
  "atk-s0404a32:40_2": "tato naṁ manussā “bahussuto guṇavā”ti na jānanti.",
  "atk-s0404a32:40_3": "Te guṇāguṇaṁ ajānanto catūhi paccayehi saṅgahaṁ na karonti.",
  "atk-s0404a32:40_4": "So paccayehi kilamamāno buddhavacanaṁ sajjhāyaṁ kātuṁ vattapaṭivattaṁ pūretuṁ kammaṭṭhānaṁ gahetvā vaḍḍhetuṁ na sakkoti…pe…",
  "atk-s0404a32:40_5": "paribāhiro hoti.",
  "atk-s0404a32:41_0": "Natitthaṁ jānātīti titthabhūte bahussutabhikkhū na upasaṅkamati.",
  "atk-s0404a32:41_1": "Anupasaṅkamanto “idaṁ, bhante,",
  "atk-s0404a32:41_2": "byañjanaṁ kathaṁ ropetabbaṁ?",
  "atk-s0404a32:41_3": "Imassa bhāsitassa ko attho?",
  "atk-s0404a32:41_4": "Imasmiṁ ṭhāne pāḷi kiṁ vadati?",
  "atk-s0404a32:41_5": "Imasmiṁ ṭhāne attho kiṁ dīpetī”ti evaṁ na paripucchati na paripañhati,",
  "atk-s0404a32:41_6": "na jānāpetīti attho.",
  "atk-s0404a32:41_7": "Tassa te evaṁ aparipucchitā avivaṭañceva na vivaranti,",
  "atk-s0404a32:41_8": "bhājetvā na dassenti,",
  "atk-s0404a32:41_9": "anuttānīkatañca na uttāniṁ karonti,",
  "atk-s0404a32:41_10": "apākaṭaṁ na pākaṭaṁ karonti.",
  "atk-s0404a32:41_11": "Anekavihitesu ca kaṅkhāṭhāniyesu dhammesūti anekavidhāsu kaṅkhāsu ekakaṅkhampi na paṭivinodenti.",
  "atk-s0404a32:41_12": "Kaṅkhāyeva hi kaṅkhāṭhāniyā dhammā nāma.",
  "atk-s0404a32:41_13": "Tattha ekaṁ kaṅkhampi na nīharantīti attho.",
  "atk-s0404a32:41_14": "So evaṁ bahussutatitthaṁ anupasaṅkamitvā sakaṅkho kammaṭṭhānaṁ gahetvā vaḍḍhetuṁ na sakkoti.",
  "atk-s0404a32:41_15": "Yathā vā so gopālako titthaṁ na jānāti,",
  "atk-s0404a32:41_16": "evaṁ ayampi bhikkhu dhammatitthaṁ na jānāti.",
  "atk-s0404a32:41_17": "Ajānanto avisaye pañhaṁ pucchati,",
  "atk-s0404a32:41_18": "ābhidhammikaṁ upasaṅkamitvā kappiyākappiyaṁ pucchati,",
  "atk-s0404a32:41_19": "vinayadharaṁ upasaṅkamitvā rūpārūpaparicchedaṁ pucchati.",
  "atk-s0404a32:41_20": "Te avisaye puṭṭhā kathetuṁ na sakkonti.",
  "atk-s0404a32:41_21": "So attanā sakaṅkho kammaṭṭhānaṁ gahetvā vaḍḍhetuṁ na sakkoti…pe…",
  "atk-s0404a32:41_22": "paribāhiro hoti.",
  "atk-s0404a32:42_0": "Napītaṁ jānātīti yathā so gopālako pītāpītaṁ na jānāti,",
  "atk-s0404a32:42_1": "evaṁ dhammūpasañhitaṁ pāmojjaṁ na jānāti na labhati.",
  "atk-s0404a32:42_2": "Savanamayaṁ puññakiriyavatthuṁ nissāya ānisaṁsaṁ na vindati,",
  "atk-s0404a32:42_3": "dhammassavanaggaṁ gantvā sakkaccaṁ na suṇāti,",
  "atk-s0404a32:42_4": "nisinno niddāyati,",
  "atk-s0404a32:42_5": "kathaṁ katheti,",
  "atk-s0404a32:42_6": "aññavihitako hoti.",
  "atk-s0404a32:42_7": "So sakkaccaṁ dhammaṁ assuṇanto kammaṭṭhānaṁ gahetvā vaḍḍhetuṁ na sakkoti…pe…",
  "atk-s0404a32:42_8": "paribāhiro hoti.",
  "atk-s0404a32:43_0": "Na vīthiṁ jānātīti so gopālako maggāmaggaṁ viya “ayaṁ lokiyo,",
  "atk-s0404a32:43_1": "ayaṁ lokuttaro”ti ariyaṁ aṭṭhaṅgikaṁ maggaṁ yathābhūtaṁ nappajānāti.",
  "atk-s0404a32:43_2": "Ajānanto lokiyamagge abhinivisitvā lokuttaraṁ nibbattetuṁ na sakkoti…pe…",
  "atk-s0404a32:43_3": "paribāhiro hoti.",
  "atk-s0404a32:44_0": "Na gocarakusalo hotīti so gopālako pañcāhikasattāhikacāre viya cattāro satipaṭṭhāne “ime lokiyā,",
  "atk-s0404a32:44_1": "ime lokuttarā”ti yathābhūtaṁ nappajānāti.",
  "atk-s0404a32:44_2": "Ajānanto sukhumaṭṭhānesu attano ñāṇaṁ carāpetvā lokiyasatipaṭṭhāne abhinivisitvā lokuttaraṁ nibbattetuṁ na sakkoti…pe…",
  "atk-s0404a32:44_3": "paribāhiro hoti.",
  "atk-s0404a32:45_0": "Anavasesadohīhotīti paṭiggahaṇe mattaṁ ajānanto anavasesaṁ duhati.",
  "atk-s0404a32:45_1": "Niddesavāre panassa abhihaṭṭhuṁ pavārentīti abhiharitvā pavārenti.",
  "atk-s0404a32:45_2": "Ettha dve abhihārā vācābhihāro ca,",
  "atk-s0404a32:45_3": "paccayābhihāro ca.",
  "atk-s0404a32:45_4": "Vācābhihāro nāma manussā bhikkhussa santikaṁ gantvā “vadeyyātha, bhante,",
  "atk-s0404a32:45_5": "yenattho”ti pavārenti.",
  "atk-s0404a32:45_6": "Paccayābhihāro nāma vatthādīni vā sappinavanītaphāṇitādīni vā gahetvā bhikkhussa santikaṁ gantvā “gaṇhatha, bhante,",
  "atk-s0404a32:45_7": "yāvatakena attho”ti vadanti.",
  "atk-s0404a32:45_8": "Tatra bhikkhu mattaṁ na jānātīti bhikkhu tesu paccayesu pamāṇaṁ na jānāti.",
  "atk-s0404a32:45_9": "“Dāyakassa vaso veditabbo,",
  "atk-s0404a32:45_10": "deyyadhammassa vaso veditabbo,",
  "atk-s0404a32:45_11": "attano thāmo veditabbo”ti iminā nayena pamāṇayuttakaṁ aggahetvā yaṁ āharanti,",
  "atk-s0404a32:45_12": "taṁ sabbaṁ gaṇhātīti attho.",
  "atk-s0404a32:45_13": "Manussā vippaṭisārino na puna abhiharitvā pavārenti.",
  "atk-s0404a32:45_14": "So paccayehi kilamanto kammaṭṭhānaṁ gahetvā vaḍḍhetuṁ na sakkoti…pe…",
  "atk-s0404a32:45_15": "paribāhiro hoti.",
  "atk-s0404a32:46_0": "Te na atirekapūjāya pūjetā hotīti so gopālako mahāusabhe viya there bhikkhū imāya āvi ceva raho ca mettākāyakammādikāya atirekapūjāya na pūjeti.",
  "atk-s0404a32:46_1": "Tato therā “ime amhesu garucittīkāraṁ na karontī”ti navake bhikkhū dvīhi saṅgahehi na saṅgaṇhanti,",
  "atk-s0404a32:46_2": "neva dhammasaṅgahena saṅgaṇhanti,",
  "atk-s0404a32:46_3": "na āmisasaṅgahena,",
  "atk-s0404a32:46_4": "cīvarena vā pattena vā pattapariyāpannena vā vasanaṭṭhānena vā kilamantepi nappaṭijagganti,",
  "atk-s0404a32:46_5": "pāḷiṁ vā aṭṭhakathaṁ vā dhammakathābandhaṁ vā guḷhaganthaṁ vā na sikkhāpenti.",
  "atk-s0404a32:46_6": "Navakā therānaṁ santikā sabbaso ime dve saṅgahe alabhamānā imasmiṁ sāsane patiṭṭhātuṁ na sakkonti.",
  "atk-s0404a32:46_7": "Yathā tassa gopālakassa gogaṇo na vaḍḍhati,",
  "atk-s0404a32:46_8": "evaṁ sīlādīhi na vaḍḍhanti.",
  "atk-s0404a32:46_9": "Yathā ca so gopālako pañcahi gorasehi,",
  "atk-s0404a32:46_10": "evaṁ pañcahi dhammakkhandhehi paribāhirā honti.",
  "atk-s0404a32:46_11": "Sukkapakkho kaṇhapakkhe vuttavipallāsavasena yojetvā veditabbo.",
  "atk-s0404a32:47_0": "Anussativaggo dutiyo.",
  "atk-s0404a32:48_0": "Manorathapūraṇiyā aṅguttaranikāya-aṭṭhakathāya",
  "atk-s0404a32:49_0": "Ekādasakanipātassa saṁvaṇṇanā niṭṭhitā.",
  "atk-s0404a32:50_0": "Nigamanakathā",
  "atk-s0404a32:51_0": "Ettāvatā ca –",
  "atk-s0404a32:52_0": "Āyācito sumatinā therena bhadantajotipālena;",
  "atk-s0404a32:53_0": "Kañcipurādīsu mayā pubbe saddhiṁ vasantena.",
  "atk-s0404a32:54_0": "Varatambapaṇṇidīpe mahāvihāramhi vasanakālepi;",
  "atk-s0404a32:55_0": "Pākaṁ gate viya dume valañjamānamhi saddhamme.",
  "atk-s0404a32:56_0": "Pāraṁ piṭakattayasāgarassa gantvā ṭhitena sumatinā;",
  "atk-s0404a32:57_0": "Parisuddhājīvenābhiyācito jīvakenāpi.",
  "atk-s0404a32:58_0": "Dhammakathāya nipuṇaparamanikāyassaṭṭhakathaṁ āraddho;",
  "atk-s0404a32:59_0": "Yamahaṁ cirakālaṭṭhitimicchanto sāsanavarassa.",
  "atk-s0404a32:60_0": "Sā hi mahāaṭṭhakathāya sāramādāya niṭṭhitā esā;",
  "atk-s0404a32:61_0": "Catunavutiparimāṇāya pāḷiyā bhāṇavārehi.",
  "atk-s0404a32:62_0": "Sabbāgamasaṁvaṇṇanamanoratho pūrito ca me yasmā;",
  "atk-s0404a32:63_0": "Etāya manorathapūraṇīti nāmaṁ tato assā.",
  "atk-s0404a32:64_0": "Ekūnasaṭṭhimatto visuddhimaggopi bhāṇavārehi;",
  "atk-s0404a32:65_0": "Atthappakāsanatthāya āgamānaṁ kato yasmā.",
  "atk-s0404a32:66_0": "Tasmā tena sahāyaṁ gāthāgaṇanānayena aṭṭhakathā;",
  "atk-s0404a32:67_0": "Tīhādhikadiyaḍḍhasataṁ viññeyyā bhāṇavārānaṁ.",
  "atk-s0404a32:68_0": "Tīhādhikadiyaḍḍhasatappamāṇamiti bhāṇavārato esā;",
  "atk-s0404a32:69_0": "Samayaṁ pakāsayantī mahāvihārādhivāsīnaṁ.",
  "atk-s0404a32:70_0": "Mūlaṭṭhakathāsāraṁ ādāya mayā imaṁ karontena;",
  "atk-s0404a32:71_0": "Yaṁ puññamupacitaṁ tena hotu loko sadā sukhitoti.",
  "atk-s0404a32:72_0": "Paramavisuddhasaddhābuddhivīriyappaṭimaṇḍitena sīlācārajjavamaddavādiguṇasamudayasamuditena sakasamayasamayantaragahanajjhogāhanasamatthena",
  "atk-s0404a32:72_1": "paññāveyyattiyasamannāgatena tipiṭakapariyattippabhede sāṭṭhakathe satthu sāsane appaṭihatañāṇappabhāvena",
  "atk-s0404a32:72_2": "mahāveyyākaraṇena karaṇasampattijanitasukhaviniggatamadhurodāravacanalāvaṇṇayuttena yuttamuttavādinā",
  "atk-s0404a32:72_3": "vādīvarena mahākavinā pabhinnapaṭisambhidāparivāre chaḷabhiññādippabhedaguṇappaṭimaṇḍite uttarimanussadhamme",
  "atk-s0404a32:72_4": "suppatiṭṭhitabuddhīnaṁ therānaṁ theravaṁsappadīpānaṁ mahāvihāravāsīnaṁ vaṁsālaṅkārabhūtena suvipulavisuddhabuddhinā",
  "atk-s0404a32:72_5": "buddhaghosoti garūhi gahitanāmadheyyena therena katā ayaṁ manorathapūraṇī nāma aṅguttaranikāyaṭṭhakathā –",
  "atk-s0404a32:73_0": "Tāva tiṭṭhatu lokasmiṁ, lokanittharaṇesinaṁ;",
  "atk-s0404a32:74_0": "Dassentī kulaputtānaṁ, nayaṁ cittavisuddhiyā.",
  "atk-s0404a32:75_0": "Yāva buddhoti nāmampi, suddhacittassa tādino;",
  "atk-s0404a32:76_0": "Lokamhi lokajeṭṭhassa, pavattati mahesinoti.",
  "atk-s0404a32:77_0": "Manorathapūraṇī nāma",
  "atk-s0404a32:78_0": "Aṅguttaranikāya-aṭṭhakathā sabbākārena niṭṭhitā."
}