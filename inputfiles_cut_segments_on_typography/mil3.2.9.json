{
  "mil3.2.9:0.1_0": "Milindapañha",
  "mil3.2.9:0.2_0": "Addhānavagga",
  "mil3.2.9:0.3_0": "9. Addhānapañha",
  "mil3.2.9:1.1_0": "Rājā āha—",
  "mil3.2.9:1.2_0": "“bhante nāgasena, yaṁ panetaṁ brūsi ‘dīghamaddhānan’ti, kimetaṁ addhānaṁ nāmā”ti?",
  "mil3.2.9:1.3_0": "“Atīto, mahārāja, addhā, anāgato addhā, paccuppanno addhā”ti.",
  "mil3.2.9:1.4_0": "“Kiṁ pana, bhante, sabbe addhā atthī”ti?",
  "mil3.2.9:1.5_0": "“Koci, mahārāja, addhā atthi, koci natthī”ti.",
  "mil3.2.9:1.6_0": "“Katamo pana, bhante, atthi, katamo natthī”ti?",
  "mil3.2.9:1.7_0": "“Ye te, mahārāja,",
  "mil3.2.9:1.7_1": "saṅkhārā atītā vigatā niruddhā vipariṇatā,",
  "mil3.2.9:1.7_2": "so addhā natthi,",
  "mil3.2.9:1.7_3": "ye dhammā vipākā,",
  "mil3.2.9:1.7_4": "ye ca vipākadhammadhammā,",
  "mil3.2.9:1.7_5": "ye ca aññatra paṭisandhiṁ denti,",
  "mil3.2.9:1.7_6": "so addhā atthi.",
  "mil3.2.9:1.8_0": "Ye sattā kālaṅkatā aññatra uppannā, so ca addhā atthi.",
  "mil3.2.9:1.9_0": "Ye sattā kālaṅkatā aññatra anuppannā, so addhā natthi.",
  "mil3.2.9:1.10_0": "Ye ca sattā parinibbutā, so ca addhā natthi parinibbutattā”ti.",
  "mil3.2.9:2.1_0": "“Kallosi, bhante nāgasenā”ti.",
  "mil3.2.9:3.1_0": "Addhānapañho navamo.",
  "mil3.2.9:4.1_0": "Addhānavaggo dutiyo.",
  "mil3.2.9:5.1_0": "Imasmiṁ vagge nava pañhā."
}