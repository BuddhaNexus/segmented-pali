{
  "tika-abh08t36:0_0": "12. Dvādasamo paricchedo",
  "tika-abh08t36:1_0": "Paññattiniddesavaṇṇanā",
  "tika-abh08t36:2_0": "Etthāti yathāuddiṭṭhadhammānaṁ niddesapariyosāne.",
  "tika-abh08t36:2_1": "Ettakamevāti cittacetasikarūpanibbānamattameva.",
  "tika-abh08t36:2_2": "Paññāpetabbatoti paramatthadhammā viya sakasakasabhāvavasena apaññāyamānā hutvā lokasaṅketavasena paññāpiyamānattā.",
  "tika-abh08t36:2_3": "Paññāpanatoti paramatthavasena vijjamānāvijjamānadhammānaṁ pakāsanavasena paññāpanato.",
  "tika-abh08t36:2_4": "Tattha “paññāpetabbato”ti iminā paññāpīyati pakārena ñāpīyatīti paññattīti evaṁ kammasādhanavasena atthapaññattibhūtā upādāpaññatti vuttā.",
  "tika-abh08t36:2_5": "“Paññāpanato”ti iminā paññāpeti pakārena ñāpetīti paññattīti evaṁ kattusādhanavasena tassā abhidhāyakabhūtā nāmapaññattīti veditabbaṁ.",
  "tika-abh08t36:2_6": "Paṇṇattidukaniddese “saṅkhā…pe…",
  "tika-abh08t36:2_7": "vohāro”ti catūhi padehi upādāpaññatti vuttā.",
  "tika-abh08t36:2_8": "“Nāmaṁ…pe…",
  "tika-abh08t36:2_9": "abhilāpo”ti chahi padehi nāmapaññatti kathitāti ācariyānaṁ icchitattā vuttaṁ “tenevāhā”tiādi.",
  "tika-abh08t36:2_10": "Tesaṁ tesaṁ dhammānanti heṭṭhā abhidhammamātikāya vuttānaṁ kusalākusalādidhammānaṁ.",
  "tika-abh08t36:2_11": "Saṅkhāti “ahaṁ mamā”tiādinā saṅkhāyamānatā.",
  "tika-abh08t36:2_12": "Samaññāti saṅketavasena ñāyamānatā.",
  "tika-abh08t36:2_13": "Paññattīti asaṅkaravasena anekadhā vibhajitvā paññāpiyamānatā.",
  "tika-abh08t36:2_14": "Vohāroti pākaṭaṁ katvā vuccamānatā,",
  "tika-abh08t36:2_15": "kathanavasena upayujjamānatā vā.",
  "tika-abh08t36:2_16": "Atthābhimukhaṁ namatīti nāmaṁ.",
  "tika-abh08t36:2_17": "Taṁ pana anvattharuḷhīvasena duvidhaṁ,",
  "tika-abh08t36:2_18": "sāmaññaguṇakittimaopapātikanāmavasena catubbidhaṁ.",
  "tika-abh08t36:2_19": "Nāmakammanti nāmakaraṇaṁ.",
  "tika-abh08t36:2_20": "Nāmadheyyanti nāmaṭhapanaṁ,",
  "tika-abh08t36:2_21": "nāmadheyyanti vā seṭṭhānaṁ nāmaṁ.",
  "tika-abh08t36:2_22": "Akkharadvārena atthaṁ nīharitvā utti kathanaṁ nirutti.",
  "tika-abh08t36:2_23": "Byañjananti pākaṭakaraṇaṁ.",
  "tika-abh08t36:2_24": "Abhilāpoti abhilāpanaṁ.",
  "tika-abh08t36:3_0": "Ahanti rūpādivinimuttaṁ ahaṁkārabuddhivisayabhūtaṁ attano khandhasamūhasantānamupādāya paññattaṁ tadaññānaññabhāvena",
  "tika-abh08t36:3_1": "anibbacanīyaṁ upādāpaññattiṁ vadati.",
  "tika-abh08t36:3_2": "Tenāha “ahanti hī”tiādi.",
  "tika-abh08t36:3_3": "“Ahanti…pe…",
  "tika-abh08t36:3_4": "katvā”ti upādāpaññattiyā uppattiṁ dassetvā yathātiādinā taṁ pakāseti.",
  "tika-abh08t36:4_0": "Yasmā “samaññā paññatti vohāro”ti “evaṁ saṅkhā”ti imasseva vevacanaṁ,",
  "tika-abh08t36:4_1": "tasmā vuttaṁ “idāni paññāpanato paññatti”ntiādi.",
  "tika-abh08t36:5_0": "Tadanurūpā jātāti tajjā,",
  "tika-abh08t36:5_1": "avijjamānapaññatti viya kevalaṁ lokasaṅketavaseneva ahutvā dhammasabhāvassa anurūpavasena pavattā paññattīti attho.",
  "tika-abh08t36:5_2": "Nāmapaññattipi vacanatthasaṅkhātakāraṇaṁ upādāya paṭicca pavattanato upādāpaññattivohāraṁ labhatīti tassāpi upādāpaññattipariyāyo vutto.",
  "tika-abh08t36:5_3": "Gaṇṭhipadakārenāpi hi imināva adhippāyena upādāpaññattīti upādānavatī paññatti kāraṇavatiṁ kāraṇabhūtamatthamupādāya",
  "tika-abh08t36:5_4": "gahetvā tannissayena paññāpīyati,",
  "tika-abh08t36:5_5": "sabbopi paññattibhedo anena lakkhaṇena upādāpaññattimeva bhajati.",
  "tika-abh08t36:5_6": "Anupādāya hi paññatti natthīti vuttaṁ.",
  "tika-abh08t36:5_7": "Upanidhāpaññattīti paṭipakkhabhūtaṁ ekapaññattiṁ upanidhāya apekkhitvā pavattā paññatti.",
  "tika-abh08t36:5_8": "Cakkhusota-",
  "tika-abh08t36:5_9": "ggahaṇena ajjhattikāyatanāni dasseti,",
  "tika-abh08t36:5_10": "rūpasadda-",
  "tika-abh08t36:5_11": "ggahaṇena bāhirāyatanāni.",
  "tika-abh08t36:5_12": "Pathavītejovāyu-",
  "tika-abh08t36:5_13": "ggahaṇena phoṭṭhabbāyatanaṁ pabhedato dasseti.",
  "tika-abh08t36:5_14": "Eteneva dhammāyatanepi labbhamānabhedo dassitoti daṭṭhabbaṁ.",
  "tika-abh08t36:6_0": "Yasmā pathavādikā paññatti sasambhārapathaviyaṁ ekassa nāmaṁ gahetvā samūhamevopādāya paññāpīyati,",
  "tika-abh08t36:6_1": "ghaṭādikā ca paññatti dhammasamūhesu sabbesameva nāmaṁ gahetvā samūhamevopādāya paññāpīyati,",
  "tika-abh08t36:6_2": "tasmā vuttaṁ “ekassa vā”tiādi.",
  "tika-abh08t36:6_3": "Tattha ekassa nāmaṁ gahetvā samūhamupādāya paññāpiyamānāya pathavādivasena pākaṭabhāvato taṁ ṭhapetvā itaraṁ dassetuṁ “katha”ntiādi vuttaṁ.",
  "tika-abh08t36:6_4": "Ayaṁ samūhapaññatti nāma samūhassa paññāpanato.",
  "tika-abh08t36:6_5": "Disākāsādīsu disā-",
  "tika-abh08t36:6_6": "ggahaṇena candasūriyāvattanamupādāya paññāpiyamānaṁ puratthimādidisāpaññattiṁ dasseti. Ākāsa-",
  "tika-abh08t36:6_7": "ggahaṇena asamphuṭṭhadhamme upādāya paññāpiyamānaṁ kūpaguhādiākāsapaññattiṁ dasseti. Kāla-",
  "tika-abh08t36:6_8": "ggahaṇena candāvattanādikamupādāya paññāpiyamānaṁ pubbaṇhādikālapaññattiṁ dasseti. Nimitta-",
  "tika-abh08t36:6_9": "ggahaṇena bahiddhā pathavīmaṇḍalādikaṁ,",
  "tika-abh08t36:6_10": "ajjhattikañca bhāvanāvisesaṁ upādāya paññāpiyamānaṁ kasiṇanimittādikaṁ dasseti. Abhāva-",
  "tika-abh08t36:6_11": "ggahaṇena bhāvanābalena appavattanasabhāvaṁ ākāsānañcāyatanajhānaṁ upādāya pavattaṁ ākiñcaññāyatanajhānārammaṇaṁ abhāvapaññattiṁ dasseti. Nirodha-",
  "tika-abh08t36:6_12": "ggahaṇena bhāvanābalena niruddhaṁ nevasaññānāsaññāyatanaṁ nissāya paññattaṁ nirodhapaññattiṁ dasseti. Ādi-",
  "tika-abh08t36:6_13": "ggahaṇena khayādisabhāvaṁ taṁ taṁ dhammamupādāya paññāpiyamānaṁ aniccalakkhaṇādikaṁ saṅgaṇhāti.",
  "tika-abh08t36:6_14": "Sāpi hi disākāsādikā viya dhammasamūhamupādāya apaññattabhāvato asamūhapaññattiyevāti.",
  "tika-abh08t36:7_0": "Sāti ayaṁ dvidhā upādāpaññatti.",
  "tika-abh08t36:7_1": "Tajjāpaññatti vacanatthaṁ amuñcitvā pavattito upādāpaññattiyaṁyeva saṅgayhatīti vuttaṁ “vijjamānaṁ paramatthaṁ jotayatī”ti.",
  "tika-abh08t36:7_2": "Evañca katvā upari “cha paññattiyopi ettheva saṅgahaṁ gacchantī”ti vuttaṁ.",
  "tika-abh08t36:7_3": "Vijjamānanti sabhāvena upalabbhamānaṁ.",
  "tika-abh08t36:7_4": "Avijjamānanti ṭhapetvā lokasaṅketaṁ sabhāvavasena anupalabbhamānaṁ.",
  "tika-abh08t36:7_5": "Nāmamattanti nāmamattavantaṁ.",
  "tika-abh08t36:7_6": "Sotadvārajavanānantaranti paccuppannasaddārammaṇāya sotadvārajavanavīthiyā,",
  "tika-abh08t36:7_7": "tadanusārappavattāya atītasaddārammaṇāya manodvārajavanavīthiyā ca anantarappavattena.",
  "tika-abh08t36:7_8": "Manodvārajavanavīthipi hi sotadvārajavanānantarappavattā taggahaṇeneva idha gahitā.",
  "tika-abh08t36:7_9": "Gahitapubbasaṅketenāti “ayaṁ imassa attho,",
  "tika-abh08t36:7_10": "idamimassa vācaka”nti evaṁ vacanavacanatthasambandhaggahaṇavasena gahitapubbabhāvasaṅketena.",
  "tika-abh08t36:7_11": "Yāyāti yāya nāmapaññattiyā karaṇabhūtāya.",
  "tika-abh08t36:7_12": "Manodvārajavanaviññāṇena kattubhūtena.",
  "tika-abh08t36:7_13": "Manodvārajavanaviññāṇena vā karaṇabhūtena,",
  "tika-abh08t36:7_14": "yāya nāmapaññattiyā kattubhūtāyāti attho.",
  "tika-abh08t36:7_15": "Paññāpīyatīti sammutiparamatthavasena pana duvidhaṁ atthajātaṁ paññāpīyati viññāpīyatīti vuttaṁ hoti.",
  "tika-abh08t36:7_16": "Tenāhu porāṇā –",
  "tika-abh08t36:8_0": "“Atthā yassānusārena, viññāyanti tato paraṁ;",
  "tika-abh08t36:9_0": "Sāyaṁ paññatti viññeyyā, lokasaṅketanimmitā”ti.",
  "tika-abh08t36:10_0": "Katarajavanavīthiyaṁ panāyaṁ viññāyatīti?",
  "tika-abh08t36:10_1": "“Ghaṭo”tiādisaddaṁ suṇantassa ekamekaṁ saddaṁ ārabbha paccuppannātītārammaṇavasena dve dve javanavārā honti,",
  "tika-abh08t36:10_2": "tato saddasamudāyamārabbha eko,",
  "tika-abh08t36:10_3": "tato nāmapaññattimārabbha ekoti evaṁ saddasamudāyārammaṇāya javanavīthiyā anantaraṁ nāmapaññatti pākaṭā hoti,",
  "tika-abh08t36:10_4": "tato paraṁ atthāvabodhoti ācariyā.",
  "tika-abh08t36:11_0": "Yaṁ sandhāya chakkanayo vuttoti sambandho.",
  "tika-abh08t36:11_1": "Tathā avijjamānānanti paramatthato avijjamānānaṁ.",
  "tika-abh08t36:11_2": "Kenaci ākārenāti paramatthato,",
  "tika-abh08t36:11_3": "lokasaṅketato vā kenaci pakārena.",
  "tika-abh08t36:11_4": "Anupalabbhamānānaṁ pañcamasaccādīnanti ākāsādipañcamasaccādīnaṁ. Ādi-",
  "tika-abh08t36:11_5": "ggahaṇena aṭṭhamabojjhaṅgādike saṅgaṇhāti.",
  "tika-abh08t36:11_6": "Pakatipurisādīnanti satvarajatamānaṁ samānāvatthā pakatiaṅguṭṭhādiparimāṇo kārako vedako attā purisotiādinā parikappitānaṁ pakatipurisādīnaṁ. Ādi-",
  "tika-abh08t36:11_7": "ggahaṇena ākāsakusumādiṁ saṅgaṇhāti.",
  "tika-abh08t36:11_8": "Vijjamānena avijjamānapaññatti paramatthato vijjamānāhi vijjādīhi avijjamānassa puggalassa paññattattā.",
  "tika-abh08t36:11_9": "Sesesupi imināva nayānusārena attho veditabbo.",
  "tika-abh08t36:11_10": "Etthevāti upādāpaññattiyameva.",
  "tika-abh08t36:12_0": "“Kusaggenudakamādāya, samudde udakaṁ mine;",
  "tika-abh08t36:13_0": "Evaṁ mānusakā kāmā, dibbakāmāna santike”ti. –",
  "tika-abh08t36:14_0": "Vacanato manussaloke cakkavattisampattidibbasampattiṁ upanidhāya nihīnāyevāti vuttaṁ “kapaṇaṁ…pe…",
  "tika-abh08t36:14_1": "nidhāyā”ti.",
  "tika-abh08t36:14_2": "Mānusakanti manussaloke bhavaṁ.",
  "tika-abh08t36:14_3": "Paramattho ca vijjatīti pāṭhaseso.",
  "tika-abh08t36:15_0": "778.Tatiyā koṭi na vijjati anupalabbhamānattā. Vuttañhetaṁ mahāaṭṭhakathāyaṁ –",
  "tika-abh08t36:16_0": "“Duve saccāni akkhāsi, sambuddho vadataṁ varo;",
  "tika-abh08t36:17_0": "Sammutiṁ paramatthañca, tatiyaṁ nopalabbhatī”ti. ;",
  "tika-abh08t36:18_0": "Paravādesu na kampatīti pakatipurisantarādivādīnaṁ paresaṁ titthiyānaṁ vādesu sampattesu,",
  "tika-abh08t36:18_1": "nimittabhūtesu vā na kampati na pavedhati na calatīti attho.",
  "tika-abh08t36:19_0": "Iti abhidhammatthavikāsiniyā nāma",
  "tika-abh08t36:20_0": "Abhidhammāvatārasaṁvaṇṇanāya",
  "tika-abh08t36:21_0": "Paññattiniddesavaṇṇanā niṭṭhitā."
}