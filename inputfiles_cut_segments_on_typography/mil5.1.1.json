{
  "mil5.1.1:0.1_0": "Milindapañha",
  "mil5.1.1:0.2_0": "Meṇḍakapañha",
  "mil5.1.1:0.3_0": "Iddhibalavagga",
  "mil5.1.1:0.4_0": "1. Katādhikārasaphalapañha",
  "mil5.1.1:1.1_0": "Atha kho milindo rājā katāvakāso nipacca garuno pāde sirasi añjaliṁ katvā etadavoca—",
  "mil5.1.1:1.2_0": "“bhante nāgasena, ime titthiyā evaṁ bhaṇanti—",
  "mil5.1.1:1.3_0": "‘yadi buddho pūjaṁ sādiyati,",
  "mil5.1.1:1.3_1": "na parinibbuto buddho saṁyutto lokena antobhaviko lokasmiṁ lokasādhāraṇo,",
  "mil5.1.1:1.3_2": "tasmā tassa kato adhikāro avañjho bhavati saphalo.",
  "mil5.1.1:1.4_0": "Yadi parinibbuto visaṁyutto lokena nissaṭo sabbabhavehi,",
  "mil5.1.1:1.4_1": "tassa pūjā nuppajjati,",
  "mil5.1.1:1.4_2": "parinibbuto na kiñci sādiyati,",
  "mil5.1.1:1.4_3": "asādiyantassa kato adhikāro vañjho bhavati aphalo’ti ubhato koṭiko eso pañho,",
  "mil5.1.1:1.4_4": "neso visayo appattamānasānaṁ,",
  "mil5.1.1:1.4_5": "mahantānaṁ yeveso visayo,",
  "mil5.1.1:1.4_6": "bhindetaṁ diṭṭhijālaṁ ekaṁse ṭhapaya,",
  "mil5.1.1:1.4_7": "taveso pañho anuppatto,",
  "mil5.1.1:1.4_8": "anāgatānaṁ jinaputtānaṁ cakkhuṁ dehi paravādaniggahāyā”ti.",
  "mil5.1.1:2.1_0": "Thero āha—",
  "mil5.1.1:2.2_0": "“parinibbuto, mahārāja, bhagavā,",
  "mil5.1.1:2.2_1": "na ca bhagavā pūjaṁ sādiyati,",
  "mil5.1.1:2.2_2": "bodhimūleyeva tathāgatassa sādiyanā pahīnā,",
  "mil5.1.1:2.2_3": "kiṁ pana anupādisesāya nibbānadhātuyā parinibbutassa.",
  "mil5.1.1:2.3_0": "Bhāsitampetaṁ, mahārāja, therena sāriputtena dhammasenāpatinā—",
  "mil5.1.1:3.1_0": "‘Pūjiyantā asamasamā,",
  "mil5.1.1:3.2_0": "sadevamānusehi te;",
  "mil5.1.1:3.3_0": "Na sādiyanti sakkāraṁ,",
  "mil5.1.1:3.4_0": "buddhānaṁ esa dhammatā’”ti.",
  "mil5.1.1:4.1_0": "Rājā āha—",
  "mil5.1.1:4.2_0": "“bhante nāgasena,",
  "mil5.1.1:4.2_1": "putto vā pituno vaṇṇaṁ bhāsati,",
  "mil5.1.1:4.2_2": "pitā vā puttassa vaṇṇaṁ bhāsati,",
  "mil5.1.1:4.2_3": "na cetaṁ kāraṇaṁ paravādānaṁ niggahāya,",
  "mil5.1.1:4.2_4": "pasādappakāsanaṁ nāmetaṁ,",
  "mil5.1.1:4.2_5": "iṅgha me tvaṁ tattha kāraṇaṁ sammā brūhi sakavādassa patiṭṭhāpanāya diṭṭhijālaviniveṭhanāyā”ti.",
  "mil5.1.1:5.1_0": "Thero āha—",
  "mil5.1.1:5.2_0": "“parinibbuto, mahārāja, bhagavā,",
  "mil5.1.1:5.2_1": "na ca bhagavā pūjaṁ sādiyati,",
  "mil5.1.1:5.2_2": "asādiyantasseva tathāgatassa devamanussā dhāturatanaṁ vatthuṁ karitvā tathāgatassa ñāṇaratanārammaṇena",
  "mil5.1.1:5.2_3": "sammāpaṭipattiṁ sevantā tisso sampattiyo paṭilabhanti.",
  "mil5.1.1:6.1_0": "Yathā, mahārāja,",
  "mil5.1.1:6.1_1": "mahatimahāaggikkhandho pajjalitvā nibbāyeyya,",
  "mil5.1.1:6.1_2": "api nu kho so, mahārāja,",
  "mil5.1.1:6.1_3": "mahāaggikkhandho sādiyati tiṇakaṭṭhupādānan”ti?",
  "mil5.1.1:6.2_0": "“Jalamānopi so, bhante,",
  "mil5.1.1:6.2_1": "mahāaggikkhandho tiṇakaṭṭhupādānaṁ na sādiyati,",
  "mil5.1.1:6.2_2": "kiṁ pana nibbuto upasanto acetano sādiya”ti?",
  "mil5.1.1:6.3_0": "“Tasmiṁ pana, mahārāja, aggikkhandhe uparate upasante loke aggi suñño hotī”ti.",
  "mil5.1.1:6.4_0": "“Na hi, bhante,",
  "mil5.1.1:6.4_1": "kaṭṭhaṁ aggissa vatthu hoti upādānaṁ,",
  "mil5.1.1:6.4_2": "ye keci manussā aggikāmā,",
  "mil5.1.1:6.4_3": "te attano thāmabalavīriyena paccattapurisakārena kaṭṭhaṁ manthayitvā aggiṁ nibbattetvā tena agginā aggikaraṇīyāni kammāni karontī”ti.",
  "mil5.1.1:6.5_0": "“Tena hi, mahārāja,",
  "mil5.1.1:6.5_1": "titthiyānaṁ vacanaṁ micchā bhavati ‘asādiyantassa kato adhikāro vañjho bhavati aphalo’ti.",
  "mil5.1.1:7.1_0": "Yathā, mahārāja, mahatimahāaggikkhandho pajjali;",
  "mil5.1.1:7.2_0": "evameva bhagavā dasasahassiyā lokadhātuyā buddhasiriyā pajjali.",
  "mil5.1.1:7.3_0": "Yathā, mahārāja, mahatimahāaggikkhandho pajjalitvā nibbuto;",
  "mil5.1.1:7.4_0": "evameva bhagavā dasasahassiyā lokadhātuyā buddhasiriyā pajjalitvā anupādisesāya nibbānadhātuyā parinibbuto.",
  "mil5.1.1:7.5_0": "Yathā, mahārāja, nibbuto aggikkhandho tiṇakaṭṭhupādānaṁ na sādiyati;",
  "mil5.1.1:7.6_0": "evameva kho lokahitassa sādiyanā pahīnā upasantā.",
  "mil5.1.1:7.7_0": "Yathā, mahārāja,",
  "mil5.1.1:7.7_1": "manussā nibbute aggikkhandhe anupādāne attano thāmabalavīriyena paccattapurisakārena kaṭṭhaṁ manthayitvā",
  "mil5.1.1:7.7_2": "aggiṁ nibbattetvā tena agginā aggikaraṇīyāni kammāni karonti;",
  "mil5.1.1:7.8_0": "evameva kho devamanussā tathāgatassa parinibbutassa asādiyantasseva dhāturatanaṁ vatthuṁ karitvā tathāgatassa",
  "mil5.1.1:7.8_1": "ñāṇaratanārammaṇena sammāpaṭipattiṁ sevantā tisso sampattiyo paṭilabhanti, imināpi, mahārāja,",
  "mil5.1.1:7.8_2": "kāraṇena tathāgatassa parinibbutassa asādiyantasseva kato adhikāro avañjho bhavati saphalo.",
  "mil5.1.1:8.1_0": "Aparampi, mahārāja,",
  "mil5.1.1:8.1_1": "uttariṁ kāraṇaṁ suṇohi yena kāraṇena tathāgatassa parinibbutassa asādiyantasseva kato adhikāro avañjho bhavati saphalo.",
  "mil5.1.1:8.2_0": "Yathā, mahārāja,",
  "mil5.1.1:8.2_1": "mahatimahāvāto vāyitvā uparameyya,",
  "mil5.1.1:8.2_2": "api nu kho so, mahārāja,",
  "mil5.1.1:8.2_3": "uparato vāto sādiyati puna nibbattāpanan”ti?",
  "mil5.1.1:8.3_0": "“Na hi, bhante, uparatassa vātassa ābhogo vā manasikāro vā puna nibbattāpanāya”.",
  "mil5.1.1:8.4_0": "“Kiṅkāraṇaṁ”?",
  "mil5.1.1:8.5_0": "“Acetanā sā vāyodhātū”ti.",
  "mil5.1.1:8.6_0": "“Api nu tassa, mahārāja, uparatassa vātassa vātoti samaññā apagacchatī”ti?",
  "mil5.1.1:8.7_0": "“Na hi, bhante,",
  "mil5.1.1:8.7_1": "tālavaṇṭavidhūpanāni vātassa uppattiyā paccayā,",
  "mil5.1.1:8.7_2": "ye keci manussā uṇhābhitattā pariḷāhaparipīḷitā,",
  "mil5.1.1:8.7_3": "te tālavaṇṭena vā vidhūpanena vā attano thāmabalavīriyena paccattapurisakārena taṁ nibbattetvā tena vātena uṇhaṁ nibbāpenti pariḷāhaṁ vūpasamentī”ti.",
  "mil5.1.1:8.8_0": "“Tena hi, mahārāja,",
  "mil5.1.1:8.8_1": "titthiyānaṁ vacanaṁ micchā bhavati ‘asādiyantassa kato adhikāro vañjho bhavati aphalo’ti.",
  "mil5.1.1:9.1_0": "Yathā, mahārāja, mahatimahāvāto vāyi;",
  "mil5.1.1:9.2_0": "evameva bhagavā dasasahassiyā lokadhātuyā sītalamadhurasantasukhumamettāvātena upavāyi.",
  "mil5.1.1:9.3_0": "Yathā, mahārāja, mahatimahāvāto vāyitvā uparato;",
  "mil5.1.1:9.4_0": "evameva bhagavā sītalamadhurasantasukhumamettāvātena upavāyitvā anupādisesāya nibbānadhātuyā parinibbuto.",
  "mil5.1.1:9.5_0": "Yathā, mahārāja, uparato vāto puna nibbattāpanaṁ na sādiyati;",
  "mil5.1.1:9.6_0": "evameva lokahitassa sādiyanā pahīnā upasantā.",
  "mil5.1.1:9.7_0": "Yathā, mahārāja, te manussā uṇhābhitattā pariḷāhaparipīḷitā;",
  "mil5.1.1:9.8_0": "evameva devamanussā tividhaggisantāpapariḷāhaparipīḷitā.",
  "mil5.1.1:9.9_0": "Yathā tālavaṇṭavidhūpanāni vātassa nibbattiyā paccayā honti;",
  "mil5.1.1:9.10_0": "evameva tathāgatassa dhātu ca ñāṇaratanañca paccayo hoti tissannaṁ sampattīnaṁ paṭilābhāya.",
  "mil5.1.1:9.11_0": "Yathā manussā uṇhābhitattā pariḷāhaparipīḷitā tālavaṇṭena vā vidhūpanena vā vātaṁ nibbattetvā uṇhaṁ nibbāpenti pariḷāhaṁ vūpasamenti;",
  "mil5.1.1:9.12_0": "evameva devamanussā tathāgatassa parinibbutassa asādiyantasseva dhātuñca ñāṇaratanañca pūjetvā kusalaṁ",
  "mil5.1.1:9.12_1": "nibbattetvā tena kusalena tividhaggisantāpapariḷāhaṁ nibbāpenti vūpasamenti.",
  "mil5.1.1:9.13_0": "Imināpi, mahārāja,",
  "mil5.1.1:9.13_1": "kāraṇena tathāgatassa parinibbutassa asādiyantasseva kato adhikāro avañjho bhavati saphaloti.",
  "mil5.1.1:10.1_0": "Aparampi, mahārāja, uttariṁ kāraṇaṁ suṇohi paravādānaṁ niggahāya.",
  "mil5.1.1:10.2_0": "Yathā, mahārāja,",
  "mil5.1.1:10.2_1": "puriso bheriṁ ākoṭetvā saddaṁ nibbatteyya,",
  "mil5.1.1:10.2_2": "yo so bherisaddo purisena nibbattito,",
  "mil5.1.1:10.2_3": "so saddo antaradhāyeyya,",
  "mil5.1.1:10.2_4": "api nu kho so, mahārāja,",
  "mil5.1.1:10.2_5": "saddo sādiyati puna nibbattāpanan”ti?",
  "mil5.1.1:10.3_0": "“Na hi, bhante,",
  "mil5.1.1:10.3_1": "antarahito so saddo,",
  "mil5.1.1:10.3_2": "natthi tassa puna uppādāya ābhogo vā manasikāro vā,",
  "mil5.1.1:10.3_3": "sakiṁ nibbatte bherisadde antarahite so bherisaddo samucchinno hoti.",
  "mil5.1.1:10.4_0": "Bherī pana, bhante,",
  "mil5.1.1:10.4_1": "paccayo hoti saddassa nibbattiyā,",
  "mil5.1.1:10.4_2": "atha puriso paccaye sati attajena vāyāmena bheriṁ akoṭetvā saddaṁ nibbattetī”ti.",
  "mil5.1.1:11.1_0": "“Evameva kho, mahārāja,",
  "mil5.1.1:11.1_1": "bhagavā sīlasamādhipaññāvimuttivimuttiñāṇadassanaparibhāvitaṁ dhāturatanañca dhammañca vinayañca anusiṭṭhañca",
  "mil5.1.1:11.1_2": "satthāraṁ ṭhapayitvā sayaṁ anupādisesāya nibbānadhātuyā parinibbuto,",
  "mil5.1.1:11.1_3": "na ca parinibbute bhagavati sampattilābho upacchinno hoti,",
  "mil5.1.1:11.1_4": "bhavadukkhapaṭipīḷitā sattā dhāturatanañca dhammañca vinayañca anusiṭṭhañca paccayaṁ karitvā sampattikāmā sampattiyo paṭilabhanti, imināpi, mahārāja,",
  "mil5.1.1:11.1_5": "kāraṇena tathāgatassa parinibbutassa asādiyantasseva kato adhikāro avañjho bhavati saphaloti.",
  "mil5.1.1:12.1_0": "Diṭṭhañcetaṁ, mahārāja, bhagavatā anāgatamaddhānaṁ.",
  "mil5.1.1:12.2_0": "Kathitañca bhaṇitañca ācikkhitañca ‘siyā kho panānanda,",
  "mil5.1.1:12.2_1": "tumhākaṁ evamassa atītasatthukaṁ pāvacanaṁ natthi no satthāti,",
  "mil5.1.1:12.2_2": "na kho panetaṁ, ānanda,",
  "mil5.1.1:12.2_3": "evaṁ daṭṭhabbaṁ, yo vo, ānanda,",
  "mil5.1.1:12.2_4": "mayā dhammo ca vinayo ca desito paññatto,",
  "mil5.1.1:12.2_5": "so vo mamaccayena satthā’ti.",
  "mil5.1.1:12.3_0": "Parinibbutassa tathāgatassa asādiyantassa kato adhikāro vañjho bhavati aphaloti,",
  "mil5.1.1:12.3_1": "taṁ tesaṁ titthiyānaṁ vacanaṁ micchā abhūtaṁ vitathaṁ alikaṁ viruddhaṁ viparītaṁ dukkhadāyakaṁ dukkhavipākaṁ apāyagamanīyanti.",
  "mil5.1.1:13.1_0": "Aparampi, mahārāja,",
  "mil5.1.1:13.1_1": "uttariṁ kāraṇaṁ suṇohi yena kāraṇena tathāgatassa parinibbutassa asādiyantasseva kato adhikāro avañjho bhavati saphalo.",
  "mil5.1.1:13.2_0": "Sādiyati nu kho, mahārāja, ayaṁ mahāpathavī ‘sabbabījāni mayi saṁviruhantū’”ti?",
  "mil5.1.1:13.3_0": "“Na hi, bhante”ti.",
  "mil5.1.1:13.4_0": "“Kissa pana tāni, mahārāja,",
  "mil5.1.1:13.4_1": "bījāni asādiyantiyā mahāpathaviyā saṁviruhitvā daḷhamūlajaṭāpatiṭṭhitā khandhasārasākhāparivitthiṇṇā pupphaphaladharā hontī”ti?",
  "mil5.1.1:13.5_0": "“Asādiyantīpi, bhante,",
  "mil5.1.1:13.5_1": "mahāpathavī tesaṁ bījānaṁ vatthu hoti paccayaṁ deti viruhanāya,",
  "mil5.1.1:13.5_2": "tāni bījāni taṁ vatthuṁ nissāya tena paccayena saṁviruhitvā daḷhamūlajaṭāpatiṭṭhitā khandhasārasākhāparivitthiṇṇā pupphaphaladharā hontī”ti.",
  "mil5.1.1:13.6_0": "“Tena hi, mahārāja, titthiyā sake vāde naṭṭhā honti hatā viruddhā, sace te bhaṇanti—",
  "mil5.1.1:13.7_0": "‘asādiyantassa kato adhikāro vañjho bhavati aphalo’ti.",
  "mil5.1.1:14.1_0": "Yathā, mahārāja, mahāpathavī, evaṁ tathāgato arahaṁ sammāsambuddho.",
  "mil5.1.1:14.2_0": "Yathā, mahārāja, mahāpathavī na kiñci sādiyati, evaṁ tathāgato na kiñci sādiyati.",
  "mil5.1.1:14.3_0": "Yathā, mahārāja,",
  "mil5.1.1:14.3_1": "tāni bījāni pathaviṁ nissāya saṁviruhitvā daḷhamūlajaṭāpatiṭṭhitā khandhasārasākhāparivitthiṇṇā pupphaphaladharā honti,",
  "mil5.1.1:14.3_2": "evaṁ devamanussā tathāgatassa parinibbutassa asādiyantasseva dhātuñca ñāṇaratanañca nissāya daḷhakusalamūlapatiṭṭhitā",
  "mil5.1.1:14.3_3": "samādhikkhandhadhammasārasīlasākhāparivitthiṇṇā vimuttipupphasāmaññaphaladharā honti, imināpi, mahārāja,",
  "mil5.1.1:14.3_4": "kāraṇena tathāgatassa parinibbutassa asādiyantasseva kato adhikāro avañjho bhavati saphaloti.",
  "mil5.1.1:15.1_0": "Aparampi, mahārāja,",
  "mil5.1.1:15.1_1": "uttariṁ kāraṇaṁ suṇohi yena kāraṇena tathāgatassa parinibbutassa asādiyantasseva kato adhikāro avañjho bhavati saphalo.",
  "mil5.1.1:15.2_0": "Sādiyanti nu kho, mahārāja,",
  "mil5.1.1:15.2_1": "ime oṭṭhā goṇā gadrabhā ajā pasū manussā antokucchismiṁ kimikulānaṁ sambhavan”ti?",
  "mil5.1.1:15.3_0": "“Na hi, bhante”ti.",
  "mil5.1.1:15.4_0": "“Kissa pana te, mahārāja,",
  "mil5.1.1:15.4_1": "kimayo tesaṁ asādiyantānaṁ antokucchismiṁ sambhavitvā bahuputtanattā vepullataṁ pāpuṇantī”ti?",
  "mil5.1.1:15.5_0": "“Pāpassa, bhante,",
  "mil5.1.1:15.5_1": "kammassa balavatāya asādiyantānaṁyeva tesaṁ sattānaṁ antokucchismiṁ kimayo sambhavitvā bahuputtanattā vepullataṁ pāpuṇantī”ti.",
  "mil5.1.1:15.6_0": "“Evameva kho, mahārāja,",
  "mil5.1.1:15.6_1": "tathāgatassa parinibbutassa asādiyantasseva dhātussa ca ñāṇārammaṇassa ca balavatāya tathāgate kato adhikāro avañjho bhavati saphaloti.",
  "mil5.1.1:16.1_0": "Aparampi, mahārāja,",
  "mil5.1.1:16.1_1": "uttariṁ kāraṇaṁ suṇohi yena kāraṇena tathāgatassa parinibbutassa asādiyantasseva kato adhikāro avañjho bhavati saphalo.",
  "mil5.1.1:16.2_0": "Sādiyanti nu kho, mahārāja, ime manussā ime aṭṭhanavuti rogā kāye nibbattantū”ti?",
  "mil5.1.1:16.3_0": "“Na hi, bhante”ti.",
  "mil5.1.1:16.4_0": "“Kissa pana te, mahārāja, rogā asādiyantānaṁ kāye nipatantī”ti?",
  "mil5.1.1:16.5_0": "“Pubbe katena, bhante, duccaritenā”ti.",
  "mil5.1.1:16.6_0": "“Yadi, mahārāja,",
  "mil5.1.1:16.6_1": "pubbe kataṁ akusalaṁ idha vedanīyaṁ hoti, tena hi, mahārāja,",
  "mil5.1.1:16.6_2": "pubbe katampi idha katampi kusalākusalaṁ kammaṁ avañjhaṁ bhavati saphalanti.",
  "mil5.1.1:16.7_0": "Imināpi, mahārāja,",
  "mil5.1.1:16.7_1": "kāraṇena tathāgatassa parinibbutassa asādiyantasseva kato adhikāro avañjho bhavati saphaloti.",
  "mil5.1.1:17.1_0": "Sutapubbaṁ pana tayā, mahārāja,",
  "mil5.1.1:17.1_1": "nandako nāma yakkho theraṁ sāriputtaṁ āsādayitvā pathaviṁ paviṭṭho”ti?",
  "mil5.1.1:17.2_0": "“Āma, bhante, suyyati, loke pākaṭo eso”ti.",
  "mil5.1.1:17.3_0": "“Api nu kho, mahārāja, thero sāriputto sādiyi nandakassa yakkhassa mahāpathavigilanan”ti.",
  "mil5.1.1:17.4_0": "“Ubbattiyantepi, bhante,",
  "mil5.1.1:17.4_1": "sadevake loke patamānepi chamāyaṁ candimasūriye vikirantepi sinerupabbatarāje thero sāriputto na parassa dukkhaṁ sādiyeyya.",
  "mil5.1.1:17.5_0": "Taṁ kissa hetu?",
  "mil5.1.1:17.6_0": "Yena hetunā thero sāriputto kujjheyya vā dusseyya vā,",
  "mil5.1.1:17.6_1": "so hetu therassa sāriputtassa samūhato samucchinno,",
  "mil5.1.1:17.6_2": "hetuno samugghātitattā, bhante,",
  "mil5.1.1:17.6_3": "thero sāriputto jīvitahārakepi kopaṁ na kareyyā”ti.",
  "mil5.1.1:17.7_0": "“Yadi, mahārāja,",
  "mil5.1.1:17.7_1": "thero sāriputto nandakassa yakkhassa pathavigilanaṁ na sādiyi,",
  "mil5.1.1:17.7_2": "kissa pana nandako yakkho pathaviṁ paviṭṭho”ti?",
  "mil5.1.1:17.8_0": "“Akusalassa, bhante, kammassa balavatāyā”ti.",
  "mil5.1.1:17.9_0": "“Yadi, mahārāja,",
  "mil5.1.1:17.9_1": "akusalassa kammassa balavatāya nandako yakkho pathaviṁ paviṭṭho,",
  "mil5.1.1:17.9_2": "asādiyantassāpi kato aparādho avañjho bhavati saphalo.",
  "mil5.1.1:17.10_0": "Tena hi, mahārāja,",
  "mil5.1.1:17.10_1": "akusalassapi kammassa balavatāya asādiyantassa kato adhikāro avañjho bhavati saphaloti.",
  "mil5.1.1:17.11_0": "Imināpi, mahārāja,",
  "mil5.1.1:17.11_1": "kāraṇena tathāgatassa parinibbutassa asādiyantasseva kato adhikāro avañjho bhavati saphaloti.",
  "mil5.1.1:18.1_0": "Kati nu kho te, mahārāja, manussā, ye etarahi mahāpathaviṁ paviṭṭhā, atthi te tattha savaṇan”ti?",
  "mil5.1.1:18.2_0": "“Āma, bhante, suyyatī”ti.",
  "mil5.1.1:18.3_0": "“Iṅgha tvaṁ, mahārāja, sāvehī”ti?",
  "mil5.1.1:18.4_0": "“Ciñcamāṇavikā, bhante,",
  "mil5.1.1:18.4_1": "suppabuddho ca sakko,",
  "mil5.1.1:18.4_2": "devadatto ca thero,",
  "mil5.1.1:18.4_3": "nandako ca yakkho,",
  "mil5.1.1:18.4_4": "nando ca māṇavakoti.",
  "mil5.1.1:18.5_0": "Sutametaṁ, bhante, ime pañca janā mahāpathaviṁ paviṭṭhā”ti.",
  "mil5.1.1:18.6_0": "“Kismiṁ te, mahārāja, aparaddhā”ti?",
  "mil5.1.1:18.7_0": "“Bhagavati ca, bhante, sāvakesu cā”ti.",
  "mil5.1.1:18.8_0": "“Api nu kho, mahārāja, bhagavā vā sāvakā vā sādiyiṁsu imesaṁ mahāpathavipavisanan”ti?",
  "mil5.1.1:18.9_0": "“Na hi, bhante”ti.",
  "mil5.1.1:18.10_0": "“Tena hi, mahārāja,",
  "mil5.1.1:18.10_1": "tathāgatassa parinibbutassa asādiyantasseva kato adhikāro avañjho bhavati saphalo”ti.",
  "mil5.1.1:18.11_0": "“Suviññāpito,",
  "mil5.1.1:18.11_1": "bhante nāgasena,",
  "mil5.1.1:18.11_2": "pañho gambhīro uttānīkato,",
  "mil5.1.1:18.11_3": "guyhaṁ vidaṁsitaṁ,",
  "mil5.1.1:18.11_4": "gaṇṭhi bhinno,",
  "mil5.1.1:18.11_5": "gahanaṁ agahanaṁ kataṁ,",
  "mil5.1.1:18.11_6": "naṭṭhā paravādā,",
  "mil5.1.1:18.11_7": "bhaggā kudiṭṭhī,",
  "mil5.1.1:18.11_8": "nippabhā jātā kutitthiyā,",
  "mil5.1.1:18.11_9": "tvaṁ gaṇivarapavaramāsajjā”ti.",
  "mil5.1.1:19.1_0": "Katādhikārasaphalapañho paṭhamo."
}