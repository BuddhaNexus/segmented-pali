{
  "tika-abh02t19:0_0": "2. Āyatanavibhaṅgo",
  "tika-abh02t19:1_0": "1. Suttantabhājanīyavaṇṇanā",
  "tika-abh02t19:2_0": "154.Asādhāraṇatoti āveṇikato.",
  "tika-abh02t19:2_1": "Taṁ nesaṁ asādhāraṇabhāvaṁ vipakkhavasena patiṭṭhāpetuṁ sādhāraṇaṁ udāharaṇavasena dasseti “āyatanasaddattho viyā”ti.",
  "tika-abh02t19:2_2": "Atha vā cakkhādiattho eva cakkhādisaddavisesito āyatanatthoti taṁ tādisaṁ āyatanatthaṁ sandhāyāha “āyatanasaddattho viya asādhāraṇato”ti.",
  "tika-abh02t19:3_0": "Yadi visayassādanattho cakkhu- saddo,",
  "tika-abh02t19:3_1": "sotādīnampi ayaṁ samaññā siyāti atippasaṅgaṁ pariharanto “satipī”tiādimāha.",
  "tika-abh02t19:3_2": "Dutiye atthavikappe cakkhatīti viññāṇādhiṭṭhitaṁ samavisamaṁ ācikkhati,",
  "tika-abh02t19:3_3": "ācikkhantaṁ viya,",
  "tika-abh02t19:3_4": "vibhāventaṁ viya vā hotīti attho.",
  "tika-abh02t19:3_5": "Rūpamiva cakkhuviññeyyaṁ viya saviggahamiva sabimbakaṁ viya vaṇṇavācako rūpa-",
  "tika-abh02t19:3_6": "saddo adhippetoti āha “vitthāraṇaṁ vā rūpasaddassa attho”ti.",
  "tika-abh02t19:4_0": "Vacanamevāti saviññattikasaddameva.",
  "tika-abh02t19:4_1": "Gamīyatīti upanīyati.",
  "tika-abh02t19:4_2": "Ajjhoharaṇassa rasaggahaṇamūlatāvacanena rasassa paramparāya jīvitahetutaṁ dasseti.",
  "tika-abh02t19:4_3": "Rasanimittañhi rasaggahaṇaṁ,",
  "tika-abh02t19:4_4": "rasaggahaṇanimittaṁ ajjhoharaṇaṁ,",
  "tika-abh02t19:4_5": "taṁnimittaṁ jīvitanti.",
  "tika-abh02t19:4_6": "Rasaggahaṇamūlatā ca ajjhoharaṇassa yebhuyyato veditabbā.",
  "tika-abh02t19:4_7": "Dissati apadissati etena phalanti deso,",
  "tika-abh02t19:4_8": "hetūti āha “uppattidesoti uppattikāraṇa”nti.",
  "tika-abh02t19:4_9": "Tathāti cakkhāyatanādippakārena.",
  "tika-abh02t19:4_10": "Manogocarabhūtāti manaso eva gocarabhūtā.",
  "tika-abh02t19:4_11": "Sāmaññalakkhaṇenevāti anubhavanādivisesalakkhaṇaṁ aggahetvā dhammabhāvasaṅkhātasādhāraṇalakkhaṇeneva.",
  "tika-abh02t19:4_12": "Ekāyatanattaṁ upanetvā vuttā dvādasa ekasabhāvattā bhinditvā vacane payojanābhāvā.",
  "tika-abh02t19:4_13": "Dvārālambanavibhāgadassanatthā hi āyatanadesanāti.",
  "tika-abh02t19:5_0": "Pubbantatoti purimabhāgato pākabhāvato.",
  "tika-abh02t19:5_1": "Pākabhāvo hi sabhāvadhammānaṁ pubbanto,",
  "tika-abh02t19:5_2": "viddhaṁsābhāvo aparanto.",
  "tika-abh02t19:6_0": "Nivāsaṭṭhānādīsu āyatana-",
  "tika-abh02t19:6_1": "saddo na āyatanatthādīsu viya padatthavivaraṇamukhena pavatto,",
  "tika-abh02t19:6_2": "atha kho tasmiṁ tasmiṁ devagharādike niruḷhatāya evamatthoti āha “ruḷhivasena āyatanasaddassatthaṁ vattu”nti.",
  "tika-abh02t19:6_3": "Manoti dvārabhūtamano.",
  "tika-abh02t19:6_4": "Nissayabhāvoti ettha nissayasadiso nissayo,",
  "tika-abh02t19:6_5": "sadisatā ca phalassa tappaṭibaddhavuttitāya daṭṭhabbā.",
  "tika-abh02t19:6_6": "Vacanīyattho bhāvattho.",
  "tika-abh02t19:7_0": "Tāvatvatoti tattakato.",
  "tika-abh02t19:7_1": "Ūnacodanāti dvādasato ūnāni kasmā na vuttānīti codanā.",
  "tika-abh02t19:7_2": "Yadi cakkhuviññāṇādīnaṁ asādhāraṇaṁ dhammajātaṁ dhammāyatanaṁ,",
  "tika-abh02t19:7_3": "evaṁ sante cakkhādīnampi dhammāyatanabhāvo siyāti codanaṁ sandhāyāha “satipī”tiādi.",
  "tika-abh02t19:7_4": "Dvārārammaṇabhāvehīti na ārammaṇabhāveneva asādhāraṇaṁ,",
  "tika-abh02t19:7_5": "atha kho dvārārammaṇabhāvehi asādhāraṇaṁ sambhavatīti vacanaseso.",
  "tika-abh02t19:8_0": "Yebhuyyasahuppattiādīhīti yebhuyyena cakkhāyatanādīni kassaci kadāci ekato uppajjanti.",
  "tika-abh02t19:8_1": "“Kāmadhātuyā upapattikkhaṇe kassaci ekādasāyatanāni uppajjantī”ti hi vuttaṁ.",
  "tika-abh02t19:8_2": "Tasmā āyatanānaṁ uppattikkamo tāva na yujjati,",
  "tika-abh02t19:8_3": "na pahānakkamo kusalābyākatānaṁ appahātabbato,",
  "tika-abh02t19:8_4": "na paṭipattikkamo akusalānaṁ,",
  "tika-abh02t19:8_5": "ekaccaabyākatānañca appaṭipajjanīyato,",
  "tika-abh02t19:8_6": "na bhūmikkamo aḍḍhekādasannaṁ āyatanānaṁ ekantakāmāvacarattā,",
  "tika-abh02t19:8_7": "itaresaṁ catubhūmipariyāpannattā,",
  "tika-abh02t19:8_8": "ekaccassa lokuttarabhāvato ca.",
  "tika-abh02t19:8_9": "Evaṁ uppattikkamādiayuttiyojanā veditabbā.",
  "tika-abh02t19:8_10": "Yesu vijjamānesu attabhāvassa paññāpanā,",
  "tika-abh02t19:8_11": "te “mayhaṁ cakkhu”ntiādinā adhikasinehavatthubhūtā cakkhādayo yathā ajjhattikatāya,",
  "tika-abh02t19:8_12": "evaṁ dassanādikiccakaraindriyatā ca padhānāti āha “ajjhattikabhāvena,",
  "tika-abh02t19:8_13": "visayibhāvena cā”ti.",
  "tika-abh02t19:8_14": "Ghānādikkamenāti ghānaṁ jivhā kāyoti iminā kamena.",
  "tika-abh02t19:9_0": "Paccuppannārammaṇattā vā cakkhādīni paṭhamaṁ vuttāni,",
  "tika-abh02t19:9_1": "mano pana kiñci paccuppannārammaṇaṁ,",
  "tika-abh02t19:9_2": "kiñci yāvanavattabbārammaṇanti pacchā vuttaṁ.",
  "tika-abh02t19:9_3": "Paccuppannārammaṇesupi upādārūpārammaṇāni cattāri paṭhamaṁ vuttāni,",
  "tika-abh02t19:9_4": "tato bhūtarūpārammaṇaṁ.",
  "tika-abh02t19:9_5": "Upādārūpārammaṇesupi dūratare dūre,",
  "tika-abh02t19:9_6": "sīghataraṁ sīghañca ārammaṇasampaṭicchanadīpanatthaṁ cakkhādīnaṁ desanākkamo.",
  "tika-abh02t19:9_7": "Cakkhusotadvayañhi dūragocaranti paṭhamaṁ vuttaṁ.",
  "tika-abh02t19:9_8": "Tatrāpi cakkhu dūrataragocaranti sabbapaṭhamaṁ vuttaṁ.",
  "tika-abh02t19:9_9": "Passantopi hi dūratare nadisotaṁ na tassa saddaṁ suṇāti.",
  "tika-abh02t19:9_10": "Ghānajivhāsupi ghānaṁ sīghataravuttīti paṭhamaṁ vuttaṁ.",
  "tika-abh02t19:9_11": "Purato ṭhapitamattassa hi bhojanassa gandho gayhatīti.",
  "tika-abh02t19:9_12": "Yathāṭhānaṁ vā tesaṁ desanākkamo.",
  "tika-abh02t19:9_13": "Imasmiñhi sarīre sabbupari cakkhussa adhiṭṭhānaṁ,",
  "tika-abh02t19:9_14": "tassa adho sotassa,",
  "tika-abh02t19:9_15": "tassa adho ghānassa,",
  "tika-abh02t19:9_16": "tassa adho jivhāya,",
  "tika-abh02t19:9_17": "tathā kāyassa yebhuyyena,",
  "tika-abh02t19:9_18": "mano pana arūpībhāvato sabbapacchā vutto.",
  "tika-abh02t19:9_19": "Taṁtaṁgocarattā tassa tassānantaraṁ bāhirāyatanāni vuttānīti vuttovāyamatthoti evampi imesaṁ kamo veditabbo.",
  "tika-abh02t19:10_0": "Tatoti hadayavatthubhedato.",
  "tika-abh02t19:10_1": "Yañhi hadayavatthuṁ nissāya ekaṁ manoviññāṇaṁ pavattati,",
  "tika-abh02t19:10_2": "na tadeva nissāya aññaṁ pavattati.",
  "tika-abh02t19:10_3": "Niddesavasenāti saṅkhepavitthāraniddesavasena.",
  "tika-abh02t19:10_4": "Yojetabbaṁ “kusalasamuṭṭhānaṁ kusalasamuṭṭhānassa sabhāga”ntiādinā.",
  "tika-abh02t19:11_0": "Sabhāvoti visayivisayabhāvo,",
  "tika-abh02t19:11_1": "tadabhinibbattiyañca yogyatā.",
  "tika-abh02t19:11_2": "Kāraṇasamatthatāti kāraṇabhūtā samatthatā paccayabhāvo.",
  "tika-abh02t19:11_3": "Dvārādibhāvoti dvārārammaṇe dvāravuttibhāvo.",
  "tika-abh02t19:11_4": "Imasmiṁ attheti anantaraṁ vuttaatthe.",
  "tika-abh02t19:11_5": "Yasmāti yāya dhammatāya yena dvārādibhāvena kāraṇabhūtena.",
  "tika-abh02t19:11_6": "Sambhavanavisesananti kiriyāya parāmasanamāha.",
  "tika-abh02t19:11_7": "Yaṁ sambhavanaṁ,",
  "tika-abh02t19:11_8": "dhammatāvesāti attho.",
  "tika-abh02t19:11_9": "Rittakānevāti dhuvādibhāvarittakāneva.",
  "tika-abh02t19:11_10": "Visamādīsu ajjhāsayo etesanti visamādiajjhāsayāni,",
  "tika-abh02t19:11_11": "visamādiajjhāsayāni viya hontīti visamādiajjhāsayāni,",
  "tika-abh02t19:11_12": "cakkhādīni.",
  "tika-abh02t19:11_13": "Visamabhāva…pe…",
  "tika-abh02t19:11_14": "vanabhāvehīti visamabhāvādisannissitaahiādisadisupādinnadhammehi cakkhādīhi,",
  "tika-abh02t19:11_15": "vanasannissitamakkaṭasadisena cittena ca abhiramitattā.",
  "tika-abh02t19:11_16": "Vanabhāvoti hi vanajjhāsayoti attho.",
  "tika-abh02t19:12_0": "Purimantavivittatāti pubbabhāgaviraho.",
  "tika-abh02t19:12_1": "Uppādato purimakoṭṭhāso hi idha purimanto.",
  "tika-abh02t19:12_2": "Aparanteti aparabhāge,",
  "tika-abh02t19:12_3": "bhaṅgato uddhanti attho.",
  "tika-abh02t19:12_4": "Udayabbayaparicchinno hi sabhāvadhammo.",
  "tika-abh02t19:12_5": "Yaṁ sandhāya vuttaṁ “anidhānagatā bhaggā,",
  "tika-abh02t19:12_6": "puñjo natthi anāgate”ti.",
  "tika-abh02t19:12_7": "Sadā abhāvoti na sadā abhāvapatiṭṭhāpanaṁ sabbakālampi natthīti,",
  "tika-abh02t19:12_8": "atha kho udayabbayaparicchinnattā sadābhāvapaṭikkhepoti āha “aniccalakkhaṇa”nti.",
  "tika-abh02t19:12_9": "Sabhāvavijahananti bhaṅgappattimāha.",
  "tika-abh02t19:12_10": "Viparivattanaṁ uppādajarāvatthāhi santānaṁ vinā na vikārāpattīti āha “santānavikārāpatti vā”ti.",
  "tika-abh02t19:13_0": "Jātidhammatādīhīti jātijarābyādhimaraṇādisabhāvatāhi.",
  "tika-abh02t19:13_1": "Aniṭṭhatāti na iṭṭhatā,",
  "tika-abh02t19:13_2": "dukkhatāti attho.",
  "tika-abh02t19:13_3": "Purimaṁ sāmaññalakkhaṇanti “paṭipīḷanaṭṭhenā”ti pubbe sāmaññato vuttaṁ dukkhalakkhaṇaṁ.",
  "tika-abh02t19:13_4": "Paccayavasena dukkhanākārena pavattamānānaṁ sabhāvadhammānaṁ dukkhanaṁ puggalasseva vasena dukkhamatāti āha “puggalassa pīḷanato dukkhama”nti.",
  "tika-abh02t19:13_5": "Dukkhavacananti “dukkha”nti satthu vacanaṁ.",
  "tika-abh02t19:14_0": "“Natthi etassa vasavattako”ti iminā natthi etassa attāti anattāti imamatthaṁ dasseti,",
  "tika-abh02t19:14_1": "“nāpi idaṁ vasavattaka”nti iminā pana na attāti anattāti.",
  "tika-abh02t19:14_2": "Attanoti niyakajjhattaṁ sandhāya vadati.",
  "tika-abh02t19:14_3": "Parasminti tato aññasmiṁ.",
  "tika-abh02t19:14_4": "Parassa ca attanīti etthāpi eseva nayo.",
  "tika-abh02t19:14_5": "Taṁ etassa natthīti taṁ yathāvuttaparaparikappitaṁ vasavattakaṁ etassa cakkhādino natthi,",
  "tika-abh02t19:14_6": "etena catukoṭikasuññatāya saṅgaho daṭṭhabbo.",
  "tika-abh02t19:14_7": "“Suññaṁ taṁ tena vasavattanākārenā”ti iminā ubhayathāpi avasavattanaṭṭhe dassitabbe tattha tāva ekaṁ",
  "tika-abh02t19:14_8": "dassetuṁ “parassā”tiādiṁ vatvā puna “atha vā”tiādinā itaraṁ dasseti.",
  "tika-abh02t19:14_9": "Sāmi eva sāmiko,",
  "tika-abh02t19:14_10": "na sāmiko assāmikoti evaṁ atthe gayhamāne “assāmikato”ti padassa suññavisesanatāya payojanaṁ natthi.",
  "tika-abh02t19:14_11": "Kāmakāriyanti yathākāmakaraṇīyaṁ.",
  "tika-abh02t19:14_12": "Avasavattanatthaṁ visesetvā dasseti samāsadvayatthasaṅgahato.",
  "tika-abh02t19:15_0": "Sasantāne dhammānaṁ visadisuppatti idha bhāvasaṅkantigamanaṁ nāmāti āha “santatiyaṁ bhāvantaruppattiyevā”ti.",
  "tika-abh02t19:15_1": "Tathā visadisuppattiyaṁ purimākāravigamo pakatibhāvavijahananti āha “santatiyā yathāpavattākāravijahana”nti.",
  "tika-abh02t19:15_2": "Bhavatīti vā bhāvo,",
  "tika-abh02t19:15_3": "avatthāviseso,",
  "tika-abh02t19:15_4": "tassa saṅkamanaṁ bhāvasaṅkanti.",
  "tika-abh02t19:15_5": "Sabhāvadhammo hi uppādakkhaṇaṁ ṭhitikkhaṇañca patvā bhijjatīti uppādāvatthāya jarāvatthaṁ,",
  "tika-abh02t19:15_6": "tato bhaṅgāvatthaṁ saṅkamatīti vuccati.",
  "tika-abh02t19:15_7": "Tathā saṅkamato ca attalābhakkhaṇato uddhaṁ jarāmaraṇehi taṁsabhāvapariccāgo pakatibhāvavijahananti khaṇavasena cetaṁ yojetabbaṁ.",
  "tika-abh02t19:15_8": "Pubbāparavasenāti ca khaṇānaṁ pubbāparavasenāti attho sambhavati.",
  "tika-abh02t19:15_9": "Ekatthattāti samānādhikaraṇattā,",
  "tika-abh02t19:15_10": "na pana visesanavisesitabbabhāvānaṁ ekattā.",
  "tika-abh02t19:15_11": "“Cakkhuṁ anicca”nti vutte “aniccaṁ cakkhu”ntipi vuttameva hotīti “yaṁ cakkhu,",
  "tika-abh02t19:15_12": "taṁ aniccaṁ,",
  "tika-abh02t19:15_13": "yaṁ aniccaṁ,",
  "tika-abh02t19:15_14": "taṁ cakkhu”nti āpannamevāti āha “aniccānaṁ sesadhammānampi cakkhubhāvo āpajjatī”ti.",
  "tika-abh02t19:16_0": "Tehi ca aniccadukkhalakkhaṇehi ca anattalakkhaṇameva visesena dassitaṁ “yadaniccaṁ,",
  "tika-abh02t19:16_1": "taṁ dukkhaṁ,",
  "tika-abh02t19:16_2": "yaṁ dukkhaṁ,",
  "tika-abh02t19:16_3": "tadanattā”tiādīsu viya.",
  "tika-abh02t19:16_4": "Dosalakkhaṇākāranidassanatthoti dosassa lakkhitabbākāranidassanattho.",
  "tika-abh02t19:16_5": "Evaṁ dukkhenāti evaṁ nānappakārena akkhirogādidukkhena ābādhatāya.",
  "tika-abh02t19:16_6": "Anattalakkhaṇadīpakānanti anattatāpaññāpanassa jotakānaṁ upāyabhūtānaṁ.",
  "tika-abh02t19:16_7": "Na hi ghaṭabhedakaṇṭakavedhādivasena labbhamānā aniccadukkhatā sattānaṁ ekantato anattatādhigamahetū honti.",
  "tika-abh02t19:16_8": "Paccayapaṭibaddhatāabhiṇhasampaṭipīḷanādivasena pana labbhamānā honti.",
  "tika-abh02t19:16_9": "Tathā hi cakkhādīni kammādimahābhūtādipaccayapaṭibaddhavuttīni,",
  "tika-abh02t19:16_10": "tato eva ahutvā sambhavanti,",
  "tika-abh02t19:16_11": "hutvā paṭiventīti aniccāni,",
  "tika-abh02t19:16_12": "abhiṇhasampaṭipīḷitattā dukkhāni,",
  "tika-abh02t19:16_13": "evaṁbhūtāni ca avasavattanato anattakānīti pariggahe ṭhitehi samupacitañāṇasambhārehi passituṁ sakkā.",
  "tika-abh02t19:17_0": "Kathaṁ panetesaṁ hutvā abhāvo jānitabboti?",
  "tika-abh02t19:17_1": "Khaṇe khaṇe aññathattadassanato.",
  "tika-abh02t19:17_2": "Taṁ kathaṁ ñāyatīti? Yuttito.",
  "tika-abh02t19:17_3": "Kā panettha yuttīti?",
  "tika-abh02t19:17_4": "Visesaggahaṇaṁ.",
  "tika-abh02t19:17_5": "Yadi cakkhādīnaṁ khaṇe khaṇe aññathattaṁ na siyā,",
  "tika-abh02t19:17_6": "bahipaccayabhede yadidaṁ pacchā visesaggahaṇaṁ,",
  "tika-abh02t19:17_7": "taṁ na siyā.",
  "tika-abh02t19:17_8": "Yassa hi tādisaṁ khaṇe khaṇe aññathattaṁ natthi,",
  "tika-abh02t19:17_9": "tassa asati bahipaccayavisese kathaṁ pacchā visesaggahaṇaṁ bhaveyya,",
  "tika-abh02t19:17_10": "bhavati ca visesaggahaṇaṁ.",
  "tika-abh02t19:17_11": "Tasmā atthi nesaṁ khaṇe khaṇe aññathattaṁ yaṁ saṇikaṁ saṇikaṁ vaḍḍhentaṁ pacchā pākaṭataraṁ jāyatīti.",
  "tika-abh02t19:17_12": "Tathā hi sarīrassa tāva ānāpānānaṁ anavatthānato parissamato ca visesaggahaṇaṁ.",
  "tika-abh02t19:17_13": "Anavatthitā hi assāsapassāsā vātā vārena vārena pavattanato.",
  "tika-abh02t19:17_14": "Yadi hi assasite vā passassite vā sarīrassa koci pacchā viseso na siyā,",
  "tika-abh02t19:17_15": "na nesaṁ koci bhedo siyā,",
  "tika-abh02t19:17_16": "diṭṭho ca so.",
  "tika-abh02t19:17_17": "Tasmā assasitaṁ sarīraṁ aññathā hontaṁ kamena tādisaṁ avatthaṁ pāpuṇāti.",
  "tika-abh02t19:17_18": "Yā passāsassa paccayo hoti,",
  "tika-abh02t19:17_19": "passasite ca puna tatheva assāsassa paccayo hotīti ānāpānānaṁ anavatthānatopi sarīrassa visesaggahaṇaṁ aññathattasiddhi.",
  "tika-abh02t19:17_20": "Tathā parissamopi asati visese pacchā sarīrassa na siyā,",
  "tika-abh02t19:17_21": "yenāyaṁ iriyāpathantarādīni sevanena parissamavinodanaṁ karoti.",
  "tika-abh02t19:18_0": "Atha vā rūpādibhedatopi visesaggahaṇaṁ.",
  "tika-abh02t19:18_1": "Rūpagandharasaphassādīnañhi visesena yo sarīre anindriyabaddhesu ca khīrūdakavatthapupphaphalosadhidhaññādīnaṁ pacchā viseso gayhati,",
  "tika-abh02t19:18_2": "so asati bahipaccayavisese nesaṁ jarādiavatthāsu vaṇṇabalādibhedo,",
  "tika-abh02t19:18_3": "rasavīriyavipākānubhāvabhedo ca khaṇe khaṇe aññathattaṁ vinā kathamupalabbheyya.",
  "tika-abh02t19:18_4": "Yaṁ pana taṁ dhammatārūpaṁ silādi,",
  "tika-abh02t19:18_5": "tattha kathanti?",
  "tika-abh02t19:18_6": "Tassāpi sītuṇhasamphassabhedato attheva visesaggahaṇaṁ.",
  "tika-abh02t19:18_7": "Taṁ khaṇe khaṇe aññathattaṁ vinā na yujjatīti.",
  "tika-abh02t19:18_8": "Sati ca rūpādibhede siddhova taṁnissayamahābhūtabhedopi.",
  "tika-abh02t19:18_9": "Na hi nissayamahābhūtabhedena vinā nissitabhedo sambhavatīti.",
  "tika-abh02t19:18_10": "Evaṁ tāva rūpadhammānaṁ visesaggahaṇato khaṇe khaṇe aññathattaṁ,",
  "tika-abh02t19:18_11": "tato ca hutvā abhāvasiddhi.",
  "tika-abh02t19:19_0": "Arūpadhammānaṁ pana ārammaṇādibhedena visesaggahaṇaṁ.",
  "tika-abh02t19:19_1": "Yattha yattha hi ārammaṇe arūpadhammā uppajjanti,",
  "tika-abh02t19:19_2": "tattha tattheva te bhijjanti,",
  "tika-abh02t19:19_3": "na aññaṁ saṅkamanti,",
  "tika-abh02t19:19_4": "ārammaṇadhammā ca yathāsakaṁ khaṇato uddhaṁ na tiṭṭhantīti.",
  "tika-abh02t19:19_5": "Svāyamattho padīpādiudāharaṇena veditabbo.",
  "tika-abh02t19:19_6": "Aññe eva hi khaṇe khaṇe rūpādayo padīpajālāya,",
  "tika-abh02t19:19_7": "tathā khīradhārādīsu patantīsu,",
  "tika-abh02t19:19_8": "vāyumhi ca paharante samphassāni.",
  "tika-abh02t19:19_9": "Yathā cetesaṁ khaṇe khaṇe aññathattaṁ,",
  "tika-abh02t19:19_10": "kimaṅgaṁ pana cittacetasikānaṁ.",
  "tika-abh02t19:19_11": "Kiñca saddabhedato,",
  "tika-abh02t19:19_12": "saddavisesatopi tannimittānaṁ cittacetasikānaṁ khaṇe khaṇe aññathattaṁ,",
  "tika-abh02t19:19_13": "tato visesaggahaṇaṁ.",
  "tika-abh02t19:19_14": "Paguṇañhi ganthaṁ sīghaṁ parivattentassa cittasamuṭṭhānānaṁ saddānaṁ bhedo diṭṭho.",
  "tika-abh02t19:19_15": "Na hi kāraṇabhedena vinā phalabhedo atthi.",
  "tika-abh02t19:19_16": "Yathā taṁ vāditasaddānaṁ,",
  "tika-abh02t19:19_17": "evaṁ ārammaṇabhedena arūpadhammānaṁ visesaggahaṇaṁ.",
  "tika-abh02t19:19_18": "Teneva nesaṁ khaṇe khaṇe aññathattaṁ veditabbaṁ.",
  "tika-abh02t19:19_19": "Jātibhūmisampayuttadhammabhedena visesaggahaṇepi eseva nayo.",
  "tika-abh02t19:19_20": "Evaṁ rūpārūpadhammānaṁ visesaggahaṇato khaṇe khaṇe aññathattasiddhi.",
  "tika-abh02t19:19_21": "Yato hutvā abhāvato cakkhādīni aniccānīti siddhāni,",
  "tika-abh02t19:19_22": "aniccattā eva abhiṇhasampaṭipīḷanato dukkhāni,",
  "tika-abh02t19:19_23": "tato ca avasavattanato anattakāni.",
  "tika-abh02t19:19_24": "Tenāha bhagavā “yadaniccaṁ,",
  "tika-abh02t19:19_25": "taṁ dukkhaṁ,",
  "tika-abh02t19:19_26": "yaṁ dukkhaṁ,",
  "tika-abh02t19:19_27": "tadanattā”ti.",
  "tika-abh02t19:20_0": "Nirantaraṁpavattamānassāti abhiṇhasaddatthaṁ visesetvā vadati.",
  "tika-abh02t19:20_1": "Dhātumattatāyāti dhātumattabhāvena.",
  "tika-abh02t19:20_2": "Samūhatoti sasambhāracakkhādipiṇḍato.",
  "tika-abh02t19:20_3": "“Cakkhādīna”nti idaṁ “samūhato”ti padaṁ apekkhitvā sambandhe sāmivacanaṁ,",
  "tika-abh02t19:20_4": "“vinibbhujana”nti padaṁ apekkhitvā kammattheti veditabbaṁ.",
  "tika-abh02t19:20_5": "Cattāripi ghanānīti santatisamūhakiccārammaṇaghanāni.",
  "tika-abh02t19:20_6": "Pavattarūpādiggahaṇatoti ruppanādivasena pavattañca taṁ rūpādiggahaṇañcāti pavattarūpādiggahaṇaṁ,",
  "tika-abh02t19:20_7": "tatoti yojetabbaṁ.",
  "tika-abh02t19:20_8": "Aniccādiggahaṇassa sabbhāvāti rūpavedanādiñāṇato bhinnassa aniccādiñāṇassa labbhamānattā.",
  "tika-abh02t19:20_9": "Tena satipi rūpādiatthānaṁ aniccādibhāve ruppanādibhāvato aniccādibhāvassa bhedamāha.",
  "tika-abh02t19:20_10": "Idāni tameva bhedaṁ ñātatīraṇapariññāvisayatāya pākaṭaṁ kātuṁ “na hī”tiādimāha.",
  "tika-abh02t19:20_11": "Nātidhāvitunti idha lakkhaṇalakkhaṇavantā bhinnā vuttā.",
  "tika-abh02t19:20_12": "Tattha lakkhaṇārammaṇikavipassanāya khandhārammaṇatāvacanena abhinnāti aññamaññavirodhāpādanena atidhāvituṁ na yuttaṁ.",
  "tika-abh02t19:20_13": "Kasmāti ce?",
  "tika-abh02t19:20_14": "Vuttaṁ “te panākārā”tiādi.",
  "tika-abh02t19:20_15": "Adhippāyopi cettha lakkhaṇānaṁ rūpādiākāramattatāvibhāvananti daṭṭhabbo.",
  "tika-abh02t19:20_16": "“Aniccaṁ dukkhaṁ anattā”ti hi saṅkhāre sabhāvato sallakkhentoyeva lakkhaṇāni ca sallakkhetīti.",
  "tika-abh02t19:20_17": "Yathā aniccādito aniccatādīnaṁ vuttanayena bhedo,",
  "tika-abh02t19:20_18": "evaṁ aniccatādīnampi satipi lakkhaṇabhāvasāmaññe nānāñāṇagocaratāya,",
  "tika-abh02t19:20_19": "nānāpaṭipakkhatāya,",
  "tika-abh02t19:20_20": "nānindriyādhikatāya ca vimokkhamukhattayabhūtānaṁ aññamaññabhedoti dassento “aniccanti ca gaṇhanto”tiādimāha.",
  "tika-abh02t19:20_21": "Taṁ suviññeyyameva.",
  "tika-abh02t19:21_0": "Suttantabhājanīyavaṇṇanā niṭṭhitā.",
  "tika-abh02t19:22_0": "2. Abhidhammabhājanīyavaṇṇanā",
  "tika-abh02t19:23_0": "155.Paccayayugaḷavasenāti ajjhattikabāhirapaccayadvayavasena.",
  "tika-abh02t19:23_1": "Ajjhattikabāhiravasena abbokāratoti ajjhattikavasena ceva bāhiravasena ca asaṅkarato.",
  "tika-abh02t19:24_0": "167.Visaṅkhāraninnassāti nibbānapoṇassa.",
  "tika-abh02t19:24_1": "Vinimuttasaṅkhārassāti samucchedapaṭipassaddhivimuttīhi samukhena,",
  "tika-abh02t19:24_2": "tappaṭibaddhachandarāgappahānena ca suṭṭhu vinimuttasaṅkhārassa paramassāsabhāvena,",
  "tika-abh02t19:24_3": "gatibhāvena ca patiṭṭhānabhūte.",
  "tika-abh02t19:24_4": "“Nibbānaṁ arahato gatī”ti hi vuttaṁ.",
  "tika-abh02t19:24_5": "Ṭhitibhāvenāti ca pāṭho.",
  "tika-abh02t19:24_6": "Taṁsacchikaraṇābhāveti tassa nibbānassa sacchikaraṇābhāve.",
  "tika-abh02t19:24_7": "Nītoti pāpito,",
  "tika-abh02t19:24_8": "pakāsitoti attho.",
  "tika-abh02t19:25_0": "Cuṇṇitanti bheditaṁ.",
  "tika-abh02t19:25_1": "Tvameva kiṁ na jānāsīti kiṁ tvaṁ na jānāsiyevāti attho.",
  "tika-abh02t19:25_2": "“Kiṁ tvaṁ ekaṁ nānaṁ jānāsi,",
  "tika-abh02t19:25_3": "kiṁ tvaṁ na jānāsi evā”ti evaṁ vikkhepaṁ karontaṁ paravādiṁ “nanu ñāte”tiādinā sakavādī nibandhati.",
  "tika-abh02t19:25_4": "Vibhajitvāti “rāgādīnaṁ khīṇante uppannattā”ti bhāvatthaṁ vibhajitvā.",
  "tika-abh02t19:25_5": "Rāgādīnaṁ khayā na hontīti yojanā.",
  "tika-abh02t19:25_6": "Sasabhāvatā ca nibbānassa āpannā hotīti sambandho.",
  "tika-abh02t19:26_0": "Nibbānārammaṇakaraṇena kāraṇabhūtena.",
  "tika-abh02t19:26_1": "Hetuatthe hi idaṁ karaṇavacanaṁ.",
  "tika-abh02t19:26_2": "Kilesakkhayamattataṁ vā nibbānassa icchato kilesakkhayena bhavitabbanti yojanā.",
  "tika-abh02t19:27_0": "Evaṁ kilesakkhayamatte nibbāne khepetabbā kilesā bahuvidhā nānappakārā,",
  "tika-abh02t19:27_1": "maggo ca odhiso kilese khepeti.",
  "tika-abh02t19:27_2": "Svāyaṁ “katamaṁ kilesakkhayaṁ nibbānaṁ ārammaṇaṁ katvā katame kilese khepetī”ti purimapucchādvayameva vadati.",
  "tika-abh02t19:27_3": "Tadevāti yaṁ “avijjātaṇhānaṁ kiñci ekadesamattampī”ti vuttaṁ, tadeva.",
  "tika-abh02t19:28_0": "Ettha ca yāyaṁ “kilesakkhayova nibbāna”nti nibbānassa abhāvatācodanā,",
  "tika-abh02t19:28_1": "tatrāyaṁ āgamato yuttito cassa bhāvābhāvavibhāvanā.",
  "tika-abh02t19:28_2": "Tañhi bhagavatā –",
  "tika-abh02t19:29_0": "“Atthi, bhikkhave, ajātaṁ abhūtaṁ akataṁ asaṅkhata”nti.",
  "tika-abh02t19:30_0": "“Atthi, bhikkhave, tadāyatanaṁ, yattha neva pathavī na āpo na tejo na vāyo”ti –",
  "tika-abh02t19:31_0": "Ca ādinā, tathā –",
  "tika-abh02t19:32_0": "“Gambhīro duddaso duranubodho santo paṇīto atakkāvacaro nipuṇo paṇḍitavedanīyo”ti –",
  "tika-abh02t19:33_0": "“Asaṅkhatañca vo,",
  "tika-abh02t19:33_1": "bhikkhave,",
  "tika-abh02t19:33_2": "desessāmi asaṅkhatagāminiñca paṭipadaṁ, anataṁ, anāsavaṁ, saccaṁ, pāraṁ, nipuṇaṁ,",
  "tika-abh02t19:33_3": "sududdasaṁ,",
  "tika-abh02t19:33_4": "ajajjaraṁ, dhuvaṁ,",
  "tika-abh02t19:33_5": "apalokitaṁ,",
  "tika-abh02t19:33_6": "anidassanaṁ,",
  "tika-abh02t19:33_7": "nippapañcaṁ, santaṁ, amataṁ, paṇītaṁ, sivaṁ, khemaṁ,",
  "tika-abh02t19:33_8": "taṇhākkhayaṁ,",
  "tika-abh02t19:33_9": "acchariyaṁ, abbhutaṁ, anītikaṁ,",
  "tika-abh02t19:33_10": "anītikadhammaṁ, nibbānaṁ,",
  "tika-abh02t19:33_11": "abyābajjhaṁ, virāgaṁ, suddhiṁ, muttiṁ, anālayaṁ, dīpaṁ, leṇaṁ, tāṇaṁ, saraṇaṁ,",
  "tika-abh02t19:33_12": "parāyaṇañca vo,",
  "tika-abh02t19:33_13": "bhikkhave,",
  "tika-abh02t19:33_14": "desessāmi parāyaṇagāminiñca paṭipada”nti –",
  "tika-abh02t19:34_0": "Evamādīhi ca suttapadehi “appaccayā dhammā,",
  "tika-abh02t19:34_1": "asaṅkhatā dhammā,",
  "tika-abh02t19:34_2": "sabbañca rūpaṁ asaṅkhatā ca dhātū”tiādīhi abhidhammapadesehi ca paramatthabhāveneva desitaṁ.",
  "tika-abh02t19:34_3": "Na hi sabhāvavirahitassa abhāvamattassa gambhīrāsaṅkhatādibhāvo abyākatadhammādibhāvo ca yutto,",
  "tika-abh02t19:34_4": "vutto ca so.",
  "tika-abh02t19:34_5": "Tasmā na abhāvamattaṁ nibbānaṁ.",
  "tika-abh02t19:35_0": "Api cāyaṁ abhāvavādī evaṁ pucchitabbo –",
  "tika-abh02t19:35_1": "yadi kilesābhāvo nibbānaṁ,",
  "tika-abh02t19:35_2": "svāyamabhāvo eko vā siyā aneko vā? Yadi eko,",
  "tika-abh02t19:35_3": "ekeneva maggena kato sacchikato ca hotīti uparimānaṁ maggānaṁ niratthakatā āpajjati.",
  "tika-abh02t19:35_4": "Na hi ekaṁ anekehi kammappavattehi sādhetabbaṁ diṭṭhaṁ.",
  "tika-abh02t19:35_5": "Atha siyā ekova so kilesābhāvo,",
  "tika-abh02t19:35_6": "na pana maggehi kātabbo,",
  "tika-abh02t19:35_7": "atha kho sacchikātabboti.",
  "tika-abh02t19:35_8": "Evaṁ sati suṭṭhutaraṁ maggassa niratthakatā āpajjati kilesānaṁ appahānato.",
  "tika-abh02t19:35_9": "Akaronto ca maggo kilesābhāvaṁ tassa sacchikiriyāya kamatthaṁ sādheyya,",
  "tika-abh02t19:35_10": "atha maggānaṁ saṁyojanattayappahānādipaṭiniyatakiccatāya pahāyakavibhāgena kilesābhāvabhedo,",
  "tika-abh02t19:35_11": "evaṁ sati vinā sabhāvabhedaṁ bahubhāvo natthīti bahubhāvatāpadesenassa sasabhāvatā āpannā.",
  "tika-abh02t19:35_12": "Athāpi siyā “yesaṁ abhāvo,",
  "tika-abh02t19:35_13": "tesaṁ bahubhāvena bahubhāvopacāro”ti,",
  "tika-abh02t19:35_14": "evaṁ sati yesaṁ abhāvo,",
  "tika-abh02t19:35_15": "tesaṁ sabhāvatāya sasabhāvopacāropi siyā.",
  "tika-abh02t19:35_16": "Tathā tesaṁ kilesasaṅkhatāditāya kilesasaṅkhatādibhāvā ca siyuṁ,",
  "tika-abh02t19:35_17": "na cetaṁ yuttanti na tesaṁ bahubhāvopacāro yutto.",
  "tika-abh02t19:35_18": "Ekabhāvopi cassa asabhāvatāya eva vattuṁ na sakkāti ce? Na,",
  "tika-abh02t19:35_19": "abhāvasāmaññato,",
  "tika-abh02t19:35_20": "abhāvasāmaññena abhedasamaññāya ekattaniddeso.",
  "tika-abh02t19:35_21": "Sati ca ekatte pubbe vuttadosānativatti.",
  "tika-abh02t19:36_0": "Bahubhāve ca sasabhāvatā siddhā.",
  "tika-abh02t19:36_1": "Yadipi siyā yathā bahubhāvo sasabhāvataṁ,",
  "tika-abh02t19:36_2": "evaṁ sāmaññena sasabhāvatā bahubhāvaṁ na byabhicareyyāti sasabhāvapakkhepi nibbānassa bahubhāvo āpajjatīti? Taṁ na, kasmā?",
  "tika-abh02t19:36_3": "Tathā sāmaññābhedato.",
  "tika-abh02t19:36_4": "Na hi evaṁ vattuṁ labbhā yathā kharabhāvo sasabhāvataṁ na byabhicarati,",
  "tika-abh02t19:36_5": "evaṁ sasabhāvatāpi kharabhāvaṁ na byabhicareyyāti.",
  "tika-abh02t19:36_6": "Evañhi sati tadaññasabbadhammābhāvappasaṅgo siyā,",
  "tika-abh02t19:36_7": "tasmā bahubhāvo sasabhāvatāpekkho,",
  "tika-abh02t19:36_8": "na sasabhāvatā bahubhāvāpekkhāti na sasabhāvassa nibbānassa bahubhāvāpatti.",
  "tika-abh02t19:36_9": "“Ekañhi saccaṁ na dutīyamatthi,",
  "tika-abh02t19:36_10": "ekā niṭṭhā na puthuniṭṭhā”tiādivacanato.",
  "tika-abh02t19:37_0": "Api cettha kilesābhāvo nāma rāgādīnaṁ samucchedo accantappahānaṁ anuppādanirodho.",
  "tika-abh02t19:37_1": "Tassa ca ekatte ekeneva maggena sādhetabbatā kiccavisesābhāvatoti dassanādimaggavibhāgo na siyā.",
  "tika-abh02t19:37_2": "Icchito ca so odhisova kilesānaṁ pahātabbattā.",
  "tika-abh02t19:37_3": "So ca maggavibhāgo saddhādīnaṁ indriyānaṁ nātitikkhatikkhatikkhataratikkhatamabhāvena ekasmimpi samucchedappahānayogyabhāve",
  "tika-abh02t19:37_4": "sacchikiriyāvisesena hotīti nibbānassa sasabhāvatāyayeva yutto.",
  "tika-abh02t19:37_5": "Abhāvo pana kilesānaṁ maggena kātabbo siyā “mā maggassa niratthakatā ahosī”ti,",
  "tika-abh02t19:37_6": "na sacchikātabbo.",
  "tika-abh02t19:37_7": "Ko hi tassa sabhāvo,",
  "tika-abh02t19:37_8": "yo tena sacchikariyeyya.",
  "tika-abh02t19:37_9": "So ca kilesābhāvo ekeneva maggena sādhetabbo siyā,",
  "tika-abh02t19:37_10": "na catūhi “mā catubhāvanibbānatāpatti,",
  "tika-abh02t19:37_11": "nibbānavisesāpatti ca ahosī”ti.",
  "tika-abh02t19:37_12": "Tato dassanādimaggavibhāgo na siyāti sabbaṁ āvattati.",
  "tika-abh02t19:38_0": "Yadi ca abhāvo bhāvassa siyāti tassa bhāvadhammatā icchitā,",
  "tika-abh02t19:38_1": "evaṁ sati yathā saṅkhatadhammassa tassa jarāmaraṇādīnaṁ viya saṅkhatadhammatāpi āpannā,",
  "tika-abh02t19:38_2": "evaṁ bahūnaṁ kilesānaṁ dhammassa tassa bahubhāvādippasaṅgopi dunnivāroti ataṁsabhāvassa asaṅkhatassekassa sasabhāvassa nibbānabhāvo veditabbo.",
  "tika-abh02t19:39_0": "Yadi evaṁ kasmā “rāgakkhayo dosakkhayo mohakkhayo”ti vuttanti?",
  "tika-abh02t19:39_1": "Khayena adhigantabbattā.",
  "tika-abh02t19:39_2": "Khayo hi ariyamaggo.",
  "tika-abh02t19:39_3": "Yathāha “khaye ñāṇaṁ,",
  "tika-abh02t19:39_4": "anuppāde ñāṇa”nti.",
  "tika-abh02t19:39_5": "Tena rāgādikkhayapariyāyena ariyamaggena adhigantabbato “paramatthaṁ gambhīraṁ nipuṇaṁ duddasaṁ duranubodhaṁ nibbānaṁ rāgādikkhayo”ti vuttaṁ.",
  "tika-abh02t19:39_6": "Rāgādippahānamukhena vā tathā pattabbato,",
  "tika-abh02t19:39_7": "yathā aññatthāpi vuttaṁ “madanimmaddano pipāsavinayo”tiādi.",
  "tika-abh02t19:40_0": "Apica yathā pariññeyyatāya sauttarānaṁ kāmānaṁ rūpānañca paṭipakkhabhūtaṁ tabbidhurasabhāvaṁ nissaraṇaṁ paññāyati,",
  "tika-abh02t19:40_1": "evaṁ sasabhāvānaṁ sabbesampi saṅkhatadhammānaṁ paṭipakkhabhūtena tabbidhurasabhāvena nissaraṇena bhavitabbaṁ.",
  "tika-abh02t19:40_2": "Yañca tannissaraṇaṁ,",
  "tika-abh02t19:40_3": "sā asaṅkhatā dhātu.",
  "tika-abh02t19:40_4": "Kiñca bhiyyo –",
  "tika-abh02t19:40_5": "saṅkhatadhammārammaṇaṁ vipassanāñāṇaṁ api anulomañāṇaṁ kilese tadaṅgavasena pajahati,",
  "tika-abh02t19:40_6": "na samucchedavasena pajahituṁ sakkoti.",
  "tika-abh02t19:40_7": "Tathā sammutisaccārammaṇaṁ paṭhamajjhānādīsu ñāṇaṁ vikkhambhanavaseneva kilese pajahati,",
  "tika-abh02t19:40_8": "na samucchedavasena.",
  "tika-abh02t19:40_9": "Iti saṅkhatadhammārammaṇassa,",
  "tika-abh02t19:40_10": "sammutisaccārammaṇassa ca ñāṇassa kilesānaṁ samucchedappahāne asamatthabhāvato tesaṁ samucchedappahānakarassa",
  "tika-abh02t19:40_11": "ariyamaggañāṇassa tadubhayaviparītasabhāvena ārammaṇena bhavitabbaṁ,",
  "tika-abh02t19:40_12": "sā asaṅkhatā dhātu.",
  "tika-abh02t19:40_13": "Tathā “atthi,",
  "tika-abh02t19:40_14": "bhikkhave,",
  "tika-abh02t19:40_15": "ajātaṁ abhūtaṁ akataṁ asaṅkhata”nti idaṁ nibbānassa paramatthato atthibhāvajotakaṁ vacanaṁ aviparītatthaṁ bhagavatā bhāsitattā.",
  "tika-abh02t19:40_16": "Yañhi bhagavatā bhāsitaṁ,",
  "tika-abh02t19:40_17": "taṁ aviparītatthaṁ yathā taṁ “sabbe saṅkhārā aniccā,",
  "tika-abh02t19:40_18": "sabbe saṅkhārā dukkhā,",
  "tika-abh02t19:40_19": "sabbe dhammā anattā”ti,",
  "tika-abh02t19:40_20": "tathā nibbāna-",
  "tika-abh02t19:40_21": "saddo katthaci visaye yathābhūtaparamatthavisayo upacāravuttisabbhāvato seyyathāpi sīha- saddo.",
  "tika-abh02t19:40_22": "Atha vā attheva paramatthato asaṅkhatā dhātu itaratabbiparītavimuttisabhāvattā seyyathāpi “pathavīdhātu",
  "tika-abh02t19:40_23": "vedanā cā”ti evamādīhi nayehi yuttitopi asaṅkhatāya dhātuyā paramatthato atthibhāvo veditabbo.",
  "tika-abh02t19:41_0": "Abhidhammabhājanīyavaṇṇanā niṭṭhitā.",
  "tika-abh02t19:42_0": "3. Pañhapucchakavaṇṇanā",
  "tika-abh02t19:43_0": "168.Kiñcīti kiñci ārammaṇaṁ. Ālambanatoti ārammaṇakaraṇato.",
  "tika-abh02t19:44_0": "Pañhapucchakavaṇṇanā niṭṭhitā.",
  "tika-abh02t19:45_0": "Āyatanavibhaṅgavaṇṇanā niṭṭhitā."
}