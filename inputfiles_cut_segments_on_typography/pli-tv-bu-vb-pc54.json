{
  "pli-tv-bu-vb-pc54:0.1_0": "Theravāda Vinaya",
  "pli-tv-bu-vb-pc54:0.2_0": "Mahāvibhaṅga",
  "pli-tv-bu-vb-pc54:0.3_0": "Pācittiyakaṇḍa",
  "pli-tv-bu-vb-pc54:0.4_0": "Surāpānavagga",
  "pli-tv-bu-vb-pc54:0.5_0": "54. Anādariyasikkhāpada",
  "pli-tv-bu-vb-pc54:1.1_0": "Tena samayena buddho bhagavā kosambiyaṁ viharati ghositārāme.",
  "pli-tv-bu-vb-pc54:1.2_0": "Tena kho pana samayena āyasmā channo anācāraṁ ācarati.",
  "pli-tv-bu-vb-pc54:1.3_0": "Bhikkhū evamāhaṁsu—",
  "pli-tv-bu-vb-pc54:1.4_0": "“māvuso channa, evarūpaṁ akāsi.",
  "pli-tv-bu-vb-pc54:1.5_0": "Netaṁ kappatī”ti.",
  "pli-tv-bu-vb-pc54:1.6_0": "So anādariyaṁ paṭicca karotiyeva.",
  "pli-tv-bu-vb-pc54:1.7_0": "Ye te bhikkhū appicchā …pe… te ujjhāyanti khiyyanti vipācenti—",
  "pli-tv-bu-vb-pc54:1.8_0": "“kathañhi nāma āyasmā channo anādariyaṁ karissatī”ti …pe…",
  "pli-tv-bu-vb-pc54:1.9_0": "“saccaṁ kira tvaṁ, channa, anādariyaṁ karosī”ti?",
  "pli-tv-bu-vb-pc54:1.10_0": "“Saccaṁ, bhagavā”ti.",
  "pli-tv-bu-vb-pc54:1.11_0": "Vigarahi buddho bhagavā …pe…",
  "pli-tv-bu-vb-pc54:1.12_0": "kathañhi nāma tvaṁ, moghapurisa, anādariyaṁ karissasi.",
  "pli-tv-bu-vb-pc54:1.13_0": "Netaṁ, moghapurisa, appasannānaṁ vā pasādāya …pe…",
  "pli-tv-bu-vb-pc54:1.14_0": "evañca pana, bhikkhave, imaṁ sikkhāpadaṁ uddiseyyātha—",
  "pli-tv-bu-vb-pc54:1.15.1_0": "“Anādariye pācittiyan”ti.",
  "pli-tv-bu-vb-pc54:2.1.1_0": "Anādariyaṁ nāma",
  "pli-tv-bu-vb-pc54:2.1.2_0": "dve anādariyāni— puggalānādariyañca dhammānādariyañca.",
  "pli-tv-bu-vb-pc54:2.1.3_0": "Puggalānādariyaṁ nāma",
  "pli-tv-bu-vb-pc54:2.1.4_0": "upasampannena paññattena vuccamāno— “ayaṁ ukkhittako vā vambhito vā garahito vā,",
  "pli-tv-bu-vb-pc54:2.1.4_1": "imassa vacanaṁ akataṁ bhavissatī”ti anādariyaṁ karoti,",
  "pli-tv-bu-vb-pc54:2.1.4_2": "āpatti pācittiyassa.",
  "pli-tv-bu-vb-pc54:2.1.5_0": "Dhammānādariyaṁ nāma",
  "pli-tv-bu-vb-pc54:2.1.6_0": "upasampannena paññattena vuccamāno— “kathāyaṁ nasseyya vā vinasseyya vā antaradhāyeyya vā”,",
  "pli-tv-bu-vb-pc54:2.1.6_1": "taṁ vā na sikkhitukāmo anādariyaṁ karoti,",
  "pli-tv-bu-vb-pc54:2.1.6_2": "āpatti pācittiyassa.",
  "pli-tv-bu-vb-pc54:2.2.1_0": "Upasampanne upasampannasaññī anādariyaṁ karoti, āpatti pācittiyassa.",
  "pli-tv-bu-vb-pc54:2.2.2_0": "Upasampanne vematiko anādariyaṁ karoti, āpatti pācittiyassa.",
  "pli-tv-bu-vb-pc54:2.2.3_0": "Upasampanne anupasampannasaññī anādariyaṁ karoti, āpatti pācittiyassa.",
  "pli-tv-bu-vb-pc54:2.2.4_0": "Apaññattena vuccamāno—",
  "pli-tv-bu-vb-pc54:2.2.5_0": "“idaṁ na sallekhāya na dhutatthāya na pāsādikatāya na apacayāya na vīriyārambhāya saṁvattatī”ti anādariyaṁ karoti,",
  "pli-tv-bu-vb-pc54:2.2.5_1": "āpatti dukkaṭassa.",
  "pli-tv-bu-vb-pc54:2.2.6_0": "Anupasampannena paññattena vā apaññattena vā vuccamāno—",
  "pli-tv-bu-vb-pc54:2.2.7_0": "“idaṁ na sallekhāya na dhutatthāya na pāsādikatāya na apacayāya na vīriyārambhāya saṁvattatī”ti anādariyaṁ karoti,",
  "pli-tv-bu-vb-pc54:2.2.7_1": "āpatti dukkaṭassa.",
  "pli-tv-bu-vb-pc54:2.2.8_0": "Anupasampanne upasampannasaññī āpatti dukkaṭassa.",
  "pli-tv-bu-vb-pc54:2.2.9_0": "Anupasampanne vematiko, āpatti dukkaṭassa.",
  "pli-tv-bu-vb-pc54:2.2.10_0": "Anupasampanne anupasampannasaññī, āpatti dukkaṭassa.",
  "pli-tv-bu-vb-pc54:2.3.1_0": "Anāpatti—",
  "pli-tv-bu-vb-pc54:2.3.2_0": "“evaṁ amhākaṁ ācariyānaṁ uggaho paripucchā”ti bhaṇati,",
  "pli-tv-bu-vb-pc54:2.3.3_0": "ummattakassa,",
  "pli-tv-bu-vb-pc54:2.3.4_0": "ādikammikassāti.",
  "pli-tv-bu-vb-pc54:2.3.5_0": "Anādariyasikkhāpadaṁ niṭṭhitaṁ catutthaṁ."
}