{
  "anya-e0812n5:0_0": "Ṭhāyībhāvaniddesa",
  "anya-e0812n5:1_0": "Ratiṭhāyībhāva",
  "anya-e0812n5:2_0": "356.",
  "anya-e0812n5:3_0": "Rammadesakalākāla-vesādipaṭisevanā;",
  "anya-e0812n5:4_0": "Yuvāna’ññoññarattānaṁ, pamodorati ruccate.",
  "anya-e0812n5:5_0": "356.",
  "anya-e0812n5:5_1": "Siṅgārādayo vibhāgato dassetumāha “ramme”ccādi.",
  "anya-e0812n5:5_2": "Tattha “rammadesa”iccādinā uddīpanavibhāvā dassitā.",
  "anya-e0812n5:5_3": "“Yuvāna”nti iminā ālambaṇavibhāvo.",
  "anya-e0812n5:5_4": "Itthī hi purisassa,",
  "anya-e0812n5:5_5": "puriso itthiyā ālambaṇavibhāvo.",
  "anya-e0812n5:5_6": "Pamodoti aññamaññābhiramaṇavasena āmodarūpo.",
  "anya-e0812n5:6_0": "356.",
  "anya-e0812n5:6_1": "Idāni siṅgārādināmake teratyādike kamena niddisati “ramma”iccādinā.",
  "anya-e0812n5:6_2": "Rammadesakalākālavesādipaṭisevanā ramaṇīyanirāvaraṇasucipavittavāsārahadeso rammagītikādikalā ratijanakavasantādianurūpakālo",
  "anya-e0812n5:6_3": "mālāgandhādi upasobhitakiriyādi manuññaveso,",
  "anya-e0812n5:6_4": "ādisaddena niddiṭṭhabhāsitamihitādiceti imesaṁ diṭṭhasutamutādīsu diṭṭhādimattamakatvā paññāya tena tenākārena",
  "anya-e0812n5:6_5": "punappunānubhavanena aññoññarattānaṁ aññamaññaṁ nimittānubyañjanasaṅkappavasenātirattānaṁ yuvānaṁ taruṇitthi",
  "anya-e0812n5:6_6": "purisānaṁ pamodo abhiramaṇavasena santoso pīti rati ruccate ruccanato “ratī”ti vuccatīti.",
  "anya-e0812n5:6_7": "Imasmiṁ pakkhe rakāro sandhijo.",
  "anya-e0812n5:6_8": "Deso ca kalā ca kālo ca veso ceti ca,",
  "anya-e0812n5:6_9": "te ādayo yesamiti ca,",
  "anya-e0812n5:6_10": "rammā ca te desa…pe…",
  "anya-e0812n5:6_11": "vesādayo ceti ca,",
  "anya-e0812n5:6_12": "tesaṁ paṭi punappunaṁ sevanamiti ca,",
  "anya-e0812n5:6_13": "añño ca añño ceti ca,",
  "anya-e0812n5:6_14": "tesu rattāti ca vākyaṁ.",
  "anya-e0812n5:7_0": "357.",
  "anya-e0812n5:8_0": "Yutyā bhāvānubhāvā te,",
  "anya-e0812n5:9_0": "Nibandhā posayanti naṁ;",
  "anya-e0812n5:10_0": "Sopyā’yogavippayoga-",
  "anya-e0812n5:11_0": "Sambhogānaṁ vasā tidhā.",
  "anya-e0812n5:12_0": "357.“Yutyā”iccādi.",
  "anya-e0812n5:12_1": "Te yathāvuttā bhāvānubhāvā yutyā ālasiyauggatājigucchāvajjitā ye saṅkāussukkādayo bhāvā taṁbyañjakā tadanurūpā",
  "anya-e0812n5:12_2": "anubhāvā ca ayogādike siṅgāre yathā yathā yuñjanti,",
  "anya-e0812n5:12_3": "tādisiyāva yuttiyā nibandhā naṁ ratiṁ samposayanti,",
  "anya-e0812n5:12_4": "soyevamevaṁ posito siṅgāro nāma raso sampajjate.",
  "anya-e0812n5:12_5": "Sopi tidhāti sambandho.",
  "anya-e0812n5:12_6": "Tattha ayogo nāma pubbe asaṅgatānaṁ anurāgena saṅgamamicchantānaṁ itthipurisānamasaṅgamo.",
  "anya-e0812n5:12_7": "Atisayaviruḷhapemānamubhinnampi sileso vippayogo.",
  "anya-e0812n5:12_8": "Balavakāmāvesavisesānaṁ kāmīnaṁ dassanādisamañjanaṁ sambhogo.",
  "anya-e0812n5:13_0": "357.",
  "anya-e0812n5:13_1": "Idāni ratiyā puṭṭhakāraṇaṁ puṭṭhapayogañca dasseti “yutyā”iccādinā.",
  "anya-e0812n5:13_2": "Te bhāvānubhāvā niddiṭṭhabyabhicārībhāvesu ratyānurūpabyabhicārībhāvo tappakāsako anubhāvo ceti ime dve",
  "anya-e0812n5:13_3": "yutyā hetubhūtāya ayogavippayogasambhogasaṅkhatānaṁ tiṇṇaṁ siṅgārānaṁ anukūlatthena ratiyā viruddhattā",
  "anya-e0812n5:13_4": "ālasiyauggajigucchādike parivajjetvā saṅkāussukkādīnaṁ ratyānukūlabhāvānaṁ vasena yathāyogaṁ nibandhā",
  "anya-e0812n5:13_5": "kavīhi bandhā naṁ ratiṁ posayanti yathā tappakāsanena pūrenti sajjenti,",
  "anya-e0812n5:13_6": "evaṁ sajjito ratisiṅgāro nāma raso hoti.",
  "anya-e0812n5:13_7": "Sopi sāmaññena niddiṭṭhasiṅgārarasopi ayogavippayogasambhogānaṁ siṅgārānaṁ vasā bhedena tidhā bhavatīti.",
  "anya-e0812n5:13_8": "Tattha ayogo nāma pubbe aññamaññasaṅgamarahitānaṁ abhinavānurāgabalena saṅgamaṁ patthentānaṁ thīpumānaṁ asaṅgamo.",
  "anya-e0812n5:13_9": "Vippayogo nāma saṅgamātisayena viruḷhapemānaṁ thīpumānaṁ aññamaññavisileso.",
  "anya-e0812n5:13_10": "Sambhogo nāma balavakāmataṇhāvisesavasena yuttānaṁ kāminikāmukānaṁ aññamaññaṁ dassanādiassādo.",
  "anya-e0812n5:13_11": "Bhāvo ca anubhāvo ceti ca,",
  "anya-e0812n5:13_12": "ayogo ca vippayogo ca sambhogo ceti ca vākyaṁ.",
  "anya-e0812n5:14_0": "Imamalaṅkāraṁ karontena ācariyasaṅgharakkhitamahāsāmipādena pana paramamadhurasaddhammāmataluddhasuddhasantānānaṁ",
  "anya-e0812n5:14_1": "tapodhanānaṁ aññarasāvabodhane payojanābhāvepi lokiyesu tesu tesu vohāresu asammohatthaṁ siṅgārādinavavidharasānaṁ",
  "anya-e0812n5:14_2": "lakkhaṇamattasseva dassitattā tadanurūpalakkhiyapariggahe asati lakkhaṇāvabodhassa subyattābhāvato vuttalakkhaṇāvabodhatthaṁ",
  "anya-e0812n5:14_3": "taṁtaṁlakkhaṇakathanānantaraṁ tassa tassa lakkhiyassa mukhamattaṁ dassetabbaṁ hoti.",
  "anya-e0812n5:14_4": "Heṭṭhā “rāgānatabbhutasarojamukhaṁ dharāyā”tiādinā niddiṭṭhasambhogasiṅgārarasābhāseneva hasābhāsādīnaṁ aṭṭhannaṁ rasābhāsarūpassa bhāvābhāsassa,",
  "anya-e0812n5:14_5": "vibhāvābhāsassa,",
  "anya-e0812n5:14_6": "anubhāvābhāsassa ca ñātabbattā siṅgārarasassa lakkhiyamevaṁ veditabbaṁ.",
  "anya-e0812n5:15_0": "Gītassarena upakaḍḍhiya nettarasmi-",
  "anya-e0812n5:16_0": "Bandhaṁ karaṁva vivasañca karaggahena;",
  "anya-e0812n5:17_0": "Yā tādisepi viniyojayi dukkare maṁ,",
  "anya-e0812n5:18_0": "Serandatī adhigatā vidhinā mayajjāti.",
  "anya-e0812n5:19_0": "Gītassarena hatthīnaṁ gītikāya piyattā gītikādhaninā upakaḍḍhiya attano samīpaṁ ākaḍḍhitvā nettarasmibandhaṁ",
  "anya-e0812n5:19_1": "nettasaṅkhātahatthācariyassa rajjunā bandhaṁ karaggahena hatthaggāhena soṇḍaggahaṇena vivasañca apagataicchācāraṁ",
  "anya-e0812n5:19_2": "paravasaṁ karaṁ iva hatthaṁ iva gītassarena attano līlopetagītikādhaninā upakaḍḍhiya attano samīpaṁ netvā",
  "anya-e0812n5:19_3": "nettarasmibandhaṁ attano nayanakantiyā paṭibandhaṁ karaggahena hatthaggāhena vivasañca apagatadhitiṁ",
  "anya-e0812n5:19_4": "mūḷhaṁ maṁ yā kantā tādisepi dukkare viniyojayi,",
  "anya-e0812n5:19_5": "sā irandatī irandatī nāma nāgamānavikā mayā ajja vidhinā bhāgyena adhigatā laddhāti.",
  "anya-e0812n5:20_0": "Ettha gītassaranettarasmikaraggahasaṅkhatāhi imāhi padāvalīhi uddīpanavibhāvo dassito.",
  "anya-e0812n5:20_1": "Thiyā puriso ca,",
  "anya-e0812n5:20_2": "purisassa thī ca ālambaṇaṁ hotīti “sā irandatī mayā”ti iminā ārammaṇavibhāvo dassito.",
  "anya-e0812n5:20_3": "“Upakaḍḍhiya bandhaṁ vivasa”nti imehi kāmena uddīpitaṭhāyībhāvasaṅkhatā rati dassitā.",
  "anya-e0812n5:20_4": "“Tādisepi dukkare viniyojayī”ti imehi ussāhādikā ca “vidhinā adhigatā mayajjā”ti imehi harisādikā ca byabhicārībhāvā dassitā.",
  "anya-e0812n5:20_5": "Ratiyā viruddhe nibbedaālasiyauggatajigucchādike byabhicārībhāve vajjetvā vuttappakāravibhāvādike pakāsanto",
  "anya-e0812n5:20_6": "“gītassarene”ccādikā ratippatītiyā anurūpaṁ payuttā kavippayogā idha anubhāvā nāma honti.",
  "anya-e0812n5:20_7": "Nāṭakādidassanīyasatthe abhinayo anubhāvo.",
  "anya-e0812n5:20_8": "Rammadesarammakālarammavesādayo tadabhāve ratiyā anuppajjanato sāmatthiyā gamyā bhavantīti evaṁ lakkhaṇānugatalakkhiyapariggāho sabbattha kātabbo.",
  "anya-e0812n5:20_9": "Evaṁ satibandhatthāvabodhakānaṁ sabbhānaṁ uppajjamānāyapītiyā kāraṇattā kāriyopacārena eso bandho raso nāma hotīti.",
  "anya-e0812n5:20_10": "Uparipi evameva.",
  "anya-e0812n5:21_0": "Hassaṭhāyībhāva",
  "anya-e0812n5:22_0": "358.",
  "anya-e0812n5:23_0": "Vikārākatiādīhi,",
  "anya-e0812n5:24_0": "Attano’tha parassa vā;",
  "anya-e0812n5:25_0": "Hāso niddā samālasya-",
  "anya-e0812n5:26_0": "Mucchādibyabhicāribhi;",
  "anya-e0812n5:27_0": "Paripose siyā hasso,",
  "anya-e0812n5:28_0": "Bhiyyo’tthipabhutīna so.",
  "anya-e0812n5:29_0": "358.“Vikāre”ccādi.",
  "anya-e0812n5:29_1": "Vikārākati desavayādīnaṁ viparīto kesabandhanādi,",
  "anya-e0812n5:29_2": "so ādi yesaṁ aññākatyādinaccanādīnaṁ,",
  "anya-e0812n5:29_3": "tehi vibhāvehi hāso cetovikāso,",
  "anya-e0812n5:29_4": "sopi attano sambandhī vā atha parassa sambandhī vā,",
  "anya-e0812n5:29_5": "tattha yo vibhāvasāmatthiyāyevābhibyattiṁ yāti,",
  "anya-e0812n5:29_6": "so attaṭṭho.",
  "anya-e0812n5:29_7": "Yo pana vibhāvadassanā uppannāpi purisassa gambhīrattādinā chādito samāno purisantare hasatyābhibyatto,",
  "anya-e0812n5:29_8": "so paraṭṭho.",
  "anya-e0812n5:29_9": "So hāso niddādīhi byabhicārīhiyeva,",
  "anya-e0812n5:29_10": "anubhāvapakkhe ādisaddena akkhiphandanādayo gahitā.",
  "anya-e0812n5:29_11": "Paripose sati hasso nāma raso siyā.",
  "anya-e0812n5:29_12": "So hasso bhiyyo itthipabhutīnaṁ siyāti sambandho.",
  "anya-e0812n5:29_13": "Ettha pabhutisaddena nīcapakatayo saṅgaṇhanti.",
  "anya-e0812n5:30_0": "358.",
  "anya-e0812n5:30_1": "Idāni hassarasassa posanākāraṁ dassetumāha “vikāra”iccādi.",
  "anya-e0812n5:30_2": "Vikārākatiādīhi desavayoliṅgānaṁ viparītehi kesabandhagatiṭṭhitiādikehi,",
  "anya-e0812n5:30_3": "naccagītaādikehi ca duvidhehi ākatisaṅkhatehi hetubhūtehi attano vā atha parassa vā sambandhī so hāso",
  "anya-e0812n5:30_4": "ceto vikāsalakkhaṇo niddāsamālasyamucchādibyabhicāribhi niddāsamaālasyamucchāakkhiphandanādīhi anubhāvehi",
  "anya-e0812n5:30_5": "sutasambandhena teheva niddāsamālasyamucchāsaṅkhatabyabhicārīhi karaṇabhūtehi paripose sati hasso hasso",
  "anya-e0812n5:30_6": "nāma raso siyā,",
  "anya-e0812n5:30_7": "so hasso bhiyyo itthipabhutīnaṁ,",
  "anya-e0812n5:30_8": "nīcapakatīnañca siyāti.",
  "anya-e0812n5:30_9": "Vikārā ca sā ākati ceti ca,",
  "anya-e0812n5:30_10": "so ādi yesanti ca,",
  "anya-e0812n5:30_11": "niddā ca samo ca ālasyañca mucchā ceti ca,",
  "anya-e0812n5:30_12": "te ādi yesaṁ akkhiphandanādīnaṁ anubhāvānanti ca,",
  "anya-e0812n5:30_13": "te ca byabhicārino ceti ca,",
  "anya-e0812n5:30_14": "itthī pabhuti yesaṁ nīcapakatīnanti ca vākyaṁ.",
  "anya-e0812n5:31_0": "Hassappabheda",
  "anya-e0812n5:32_0": "359.",
  "anya-e0812n5:33_0": "Sitamiha vikāsinayanaṁ,",
  "anya-e0812n5:34_0": "Kiñcā’lakkhiyadijantu taṁ hasitaṁ;",
  "anya-e0812n5:35_0": "Madhurassaraṁ vihasitaṁ,",
  "anya-e0812n5:36_0": "Saṁsasirokampamupahasitaṁ.",
  "anya-e0812n5:37_0": "360.",
  "anya-e0812n5:38_0": "Apahasitaṁ sañjala’kkhi,",
  "anya-e0812n5:39_0": "Vikkhittaṅgaṁ bhavatya’tihasitaṁ;",
  "anya-e0812n5:40_0": "Dve dve hassā kathitā ce’saṁ,",
  "anya-e0812n5:41_0": "Jeṭṭhe majjhe’dhamepi ca kamaso.",
  "anya-e0812n5:42_0": "359- 360.",
  "anya-e0812n5:42_1": "Hasse bhedamāha “sita”miccādinā.",
  "anya-e0812n5:42_2": "Iha hasse vikāsīni nayanāni yassa taṁ sitaṁ,",
  "anya-e0812n5:42_3": "kiñci ālakkhiyā dijā dantā yassa taṁ hasitaṁ.",
  "anya-e0812n5:42_4": "Evaṁ madhuro saro saddo yassa taṁ vihasitaṁ.",
  "anya-e0812n5:42_5": "Aṁsasirokampena saha vattamānaṁ upahasitaṁ,",
  "anya-e0812n5:42_6": "saha jalena assunā vattamānāni akkhīni yassa taṁ apahasitaṁ.",
  "anya-e0812n5:42_7": "Vikkhittāni ito tato pasāritāni aṅgāni yassa taṁ atihasitaṁ nāma.",
  "anya-e0812n5:42_8": "Esañca sitādīnaṁ majjhe dve dve hassā ādito paṭṭhāya kamaso yathākkamena jeṭṭhe majjhe adhamepi ca kathitāti sambandho.",
  "anya-e0812n5:42_9": "Purātanehīti viññāyati.",
  "anya-e0812n5:43_0": "359- 360.",
  "anya-e0812n5:43_1": "Idāni hassabhedaṁ dasseti “sita”miccādinā.",
  "anya-e0812n5:43_2": "Iha imasmiṁ hassavisaye vikāsinayanaṁ vivaṭanayanaṁ sitaṁ nāma.",
  "anya-e0812n5:43_3": "Kiñci ālakkhiyadijaṁ tu kiñci dissamānadantaṁ,",
  "anya-e0812n5:43_4": "taṁ hasitaṁ nāma.",
  "anya-e0812n5:43_5": "Madhurassaraṁ madhuranādaṁ vihasitaṁ nāma.",
  "anya-e0812n5:43_6": "Saṁsasirokampaṁ aṁsasirokampasahitaṁ upahasitaṁ nāma.",
  "anya-e0812n5:43_7": "Sajalakkhi assuvilocanasahitaṁ apahasitaṁ nāma.",
  "anya-e0812n5:43_8": "Vikkhittaṅgaṁ aṭṭhāne pasāraṇavasena vikkhittahatthapādādiavayavavantaṁ atihasitaṁ nāma bhavati.",
  "anya-e0812n5:43_9": "Esaṁ channaṁ kamaso kamena dve dve jeṭṭhe majjhe adhamepi visaye kathitā purātanehi bhāsitāti.",
  "anya-e0812n5:43_10": "Vikāsīni nayanāni asseti ca,",
  "anya-e0812n5:43_11": "kiñci īsakaṁ ālakkhiyā dijā yasseti ca,",
  "anya-e0812n5:43_12": "madhuro saro asseti ca,",
  "anya-e0812n5:43_13": "aṁso ca siro ceti ca,",
  "anya-e0812n5:43_14": "aṁsasiraso kampoti ca,",
  "anya-e0812n5:43_15": "tena saha vattatīti ca,",
  "anya-e0812n5:43_16": "saha jalena vattamānāni akkhīni yasseti ca,",
  "anya-e0812n5:43_17": "anusvarāgamo.",
  "anya-e0812n5:43_18": "Vikkhittāni aṅgāni yasseti ca vākyaṁ.",
  "anya-e0812n5:43_19": "Sitahasitadvayaṁ uttame,",
  "anya-e0812n5:43_20": "vihasitaupahasitadvayaṁ majjhime,",
  "anya-e0812n5:43_21": "apahasitaatihasitadvayaṁ adhame vattate.",
  "anya-e0812n5:43_22": "Evaṁ sitādayo anurūpavibhāvādinā payuttā ime rasā’vatthaṁ pāpuṇantīti adhippāyo.",
  "anya-e0812n5:44_0": "Hassarasassa evamudāharaṇaṁ ñātabbaṁ –",
  "anya-e0812n5:45_0": "Pūjesi kaṇṭhamaṇinā api yo pasanno,",
  "anya-e0812n5:46_0": "Dhamme purā’samadhuraṁ vidhuraṁ sa hantuṁ;",
  "anya-e0812n5:47_0": "Gopentiyāpi vacanena thiyā sabhāvaṁ;",
  "anya-e0812n5:48_0": "Bhattiṁ akāsi pharuse mayi nāgarājāti.",
  "anya-e0812n5:49_0": "Yo purā pubbe dhamme tassa dhammakathane pasanno kaṇṭhamaṇinā api attano anagghakaṇṭhamaṇināpi taṁ pūjesi,",
  "anya-e0812n5:49_1": "so nāgarājā sabhāvaṁ attano adhippāyaṁ gopentiyā api thiyā vacanena itthiyā vacanena asamadhuraṁ tulyarahitaṁ",
  "anya-e0812n5:49_2": "vidhuraṁ vidhurapaṇḍitaṁ hantuṁ vināsanatthaṁ pharuse caṇḍe mayi bhattiṁ akāsīti.",
  "anya-e0812n5:49_3": "Iha ekasmiṁyeva vatthuni nāgarājassa pasādavadhavidhānādiviparītappavatti ālambaṇavibhāvo,",
  "anya-e0812n5:49_4": "paṭhamaṁ anagghapiyavatthūhi pūjitabhāvo ca bodhisattassa atulyabhāvo ca itthivacanassa sampaṭicchanabhāvo",
  "anya-e0812n5:49_5": "ca tassādhippāyassa aññātabhāvo ca puṇṇakassa caṇḍabhāvo ceti imehi sabbavacanehi uddīpanavibhāvo dassito.",
  "anya-e0812n5:49_6": "Imehi uddīpitaṭhāyībhāvasaṅkhato hāso vākyasāmatthiyā pakāsito hāsavirodhinibbedādivajjitā samālasiyasantosaassuvepathādikā",
  "anya-e0812n5:49_7": "byabhicārībhāvā sāttikābhāvā ca evaṁ sāmatthiyena dīpitā.",
  "anya-e0812n5:49_8": "Tadanurūpavibhāvādipakāsakā yathāvuttakavippayogā anubhāvā nāma honti.",
  "anya-e0812n5:49_9": "Hassabhedena majjhime purise vattabbāpi hasitaupahasitā dve imā daṭṭhabbā.",
  "anya-e0812n5:50_0": "Karuṇāṭhāyībhāva",
  "anya-e0812n5:51_0": "361.",
  "anya-e0812n5:52_0": "Sokarūpo tu karuṇo-",
  "anya-e0812n5:53_0": "Niṭṭhapattiṭṭhanāsato;",
  "anya-e0812n5:54_0": "Tatthā’nubhāvā rudita-",
  "anya-e0812n5:55_0": "Palayatthambhakādayo;",
  "anya-e0812n5:56_0": "Visādālasyamaraṇa-",
  "anya-e0812n5:57_0": "Cintādī byabhicārino.",
  "anya-e0812n5:58_0": "361.“Soke”ccādi.",
  "anya-e0812n5:58_1": "Aniṭṭhassa puttaviyogādino desanikkaḍḍhanādino patti ca iṭṭhassa dhammassa,",
  "anya-e0812n5:58_2": "dhanādino vā nāso ca tato vibhāvabhūtehi sampanno sokarūpo sokasabhāvo tu karuṇo raso nāma.",
  "anya-e0812n5:58_3": "Tattha uttamānaṁ soko puttaviyogādianiṭṭhuppattito,",
  "anya-e0812n5:58_4": "dhammādiiṭṭhanāsato ca jāyate.",
  "anya-e0812n5:58_5": "Nīcānaṁ tu desanikkaḍḍhanādianiṭṭhuppattito,",
  "anya-e0812n5:58_6": "dhanādiiṭṭhanāsato ca,",
  "anya-e0812n5:58_7": "paresaṁ dhanādināsato tu uttamasseva mahākāruṇikattā,",
  "anya-e0812n5:58_8": "sesaṁ subodhaṁ.",
  "anya-e0812n5:58_9": "Anubhāvo panettha yathocityaṁ nirūpayitabbo.",
  "anya-e0812n5:59_0": "361.",
  "anya-e0812n5:59_1": "Idāni karuṇārasaposanakkamaṁ dasseti “soka”iccādinā.",
  "anya-e0812n5:59_2": "Aniṭṭhappattiṭṭhanāsato puttaviyogādino,",
  "anya-e0812n5:59_3": "desacāgādino vā aniṭṭhassa uppatti ca sīlādino,",
  "anya-e0812n5:59_4": "dhanādino vā iṭṭhassa kantivatthuno vināso cāti imehi ālambaṇavibhāvehi karaṇabhūtehi uppanno sokarūpo",
  "anya-e0812n5:59_5": "tu sokasabhāvo pana karuṇo karuṇāraso nāma hoti.",
  "anya-e0812n5:59_6": "Tattha karuṇārase ruditapalayatthambhakādayo rudito palayo thambhotiādayo anubhāvā nāma bhavantīti.",
  "anya-e0812n5:59_7": "Thambhādīnaṁ sarūpo heṭṭhā vuttova.",
  "anya-e0812n5:59_8": "Visādaālasyamaraṇacintādayo byabhicārino tasmiṁyeva byabhicārino bhavanti.",
  "anya-e0812n5:59_9": "Iha puttaviyogādianiṭṭhappattiyā ca sīladhammādiiṭṭhanāsanena ca uttamānaṁ soko uppajjati,",
  "anya-e0812n5:59_10": "desacāgādianiṭṭhappattiyā ca dhanādiiṭṭhanāsanena ca nīcānaṁ.",
  "anya-e0812n5:59_11": "Aññesaṁ dhanādivināsanena pana mahākaruṇikattā uttamasseva uppajjati.",
  "anya-e0812n5:59_12": "Tasmiṁ visaye so soko sesānaṁ nuppajjati.",
  "anya-e0812n5:59_13": "Tasmā yathārahaṁ payogo kātabbo.",
  "anya-e0812n5:59_14": "Sokassa rūpo sabhāvoti ca,",
  "anya-e0812n5:59_15": "aniṭṭhassa pattīti ca,",
  "anya-e0812n5:59_16": "iṭṭhassa nāsoti ca,",
  "anya-e0812n5:59_17": "aniṭṭhappatti ca iṭṭhanāso ceti ca,",
  "anya-e0812n5:59_18": "ruditañca palayo ca thambhako ceti ca,",
  "anya-e0812n5:59_19": "te ādi yesamiti ca,",
  "anya-e0812n5:59_20": "visādo ca ālasyañca maraṇañca cintā ceti ca,",
  "anya-e0812n5:59_21": "tā ādi yesamiti ca vākyaṁ.",
  "anya-e0812n5:59_22": "Imassa karuṇārasassa lakkhiyamevaṁ daṭṭhabbaṁ –",
  "anya-e0812n5:60_0": "Ākaḍḍhite’kasatarājapurakkhato yo,",
  "anya-e0812n5:61_0": "Dhammena āsanamalaṁkurute jinova;",
  "anya-e0812n5:62_0": "So assavālamavalambiya dāni nīto,",
  "anya-e0812n5:63_0": "Yakkhena lokatilako kurute kimekoti.",
  "anya-e0812n5:64_0": "Yo ekasatarājapurakkhato rājūnaṁ ekasatena parivārito jino iva buddho iva dhammena madhuradhammakathanena āsanaṁ dhammāsanaṁ alaṁkurute sajjeti,",
  "anya-e0812n5:64_1": "lokatilako lokassa piyatāya tilakālaṅkārabhūto so vidhurapaṇḍito yakkhena puṇṇakena ākaḍḍhito hutvā nīto assavālaṁ avalambiya idāni eko kiṁ kuruteti.",
  "anya-e0812n5:64_2": "Ihānītoti dassitapiyavatthuviyogo sokassa ālambaṇavibhāvo hoti.",
  "anya-e0812n5:64_3": "“Ākaḍḍhitekasatarāje”ccādinā sakalena vākyena uddīpanavibhāvo dassito,",
  "anya-e0812n5:64_4": "uddīpitasokasaṅkhātaṭhāyībhāvo ca visādālasyacintādiko byabhicārībhāvo ca ruditapalayathambhakādikā vibhāvādibodhakaanubhāvā",
  "anya-e0812n5:64_5": "ca vākyasāmatthiyena dīpitā honti.",
  "anya-e0812n5:65_0": "Ruddaṭhāyībhāva",
  "anya-e0812n5:66_0": "362.",
  "anya-e0812n5:67_0": "Kodho macchariyādīhi, pose tāsamadādibhi;",
  "anya-e0812n5:68_0": "Nayanāruṇatādīhi, ruddo nāma raso bhave.",
  "anya-e0812n5:69_0": "362.“Kodho”iccādi, subodhaṁ.",
  "anya-e0812n5:69_1": "Ettha paṭhamena ādisaddena avikkhepaupahāsādayo vibhāvā gahitā,",
  "anya-e0812n5:69_2": "dutiyena uggasambhamādayo byabhicārino,",
  "anya-e0812n5:69_3": "tatiyena bhūkuṭipuraṇaoṭṭhanippīḷanādayo anubhāvā.",
  "anya-e0812n5:70_0": "362.",
  "anya-e0812n5:70_1": "Idāni ruddarasassa posanakkamaṁ dasseti “kodho”iccādinā.",
  "anya-e0812n5:70_2": "Kodho macchariyādīhi macchariyaavikkhepaupahāsādīhi ālambaṇādīhi vibhāvehi ca hetubhūtehi tāsamadādīhi",
  "anya-e0812n5:70_3": "tāsamadauggatasambhamādīhi byabhicārībhāvehi ca nayanāruṇatādīhi nettarattasubhaṅgaoṭṭhapīḷanādīhi anubhāvehi",
  "anya-e0812n5:70_4": "ca karaṇabhūtehi pose sati ruddo nāma raso bhaveti.",
  "anya-e0812n5:70_5": "Macchariyaṁ ādi yesanti ca,",
  "anya-e0812n5:70_6": "tāso ca mado ceti ca,",
  "anya-e0812n5:70_7": "te ādi yesamiti ca,",
  "anya-e0812n5:70_8": "nayanāni ca tāni aruṇāni cāti ca,",
  "anya-e0812n5:70_9": "tesaṁ bhāvoti ca,",
  "anya-e0812n5:70_10": "sā ādi yesamiti ca vākyaṁ.",
  "anya-e0812n5:71_0": "Ruddarasassa udāharaṇamevaṁ daṭṭhabbaṁ –",
  "anya-e0812n5:72_0": "Yakkhena bho adhigatosi manussabhakkhe,",
  "anya-e0812n5:73_0": "Nā’ssassa vāla’mavalamba puraṁ avekkha;",
  "anya-e0812n5:74_0": "Verambhavātamukhacuṇṇitasabbagatto,",
  "anya-e0812n5:75_0": "Macco kathaṁ punapi passati jīvalokanti.",
  "anya-e0812n5:76_0": "Bho manussabhakkhena yakkhena adhigatosi gahito asi,",
  "anya-e0812n5:76_1": "assassa vālamavalamba vāladhiṁ gahetvā idāneva puraṁ avekkha tuyhaṁ nagaraṁ olokehi,",
  "anya-e0812n5:76_2": "tatheva hi verambhavātamukhacuṇṇitasabbagatto verambhavātassa abhimukhicuṇṇitasakalasarīro macco manusso jīvalokaṁ sattalokaṁ punapi kathaṁ passatīti.",
  "anya-e0812n5:76_3": "Iha macchariyādivibhāvā ca kodhādisaṅkhāto ṭhāyībhāvo ca vākyasāmatthiyā dīpitā honti,",
  "anya-e0812n5:76_4": "aparaddhena tāsamadauggatādibyabhicārībhāvā vibhāvitā honti.",
  "anya-e0812n5:76_5": "Samudāyena nayanāruṇatādayo anubhāvā sūcitā honti.",
  "anya-e0812n5:77_0": "Vīraṭhāyībhāva",
  "anya-e0812n5:78_0": "363.",
  "anya-e0812n5:79_0": "Patāpavikkamādīhu-ssāho viroti saññito;",
  "anya-e0812n5:80_0": "Raṇadānadayāyogā, vīro’yaṁ tividho bhave;",
  "anya-e0812n5:81_0": "Tevā’nubhāvā dhitima-tyādayo byabhicārino.",
  "anya-e0812n5:82_0": "363.“Patāpi”ccādi.",
  "anya-e0812n5:82_1": "Patāpo sattusantāpakārī tejo,",
  "anya-e0812n5:82_2": "vikkamo paramaṇḍalakkamantaṁ,",
  "anya-e0812n5:82_3": "te ādayo yesaṁ balāvikkhepādīnaṁ paṭipuggalagatānaṁ vibhāvānaṁ,",
  "anya-e0812n5:82_4": "tehi jāto ussāho rasattamāpanno vīro rasoti saññito,",
  "anya-e0812n5:82_5": "ayaṁ vīro raṇadānadayāyogā tividho bhave yuddhavīro dānavīro dayāvīroti,",
  "anya-e0812n5:82_6": "te yuddhakaraṇādayo eva tattha anubhāvā bhavanti.",
  "anya-e0812n5:82_7": "Dhitimatiuggatādayo byabhicārino bhavantīti.",
  "anya-e0812n5:83_0": "363.",
  "anya-e0812n5:83_1": "Idāni vīrarasabhedaṁ,",
  "anya-e0812n5:83_2": "posanakkamañca dasseti “patāpa”iccādinā.",
  "anya-e0812n5:83_3": "Patāpavikkamādīhi aññarājūnaṁ daṇḍajatejasaṅkhatapatāpo,",
  "anya-e0812n5:83_4": "tesameva paramaṇḍalakkamanasaṅkhātavikkamo phalabhedo cetiādīhi uppanno ussāho vīroti vīrarasoti saññito kavīhi ñāto,",
  "anya-e0812n5:83_5": "ayaṁ vīraraso raṇadānadayāyogā yuddhacāgakaruṇāyogena hetubhūtena tividho bhave.",
  "anya-e0812n5:83_6": "Te eva raṇadānadayā eva imā anubhāvā nāma honti.",
  "anya-e0812n5:83_7": "Dhitimatyādayo dhitimatiuggatagabbādayo byabhicārino bhāvā hontīti.",
  "anya-e0812n5:83_8": "Yuddhavīradānavīradayāvīravasena vīraraso tividho hoti.",
  "anya-e0812n5:83_9": "Patāpo ca vikkamo ceti ca,",
  "anya-e0812n5:83_10": "te ādi yesamiti ca,",
  "anya-e0812n5:83_11": "raṇo ca dānañca dayā ceti ca,",
  "anya-e0812n5:83_12": "tāhi yogoti ca,",
  "anya-e0812n5:83_13": "tayo vidhā pakārā assāti ca,",
  "anya-e0812n5:83_14": "dhiti ca mati ceti ca,",
  "anya-e0812n5:83_15": "tā ādi yesamiti ca vākyaṁ.",
  "anya-e0812n5:84_0": "Vīrarasassa udāharaṇamevaṁ daṭṭhabbaṁ –",
  "anya-e0812n5:85_0": "Viññāpetvā kuveraṁ sumahati-",
  "anya-e0812n5:86_0": "Mapi ce’kovakumbhaṇḍasenaṁ,",
  "anya-e0812n5:87_0": "Uttāsetvā gahetvā maṇiratanavaraṁ",
  "anya-e0812n5:88_0": "Lakkhamādhāya jūte;",
  "anya-e0812n5:89_0": "Jetvā korabyarājaṁ sacivaratana-",
  "anya-e0812n5:90_0": "Muddhacca raññaṁ satamhā,",
  "anya-e0812n5:91_0": "Etthānetvā’diyissaṁ suyuvatiratanaṁ",
  "anya-e0812n5:92_0": "Ko mame’ttha’tthi bhāroti.",
  "anya-e0812n5:93_0": "Kuveraṁ vessavaṇamahārājaṁ viññāpetvā bodhetvā sumahatimapi kumbhaṇḍasenaṁ atimahantiṁ kumbhaṇḍasenaṁ",
  "anya-e0812n5:93_1": "ekova uttāsetvā bhayaṁ janetvā maṇiratanavaraṁ gahetvā jūte akkhakīḷāyaṁ lakkhaṁ ādhāya ṭhapetvā korabyarājaṁ",
  "anya-e0812n5:93_2": "jetvā raññaṁ satamhā rājasambandhinā satena sacivaratanaṁ amaccaratanaṁ uddhacca uddharitvā etthānetvā",
  "anya-e0812n5:93_3": "suyuvatiratanaṁ sobhanaitthiratanaṁ ādiyissaṁ gaṇhissāmi,",
  "anya-e0812n5:93_4": "ettha yathāvuttesu mama ko bhāro atthīti.",
  "anya-e0812n5:93_5": "Ettha “ko mametthatthi bhāro”ti iminā ussāhasaṅkhāto ṭhāyībhāvo pakāsito.",
  "anya-e0812n5:93_6": "Etassa uppattiuddīpanesu kāraṇabhūtassa itthiratanassa ādānakhyātanāgarājagatapatāpavikkamādivibhāvo ca,",
  "anya-e0812n5:93_7": "taṁtaṁrūpappakāsakakavivacanasaṅkhātānubhāvo ca “viññāpetvā”iccādinā vākyasāmatthiyena paṭipādanīyā honti.",
  "anya-e0812n5:93_8": "“Sumahatimapi kumbhaṇḍasenaṁ eko”ti ca,",
  "anya-e0812n5:93_9": "“raññaṁ satamhā sacivaratanamuddhaccā”ti ca imehi dhitiuggatagabbādayo ca,",
  "anya-e0812n5:93_10": "“viññāpetvā kuvera”nti ca,",
  "anya-e0812n5:93_11": "“uttāsetvā korabyarāja”nti ca,",
  "anya-e0812n5:93_12": "“etthānetvā iccādayo”ti ca imehi matyādayo ca byabhicārino bhāvā vibhāvitā honti.",
  "anya-e0812n5:93_13": "Imehi vibhāvānubhāvabyabhicārībhāvehi yuddhavīraraso positoti daṭṭhabbo.",
  "anya-e0812n5:93_14": "Imināyeva nayena dānavīrādayo viññātabbā.",
  "anya-e0812n5:94_0": "Bhayaṭhāyībhāva",
  "anya-e0812n5:95_0": "364.",
  "anya-e0812n5:96_0": "Vikārisanasattādi-",
  "anya-e0812n5:97_0": "Bhayukkaṁso bhayānako;",
  "anya-e0812n5:98_0": "Sedādayo’nubhāve’ttha,",
  "anya-e0812n5:99_0": "Tāsādī byabhicārino.",
  "anya-e0812n5:100_0": "364.“Vikāri”ccādi.",
  "anya-e0812n5:100_1": "Vikāri asabhāvappavatto viruddho sano saddo satto ca,",
  "anya-e0812n5:100_2": "te ādayo yesaṁ suññāraññādīnaṁ itthinīcappakatisambhavantānaṁ,",
  "anya-e0812n5:100_3": "vibhāvānaṁ,",
  "anya-e0812n5:100_4": "guruādīnaṁ vā uttamānaṁ,",
  "anya-e0812n5:100_5": "tehi jātassa bhayassa,",
  "anya-e0812n5:100_6": "kittimassa vā ukkaṁso bhayānako nāma raso.",
  "anya-e0812n5:100_7": "Ettha sedakampanapādacalanādayo anubhāvā,",
  "anya-e0812n5:100_8": "tāsādayo byabhicārino.",
  "anya-e0812n5:101_0": "364.",
  "anya-e0812n5:101_1": "Idāni bhayānakarasassa posanakkamaṁ dasseti “vikāri”ccādinā.",
  "anya-e0812n5:101_2": "Vikārisanasattādibhayukkaṁso pakativirahena vikāravantehi viruddhehi asanisaddādisaddehi,",
  "anya-e0812n5:101_3": "rakkhasādisattehi vā vibhāvehi hetubhūtehi sañjāto sābhāviko,",
  "anya-e0812n5:101_4": "kittimo vā bhayapaṭibandho ukkaṁso bhayānakaraso nāma hoti.",
  "anya-e0812n5:101_5": "Ettha bhayānakarasavisaye sedādayo dāhasarīrakampanādayo anubhāvā kāyikavācasikappayogasaṅkhatā anubhāvā honti.",
  "anya-e0812n5:101_6": "Tāsādī byabhicārino tāsasaṅkādayo iha byabhicārībhāvā hontīti.",
  "anya-e0812n5:101_7": "Sano ca satto ceti ca,",
  "anya-e0812n5:101_8": "vikāro etesaṁ atthīti ca,",
  "anya-e0812n5:101_9": "vikārino ca te sanasattā ceti ca,",
  "anya-e0812n5:101_10": "te ādayo yesaṁ suññāraññādīnamiti ca,",
  "anya-e0812n5:101_11": "tehi jātaṁ bhayamiti ca,",
  "anya-e0812n5:101_12": "majjhe padalopo,",
  "anya-e0812n5:101_13": "tassa ukkaṁsoti ca,",
  "anya-e0812n5:101_14": "sedo ādi yesaṁ kampanādīnamiti ca,",
  "anya-e0812n5:101_15": "tāso ādi yesaṁ saṅkādīnamiti ca vākyaṁ.",
  "anya-e0812n5:101_16": "Itthinīcappakatikānaṁ bhayahetu vikārisanasattādi,",
  "anya-e0812n5:101_17": "uttamānaṁ guruādi.",
  "anya-e0812n5:102_0": "Ettha lakkhiyamevaṁ veditabbaṁ –",
  "anya-e0812n5:103_0": "Yaṁ diṭṭhisatthapatanena paripphurantī,",
  "anya-e0812n5:104_0": "Kumbhaṇḍarakkhasacamū gamitā samantā;",
  "anya-e0812n5:105_0": "Ācakkavāḷanaga’massagataṁ purīva,",
  "anya-e0812n5:106_0": "Bhoto muhuṁ muhu’mapassi sa puṇṇako’hanti.",
  "anya-e0812n5:107_0": "Diṭṭhisatthapatanena diṭṭhisallasampātanena paripphurantī kampamānā samantā parisamantato ācakkavāḷanagaṁ",
  "anya-e0812n5:107_1": "cakkavāḷapabbatāvadhi gamitā palāpitā kumbhaṇḍarakkhasacamū kumbhaṇḍarakkhasānaṁ senā yaṁ assagataṁ assapiṭṭhe",
  "anya-e0812n5:107_2": "nisinnakaṁ bhoto bhavataṁ tumhākaṁ purī iva puriyā dassanamiva muhuṁ muhuṁ apassi khaṇe khaṇe apassittha,",
  "anya-e0812n5:107_3": "so ahaṁ puṇṇako nāma yakkhoti.",
  "anya-e0812n5:107_4": "Ettha “diṭṭhisatthapatanenā”ti diṭṭhisatthāropanena ca “sa puṇṇako aha”nti iminā ca bhayajananassa hetubhūtaviruddhasattasaṅkhātā vibhāvā niddiṭṭhā,",
  "anya-e0812n5:107_5": "“muhuṁ muhu’mapassī”ti rasāvatthasampattabhayukkaṁsasaṅkhato ṭhāyībhāvo vibhāvito,",
  "anya-e0812n5:107_6": "“kumbhaṇḍarakkhasacamū gamitā samantā ācakkavāḷanaga”nti tāsasaṅkādikā byabhicārino bhāvā jotitā.",
  "anya-e0812n5:107_7": "“Paripphurantī”ti sedakampādayo anubhāvā dassitā honti.",
  "anya-e0812n5:108_0": "Jigucchāṭhāyībhāva",
  "anya-e0812n5:109_0": "365.",
  "anya-e0812n5:110_0": "Jigucchā rudhirādīhi,",
  "anya-e0812n5:111_0": "Pūtyādīhi virāgato;",
  "anya-e0812n5:112_0": "Bībhaccho khobhanu’bbegī,",
  "anya-e0812n5:113_0": "Kamena karuṇāyuto;",
  "anya-e0812n5:114_0": "Nāsāvikunanādīhi,",
  "anya-e0812n5:115_0": "Saṅkādīhi’ssa posanaṁ.",
  "anya-e0812n5:116_0": "365.“Jigucchā”iccādi.",
  "anya-e0812n5:116_1": "Rudhirantādīhi pūtikimiādīhi virāgato ca jātā jigucchā garahā kamena khobhano ubbegī karuṇāyuto ca bībhaccho bhavati,",
  "anya-e0812n5:116_2": "nāsāvikunanamukhacchadanādīhi anubhāvehi,",
  "anya-e0812n5:116_3": "saṅkāvegādīhi byabhicārīhi ca assa posanaṁ bhavatīti.",
  "anya-e0812n5:117_0": "365.",
  "anya-e0812n5:117_1": "Idāni bībhaccharasassa posanakkamaṁ dasseti “jigucchā”iccādinā.",
  "anya-e0812n5:117_2": "Rudhirādīhi rattantaguṇādīhi ca,",
  "anya-e0812n5:117_3": "pūtyādīhi pūtikimiādīhi ca,",
  "anya-e0812n5:117_4": "virāgato virattabhāvena cāti imehi tīhi vibhāvehi hetubhūtehi uppajjamānā jigucchā kamena rudhirādīnaṁ",
  "anya-e0812n5:117_5": "tiṇṇaṁ vibhāvānaṁ paṭipāṭiyā khobhano anavaṭṭhāno asamāhito ubbegī ubbegavā karuṇāyuto sokarūpena sahito",
  "anya-e0812n5:117_6": "cāti evaṁ bībhaccho raso nāma hoti.",
  "anya-e0812n5:117_7": "Nāsāvikunanādīhi nāsasaṅkocanamukhapidahanādīhi anubhāvehi ca saṅkādīhi ca saṅkāāvegādīhi byabhicārībhāvehi",
  "anya-e0812n5:117_8": "ca karaṇabhūtehi assa bībhaccharasassa posanaṁ hotīti.",
  "anya-e0812n5:117_9": "Rudhirādīsu tīsu padesu,",
  "anya-e0812n5:117_10": "khobhanādīsu tīsu ca gamyamānattā avuttopi casaddo yojetabbo,",
  "anya-e0812n5:117_11": "tasmā khobhanādīhi tīhi yuttova bībhaccharaso nāmāti daṭṭhabbo.",
  "anya-e0812n5:117_12": "Rudhiraṁ ādi yesaṁ antādīnamiti ca,",
  "anya-e0812n5:117_13": "pūtiādi yesaṁ kimiādīnamiti ca,",
  "anya-e0812n5:117_14": "ubbego assa bībhacchassa atthīti ca,",
  "anya-e0812n5:117_15": "karuṇena āyutoti ca,",
  "anya-e0812n5:117_16": "nāsāya vikunanaṁ saṅkocanamiti ca,",
  "anya-e0812n5:117_17": "taṁ ādi yesaṁ mukhacchādanādīnamiti ca,",
  "anya-e0812n5:117_18": "saṅkā ādi yesaṁ āvegādīnamiti ca vākyaṁ.",
  "anya-e0812n5:118_0": "Imassa bībhacchassodāharaṇamevaṁ veditabbaṁ –",
  "anya-e0812n5:119_0": "Yakkhā maccakaraṅkakaṅkanadharā ye nimmitā puṇṇake-",
  "anya-e0812n5:120_0": "Nu’ttaṁsīkatapāṇipallavadharā hārīkatantoragā;",
  "anya-e0812n5:121_0": "Littā lohitakuṅkumehi vidhurene’te pivantā vasā-",
  "anya-e0812n5:122_0": "Majjaṁ sīsakapālapātihi pure dhuttā viyo’pekkhitāti.",
  "anya-e0812n5:123_0": "Puṇṇakena yakkhena nimmitā maccakaraṅkakaṅkanadharā manussaṭṭhisaṅkhātakarabhūsanadhārino uttaṁsīkatapāṇipallavadharā",
  "anya-e0812n5:123_1": "matthakamālikatahatthatalasaṅkhatapallavadhārino hārīkatantoragā muttāhārīkatamanussantasaṅkhātauragasampayuttā",
  "anya-e0812n5:123_2": "lohitakuṅkumehi rudhirasaṅkhātakuṅkumakakkehi littā sīsakapālapātihi sīsakapālasaṅkhātehi sarāvehi vasāmajjaṁ",
  "anya-e0812n5:123_3": "vasāsaṅkhātasuraṁ pure abhimukhe pivantā ye yakkhā siyuṁ,",
  "anya-e0812n5:123_4": "ete yakkhā vidhurena paṇḍitena dhuttā viya nagare surādhuttā viya upekkhitā hontīti.",
  "anya-e0812n5:123_5": "Iha “littā lohitakuṅkumehī”ti ca “uttaṁsīkatapāṇipallavadharā”ti ca “hārīkatantoragā”ti ca imehi cittakkhobhakāraṇabhūto rudhirādivibhāvo ca,",
  "anya-e0812n5:123_6": "“maccakaraṅkakaṅkanaro”ti ca “sīsakapālapātihi vasāmajjaṁ pivantā”ti ca imehi ubbegavantasabhāvassa hetubhūto pūtyādivibhāvo ca pakāsito.",
  "anya-e0812n5:123_7": "Karuṇāyutasabhāvassa kāraṇabhūtavirajjanavibhāvo ca nāsāvikunanādianubhāvo ca saṅkāvegādibyabhicārībhāvo",
  "anya-e0812n5:123_8": "ca bībhacchasaṅkhātaṭhāyībhāvo cāti ime sabbe vākyasāmatthiyena gammāti veditabbā.",
  "anya-e0812n5:124_0": "Vimhayaṭhāyībhāva",
  "anya-e0812n5:125_0": "366.",
  "anya-e0812n5:126_0": "Atilokapadatthehi,",
  "anya-e0812n5:127_0": "Vimhayo’yaṁ raso’bbhuto;",
  "anya-e0812n5:128_0": "Tassā’nubhāvā sedassu-",
  "anya-e0812n5:129_0": "Sādhuvādādayo siyuṁ;",
  "anya-e0812n5:130_0": "Tāsāvegadhitippaññā,",
  "anya-e0812n5:131_0": "Honte’ttha byabhicārino.",
  "anya-e0812n5:132_0": "366.“Ati”ccādi.",
  "anya-e0812n5:132_1": "Atilokehi lokātivuttīhi māyādibbagehārāmādīhi padatthehi jāto ayaṁ vimhayo cittavikārasaṅkhāto ṭhāyībhāvo abbhuto raso nāma.",
  "anya-e0812n5:132_2": "Sedaassusādhuvādaromañcādayo tassa anubhāvā siyuṁ,",
  "anya-e0812n5:132_3": "tāsādayo byabhicārino hontīti.",
  "anya-e0812n5:133_0": "366.",
  "anya-e0812n5:133_1": "Idāni vimhayarasassa posanakkamaṁ dasseti “ati”iccādinā.",
  "anya-e0812n5:133_2": "Atilokapadatthehi lokaṭṭhitimatikkamma pavattehi māyādibbabhavanaārāmavimānādipadatthehi hetubhūtehi",
  "anya-e0812n5:133_3": "uppajjamāno ayaṁ vimhayo cittabyāpanasaṅkhāto ṭhāyībhāvo abbhuto raso abbhutaraso nāma bhave,",
  "anya-e0812n5:133_4": "sedassusādhuvādādayo tassa abbhutarasassa anubhāvā siyuṁ,",
  "anya-e0812n5:133_5": "tāsāvegadhitippaññā ettha abbhutarasavisaye byabhicārino bhāvā hontīti.",
  "anya-e0812n5:133_6": "Atikkantā lokamiti ca,",
  "anya-e0812n5:133_7": "te ca te padatthā ceti ca,",
  "anya-e0812n5:133_8": "sādhuiti vādoti ca,",
  "anya-e0812n5:133_9": "sedo ca assu ca sādhuvādo ceti ca,",
  "anya-e0812n5:133_10": "te ādi yesaṁ romañcādīnamiti ca,",
  "anya-e0812n5:133_11": "tāso ca āvego ca dhiti ca paññā ceti ca vākyaṁ.",
  "anya-e0812n5:134_0": "Imassa abbhutarasassodāharaṇamevaṁ daṭṭhabbaṁ –",
  "anya-e0812n5:135_0": "Sa puṇṇakenā’haṭanekabhiṁsane-",
  "anya-e0812n5:136_0": "Sva’ho naṭeneva suniccalo’calā;",
  "anya-e0812n5:137_0": "Nipātito tena avaṁsiropataṁ,",
  "anya-e0812n5:138_0": "Asantasaṁ taṁ mini diṭṭhiyaṭṭhiyāti.",
  "anya-e0812n5:139_0": "So vidhurapaṇḍito puṇṇakena yakkhena naṭena iva anekavikāradassanakena nāṭakena viya āhaṭanekabhiṁsanesu",
  "anya-e0812n5:139_1": "bhayattamānītānekavidhabhiṁsanesu vattamānesu suniccalo tena puṇṇakena acalā saṭṭhiyojanubbedhakāḷāgiripabbatamatthakato",
  "anya-e0812n5:139_2": "nipātito avaṁsiropataṁ adhosīsaṁ patanto asantasaṁ evaṁ appatiṭṭhepi anuttasanto taṁ pabbataṁ diṭṭhiyaṭṭhiyā",
  "anya-e0812n5:139_3": "mini pamāṇamakāsi,",
  "anya-e0812n5:139_4": "aho acchariyanti.",
  "anya-e0812n5:139_5": "Ettha bhayahetumhi sati bhītiyā ca tattha parijānanābhāvassa ca lokasabhāvattā tamatikkamma bhayakaraṇe",
  "anya-e0812n5:139_6": "asantāsassa ca diṭṭhiyā pabbataminanassa ca pavattabhāvakathanena lokātikkantapadatthasaṅkhāto vibhāvo",
  "anya-e0812n5:139_7": "“asantasaṁ taṁ mini diṭṭhiyaṭṭhiyā”ti iminā pakāsito.",
  "anya-e0812n5:139_8": "“Aho”ti vacanena,",
  "anya-e0812n5:139_9": "tassa sāmatthiyena ca sādhuvādasedaassuādayo anubhāvā vibhāvitā.",
  "anya-e0812n5:139_10": "Tāsaāvegadhiticcādibyabhicārībhāvā,",
  "anya-e0812n5:139_11": "vimhayasaṅkhātaṭhāyībhāvo ca samuditavākyasāmatthiyena jotito.",
  "anya-e0812n5:140_0": "Samaṭhāyībhāva",
  "anya-e0812n5:141_0": "367.",
  "anya-e0812n5:142_0": "Ṭhāyībhāvo samo mettā-",
  "anya-e0812n5:143_0": "Dayāmodādisambhavo;",
  "anya-e0812n5:144_0": "Bhāvādīhi tadu’kkaṁso,",
  "anya-e0812n5:145_0": "Santo santanisevito.",
  "anya-e0812n5:146_0": "Iti saṅgharakkhitamahāsāmipādaviracite",
  "anya-e0812n5:147_0": "Subodhālaṅkāre",
  "anya-e0812n5:148_0": "Rasabhāvāvabodho nāma pañcamo paricchedo.",
  "anya-e0812n5:149_0": "Subodhālaṅkāro samatto.",
  "anya-e0812n5:150_0": "367.“Ṭhāyi”ccādi.",
  "anya-e0812n5:150_1": "Mettādisambhavo samo upasamasaṅkhāto ṭhāyībhāvo bhavati,",
  "anya-e0812n5:150_2": "tadanurūpehi bhāvānubhāvehi tassa ukkaṁso yassa,",
  "anya-e0812n5:150_3": "so santo nāma raso bhavati,",
  "anya-e0812n5:150_4": "so ca santanisevitoti.",
  "anya-e0812n5:151_0": "Iti subodhālaṅkāre mahāsāmināmikāyaṁ ṭīkāyaṁ",
  "anya-e0812n5:152_0": "Rasabhāvāvabodho pañcamo paricchedo.",
  "anya-e0812n5:153_0": "367.",
  "anya-e0812n5:153_1": "Idāni santarasassa posanakkamaṁ dasseti “ṭhāyi”ccādinā.",
  "anya-e0812n5:153_2": "Mettādayāmodādisambhavo mettākaruṇāpītiādivibhāvehi sambhūto samo kāyacittopasamo ṭhāyībhāvo nāma hoti,",
  "anya-e0812n5:153_3": "bhāvādīhi byabhicārībhāvādīhi karaṇabhūtehi,",
  "anya-e0812n5:153_4": "apica tassa samassa anurūpehi byabhicārībhāvānubhāvehi tadukkaṁso tassa ṭhāyībhāvassa ukkaṁsayutto santanisevito",
  "anya-e0812n5:153_5": "sādhūhi sevito santo santaraso nāma hotīti.",
  "anya-e0812n5:153_6": "Mettā ca dayā ca modo ceti ca,",
  "anya-e0812n5:153_7": "te ādayo yesamiti ca,",
  "anya-e0812n5:153_8": "tehi sambhavo yasseti ca,",
  "anya-e0812n5:153_9": "tassa ukkaṁso assa santasseti ca,",
  "anya-e0812n5:153_10": "sataṁ nisevitoti ca vākyaṁ.",
  "anya-e0812n5:154_0": "Assa santarasassodāharaṇamevaṁ daṭṭhabbaṁ –",
  "anya-e0812n5:155_0": "Entesu kesarikarīsva’pi veṭhayante,",
  "anya-e0812n5:156_0": "Nāge nagaṁ madagaje viya veḷugumbaṁ;",
  "anya-e0812n5:157_0": "Yakkhe vicālayati nocali īsakampi,",
  "anya-e0812n5:158_0": "Santiṁ gatova vidhuro madhurāpi bhāvoti.",
  "anya-e0812n5:159_0": "Kesarikarīsu sīhahatthīsu entesu api bhiṁsanākārena samīpamāgacchantesupi nāge veṭhayantepi nāgesu sarīraṁ veṭhayantesupi.",
  "anya-e0812n5:159_1": "Jātyāpekkhāyekavacanaṁ,",
  "anya-e0812n5:159_2": "veḷugumbaṁ madagaje viya vicālayati madagaḷitahatthimhi cālente iva yakkhe puṇṇake nagaṁ kāḷāgiripabbataṁ",
  "anya-e0812n5:159_3": "vicālayatipi anekappakāre cālentepi vidhuro paṇḍito santiṁ gatova nibbānaṁ ālambaṇakaraṇavasena sampatto",
  "anya-e0812n5:159_4": "viya phalasamāpattisamāpanno iva atha vā diṭṭhadhammanibbānasaṅkhatanirodhasamāpattisamāpanno viya īsakampi",
  "anya-e0812n5:159_5": "appakampi madhurā bhāvā api madhurasabhāvatopi no cali,",
  "anya-e0812n5:159_6": "nisinnaṭṭhānato pagevāti adhippāyo.",
  "anya-e0812n5:159_7": "Ettha dhāvanarodanakampanādīnaṁ karaṇabhūtaṁ sīhādīnamāgamanaṁ nāgaveṭhanaṁ pabbatakampanantiādīsu vattamānesupi",
  "anya-e0812n5:159_8": "nibbikārattena santiṁ gatoti iminā santarasassa pakatibhūte uddese dassito navamo ṭhāyībhāvo dassito hoti,",
  "anya-e0812n5:159_9": "etassa uppattiuddīpanānaṁ kāraṇabhūtā mettādayāmodādivibhāvā sāmatthiyā dassitā hontīti.",
  "anya-e0812n5:159_10": "Dhitimatisatiādayo tadanurūpabyabhicārībhāvā ca tādisānubhāvā ca “entesu veṭhayante vicālayatī”ti iminā,",
  "anya-e0812n5:159_11": "sakalavākyasāmatthiyena ca pakāsitāti daṭṭhabbā.",
  "anya-e0812n5:160_0": "Iti subodhālaṅkāranissaye",
  "anya-e0812n5:161_0": "Rasabhāvāvabodho nāma pañcamo paricchedo.",
  "anya-e0812n5:162_0": "Subodhālaṅkāraṭīkā samattā."
}