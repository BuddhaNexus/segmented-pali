{
  "anya-e0803n13:0_0": "13. Savinicchayasaṅkhyānāmanāmikapadamālā",
  "anya-e0803n13:1_0": "Ito paraṁ pavakkhāmi, saṅkhyānāmikapantiyo;",
  "anya-e0803n13:2_0": "Bhūdhātujehi rūpehi, aññehi cupayojituṁ.",
  "anya-e0803n13:3_0": "Yā hi sā heṭṭhā amhehi eka dviti catuiccetesaṁ saṅkhyāsabbanāmānaṁ nāmikapadamālā kathitā,",
  "anya-e0803n13:3_1": "taṁ ṭhapetvā idha asabbanāmānaṁ pañca cha sattādīnaṁ saṅkhyānāmānaṁ nāmikapadamālā bhūdhātumayehi aññehi ca rūpehi yojanatthaṁ vuccate –",
  "anya-e0803n13:4_0": "Pañca, pañcahi, pañcabhi,",
  "anya-e0803n13:4_1": "pañcannaṁ, pañcasu.",
  "anya-e0803n13:4_2": "Sattannaṁ vibhattīnaṁ vasena ñeyyaṁ.",
  "anya-e0803n13:4_3": "“Pañca bhūtā,",
  "anya-e0803n13:4_4": "pañca abhibhavitāro,",
  "anya-e0803n13:4_5": "pañca purisā,",
  "anya-e0803n13:4_6": "pañca bhūmiyo,",
  "anya-e0803n13:4_7": "pañca kaññāyo,",
  "anya-e0803n13:4_8": "pañca bhūtāni,",
  "anya-e0803n13:4_9": "pañca cittānī”tiādinā sabbattha yojetabbaṁ. Cha, chahi, chabhi, channaṁ, chasu,",
  "anya-e0803n13:4_10": "chassu itipi.",
  "anya-e0803n13:4_11": "“Chassu loko samuppanno,",
  "anya-e0803n13:4_12": "chassu krubbati santhava”nti hi pāḷi. Satta, sattahi, sattabhi,",
  "anya-e0803n13:4_13": "sattannaṁ, sattasu. Aṭṭha, aṭṭhahi, aṭṭhabhi,",
  "anya-e0803n13:4_14": "aṭṭhannaṁ, aṭṭhasu. Nava, navahi, navabhi, navannaṁ, navasu. Dasa, dasahi, dasabhi, dasannaṁ, dasasu.",
  "anya-e0803n13:4_15": "Evaṁ ekādasa. Dvādasa, bārasa. Terasa, tedasa, teḷasa.",
  "anya-e0803n13:4_16": "Catuddasa, cuddasa.",
  "anya-e0803n13:4_17": "Pañcadasa,",
  "anya-e0803n13:4_18": "pannarasa. Soḷasa.",
  "anya-e0803n13:4_19": "Sattarasa.",
  "anya-e0803n13:4_20": "Aṭṭhārasa,",
  "anya-e0803n13:4_21": "aṭṭhārasahi,",
  "anya-e0803n13:4_22": "aṭṭhārasabhi,",
  "anya-e0803n13:4_23": "aṭṭhārasannaṁ,",
  "anya-e0803n13:4_24": "aṭṭhārasasu.",
  "anya-e0803n13:4_25": "Sabbametaṁ bahuvacanavasena gahetabbaṁ.",
  "anya-e0803n13:5_0": "Ekūnavīsati,",
  "anya-e0803n13:5_1": "ekūnavīsaṁ iccādipi.",
  "anya-e0803n13:5_2": "Ekūnavīsāya,",
  "anya-e0803n13:5_3": "ekūnavīsāyaṁ,",
  "anya-e0803n13:5_4": "ekūnavīsa bhikkhū tiṭṭhanti,",
  "anya-e0803n13:5_5": "ekūnavīsaṁ bhikkhū passati,",
  "anya-e0803n13:5_6": "evaṁ “kaññāyo cittānī”ti ca ādinā yojetabbaṁ.",
  "anya-e0803n13:5_7": "Ekūnavīsāya bhikkhūhi dhammo desito,",
  "anya-e0803n13:5_8": "ekūnavīsāya kaññāhi kataṁ,",
  "anya-e0803n13:5_9": "ekūnavīsāya cittehi kataṁ,",
  "anya-e0803n13:5_10": "ekūnavīsāya bhikkhūnaṁ cīvaraṁ deti,",
  "anya-e0803n13:5_11": "ekūnavīsāya kaññānaṁ dhanaṁ deti,",
  "anya-e0803n13:5_12": "ekūnavīsāya cittānaṁ ruccati,",
  "anya-e0803n13:5_13": "ekūnavīsāya bhikkhūhi apeti.",
  "anya-e0803n13:5_14": "Evaṁ kaññāhi cittehi.",
  "anya-e0803n13:5_15": "Ekūnavīsāya bhikkhūnaṁ santakaṁ,",
  "anya-e0803n13:5_16": "evaṁ kaññānaṁ cittānaṁ.",
  "anya-e0803n13:5_17": "Ekūnavīsāyaṁ bhikkhūsu patiṭṭhitaṁ.",
  "anya-e0803n13:5_18": "Evaṁ “kaññāsu cittesū”ti yojetabbaṁ.",
  "anya-e0803n13:5_19": "Ekūnavīsati,",
  "anya-e0803n13:5_20": "ekūnavīsatiṁ,",
  "anya-e0803n13:5_21": "ekūnavīsatiyā,",
  "anya-e0803n13:5_22": "ekūnavīsatiyaṁ.",
  "anya-e0803n13:6_0": "Vīsati, vīsatiṁ, vīsatiyā,",
  "anya-e0803n13:6_1": "vīsatiyaṁ. Vīsa, vīsaṁ, vīsāya, vīsāyaṁ.",
  "anya-e0803n13:6_2": "Tathā ekavīsa dvāvīsa bāvīsa tevīsa catuvīsa iccādīsupi. Tiṁsa, tiṁsaṁ, tiṁsāya, tiṁsāyaṁ.",
  "anya-e0803n13:6_3": "Cattālīsa,",
  "anya-e0803n13:6_4": "cattālīsaṁ,",
  "anya-e0803n13:6_5": "cattālīsāya,",
  "anya-e0803n13:6_6": "cattālīsāyaṁ.",
  "anya-e0803n13:6_7": "Cattārīsa iccādipi. Paññāsa, paññāsaṁ,",
  "anya-e0803n13:6_8": "paññāsāya,",
  "anya-e0803n13:6_9": "paññāsāyaṁ. Paṇṇāsa, paṇṇāsaṁ,",
  "anya-e0803n13:6_10": "paṇṇāsāya,",
  "anya-e0803n13:6_11": "paṇṇāsāyaṁ. Saṭṭhi, saṭṭhiṁ, saṭṭhiyā,",
  "anya-e0803n13:6_12": "saṭṭhiyaṁ. Sattati, sattatiṁ,",
  "anya-e0803n13:6_13": "sattatiyā,",
  "anya-e0803n13:6_14": "sattatiyaṁ.",
  "anya-e0803n13:6_15": "Sattari iccādipi. Asīti, asītiṁ, asītiyā, asītiyaṁ. Navuti. Navutiṁ, navutiyā,",
  "anya-e0803n13:6_16": "navutiyaṁ.",
  "anya-e0803n13:7_0": "Itthañca aññathāpi saṅkhyārūpāni gahetabbāni.",
  "anya-e0803n13:7_1": "Ekūnavīsehi,",
  "anya-e0803n13:7_2": "ekūnavīsānaṁ,",
  "anya-e0803n13:7_3": "ekūnavīsesu.",
  "anya-e0803n13:7_4": "“Channavutīna”nti ca ādināpi saṅkhyārūpānaṁ katthaci dassanato keci saddasatthavidū ūnavīsatisaddaṁ sabbadāpi ekavacanantamitthiliṅgameva payuñjanti.",
  "anya-e0803n13:7_5": "Keci “vīsatiādayo ānavuti ekavacanantā itthiliṅgā”ti vadanti.",
  "anya-e0803n13:7_6": "Keci panāhu –",
  "anya-e0803n13:8_0": "“Saddā saṅkhyeyyasaṅkhāsu, ekatte vīsatādayo;",
  "anya-e0803n13:9_0": "Saṅkhatthe dvibahuttamhi, tā tu cānavutitthiyo”ti.",
  "anya-e0803n13:10_0": "Ettha dvivacanaṁ chaḍḍetabbaṁ buddhavacane tadabhāvato.",
  "anya-e0803n13:10_1": "Sabbesampi ca tesaṁ yathāvuttavacanaṁ kiñci pāḷippadesaṁ patvā yujjati,",
  "anya-e0803n13:10_2": "kiñci pana patvā na yujjati vīsativīsaṁtiṁsaṁiccādīnañhi saṅkhatthānaṁ saddānaṁ bahuvacanappayogavasenapi pāḷiyaṁ dassanato,",
  "anya-e0803n13:10_3": "kaccāyane ca yovacanasambhūtarūpavantatādassanato.",
  "anya-e0803n13:10_4": "Tasmā yathāsambhavaṁ yathāpāvacanañca itthiliṅgabhāve tesamekavacanantatā veditabbā atthi natthisaddānaṁ viya.",
  "anya-e0803n13:11_0": "Atthinatthisaddā hi nipātattā ekattepi bahuttepi pavattanti “puttā matthi dhanammatthi.",
  "anya-e0803n13:11_1": "Natthi attasamaṁ pemaṁ.",
  "anya-e0803n13:11_2": "Natthi samaṇabrāhmaṇā”tiādīsu.",
  "anya-e0803n13:11_3": "Aliṅgattepi panetesaṁ katthaci itthiliṅgabhāvo diṭṭho.",
  "anya-e0803n13:11_4": "Abhidhamme hi dhammasenāpatinā anudhammacakkavattinā vohārakusalena vohārakusalasādhakena “atthiyā nava.",
  "anya-e0803n13:11_5": "Natthiyā navā”ti ekavacanantaṁ itthiliṅgarūpaṁ dassitaṁ,",
  "anya-e0803n13:11_6": "tasmā vīsativīsatimiccādīnampi yathāsambhavaṁ yathāpāvacanañca itthiliṅgabhāve ekavacanantatā veditabbā.",
  "anya-e0803n13:12_0": "Tattheke “hetuyā adhipatiyā”ti ca idaṁ liṅgavipallāsavasena gahetabbaṁ maññanti.",
  "anya-e0803n13:12_1": "Tammativasena “hetumhi adhipatimhī”ti pulliṅgabhāvo paṭipādetabbo,",
  "anya-e0803n13:12_2": "“hetupaccaye adhipatipaccaye” iccevattho.",
  "anya-e0803n13:12_3": "Atha vā “hetuyā adhipatiyā”ti dvayamidaṁ itthiliṅgarūpapaṭibhāgaṁ pulliṅgarūpanti gahetabbaṁ “hetuyo",
  "anya-e0803n13:12_4": "jantuyo”tiādīnaṁ itthiliṅgarūpapaṭibhāgānaṁ pulliṅgarūpānampi vijjamānattā,",
  "anya-e0803n13:12_5": "“atthiyā natthiyā”ti idaṁ pana liṅgavipallāsavasena vuttanti na gahetabbaṁ atthi natthisaddānaṁ aliṅgabhedattā.",
  "anya-e0803n13:12_6": "Na hi atthi natthisaddā tīsu liṅgesu ekasmimpi antogadhā.",
  "anya-e0803n13:12_7": "Etesu hi atthisaddo ākhyātanipātavasena bhijjati “atthi santi saṁvijjati.",
  "anya-e0803n13:12_8": "Atthikhīrā brāhmaṇī”tiādīsu,",
  "anya-e0803n13:12_9": "natthisaddo pana nipātoyeva.",
  "anya-e0803n13:12_10": "Iccevaṁ atthi natthisaddānaṁ nipātānañca liṅgavacanavasena kathanaṁ yujjati itthiliṅgādivasena ekattādivasena ca appavattanato.",
  "anya-e0803n13:12_11": "Vuttañca –",
  "anya-e0803n13:13_0": "“Sadisaṁ tīsu liṅgesu, sabbāsu ca vibhattisu;",
  "anya-e0803n13:14_0": "Vacanesu ca sabbesu, yaṁ na byeti tadabyaya”nti.",
  "anya-e0803n13:15_0": "Ettha siyā –",
  "anya-e0803n13:15_1": "nanu ca bho “atthi sakkā labbhā iccete paṭhamāyā”ti vacanato atthisaddo paṭhamāya vibhattiyā yutto,",
  "anya-e0803n13:15_2": "evaṁ sante kasmā “sadisaṁ tīsu liṅgesū”tiādi vuttanti?",
  "anya-e0803n13:15_3": "Saccaṁ atthisaddo paṭhamāya vibhattiyā yutto,",
  "anya-e0803n13:15_4": "tathā natthisaddo atthisaddassa vacanalesena gahetabbattā yugaḷapadattā ca.",
  "anya-e0803n13:15_5": "Idaṁ pana “sadisaṁ tīsu liṅgesū”tiādivacanaṁ upasagganipātasaṅkhāte asaṅkhyāsadde sandhāya vuttaṁ,",
  "anya-e0803n13:15_6": "na ekekamasaṅkhyāsaddaṁ sandhāya.",
  "anya-e0803n13:15_7": "Tathā hi “asaṅkhyā”ti ca “abyayā”ti ca laddhavohāresu upasagganipātesu upasaggā sabbepi sabbavibhattivacanakā.",
  "anya-e0803n13:15_8": "Nipātānaṁ pana ekacce paṭhamādīsu yathārahaṁ vibhattiyuttā,",
  "anya-e0803n13:15_9": "ekacce avibhattiyuttā.",
  "anya-e0803n13:15_10": "Tattha ye yadaggena vibhattiyuttā,",
  "anya-e0803n13:15_11": "te tadaggena tabbacanakā.",
  "anya-e0803n13:15_12": "Upasagganipātesu hi paccekaṁ “idaṁ nāma vacana”nti laddhuṁ na sakkā,",
  "anya-e0803n13:15_13": "sabbasaṅgāhakavasena pana “sadisaṁ tīsu liṅgesū”tiādi pubbācariyehi vuttaṁ.",
  "anya-e0803n13:15_14": "Kaccāyanācariyenapi imamevatthaṁ sandhāya “sabbāsamāvusopasagganipātādīhi cā”ti vuttaṁ.",
  "anya-e0803n13:15_15": "Na hi āvusosaddato sabbāpi vibhattiyo labbhanti,",
  "anya-e0803n13:15_16": "atha kho ālapanatthavācakattā ekavacanikaanekavacanikā paṭhamāvibhattiyoyeva labbhanti.",
  "anya-e0803n13:15_17": "Ayamasmākaṁ khanti.",
  "anya-e0803n13:16_0": "Keci pana sabbehipi nipātehi sabbavibhattilopaṁ vadanti,",
  "anya-e0803n13:16_1": "taṁ na gahetabbaṁ.",
  "anya-e0803n13:16_2": "“Atthi sakkā labbhā iccete paṭhamāya.",
  "anya-e0803n13:16_3": "Divā bhiyyo namo iccete paṭhamāya ca dutiyāya cā”tiādivacanato,",
  "anya-e0803n13:16_4": "padapūraṇamattānañca avibhattiyuttānaṁ atha khalu vata vatha iccādīnaṁ nipātānaṁ vacanato.",
  "anya-e0803n13:16_5": "Etthāpi siyā “nanu ca bho avibhattiyuttānampi nipātānaṁ sambhavato atthi natthisaddānaṁ avibhattiko niddeso kātabbo,",
  "anya-e0803n13:16_6": "atha kimatthaṁ ‘atthiyā nava,",
  "anya-e0803n13:16_7": "natthiyā navā’ti savibhattiko niddeso kato”ti?",
  "anya-e0803n13:16_8": "Sabbathā vibhattīhi vinā atthassa niddisitumasakkuṇeyyattāti.",
  "anya-e0803n13:17_0": "Yadi evaṁ “atthi sakkā labbhā iccete paṭhamāyā”ti vacanato atthi natthisaddā luttāya paṭhamāya vibhattiyā vasena paṭhamāvibhattikāyeva niddisitabbā,",
  "anya-e0803n13:17_1": "evamakatvā kasmā sattamyantavasena “atthiyā natthiyā”ti niddiṭṭhāti? Saccaṁ,",
  "anya-e0803n13:17_2": "atthi natthisaddā paṭhamāvibhattiyuttāyeva niddisitabbā,",
  "anya-e0803n13:17_3": "tathāpi “atthipaccaye nava,",
  "anya-e0803n13:17_4": "natthipaccaye navā”ti etassatthassa paridīpane paṭhamāya okāso natthi,",
  "anya-e0803n13:17_5": "sattamiyāyeva pana atthi,",
  "anya-e0803n13:17_6": "tasmā “atthiyā nava,",
  "anya-e0803n13:17_7": "natthiyā navā”ti vuttaṁ.",
  "anya-e0803n13:17_8": "Iti atthiyānatthiyāsaddānaṁ sattamyantabhāve siddheyeva tatiyācatutthīpañcamīchaṭṭhiyantabhāvopi siddhoyeva hoti.",
  "anya-e0803n13:17_9": "Tasmā “atthibhāvo atthitā”tiādīsupi atthiyā bhāvo atthibhāvo,",
  "anya-e0803n13:17_10": "natthiyā bhāvo natthibhāvo,",
  "anya-e0803n13:17_11": "atthiyā bhāvo atthitābhiādinā samāsataddhitaviggaho avassamicchitabbo.",
  "anya-e0803n13:17_12": "Yadidamamhehi vuttaṁ,",
  "anya-e0803n13:17_13": "taṁ “pāḷiyā virujjhatī”ti na vattabbaṁ pāḷinayānusārena vuttattāti.",
  "anya-e0803n13:18_0": "Evaṁ hotu,",
  "anya-e0803n13:18_1": "kasmā bho “atthiyā,",
  "anya-e0803n13:18_2": "natthiyā”ti itthiliṅganiddeso kato,",
  "anya-e0803n13:18_3": "nanu nipātopasaggā aliṅgabhedāti? Saccaṁ,",
  "anya-e0803n13:18_4": "idaṁ pana ṭhānaṁ atīva sukhumaṁ,",
  "anya-e0803n13:18_5": "tathāpi pubbācariyānubhāvaññeva nissāya vinicchayaṁ brūma.",
  "anya-e0803n13:18_6": "Yathā hi vīsatiiccādīnaṁ saṅkhyāsaddānaṁ sarūpato adabbavācakattepi dabbavācakānaṁ latāmatirattiitthī",
  "anya-e0803n13:18_7": "yāguvadhūsaddānaṁ viya itthiliṅgabhāvo saddasatthavidūhi anumato,",
  "anya-e0803n13:18_8": "evaṁ adabbavācakattepi atthi natthisaddānaṁ katthaci itthiliṅgabhāvo saddhammavidūhi anumato.",
  "anya-e0803n13:18_9": "Tenāha āyasmā dhammasenāpati “atthiyā nava,",
  "anya-e0803n13:18_10": "natthiyā navā”ti.",
  "anya-e0803n13:18_11": "Atha vā “atthiyā,",
  "anya-e0803n13:18_12": "natthiyā”ti imāni liṅgabhāvavinimuttāni sattamiyantāni nipātapadānītipi gahetabbāni,",
  "anya-e0803n13:18_13": "na ettha codetabbaṁ,",
  "anya-e0803n13:18_14": "evarūpāni nipātapadāni pubbācariyehi vuttāni na santi,",
  "anya-e0803n13:18_15": "tasmā chaḍḍetabbamidaṁ vacananti.",
  "anya-e0803n13:19_0": "Pāvacanasmiñhi garūhi aniddiṭṭhānipi anekavihitāni nipātapadāni sandissanti,",
  "anya-e0803n13:19_1": "nāpi “hetuyā,",
  "anya-e0803n13:19_2": "adhipatiyā, atthiyā,",
  "anya-e0803n13:19_3": "natthiyā”ti evamādīsu “apasaddā ime”ti virodho uppādetabbo.",
  "anya-e0803n13:19_4": "Na hi acinteyyānubhāvena pāramitāpuññena nipphannena anāvaraṇañāṇena sabbaṁ ñeyyamaṇḍalaṁ hatthatale",
  "anya-e0803n13:19_5": "āmalakaṁ viya paccakkhaṁ katvā passato buddhassa vacane aññesaṁ vācāvippalāpo avassaṁ labbhatīti.",
  "anya-e0803n13:19_6": "Nanu ca bho “hetuyā,",
  "anya-e0803n13:19_7": "adhipatiyā, atthiyā,",
  "anya-e0803n13:19_8": "natthiyā”ti ca idaṁ sāriputtattheravacanaṁ tena nikkhittattā.",
  "anya-e0803n13:19_9": "Tathāgatena hi tāvatiṁsabhapane desitakāle imāni padāni na santi,",
  "anya-e0803n13:19_10": "evaṁ sante kasmā “buddhavacana”nti vadathāti?",
  "anya-e0803n13:19_11": "Buddhavacanaṁyeva nāma.",
  "anya-e0803n13:19_12": "Āyasmato hi sāriputtassa tathāgatena nayo dinno,",
  "anya-e0803n13:19_13": "tenapi pabhinnapaṭisambhidena satthukappena aggasāvakena satthu santikā nayaṁ labhitvā byañjanaṁ suropitaṁ kataṁ.",
  "anya-e0803n13:19_14": "Sabbepi hi paṭisambhidappattā ariyā dunniruttiṁ na vadanti niruttipabhedasmiṁ sukusalattā,",
  "anya-e0803n13:19_15": "tasmā aññesamavisayo esa ariyānaṁ vohāroti daṭṭhabbaṁ.",
  "anya-e0803n13:20_0": "Idāni satādīnaṁ nāmikapadamālā vuccate –",
  "anya-e0803n13:21_0": "Sataṁ, satāni, satā. Sataṁ, satāni, sate. Satena, satehi, satebhi. Satassa, satānaṁ. Satā, satasmā, satamhā, satehi, satebhi. Satassa, satānaṁ. Sate, satasmiṁ, satamhi, satesu.",
  "anya-e0803n13:21_1": "Evaṁ sahassaṁ,",
  "anya-e0803n13:21_2": "sahassānīti yojetabbaṁ.",
  "anya-e0803n13:21_3": "Dasasahassaṁ satasahassaṁ dasasatasahassanti etthāpi eseva nayo.",
  "anya-e0803n13:21_4": "Ayaṁ panettha payogo “sataṁ bhikkhū,",
  "anya-e0803n13:21_5": "sataṁ itthiyo,",
  "anya-e0803n13:21_6": "sataṁ cittāni.",
  "anya-e0803n13:21_7": "Bhikkhūnaṁ sataṁ,",
  "anya-e0803n13:21_8": "itthīnaṁ sataṁ,",
  "anya-e0803n13:21_9": "cittānaṁ sataṁ.",
  "anya-e0803n13:21_10": "Sahassādīsupi eseva nayo.",
  "anya-e0803n13:21_11": "Itthañca aññathāpi saddarūpāni bhavanti. Koṭi, koṭī, koṭiyo.",
  "anya-e0803n13:21_12": "Rattinayena ñeyyaṁ.",
  "anya-e0803n13:22_0": "Ekappabhutito yāva, dasakā yā pavattati;",
  "anya-e0803n13:23_0": "Saṅkhyā tāva sā saṅkhyeyya-ppadhānāti garū vaduṁ.",
  "anya-e0803n13:24_0": "Vīsatito yāva satā, yā saṅkhyā tāva sā pana;",
  "anya-e0803n13:25_0": "Saṅkhyāppadhānā saṅkhyeyya-ppadhānāti ca vaṇṇayuṁ.",
  "anya-e0803n13:26_0": "Apica –",
  "anya-e0803n13:27_0": "Vīsato yāva koṭiyā, saṅkhyā tāva hi sā khalu;",
  "anya-e0803n13:28_0": "Saṅkhyāppadhānā saṅkhyeyya-ppadhānā cāti niddise.",
  "anya-e0803n13:29_0": "Tathā hi “asīti koṭiyo hitvā,",
  "anya-e0803n13:29_1": "hiraññassāpi pabbaji”nti,",
  "anya-e0803n13:29_2": "“khīṇāsavā vītamalā,",
  "anya-e0803n13:29_3": "samiṁsu satakoṭiyo”ti ca pāḷi dissati.",
  "anya-e0803n13:30_0": "Imasmiṁ pana ṭhāne sabbesaṁ saṅkhyāsaddarūpānaṁ pākaṭīkaraṇena viññūnaṁ sukhumañāṇapaṭilābhatthaṁ sāṭṭhakathaṁ",
  "anya-e0803n13:30_1": "udānapāḷippadesaṁ aññañca pāḷippadesamaṭṭhakathāvacanañca āharitvā dassayissāmi –",
  "anya-e0803n13:31_0": "“Yesaṁ kho visākhe sataṁ piyāni,",
  "anya-e0803n13:31_1": "sataṁ tesaṁ dukkhāni,",
  "anya-e0803n13:31_2": "yesaṁ navuti piyāni,",
  "anya-e0803n13:31_3": "navuti tesaṁ dukkhāni.",
  "anya-e0803n13:31_4": "Yesaṁ asīti…pe…",
  "anya-e0803n13:31_5": "yesaṁ sattati.",
  "anya-e0803n13:31_6": "Yesaṁ saṭṭhi.",
  "anya-e0803n13:31_7": "Yesaṁ paññāsaṁ,",
  "anya-e0803n13:31_8": "yesaṁ cattārīsaṁ,",
  "anya-e0803n13:31_9": "yesaṁ tiṁsaṁ.",
  "anya-e0803n13:31_10": "Yesaṁ kho visākhe vīsaṁ piyāni,",
  "anya-e0803n13:31_11": "vīsati tesaṁ dukkhāni.",
  "anya-e0803n13:31_12": "Yesaṁ dasa.",
  "anya-e0803n13:31_13": "Yesaṁ nava.",
  "anya-e0803n13:31_14": "Yesaṁ aṭṭha.",
  "anya-e0803n13:31_15": "Yesaṁ satta.",
  "anya-e0803n13:31_16": "Yesaṁ cha.",
  "anya-e0803n13:31_17": "Yesaṁ pañca.",
  "anya-e0803n13:31_18": "Yesaṁ cattāri.",
  "anya-e0803n13:31_19": "Yesaṁ tīṇi.",
  "anya-e0803n13:31_20": "Yesaṁ dve.",
  "anya-e0803n13:31_21": "Yesaṁ ekaṁ piyaṁ,",
  "anya-e0803n13:31_22": "tesaṁ ekaṁ dukkha”nti.",
  "anya-e0803n13:32_0": "Tattha sataṁ piyānīti sataṁ piyāyitabbavatthūni.",
  "anya-e0803n13:32_1": "“Sataṁ piya”ntipi keci paṭhanti.",
  "anya-e0803n13:32_2": "Ettha ca yasmā ekato paṭṭhāya yāva dasa,",
  "anya-e0803n13:32_3": "tāva saṅkhyāsaṅkhyeyyappadhānā,",
  "anya-e0803n13:32_4": "tasmā “yesaṁ dasa piyāni,",
  "anya-e0803n13:32_5": "dasa tesaṁ dukkhānī”tiādinā pāḷi āgatā.",
  "anya-e0803n13:32_6": "Keci pana “yesaṁ dasa piyānaṁ,",
  "anya-e0803n13:32_7": "dasa tesaṁ dukkhāna”ntiādinā paṭhanti,",
  "anya-e0803n13:32_8": "taṁ na sundaraṁ.",
  "anya-e0803n13:32_9": "Yasmā pana vīsatito paṭṭhāya yāva sataṁ,",
  "anya-e0803n13:32_10": "tāva saṅkhyeyyappadhānā saṅkhyāppadhānā ca,",
  "anya-e0803n13:32_11": "tasmā tatthāpi saṅkhyeyyappadhānaṁyeva gahetvā “yesaṁ kho visākhe sataṁ piyāni,",
  "anya-e0803n13:32_12": "sataṁ tesaṁ dukkhānī”tiādinā pāḷi āgatā.",
  "anya-e0803n13:32_13": "Sabbesampi ca yesaṁ ekaṁ piyaṁ,",
  "anya-e0803n13:32_14": "ekaṁ tesaṁ dukkhanti pāṭho,",
  "anya-e0803n13:32_15": "na pana dukkhassāti.",
  "anya-e0803n13:32_16": "Ekasmiñhi padakkame ekarasāva bhagavato desanā hotīti.",
  "anya-e0803n13:32_17": "Tasmā yathāvuttanayāva pāḷi veditabbā.",
  "anya-e0803n13:32_18": "Ayaṁ tāva sāṭṭhakatho udānapāḷippadeso.",
  "anya-e0803n13:33_0": "Idāni añño pāḷippadeso aṭṭhakathāpāṭhappadeso ca nīyate –",
  "anya-e0803n13:34_0": "“Sataṁ hatthī sataṁ assā, sataṁ assatarīrathā;",
  "anya-e0803n13:35_0": "Sataṁ kaññā sahassāni, āmukkamaṇikuṇḍalā;",
  "anya-e0803n13:36_0": "Ekassa padavītihārassa, kalaṁ nāgghanti soḷasi”nti",
  "anya-e0803n13:37_0": "Pāḷi.",
  "anya-e0803n13:37_1": "Ettha “sataṁ hatthī”tiādīni visesitāni,",
  "anya-e0803n13:37_2": "“sahassānī”ti visesanaṁ,",
  "anya-e0803n13:37_3": "tasmā sataṁsaddaṁ sahassasaddena yojetvā “hatthī”tiādīni pana upapadaṁ katvā attho gahetabbo.",
  "anya-e0803n13:37_4": "Hatthī sataṁ sahassāni.",
  "anya-e0803n13:37_5": "Assā sataṁ sahassāni.",
  "anya-e0803n13:37_6": "Assatarīrathā sataṁ sahassāni.",
  "anya-e0803n13:37_7": "Āmukkamaṇikuṇḍalā kaññā sataṁ sahassāni.",
  "anya-e0803n13:37_8": "Idaṁ saṅkhyeyyappadhānavasenatthagahaṇaṁ.",
  "anya-e0803n13:37_9": "Saṅkhyāppadhānavasena pana ayampi attho gahetabbo “hatthīnaṁ satasahassaṁ,",
  "anya-e0803n13:37_10": "assānaṁ satasahassaṁ,",
  "anya-e0803n13:37_11": "assatarīrathānaṁ satasahassaṁ,",
  "anya-e0803n13:37_12": "āmukkamaṇikuṇḍalānaṁ kaññānaṁ satasahassa”nti.",
  "anya-e0803n13:37_13": "Ayaṁ nayo aññesupi īdisesu ṭhānesu netabbo.",
  "anya-e0803n13:37_14": "“Yojanānaṁ satānucco,",
  "anya-e0803n13:37_15": "himavā pañca pabbato”ti ayamaṭṭhakathāpāṭho.",
  "anya-e0803n13:37_16": "Ettha “pañcā”ti saddaṁ satasaddena saddhiṁ yojetvā “sippikānaṁ sataṁ natthī”ti ettha viya himavā pabbato",
  "anya-e0803n13:37_17": "yojanānaṁ pañca satāni uccoti saṅkhyāppadhānavasena attho gahetabbo.",
  "anya-e0803n13:37_18": "“Pañca satānī”ti ca addhuno accantasaṁyogavasena upayogavacanaṁ.",
  "anya-e0803n13:37_19": "Ayaṁ nayo aññesupi īdisesu ṭhānesu netabbo.",
  "anya-e0803n13:37_20": "Satamiti saddo “sataṁ homi,",
  "anya-e0803n13:37_21": "sahassaṁ homī”tiādīsu ekavacano.",
  "anya-e0803n13:37_22": "“Athetthekasataṁ khatyā,",
  "anya-e0803n13:37_23": "anuyantā yasassino”tiādīsu bahuvacano.",
  "anya-e0803n13:37_24": "Evaṁ sahassādīnampi ekavacanabahuvacanatā labbhati.",
  "anya-e0803n13:37_25": "Tathā hi “bhiyyo naṁ satasahassaṁ,",
  "anya-e0803n13:37_26": "yakkhānaṁ payirupāsatī”ti ettha “satasahassa”nti ekavacanaṁ.",
  "anya-e0803n13:37_27": "“Parosahassaṁ kho panassa puttā bhavissantī”ti ettha sahassanti bahuvacananti daṭṭhabbaṁ.",
  "anya-e0803n13:38_0": "“Kappe ca satasahasse, caturo ca asaṅkhiye;",
  "anya-e0803n13:39_0": "Amaraṁ nāma nagaraṁ, dassaneyyaṁ manorama”nti",
  "anya-e0803n13:40_0": "Pāḷi.",
  "anya-e0803n13:40_1": "Ettha “kappe ca satasahasse caturo ca asaṅkhiyeti sāmiatthe upayogabahuvacanaṁ,",
  "anya-e0803n13:40_2": "tasmā “mahākappānaṁ satasahassānaṁ catunnaṁ asaṅkhiyānaṁ matthake”ti attho gahetabbo,",
  "anya-e0803n13:40_3": "“matthake”ti cettha vacanaseso.",
  "anya-e0803n13:40_4": "“Kappasatasahassādhikānaṁ catunnaṁ asaṅkhiyānaṁ matthake”iccevattho.",
  "anya-e0803n13:40_5": "Ayaṁ nayo aññesupi īdisesu ṭhānesu netabbo.",
  "anya-e0803n13:41_0": "“Kappe ca satasahasse, caturo ca asaṅkhiye;",
  "anya-e0803n13:42_0": "Etthantare yaṁ caritaṁ, sabbaṁ taṁ bodhipācana”nti",
  "anya-e0803n13:43_0": "Pāḷi.",
  "anya-e0803n13:43_1": "Ettha “kappe”ti accantasaṁyogavasena upayogabahuvacanaṁ.",
  "anya-e0803n13:43_2": "“Satasahasse kappe”ti kappasaddasambandhena cāyaṁ pulliṅganiddeso upayoganiddeso ca.",
  "anya-e0803n13:43_3": "Samānādhikaraṇañhi idaṁ kappasaddena.",
  "anya-e0803n13:43_4": "“Caturo ca asaṅkhiye”ti acchantasaṁyogavasena upayogabahuvacanāni.",
  "anya-e0803n13:43_5": "Kassa pana asaṅkhiyeti?",
  "anya-e0803n13:43_6": "Aññassa avuttattā kappassa ca vuttattā pakaraṇato “kappāna”nti ayamattho viññāyateva.",
  "anya-e0803n13:43_7": "Na hi vuttaṁ vajjetvā avuttassa kassaci gahaṇaṁ yuttanti.",
  "anya-e0803n13:43_8": "Casaddo sampiṇḍanattho “mahākappānaṁ caturo asaṅkhyeyye satasahasse ca mahākappe”ti.",
  "anya-e0803n13:43_9": "Ayaṁ nayo aññesupi īdisesu ṭhānesu netabbo.",
  "anya-e0803n13:44_0": "“Ghaṭānekasahassāni,",
  "anya-e0803n13:44_1": "kumbhīnañca satā bahū”ti pāḷi.",
  "anya-e0803n13:44_2": "Ettha ghaṭāti ghaṭānaṁ.",
  "anya-e0803n13:44_3": "Sāmiatthe hi idaṁ paccattavacanaṁ.",
  "anya-e0803n13:44_4": "“Ghaṭānaṁ anekasahassāni” iccevattho.",
  "anya-e0803n13:44_5": "Kumbhīnañca satā bahūti anekāni ca kumbhīnaṁ satāni.",
  "anya-e0803n13:44_6": "Ettha nikāralopo daṭṭhabbo.",
  "anya-e0803n13:44_7": "Ayaṁ nayo aññesupi īdisesu ṭhānesu netabbo.",
  "anya-e0803n13:45_0": "“Dasavīsasahassānaṁ, dhammābhisamayo ahu;",
  "anya-e0803n13:46_0": "Ekadvinnaṁ abhisamayo, gaṇanāto asaṅkhiyo”ti",
  "anya-e0803n13:47_0": "Pāḷi.",
  "anya-e0803n13:47_1": "Ettha dasavīsasahassānanti dasasahassānaṁ vīsasahassānañca.",
  "anya-e0803n13:47_2": "Dhammābhisamayoti catusaccappaṭivedho.",
  "anya-e0803n13:47_3": "Ekadvinnanti sīsamattakathanaṁ,",
  "anya-e0803n13:47_4": "tena “ekassa ceva dvinnañca tiṇṇaṁ catunnaṁ…pe…",
  "anya-e0803n13:47_5": "dasanna”ntiādinā nayena asaṅkhyeyyoti attho.",
  "anya-e0803n13:47_6": "Ayaṁ nayo aññesupi īdisesu ṭhānesu netabbo.",
  "anya-e0803n13:48_0": "“Cattāri satasahassāni, chaḷabhiññā mahiddhikā;",
  "anya-e0803n13:49_0": "Dīpaṅkaraṁ lokaviduṁ, parivārenti sabbadā”ti",
  "anya-e0803n13:50_0": "Pāḷi.",
  "anya-e0803n13:50_1": "Ettha cattāri satasahassānīti idaṁ liṅgabhedavasena “chaḷabhiññā mahiddhikā”ti imehi dvīhi padehi samānādhikaraṇaṁ.",
  "anya-e0803n13:50_2": "Īdisesu hi ṭhānesu asaṅkhyeyya vācakopi saddo napuṁsakova hoti,",
  "anya-e0803n13:50_3": "tasmā “cattāri satasahassānī”ti ca “chaḷabhiññā”ti ca “mahiddhikā”ti ca etaṁ padattayaṁ samānādhikaraṇaṁ.",
  "anya-e0803n13:50_4": "Atha vā chaḷabhiññā mahiddhikāti chaḷabhiññānaṁ mahaddhikānanti sāmiatthe paccattavacanaṁ daṭṭhabbaṁ.",
  "anya-e0803n13:50_5": "Imasmiṁ panatthe “cattāri satasahassānī”ti ayaṁ saṅkhyāvacano bhavati.",
  "anya-e0803n13:50_6": "“Tīṇi satasahassāni,",
  "anya-e0803n13:50_7": "nāriyo samalaṅkatā”tiādīsupi ayaṁ nayo netabbo.",
  "anya-e0803n13:50_8": "“Tā ca satta satā bhariyā,",
  "anya-e0803n13:50_9": "dāsyo satta satāni cā”ti pāḷi.",
  "anya-e0803n13:50_10": "Ettha satāti “satānī”ti napuṁsakavasena gahetabbaṁ,",
  "anya-e0803n13:50_11": "na itthiliṅgavasena.",
  "anya-e0803n13:50_12": "“Satā”ti hi “pañca cittā vipākā”tiādīni viya napuṁsakarūpaṁ.",
  "anya-e0803n13:50_13": "Itthiliṅgabhūtā hi satasaddo natthi,",
  "anya-e0803n13:50_14": "tathā pulliṅgabhūto.",
  "anya-e0803n13:50_15": "Yadi ca dviliṅgo satasaddo siyā,",
  "anya-e0803n13:50_16": "evañca sati “puriso,",
  "anya-e0803n13:50_17": "kaññā”ti ca okārantapulliṅgaākārantitthirūpehipibhavitabbaṁ.",
  "anya-e0803n13:50_18": "Rūpadvayampi satasaddassa natthi,",
  "anya-e0803n13:50_19": "tena ñāyati “satasaddo ekantanapuṁsako”ti.",
  "anya-e0803n13:51_0": "Nanu ca bho “tā devatā sattasatā uḷārā”ti ettha satasaddo itthiliṅgo hutvā dissatīti? Na,",
  "anya-e0803n13:51_1": "napuṁsakoyevāti.",
  "anya-e0803n13:51_2": "Nanu ca bho devatāsaddena samānādhikaraṇoti?",
  "anya-e0803n13:51_3": "Saccaṁ samānādhikaraṇo,",
  "anya-e0803n13:51_4": "tathāpi napuṁsakoyeva.",
  "anya-e0803n13:51_5": "Īdisesu hi saṅkhyāvisayesu samānādhikaraṇabhāvo appamāṇo.",
  "anya-e0803n13:51_6": "Tathā hi “pañca paccekabuddhasatāni imasmiṁ isigilismiṁ pabbate ciravāsino ahesu”nti napuṁsakaliṅgena pulliṅgassa samānādhikaraṇatā dissati,",
  "anya-e0803n13:51_7": "tasmā “tā devatā sattasatā uḷārā”ti etthāpi “sattasatānī”ti napuṁsakabhāvoyevāti avagantabbo.",
  "anya-e0803n13:51_8": "“Satta hatthisate datvā”tiādīsupi satasaddo napuṁsakoyeva.",
  "anya-e0803n13:51_9": "Ayaṁ nayo aññesupi īdisesu ṭhānesu netabbo.",
  "anya-e0803n13:52_0": "“Navutikoṭisahassehi,",
  "anya-e0803n13:52_1": "parivāresi mahāmunī”ti pāḷi.",
  "anya-e0803n13:52_2": "Ettha “navutikoṭisahassehi bhikkhūhī”ti vā “bhikkhūnaṁ navutikoṭisahassehī”ti vā saṅkhyeyyasaṅkhyāpadhānavasena attho gahetabbo.",
  "anya-e0803n13:52_3": "Ayaṁ nayo aññesupi īdisesu ṭhānesu netabbo.",
  "anya-e0803n13:53_0": "“Satasahassavassāni,",
  "anya-e0803n13:53_1": "āyu tassa mahesino”ti pāḷi.",
  "anya-e0803n13:53_2": "Ettha “satasahassavassānī”ti kālassa accantasaṁyogavasena upayogavacanaṁ.",
  "anya-e0803n13:53_3": "Tathā “dasavassasahassāni,",
  "anya-e0803n13:53_4": "agāra’majjha so vasī”ti pāḷiyampi.",
  "anya-e0803n13:53_5": "Ayaṁ nayo aññesupi īdisesu ṭhānesu netabbo.",
  "anya-e0803n13:54_0": "“Ito satasahassamhi,",
  "anya-e0803n13:54_1": "kappe uppajji nāyako”ti pāḷi,",
  "anya-e0803n13:54_2": "“ekanavute ito kappe”ti pāḷi ca.",
  "anya-e0803n13:54_3": "Ettha satasahassamhi kappeti satasahassānaṁ kappānaṁ matthake.",
  "anya-e0803n13:54_4": "Ekanavute kappeti ekanavutiyā kappānaṁ matthaketi bhummavacanassa sāmibhummavacanavasena attho gahetabbo.",
  "anya-e0803n13:54_5": "Tathā hi “bhagavati brahmacariyaṁ vussatī”ti ettha bhummavacanassa “bhagavato santike”ti sāmibhummavacanavasena attho gahito.",
  "anya-e0803n13:54_6": "Ayaṁ nayo aññesupi īdisesu ṭhānesu netabbo.",
  "anya-e0803n13:55_0": "“Yadi tattha sahassāni, satāni nahutāni ca;",
  "anya-e0803n13:56_0": "Nevamhākaṁ bhayaṁ koci, vane vāḷesu vijjatī”ti",
  "anya-e0803n13:57_0": "Pāḷi.",
  "anya-e0803n13:57_1": "Ayametassā attho –",
  "anya-e0803n13:57_2": "tattha vane vāḷānaṁ sahassāni ca satāni ca nahutāni ca yadi vijjanti.",
  "anya-e0803n13:57_3": "Atha vā sahassāni satānīti satasahassāni,",
  "anya-e0803n13:57_4": "vāḷānaṁ satasahassāni ca nahutāni ca yadi vijjanti,",
  "anya-e0803n13:57_5": "evaṁ vijjantesupi vāḷesu kocīti kvaci.",
  "anya-e0803n13:57_6": "Kocisaddo hi “ko te balaṁ mahārājā”ti ettha kosaddo viya kvasaddatthe vattati,",
  "anya-e0803n13:57_7": "nimittatthe cāyaṁ niddeso.",
  "anya-e0803n13:57_8": "Tena “koci kvaci kismiñci vāḷe ekassapi vāḷamigassa kāraṇā nevamhākaṁ bhayaṁ vijjatī”ti attho gahetabbo.",
  "anya-e0803n13:57_9": "Atha vā kocīti kiñci appamattakampi.",
  "anya-e0803n13:57_10": "Ettha pana “vāḷesū”ti nimittatthe bhummaṁ.",
  "anya-e0803n13:57_11": "Vāḷānaṁ kāraṇā appamattakampi amhākaṁ bhayaṁ na vijjatīti.",
  "anya-e0803n13:57_12": "Ayaṁ nayo aññesupi īdisesu ṭhānesu netabbo.",
  "anya-e0803n13:58_0": "“Sabbaṁ satasahassāni, chattiṁsaparimaṇḍalaṁ;",
  "anya-e0803n13:59_0": "Dasañceva sahassāni, aḍḍhuḍḍhāni satāni cā”ti",
  "anya-e0803n13:60_0": "Aṭṭhakathāpāṭho.",
  "anya-e0803n13:60_1": "Ettha yasmā saddato samānavibhattiliṅgavacanānaṁ padānaṁ asamānavibhattiliṅgavacanānaṁ vā atthato pana samānānaṁ dūre ṭhitānampi ekasambandho hoti,",
  "anya-e0803n13:60_2": "itaresaṁ samīpe ṭhitānampi na hoti,",
  "anya-e0803n13:60_3": "tasmā “sabba”ntidaṁ “parimaṇḍala”ntiminā sambandhitabbaṁ.",
  "anya-e0803n13:60_4": "“Chattiṁsā”ti idaṁ pana “satasahassānī”timinā sambandhitabbaṁ.",
  "anya-e0803n13:60_5": "Ayaṁ nayo aññesupi īdisesu ṭhānesu netabbo.",
  "anya-e0803n13:61_0": "“Duve satasahassāni, cattāri nahutāni ca;",
  "anya-e0803n13:62_0": "Ettakaṁ bahalattena, saṅkhātāyaṁ vasundharā”ti",
  "anya-e0803n13:63_0": "Aṭṭhakathāpāṭho.",
  "anya-e0803n13:63_1": "Ettha “duve”ti visesanaṁ,",
  "anya-e0803n13:63_2": "“satasahassānī”ti visesitabbaṁ.",
  "anya-e0803n13:63_3": "Tathā “cattārī”ti visesanaṁ,",
  "anya-e0803n13:63_4": "“nahutānī”ti visesitabbaṁ.",
  "anya-e0803n13:63_5": "Tathā hi “satasahassāni nahutāni cā”ti imāni “duve cattārī”ti imehi visesitabbattā “dvisatasahassaṁ catunahuta”nti atthappakāsanāni bhavanti.",
  "anya-e0803n13:63_6": "Evaṁ santepi “duve”iccādīnaṁ saṅkhyāsaddānaṁ “satasahassānī”tiādīhi saṅkhyāsaddehi samānādhikaraṇatā pubbācariyehi na vuttā.",
  "anya-e0803n13:63_7": "Yasmā pana yathā “duve puthujjanā vuttā.",
  "anya-e0803n13:63_8": "Satasahassaṁ bhikkhū”tiādīsu samānādhikaraṇatā labbhati dabbavācakattā visesitabbapadānaṁ,",
  "anya-e0803n13:63_9": "na tathā “duve satasahassānī”tiādīsu adabbavācakattā visesitabbapadānaṁ,",
  "anya-e0803n13:63_10": "tasmā īdisesu ṭhānesu samānādhikaraṇatā na icchitabbā yuttiyā abhāvato.",
  "anya-e0803n13:63_11": "Yadi evaṁ “kusalā, rūpaṁ,",
  "anya-e0803n13:63_12": "cakkhumā”tiādīnaṁ viya imesamaññamaññasambandharahitā siyāti? Na,",
  "anya-e0803n13:63_13": "visesanavisesitabbabhāvena gahitattā.",
  "anya-e0803n13:63_14": "Yajjevaṁ samānādhikaraṇabhāvo laddhabboti? Na,",
  "anya-e0803n13:63_15": "niyamābhāvato.",
  "anya-e0803n13:63_16": "Ekantena hi guṇaguṇīnaṁyeva visesanavisesitabbānaṁ samānādhikaraṇabhāvo,",
  "anya-e0803n13:63_17": "na itaresaṁ visesanavisesitabbattepi.",
  "anya-e0803n13:64_0": "Tattha “ettaka”nti pamāṇavacanaṁ.",
  "anya-e0803n13:64_1": "“Bahalattenā”ti visesane tatiyā.",
  "anya-e0803n13:64_2": "Ubhayena imamatthaṁ dasseti “ayaṁ vasundharā bahalattena yojanānaṁ duve satasahassāni cattāri nahutāni ca ettakaṁ saṅkhātā”ti.",
  "anya-e0803n13:64_3": "“Ettaka”nti padassa ca “duve satasahassāni cattāri nahutāni cā”ti imehi vā “vasundharā”ti iminā vā samānādhikaraṇatā na icchitabbā.",
  "anya-e0803n13:64_4": "Ettakanti hi bhāvanapuṁsakaṁ,",
  "anya-e0803n13:64_5": "yaṁ saddasatthe kriyāvisesananti vadanti.",
  "anya-e0803n13:64_6": "Tassa “ettakena pamāṇena”iccevattho.",
  "anya-e0803n13:64_7": "Apica “duve satasahassāni cattāri na hutāni cā”ti imesampi “vasundharā”ti iminā samānādhikaraṇatā na",
  "anya-e0803n13:64_8": "icchitabbā “bhikkhūnaṁ sata”nti ettha satasaddassa viya saṅkhyāvacanamattattā.",
  "anya-e0803n13:64_9": "Tathā hi “ettaka”nti vuttaṁ.",
  "anya-e0803n13:64_10": "“Saṅkhātā”ti pana “aya”nti ca imesaṁ “vasundharā”ti iminā samānādhikaraṇatā labbhati.",
  "anya-e0803n13:64_11": "Sabbopāyaṁ nayo aññesupi īdisesu ṭhānesu netabbo.",
  "anya-e0803n13:65_0": "“Dasettha rājiyo setā, dassanīyā manoramā;",
  "anya-e0803n13:66_0": "Cha piṅgalā pannarasa, haliddā tā catuddasā”ti",
  "anya-e0803n13:67_0": "Pāḷi.",
  "anya-e0803n13:67_1": "Ettha cha piṅgalā pannarasāti cha ca pannarasa cāti ekavīsati piṅgalā rājiyoti attho gahetabbo.",
  "anya-e0803n13:68_0": "Tathā –",
  "anya-e0803n13:69_0": "“Puttāpi tassa bahavo, ‘ekanāmā’ti me sutaṁ;",
  "anya-e0803n13:70_0": "Asīti dasa eko ca, indanāmā mahabbalā”ti",
  "anya-e0803n13:71_0": "Pāḷi.",
  "anya-e0803n13:71_1": "Ettha pana “ekanavutī”ti vattabbe “asīti dasa eko cā”ti vuttaṁ.",
  "anya-e0803n13:71_2": "Vicitrasaddaracanañhi pāvacanaṁ.",
  "anya-e0803n13:71_3": "Ayaṁ nayo aññesupi īdisesu ṭhānesu netabbo.",
  "anya-e0803n13:72_0": "“Tiṁsapurisanāvutyo, sabbevekekaniccitā;",
  "anya-e0803n13:73_0": "Yesaṁ samaṁ na passāmi, kevalaṁ mahi’maṁ cara”nti",
  "anya-e0803n13:74_0": "Pāḷi.",
  "anya-e0803n13:74_1": "Ettha “purisānaṁ tiṁsasahassāni navuti ca satāni tiṁsa nāvutyo”ti vuccanti.",
  "anya-e0803n13:74_2": "Imasmiṁ pana ṭhāne tiṁsasaddato sahassasaddassa navutisaddato ca satasaddassa lopaṁ katvā “tiṁsa nāvutyo”ti vuttanti na gahetabbaṁ.",
  "anya-e0803n13:74_3": "Evañhi gahaṇe sati yattha katthacipi edisī saddaracanā kātabbā siyā,",
  "anya-e0803n13:74_4": "katāya ca edisāya saddaracanāya atthāvagamo vinā upadesena suṇantānaṁ na siyā,",
  "anya-e0803n13:74_5": "tasmā nevaṁ gahetabbaṁ.",
  "anya-e0803n13:74_6": "Evaṁ pana gahetabbaṁ –",
  "anya-e0803n13:74_7": "“tiṁsa nāvutyo”ti idaṁ lokasaṅketarūḷhaṁ vacanaṁ,",
  "anya-e0803n13:74_8": "saṅketarūḷhassa pana vacanassattho yasmā gahitapubbasaṅketehi sutvā ñāyate,",
  "anya-e0803n13:74_9": "na upadesato,",
  "anya-e0803n13:74_10": "tasmā brahmadattena raññā vuttakālepi satthārā taṁ kathaṁ āharitvā vuttakālepi sabbe manussā vināpi upadesena vacanatthaṁ jānantīti gahetabbaṁ.",
  "anya-e0803n13:75_0": "Tiṁsañceva sahassāni, navuti ca satāni tu;",
  "anya-e0803n13:76_0": "Tiṁsa nāvutiyo nāma, vuttā umaṅgajātake.",
  "anya-e0803n13:77_0": "Yasmā pāvacane santi, nayā ceva acintiyā;",
  "anya-e0803n13:78_0": "Vohārā ca suguḷhatthā, dayāpannena desitā.",
  "anya-e0803n13:79_0": "Tasmā sāṭṭhakathe dhīro, gambhīre jinabhāsite;",
  "anya-e0803n13:80_0": "Upadesaṁ sadā gaṇhe, garuṁ sammā upaṭṭhahaṁ.",
  "anya-e0803n13:81_0": "Garūpadesahīno hi, atthasāraṁ na vindati;",
  "anya-e0803n13:82_0": "Atthasāravihīno so, saddhammā parihāyati.",
  "anya-e0803n13:83_0": "Garūpadesalābhī ca, atthasārasamāyuto;",
  "anya-e0803n13:84_0": "Saddhammaṁ paripālento, saddhammasmā na hāyati.",
  "anya-e0803n13:85_0": "Saddhammatthāya me tasmā, saṅkhyāmālāpi bhāsitā;",
  "anya-e0803n13:86_0": "Sappayogā yathāyogaṁ, sahevatthavinicchayā.",
  "anya-e0803n13:87_0": "Iti navaṅge sāṭṭhakathe piṭakattaye byappathagatīsu viññūnaṁ",
  "anya-e0803n13:88_0": "Kosallatthāya kate saddanītippakaraṇe",
  "anya-e0803n13:89_0": "Savinicchayo saṅkhyānāmānaṁ nāmikapadamālāvibhāgo",
  "anya-e0803n13:90_0": "Nāma",
  "anya-e0803n13:91_0": "Terasamo paricchedo."
}