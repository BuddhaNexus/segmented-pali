{
  "tika-s0401t16:0_0": "18. Aparaaccharāsaṅghātavaggavaṇṇanā",
  "tika-s0401t16:1_0": "382.Idampisuttanti ettha pi-",
  "tika-s0401t16:1_1": "saddo heṭṭhā vuttacūḷaccharāsaṅghātasuttaṁ sampiṇḍeti.",
  "tika-s0401t16:1_2": "Cūḷaccharāsaṅghātasutte appanaṁ appattāya mettāya tāvamahanto vipāko dassito,",
  "tika-s0401t16:1_3": "kimaṅgaṁ pana imissā appanāppattāya mettāyāti dassetuṁ –",
  "tika-s0401t16:1_4": "“appanāppattāya hī”tiādimāha.",
  "tika-s0401t16:1_5": "Vipākakathāyeva natthīti vipāke kathāyeva natthi,",
  "tika-s0401t16:1_6": "ayameva vā pāṭho.",
  "tika-s0401t16:1_7": "Gaṇanānupubbatāti gaṇanānupubbatāya.",
  "tika-s0401t16:1_8": "Paṭhamaṁ uppannantipi paṭhamaṁ,",
  "tika-s0401t16:1_9": "paṭhamaṁ samāpajjatīti idaṁ pana na ekantalakkhaṇaṁ.",
  "tika-s0401t16:1_10": "Ciṇṇavasībhāvo hi aṭṭhasamāpattilābhī ādito paṭṭhāya matthakaṁ pāpentopi samāpajjituṁ sakkoti,",
  "tika-s0401t16:1_11": "matthakato paṭṭhāya ādiṁ pāpentopi,",
  "tika-s0401t16:1_12": "antarantarā okkantopi samāpajjituṁ sakkoti eva.",
  "tika-s0401t16:1_13": "Pubbuppattiyaṭṭhena pana paṭhamaṁ nāma hoti.",
  "tika-s0401t16:1_14": "Vibhaṅgeti jhānavibhaṅge.",
  "tika-s0401t16:1_15": "Vipassanaṁ kayiramānaṁ lakkhaṇūpanijjhānakiccaṁ maggena sijjhati taggatasammohaviddhaṁsanato.",
  "tika-s0401t16:1_16": "Apica vipassanāya lakkhaṇūpanijjhānaṁ maggena uppannena sijjhati itarathā parivattanato,",
  "tika-s0401t16:1_17": "tasmā maggo lakkhaṇūpanijjhānaṁ,",
  "tika-s0401t16:1_18": "na aniccādilakkhaṇānaṁ ārammaṇakaraṇato.",
  "tika-s0401t16:1_19": "Yathā phalaṁ nibbānassa asaṅkhatalakkhaṇaṁ ārammaṇakaraṇavasena upanijjhāyati,",
  "tika-s0401t16:1_20": "evaṁ maggopi.",
  "tika-s0401t16:1_21": "Evampissa lakkhaṇūpanijjhānataṁ veditabbaṁ.",
  "tika-s0401t16:1_22": "Vattabbameva natthi arittajjhānatāya.",
  "tika-s0401t16:1_23": "Sesaṁ visesaṁ,",
  "tika-s0401t16:1_24": "arittajjhānā evāti attho.",
  "tika-s0401t16:2_0": "386-",
  "tika-s0401t16:2_1": "387.Hitapharaṇanti sattesu hitānurūpaṁ jhānassa pharitvā pavattanaṁ.",
  "tika-s0401t16:2_2": "Cetopaṭipakkhato vimuccati etāyāti cetovimutti,",
  "tika-s0401t16:2_3": "appanāppattā mettā. Tenāha –",
  "tika-s0401t16:2_4": "“idhā”tiādi.",
  "tika-s0401t16:2_5": "Eseva nayoti iminā karuṇādīnampi appanāppattataṁ atidisati.",
  "tika-s0401t16:2_6": "Vaṭṭaṁ honti kammavaṭṭabhāvato.",
  "tika-s0401t16:2_7": "Vaṭṭapādā hontīti vipākavaṭṭassa kāraṇaṁ honti.",
  "tika-s0401t16:3_0": "390.Ajjhattaparikammavasenāti attano kesādīsu parikammakaraṇavasena.",
  "tika-s0401t16:3_1": "Aṭṭhārasavidheti aṭṭhārasappabhede.",
  "tika-s0401t16:3_2": "Kāyeti rūpakāye.",
  "tika-s0401t16:3_3": "Rūpakāyo hi idha aṅgapaccaṅgānaṁ kesādīnañca dhammānaṁ samūhaṭṭhena hatthikāyarathakāyādayo viya kāyoti adhippeto.",
  "tika-s0401t16:3_4": "Samūhavisayatāya cassa kāyasaddassa samudāyūpādanatāya ca asubhākārassa “kāye”ti ekavacanaṁ.",
  "tika-s0401t16:3_5": "Tathā ārammaṇādivibhāgena anekabhedabhinnampi cittaṁ cittabhāvasāmaññena ekajjhaṁ gahetvā “citte”ti ekavacanaṁ kataṁ.",
  "tika-s0401t16:3_6": "Kāyānupassīti imassa atthaṁ dassetuṁ –",
  "tika-s0401t16:3_7": "“tameva kāyaṁ paññāya anupassanto”ti āha.",
  "tika-s0401t16:3_8": "Tameva kāyanti ca avadhāraṇena vedanādianupassanaṁ nivatteti.",
  "tika-s0401t16:3_9": "Tena ca puna kāyaggahaṇassa payojanaṁ sūcitanti daṭṭhabbaṁ.",
  "tika-s0401t16:3_10": "“Kāye”ti hi vatvāpi puna “kāyānupassī”ti dutiyaṁ kāyaggahaṇaṁ asammissato vavatthānaghanavinibbhogādidassanatthaṁ kataṁ.",
  "tika-s0401t16:3_11": "Tena vedanādayopi ettha sitā,",
  "tika-s0401t16:3_12": "ettha paṭibaddhāti kāyavedanādianupassanappasaṅgepi āpanne na kāye vedanānupassī cittānupassī dhammānupassī vā.",
  "tika-s0401t16:3_13": "Atha kho kāyānupassīyevāti kāyasaṅkhātavatthusmiṁ kāyānupassanākārasseva dassanena asammissato vavatthānaṁ dassitaṁ hoti.",
  "tika-s0401t16:3_14": "Tathā na kāye aṅgapaccaṅgavinimuttaekadhammānupassī,",
  "tika-s0401t16:3_15": "nāpi kesalomādivinimuttaitthipurisānupassī.",
  "tika-s0401t16:3_16": "Yopi cettha kesalomādiko bhūtupādāyasamūhasaṅkhāto kāyo,",
  "tika-s0401t16:3_17": "katthapi na bhūtupādāyavinimuttaekadhammānupassī,",
  "tika-s0401t16:3_18": "atha kho rathasambhārānupassako viya aṅgapaccaṅgasamūhānupassī,",
  "tika-s0401t16:3_19": "nāgarāvayavānupassako viya kesalomādisamūhānupassī,",
  "tika-s0401t16:3_20": "kadalikkhandhapattavaṭṭivinibbhujjako rittamuṭṭhiviniveṭhako viya ca bhūtupādāyasamūhānupassīyevāti nānappakārato",
  "tika-s0401t16:3_21": "samūhavaseneva kāyasaṅkhātassa vatthuno dassanena ghanavinibbhogo dassito hoti.",
  "tika-s0401t16:3_22": "Na hettha yathāvuttasamūhavinimutto kāyo vā itthī vā puriso vā añño vā koci dhammo dissati,",
  "tika-s0401t16:3_23": "yathāvuttadhammasamūhamatteyeva pana tathā tathā sattā micchābhinivesaṁ karonti.",
  "tika-s0401t16:4_0": "Aṭṭhārasavidhenāti aṭṭhārasavidhā.",
  "tika-s0401t16:4_1": "Satipaṭṭhānabhāvakassāti satipaṭṭhānabhāvaṁ bhāventassa.",
  "tika-s0401t16:4_2": "Tīsu bhavesu kilese ātapetīti ātāpo,",
  "tika-s0401t16:4_3": "vīriyassetaṁ nāmaṁ.",
  "tika-s0401t16:4_4": "Yadipi hi kilesānaṁ pahānaṁ ātāpananti,",
  "tika-s0401t16:4_5": "taṁ sammādiṭṭhiādīnampi attheva.",
  "tika-s0401t16:4_6": "Ātapasaddo viya pana ātāpasaddopi vīriyeva niruḷho.",
  "tika-s0401t16:4_7": "Atha vā paṭipakkhappahāne sampayuttadhammānaṁ abbhussahanavasena pavattamānassa vīriyassa sātisayaṁ tadātāpananti vīriyameva tathā vuccati,",
  "tika-s0401t16:4_8": "na aññadhammā,",
  "tika-s0401t16:4_9": "tasmā ātāpoti vīriyassa nāmaṁ,",
  "tika-s0401t16:4_10": "so assa atthīti ātāpī.",
  "tika-s0401t16:4_11": "Ayañca īkāro pasaṁsāya atisayassa vā dīpakoti ātāpiggahaṇena sammappadhānasamaṅgitaṁ dasseti.",
  "tika-s0401t16:4_12": "Tenevāha –",
  "tika-s0401t16:4_13": "“ātāpīti…pe…",
  "tika-s0401t16:4_14": "vīriyena vīriyavā”ti.",
  "tika-s0401t16:4_15": "Sampajānoti sampajaññasaṅkhātena ñāṇena samannāgato. Tenāha –",
  "tika-s0401t16:4_16": "“aṭṭhārasavidhena…pe…",
  "tika-s0401t16:4_17": "sammā pajānanto”ti.",
  "tika-s0401t16:4_18": "Ayaṁ panettha vacanattho –",
  "tika-s0401t16:4_19": "sammā samantato sāmañca pajānanto sampajāno,",
  "tika-s0401t16:4_20": "asammissato vavatthāne aññadhammānupassitābhāvena sammā aviparītaṁ sabbākārappajānena samantato uparūparivisesāvahabhāvena",
  "tika-s0401t16:4_21": "pavattiyā sammā pajānantoti attho.",
  "tika-s0401t16:5_0": "Kāyo ca idha lujjanappalujjanaṭṭhena lokoti adhippetoti āha –",
  "tika-s0401t16:5_1": "“tasmiṁyeva kāyasaṅkhāte loke”ti.",
  "tika-s0401t16:5_2": "Pañcakāmaguṇikataṇhanti rūpādīsu pañcasu kāmaguṇesu pavattamānaṁ taṇhaṁ.",
  "tika-s0401t16:5_3": "Yasmā panettha abhijjhāgahaṇena kāmacchando,",
  "tika-s0401t16:5_4": "domanassaggahaṇena byāpādo saṅgahaṁ gacchati,",
  "tika-s0401t16:5_5": "tasmā nīvaraṇapariyāpannabalavadhammadvayadassanena nīvaraṇappahānaṁ vuttaṁ hotīti veditabbaṁ.",
  "tika-s0401t16:5_6": "Visesena cettha abhijjhāvinayena kāyasampattimūlakassa anurodhassa,",
  "tika-s0401t16:5_7": "domanassavinayena kāyavipattimūlakassa virodhassa,",
  "tika-s0401t16:5_8": "abhijjhāvinayena ca kāye abhiratiyā,",
  "tika-s0401t16:5_9": "domanassavinayena kāyabhāvanāya anabhiratiyā,",
  "tika-s0401t16:5_10": "abhijjhāvinayena kāye abhūtānaṁ subhasukhabhāvādīnaṁ pakkhepassa,",
  "tika-s0401t16:5_11": "domanassavinayena kāye bhūtānaṁ asubhāsukhabhāvādīnaṁ apanayanassa ca pahānaṁ vuttaṁ.",
  "tika-s0401t16:5_12": "Tena yogāvacarassa yogānubhāvo yogasamatthatā ca dīpitā hoti.",
  "tika-s0401t16:5_13": "Yogānubhāvo hi esa,",
  "tika-s0401t16:5_14": "yadidaṁ anurodhavirodhavippamutto aratiratisaho abhūtapakkhepabhūtāpanayanavirahito ca hoti.",
  "tika-s0401t16:5_15": "Anurodhavirodhavippamutto cesa aratiratisaho abhūtaṁ apakkhipanto bhūtañca anapanento yogasamattho hotīti.",
  "tika-s0401t16:5_16": "Suddharūpasammasanameva kathitanti kevalaṁ kāyānupassanābhāvato vuttaṁ.",
  "tika-s0401t16:6_0": "Sukhādibhedāsu vedanāsūti sukhadukkhaadukkhamasukhasāmisanirāmisabhedāsu vedanāsu.",
  "tika-s0401t16:6_1": "Tattha sukhayatīti sukhā,",
  "tika-s0401t16:6_2": "sampayuttadhamme kāyañca laddhassāde karotīti attho.",
  "tika-s0401t16:6_3": "Suṭṭhu vā khādati,",
  "tika-s0401t16:6_4": "khanati vā kāyikaṁ cetasikañca ābādhanti sukhā,",
  "tika-s0401t16:6_5": "sukaraṁ okāsadānaṁ etissāti vā sukhā.",
  "tika-s0401t16:6_6": "Dukkhayatīti dukkhā,",
  "tika-s0401t16:6_7": "sampayuttadhamme kāyañca pīḷeti vibādhatīti attho.",
  "tika-s0401t16:6_8": "Duṭṭhu vā khādati,",
  "tika-s0401t16:6_9": "khanati vā kāyikaṁ cetasikañca sātanti dukkhā,",
  "tika-s0401t16:6_10": "dukkaraṁ okāsadānaṁ etissāti vā dukkhā.",
  "tika-s0401t16:6_11": "Dukkhasukhappaṭikkhepena adukkhamasukhāti upekkhā vuttā.",
  "tika-s0401t16:6_12": "Vediyati ārammaṇarasaṁ anubhavatīti vedanā.",
  "tika-s0401t16:6_13": "Vediyamānoti anubhavamāno.",
  "tika-s0401t16:6_14": "Sukhaṁ vedanaṁ vediyāmīti pajānātīti kāyikaṁ vā cetasikaṁ vā sukhaṁ vedanaṁ vediyamāno “ahaṁ sukhaṁ vedanaṁ vediyāmī”ti pajānātīti attho.",
  "tika-s0401t16:6_15": "Tattha kāmaṁ uttānaseyyakāpi dārakā thaññapivanādikāle sukhaṁ vedanaṁ vediyamānā “sukhaṁ vedanaṁ vediyāmā”ti pajānanti,",
  "tika-s0401t16:6_16": "na panetaṁ evarūpaṁ pajānanaṁ sandhāya vuttaṁ.",
  "tika-s0401t16:6_17": "Evarūpañhi jānanaṁ sattupaladdhiṁ na jahati,",
  "tika-s0401t16:6_18": "attasaññaṁ na ugghāṭeti,",
  "tika-s0401t16:6_19": "kammaṭṭhānaṁ vā satipaṭṭhānabhāvanā vā na hoti.",
  "tika-s0401t16:6_20": "Imassa pana bhikkhuno jānanaṁ sattupaladdhiṁ jahati,",
  "tika-s0401t16:6_21": "attasaññaṁ ugghāṭeti,",
  "tika-s0401t16:6_22": "kammaṭṭhānañceva satipaṭṭhānabhāvanā ca hoti.",
  "tika-s0401t16:6_23": "Idañhi “ko vediyati,",
  "tika-s0401t16:6_24": "tassa vedanā,",
  "tika-s0401t16:6_25": "kiṁ kāraṇā vedanā”ti evaṁ sampajānantassa vediyanaṁ sandhāya vuttaṁ.",
  "tika-s0401t16:7_0": "Tattha ko vediyatīti?",
  "tika-s0401t16:7_1": "Na koci satto vā puggalo vā vediyati.",
  "tika-s0401t16:7_2": "Kassa vedanāti?",
  "tika-s0401t16:7_3": "Na kassaci sattassa vā puggalassa vā vedanā.",
  "tika-s0401t16:7_4": "Kiṁ kāraṇā vedanāti?",
  "tika-s0401t16:7_5": "Vatthuārammaṇā ca panassa vedanāti.",
  "tika-s0401t16:7_6": "Tasmā esa evaṁ pajānāti “taṁ taṁ sukhādīnaṁ vatthubhūtaṁ rūpādiṁ ārammaṇaṁ katvā vedanāva vediyati,",
  "tika-s0401t16:7_7": "taṁ pana vedanāpavattiṁ upādāya ‘ahaṁ vediyāmī’ti vohāramattaṁ hotī”ti.",
  "tika-s0401t16:7_8": "Evaṁ “sukhādīnaṁ vatthubhūtaṁ rūpādiṁ ārammaṇaṁ katvā vedanāva vediyatī”ti sallakkhento esa “sukhaṁ vedanaṁ vediyāmī”ti pajānātīti veditabbo.",
  "tika-s0401t16:8_0": "Atha vā sukhaṁ vedanaṁ vediyāmīti pajānātīti sukhavedanākkhaṇe dukkhāya vedanāya abhāvato sukhaṁ vedanaṁ",
  "tika-s0401t16:8_1": "vediyamāno “sukhaṁ vedanaṁyeva vediyāmī”ti pajānāti.",
  "tika-s0401t16:8_2": "Tena yā pubbe bhūtapubbā dukkhā vedanā,",
  "tika-s0401t16:8_3": "tassā idāni abhāvato imissā ca sukhāya vedanāya ito paraṁ paṭhamaṁ abhāvato “vedanā nāma aniccā addhuvā",
  "tika-s0401t16:8_4": "vipariṇāmadhammā”ti itiha tattha sampajāno hoti.",
  "tika-s0401t16:8_5": "Dukkhaṁ vedanaṁ vediyāmīti pajānātītiādīsupi eseva nayo.",
  "tika-s0401t16:9_0": "Sāmisaṁ vā sukhantiādīsu yasmā kilesehi āmasitabbato āmisā nāma pañca kāmaguṇā.",
  "tika-s0401t16:9_1": "Ārammaṇakaraṇavasena saha āmisehīti sāmisā,",
  "tika-s0401t16:9_2": "tasmā sāmisā sukhā nāma pañcakāmaguṇāmisanissitā chasu dvāresu uppannā chagehassitā somanassavedanā.",
  "tika-s0401t16:9_3": "Sāmisā dukkhā nāma chagehassitā domanassavedanā.",
  "tika-s0401t16:9_4": "Sā ca chasu dvāresu “iṭṭhārammaṇaṁ nānubhavissāmi nānubhavāmī”ti vitakkayato uppannā kāmaguṇanissitā domanassavedanā veditabbā.",
  "tika-s0401t16:9_5": "Nirāmisā sukhā nāma chanekkhammassitā somanassavedanā.",
  "tika-s0401t16:9_6": "Sā ca chasu dvāresu iṭṭhārammaṇe āpāthagate aniccādivasena vipassanaṁ paṭṭhapetvā ussukkāpetuṁ sakkontassa",
  "tika-s0401t16:9_7": "“ussakkitā me vipassanā”ti somanassajātassa uppannā somanassavedanā daṭṭhabbā.",
  "tika-s0401t16:10_0": "Nirāmisā dukkhā nāma chanekkhammassitā domanassavedanā.",
  "tika-s0401t16:10_1": "Sā pana chasu dvāresu iṭṭhārammaṇe āpāthagate anuttaravimokkhasaṅkhātaariyaphaladhammesu pihaṁ paṭṭhapetvā",
  "tika-s0401t16:10_2": "tadadhigamāya aniccādivasena vipassanaṁ paṭṭhapetvā ussukkāpetuṁ asakkontassa “imampi pakkhaṁ imampi",
  "tika-s0401t16:10_3": "māsaṁ imampi saṁvaccharaṁ vipassanaṁ ussukkāpetvā ariyabhūmiṁ pāpuṇituṁ nāsakkhi”nti anusocato uppannā",
  "tika-s0401t16:10_4": "domanassavedanā.",
  "tika-s0401t16:11_0": "Sāmisā adukkhamasukhā nāma chagehassitā upekkhāvedanā.",
  "tika-s0401t16:11_1": "Sā ca chasu dvāresu iṭṭhārammaṇe āpāthagate guḷapiṇḍake nilīnamakkhikā viya rūpādīni anuvattamānā tattheva",
  "tika-s0401t16:11_2": "laggā laggitā hutvā uppannā kāmaguṇanissitā upekkhāvedanā.",
  "tika-s0401t16:11_3": "Nirāmisā adukkhamasukhā nāma chanekkhammassitā upekkhāvedanā.",
  "tika-s0401t16:11_4": "Sā pana chasu dvāresu iṭṭhādiārammaṇe āpāthagate iṭṭhe arajjantassa,",
  "tika-s0401t16:11_5": "aniṭṭhe adussantassa,",
  "tika-s0401t16:11_6": "asamapekkhanena amuyhantassa uppannā vipassanāñāṇasampayuttā upekkhāvedanā.",
  "tika-s0401t16:11_7": "Evaṁ vuttanti mahāsatipaṭṭhānasutte vuttaṁ.",
  "tika-s0401t16:11_8": "Sāva vedanā veditabbāti lujjanappalujjanaṭṭhena sā vedanā “loko”ti veditabbā.",
  "tika-s0401t16:12_0": "Evaṁ vitthāriteti “sarāgaṁ vā cittaṁ sarāgaṁ cittanti pajānāti,",
  "tika-s0401t16:12_1": "vītarāgaṁ vā cittaṁ…pe…",
  "tika-s0401t16:12_2": "sadosaṁ vā cittaṁ,",
  "tika-s0401t16:12_3": "vītadosaṁ vā cittaṁ,",
  "tika-s0401t16:12_4": "samohaṁ vā cittaṁ,",
  "tika-s0401t16:12_5": "vītamohaṁ vā cittaṁ,",
  "tika-s0401t16:12_6": "saṁkhittaṁ vā cittaṁ,",
  "tika-s0401t16:12_7": "vikkhittaṁ vā cittaṁ,",
  "tika-s0401t16:12_8": "mahaggataṁ vā cittaṁ,",
  "tika-s0401t16:12_9": "amahaggataṁ vā cittaṁ,",
  "tika-s0401t16:12_10": "sauttaraṁ vā cittaṁ,",
  "tika-s0401t16:12_11": "anuttaraṁ vā cittaṁ,",
  "tika-s0401t16:12_12": "samāhitaṁ vā cittaṁ,",
  "tika-s0401t16:12_13": "asamāhitaṁ vā cittaṁ,",
  "tika-s0401t16:12_14": "vimuttaṁ vā cittaṁ,",
  "tika-s0401t16:12_15": "avimuttaṁ vā cittanti pajānātī”ti evaṁ satipaṭṭhānasutte vitthāretvā dassite soḷasavidhe citte.",
  "tika-s0401t16:13_0": "Tattha sarāganti aṭṭhavidhaṁ lobhasahagataṁ.",
  "tika-s0401t16:13_1": "Vītarāganti lokiyakusalābyākataṁ.",
  "tika-s0401t16:13_2": "Idaṁ pana yasmā sammasanaṁ na dhammasamodhānaṁ,",
  "tika-s0401t16:13_3": "tasmā idha ekapadepi lokuttaraṁ na labbhati.",
  "tika-s0401t16:13_4": "Sesāni cattāri akusalacittāni neva purimapadaṁ,",
  "tika-s0401t16:13_5": "na pacchimapadaṁ bhajanti.",
  "tika-s0401t16:13_6": "Sadosanti duvidhaṁ domanassasahagataṁ.",
  "tika-s0401t16:13_7": "Vītadosanti lokiyakusalābyākataṁ.",
  "tika-s0401t16:13_8": "Sesāni dasa akusalacittāni neva purimapadaṁ,",
  "tika-s0401t16:13_9": "na pacchimapadaṁ bhajanti.",
  "tika-s0401t16:13_10": "Samohanti vicikicchāsahagatañceva uddhaccasahagatañcāti duvidhaṁ.",
  "tika-s0401t16:13_11": "Yasmā pana moho sabbākusalesu uppajjati,",
  "tika-s0401t16:13_12": "tasmā sesānipi idha vattantiyeva.",
  "tika-s0401t16:13_13": "Imasmiññeva hi duke dvādasākusalacittāni pariyādinnānīti.",
  "tika-s0401t16:13_14": "Vītamohanti lokiyakusalābyākataṁ.",
  "tika-s0401t16:14_0": "Saṁkhittanti thinamiddhānupatitaṁ.",
  "tika-s0401t16:14_1": "Etañhi saṅkucitacittaṁ nāma ārammaṇe saṅkocavasena pavattanato.",
  "tika-s0401t16:14_2": "Vikkhittanti uddhaccasahagataṁ.",
  "tika-s0401t16:14_3": "Etañhi pasaṭacittaṁ nāma ārammaṇe savisesaṁ vikkhepavasena visaṭabhāvena pavattanato.",
  "tika-s0401t16:14_4": "Mahaggatanti rūpāvacaraṁ arūpāvacarañca.",
  "tika-s0401t16:14_5": "Amahaggatanti kāmāvacaraṁ.",
  "tika-s0401t16:14_6": "Sauttaranti kāmāvacaraṁ.",
  "tika-s0401t16:14_7": "Anuttaranti rūpāvacaraṁ arūpāvacarañca.",
  "tika-s0401t16:14_8": "Tatrāpi sauttaraṁ rūpāvacaraṁ,",
  "tika-s0401t16:14_9": "anuttaraṁ arūpāvacarameva.",
  "tika-s0401t16:14_10": "Samāhitanti yassa appanāsamādhi vā upacārasamādhi vā atthi.",
  "tika-s0401t16:14_11": "Asamāhitanti ubhayasamādhivirahitaṁ.",
  "tika-s0401t16:14_12": "Vimuttanti tadaṅgavikkhambhanavimuttīhi vimuttaṁ.",
  "tika-s0401t16:14_13": "Avimuttanti ubhayavimuttirahitaṁ.",
  "tika-s0401t16:14_14": "Samucchedappaṭippassaddhinissaraṇavimuttīnaṁ pana idha okāsova natthi,",
  "tika-s0401t16:14_15": "okāsābhāvo ca sammasanacārassa adhippetattā veditabbo.",
  "tika-s0401t16:15_0": "Upādānassa khandhā upādānakkhandhā,",
  "tika-s0401t16:15_1": "upādānassa paccayabhūtā dhammapuñjā dhammarāsayoti attho.",
  "tika-s0401t16:15_2": "Upādānehi ārammaṇakaraṇādivasena upādātabbā vā khandhā upādānakkhandhā.",
  "tika-s0401t16:15_3": "Cha ajjhattikabāhirāyatanānīti cakkhu sotaṁ ghānaṁ jivhā kāyo manoti imāni cha ajjhattikāyatanāni ceva,",
  "tika-s0401t16:15_4": "rūpaṁ saddo gandho raso phoṭṭhabbo dhammāti imāni cha bāhirāyatanāni ca.",
  "tika-s0401t16:15_5": "Ettha pana lokuttaradhammā na gahetabbā sammasanacārassa adhippetattā.",
  "tika-s0401t16:15_6": "Satta sambojjhaṅgāti satisambojjhaṅgādayo satta sambojjhaṅgā.",
  "tika-s0401t16:15_7": "Satiādayo hi sambodhissa,",
  "tika-s0401t16:15_8": "sambodhiyā vā aṅgāti sambojjhaṅgā.",
  "tika-s0401t16:15_9": "Tathā hi sambujjhati āraddhavipassakato paṭṭhāya yogāvacaroti sambodhi,",
  "tika-s0401t16:15_10": "yāya vā so satiādikāya sattadhammasāmaggiyā sambujjhati,",
  "tika-s0401t16:15_11": "kilesaniddāto uṭṭhāti,",
  "tika-s0401t16:15_12": "saccāni vā paṭivijjhati,",
  "tika-s0401t16:15_13": "sā dhammasāmaggī sambodhi,",
  "tika-s0401t16:15_14": "tassa sambodhissa,",
  "tika-s0401t16:15_15": "tassā vā sambodhiyā aṅgāti sambojjhaṅgā.",
  "tika-s0401t16:16_0": "Cattāri ariyasaccānīti “dukkhaṁ dukkhasamudayo dukkhanirodho dukkhanirodhagāminipaṭipadā”ti evaṁ vuttāni cattāri ariyasaccāni.",
  "tika-s0401t16:16_1": "Tattha purimāni dve saccāni vaṭṭaṁ pavattihetubhāvato.",
  "tika-s0401t16:16_2": "Pacchimāni vivaṭṭaṁ nivaṭṭatadadhigamūpāyabhāvato.",
  "tika-s0401t16:16_3": "Tesu bhikkhuno vaṭṭe kammaṭṭhānābhiniveso hoti sarūpato pariggahasambhavato.",
  "tika-s0401t16:16_4": "Vivaṭṭe natthi abhiniveso avisayattā avisayatte ca payojanābhāvato.",
  "tika-s0401t16:16_5": "Pañcadhā vuttesūti satipaṭṭhānasutte vuttesu.",
  "tika-s0401t16:16_6": "Suddhaarūpasammasanamevāti rūpena amissitattā kevalaṁ arūpasammasanameva.",
  "tika-s0401t16:16_7": "Khandhāyatanasaccakoṭṭhāsānaṁ pañcakkhandhasaṅgahato “rūpārūpasammasana”nti vuttaṁ.",
  "tika-s0401t16:16_8": "Pubbabhāgiyānampi satipaṭṭhānānaṁ saṅgahitattā “lokiyalokuttaramissakāneva kathitānī”ti āha.",
  "tika-s0401t16:17_0": "394.Anibbattānanti ajātānaṁ.",
  "tika-s0401t16:17_1": "Payogaṁ parakkamanti ettha bhusaṁ yogo payogo,",
  "tika-s0401t16:17_2": "payogova parakkamo,",
  "tika-s0401t16:17_3": "payogasaṅkhātaṁ parakkamanti attho.",
  "tika-s0401t16:17_4": "Cittaṁ ukkhipatīti kosajjapakkhe patituṁ apadānavasena ukkhipati.",
  "tika-s0401t16:17_5": "Padhānavīriyanti sammappadhānalakkhaṇappattavīriyaṁ.",
  "tika-s0401t16:17_6": "Lokiyāti lokiyasammappadhānakathā.",
  "tika-s0401t16:17_7": "Sabbapubbabhāgeti sabbamaggānaṁ pubbabhāge.",
  "tika-s0401t16:17_8": "Kassapasaṁyuttapariyāyenāti kassapasaṁyutte āgatasuttena “uppannā me pāpakā akusalā dhammā appahīyamānā anatthāya saṁvatteyyu”nti āgatattā.",
  "tika-s0401t16:17_9": "Sā lokiyāti veditabbā.",
  "tika-s0401t16:18_0": "Samathavipassanāvāti avadhāraṇena maggaṁ nivattetvā tassa nivattane kāraṇaṁ dassento,",
  "tika-s0401t16:18_1": "“maggo panā”tiādimāha.",
  "tika-s0401t16:18_2": "Sakiṁ uppajjitvāti idaṁ bhūtakathanamattaṁ.",
  "tika-s0401t16:18_3": "Niruddhassa puna anuppajjanato “na koci guṇo”ti āsaṅkeyyāti āha –",
  "tika-s0401t16:18_4": "“so hī”tiādi.",
  "tika-s0401t16:18_5": "Anantarameva yathā phalaṁ uppajjati,",
  "tika-s0401t16:18_6": "tathā pavattiyevassa paccayadānaṁ.",
  "tika-s0401t16:18_7": "Purimasmimpīti “anuppannā me kusalā dhammā uppajjamānā anatthāya saṁvatteyyu”nti etthapi.",
  "tika-s0401t16:18_8": "Vuttanti porāṇaṭṭhakathāyaṁ.",
  "tika-s0401t16:18_9": "Taṁ pana tathāvuttavacanaṁ na yuttaṁ dutiyasmiṁ viya purimasmiṁ maggassa aggahaṇe kāraṇābhāvato.",
  "tika-s0401t16:18_10": "Purimasmiṁ aggahite magge anuppajjamāno maggo anatthāya saṁvatteyyāti āpajjeyya,",
  "tika-s0401t16:18_11": "na cetaṁ yuttaṁ āpajjamāne tasmiṁ padhānatthasambhavato.",
  "tika-s0401t16:18_12": "Catukiccasādhanavasenāti anuppannākusalānuppādanādicatukiccasādhanavasena.",
  "tika-s0401t16:19_0": "Vuttanayenāti “asamudācāravasena vā ananubhūtārammaṇavasena vā”tiādinā vuttanayena.",
  "tika-s0401t16:19_1": "Vijjamānāti dharamānasabhāvā.",
  "tika-s0401t16:19_2": "Khaṇattayapariyāpannattā uppādādisamaṅgino vattamānabhāvena uppannaṁ vattamānuppannaṁ.",
  "tika-s0401t16:19_3": "Tañhi uppādato paṭṭhāya yāva bhaṅgā uddhaṁ pannaṁ pattanti nippariyāyato “uppanna”nti vuccati.",
  "tika-s0401t16:19_4": "Anubhavitvā bhavitvā ca vigataṁ bhutvāvigataṁ.",
  "tika-s0401t16:19_5": "Anubhavanabhavanāni hi bhavanasāmaññena bhutvā-",
  "tika-s0401t16:19_6": "saddena vuttāni.",
  "tika-s0401t16:19_7": "Sāmaññameva hi upasaggena visesīyati.",
  "tika-s0401t16:19_8": "Idha vipākānubhavanavasena tadārammaṇaṁ avipakkavipākassa sabbathā avigatattā bhavitvāvigatamattavasena kammañca “bhutvāvigatuppanna”nti vuttaṁ.",
  "tika-s0401t16:19_9": "Na aṭṭhasāliniyaṁ viya rajjanādivasena anubhūtāpagataṁ javanaṁ uppajjitvā niruddhatāvasena bhūtāpagatañca saṅkhataṁ bhūtāpagatuppannanti.",
  "tika-s0401t16:19_10": "Tasmā idha okāsakatuppannaṁ vipākameva vadati,",
  "tika-s0401t16:19_11": "na tattha viya kammampi.",
  "tika-s0401t16:19_12": "Aṭṭhasāliniyañhi bhūtāvigatuppannaṁ okāsakatuppannañca aññathā dassitaṁ.",
  "tika-s0401t16:19_13": "Vuttañhi tattha –",
  "tika-s0401t16:20_0": "“Ārammaṇarasaṁ anubhavitvā niruddhaṁ anubhūtāpagatasaṅkhātaṁ kusalākusalaṁ,",
  "tika-s0401t16:20_1": "upādādittayaṁ anuppatvā niruddhaṁ bhūtāpagatasaṅkhātaṁ sesasaṅkhatañca bhūtāpagatuppannaṁ nāma.",
  "tika-s0401t16:20_2": "‘Yānissa tāni pubbe katāni kammānī’ti evamādinā nayena vuttaṁ kammaṁ atītampi samānaṁ aññaṁ vipākaṁ paṭibāhitvā attano vipākassokāsaṁ katvā ṭhitattā,",
  "tika-s0401t16:20_3": "tathākatokāsañca vipākaṁ anuppannampi samānaṁ evaṁ kate okāse ekantena uppajjanato okāsakatuppannaṁ nāmā”ti.",
  "tika-s0401t16:21_0": "Idha pana sammohavinodaniyaṁ vuttanayeneva bhutvāvigatuppannaṁ okāsakatuppannañca dassitaṁ. Vuttañhi,",
  "tika-s0401t16:21_1": "sammohavinodaniyaṁ –",
  "tika-s0401t16:22_0": "“Kamme pana jahite ārammaṇarasaṁ anubhavitvā niruddho vipāko bhutvāvigataṁ nāma.",
  "tika-s0401t16:22_1": "Kammaṁ uppajjitvā niruddhaṁ bhutvāvigataṁ nāma.",
  "tika-s0401t16:22_2": "Tadubhayampi bhutvāvigatuppannanti saṅkhyaṁ gacchati.",
  "tika-s0401t16:22_3": "Kusalākusalaṁ kammaṁ aññakammassa vipākaṁ paṭibāhitvā attano vipākassa okāsaṁ karoti.",
  "tika-s0401t16:22_4": "Evaṁ kate okāse vipāko uppajjamāno okāsakaraṇato paṭṭhāya uppannoti vuccati.",
  "tika-s0401t16:22_5": "Idaṁ okāsakatuppannaṁ nāmā”ti.",
  "tika-s0401t16:23_0": "Tattha aṭṭhasāliniyā ayamadhippāyo –",
  "tika-s0401t16:23_1": "“satipi sabbesampi cittuppādānaṁ saṁvedayitasabhāvā ārammaṇānubhavane savipallāse pana santāne cittābhisaṅkhāravasena",
  "tika-s0401t16:23_2": "pavattito abyākatehi visiṭṭho kusalākusalānaṁ sātisayo visayānubhavanākāro.",
  "tika-s0401t16:23_3": "Yathā vikappaggāhavasena rāgādīhi tabbipakkhehi ca akusalaṁ kusalañca nippariyāyato ārammaṇarasaṁ anubhavati,",
  "tika-s0401t16:23_4": "na tathā vipāko kammavegakkhittattā,",
  "tika-s0401t16:23_5": "nāpi kiriyā ahetukānaṁ atidubbalatāya,",
  "tika-s0401t16:23_6": "sahetukānañca khīṇakilesassa chaḷaṅgupekkhāvato uppajjamānānaṁ atisantavuttittā,",
  "tika-s0401t16:23_7": "tasmā rajjanādivasena ārammaṇarasānubhavanaṁ sātisayanti akusalaṁ kusalañca uppajjitvā niruddhatāsāmaññena sesasaṅkhatañca bhūtāpagata”nti vuttaṁ.",
  "tika-s0401t16:23_8": "Sammohavinodaniyā pana vipākānubhavanavasena tadārammaṇaṁ avipakkapākassa sabbathā avigatattā bhavitvāvigatamattavasena",
  "tika-s0401t16:23_9": "kammañca bhutvāpagatanti vuttaṁ.",
  "tika-s0401t16:23_10": "Teneva tattha okāsakatuppannanti vipākamevāha,",
  "tika-s0401t16:23_11": "na kammampi,",
  "tika-s0401t16:23_12": "tasmā idhāpi sammohavinodaniyaṁ vuttanayeneva bhutvāpagatuppannaṁ okāsakatuppannañca vibhattanti daṭṭhabbaṁ.",
  "tika-s0401t16:24_0": "Pañcakkhandhā pana vipassanāya bhūmi nāmāti sammasanassa ṭhānabhāvato vuttaṁ.",
  "tika-s0401t16:24_1": "Tesūti atītādibhedesu.",
  "tika-s0401t16:24_2": "Anusayitakilesāti appahīnā maggena pahātabbā adhippetā. Tenāha –",
  "tika-s0401t16:24_3": "“atītā vā…pe…",
  "tika-s0401t16:24_4": "na vattabbā”ti.",
  "tika-s0401t16:24_5": "Hontu tāva “atītā”ti vā “paccuppannā”ti vā na vattabbā,",
  "tika-s0401t16:24_6": "“anāgatā”ti pana kasmā na vattabbā,",
  "tika-s0401t16:24_7": "nanu kāraṇalābhe uppajjanārahā appahīnaṭṭhena thāmagatā kilesā anusayāti vuccantīti?",
  "tika-s0401t16:24_8": "Saccametaṁ,",
  "tika-s0401t16:24_9": "anāgatabhāvopi nesaṁ na paricchinno itarānāgatakkhandhānaṁ viyāti “anāgatā vāti na vattabbā”ti vuttaṁ.",
  "tika-s0401t16:24_10": "Yadi hi nesaṁ paricchinno anāgatabhāvo siyā,",
  "tika-s0401t16:24_11": "tato “paccuppannā,",
  "tika-s0401t16:24_12": "atītā”ti ca vattabbā siyuṁ,",
  "tika-s0401t16:24_13": "paccayasamavāye pana uppajjanārahataṁ upādāya anāgatavohāro tattha veditabbo.",
  "tika-s0401t16:25_0": "Idaṁ bhūmiladdhuppannaṁ nāmāti idaṁ yathāvuttaṁ kilesajātaṁ appahīnaṭṭhena bhūmiladdhuppannaṁ nāma kāraṇalābhe sati vijjamānakiccakaraṇato.",
  "tika-s0401t16:25_1": "Tāsu tāsu bhūmisūti manussadevādiattabhāvasaṅkhātesu upādānakkhandhesu.",
  "tika-s0401t16:25_2": "Ārammaṇakaraṇavasena hi bhavanti ettha kilesāti bhūmiyo,",
  "tika-s0401t16:25_3": "upādānakkhandhā.",
  "tika-s0401t16:25_4": "Asamugghātagatāti tasmiṁ tasmiṁ santāne anuppattidhammataṁ anāpāditatāya samugghātaṁ samucchedaṁ na gatāti asamugghātagatā.",
  "tika-s0401t16:25_5": "Bhūmiladdhuppannaṁ nāmāti ettha laddhabhūmikaṁ bhūmiladdhanti vuttaṁ aggiāhito viya.",
  "tika-s0401t16:25_6": "Okāsakatuppannasaddepi ca aṭṭhasāliniyaṁ āgatanayena okāso kato etena kusalākusalakammena,",
  "tika-s0401t16:25_7": "okāso kato etassa vipākassāti ca duvidhatthepi evameva katasaddassa paranipāto veditabbo.",
  "tika-s0401t16:25_8": "Idha pana okāsakatuppannasaddena vipākasseva gahitattā “okāso kato etassa vipākassā”ti evaṁ viggaho daṭṭhabbo.",
  "tika-s0401t16:26_0": "Khaṇattayasamaṅgitāya samudācārappattaṁ samudācāruppannaṁ. Tenāha –",
  "tika-s0401t16:26_1": "“sampati vattamānaṁyevā”ti.",
  "tika-s0401t16:26_2": "Ārammaṇaṁ adhiggayha daḷhaṁ gahetvā pavattaṁ ārammaṇādhiggahituppannaṁ.",
  "tika-s0401t16:26_3": "Vikkhambhanappahānavasena appahīnā avikkhambhitā.",
  "tika-s0401t16:26_4": "Samucchedappahānavasena appahīnā asamugghātitā.",
  "tika-s0401t16:26_5": "Nimittaggāhavasena ārammaṇassa adhiggahitattā taṁ ārammaṇaṁ anussaritānussaritakkhaṇe kilesuppattihetubhāvena",
  "tika-s0401t16:26_6": "upatiṭṭhanato adhiggahitameva nāmaṁ hotīti āha –",
  "tika-s0401t16:26_7": "“ārammaṇassa adhiggahitattā”ti.",
  "tika-s0401t16:26_8": "Ettha ca āhaṭakhīrarukkho viya nimittaggāhavasena adhiggahitaṁ ārammaṇaṁ,",
  "tika-s0401t16:26_9": "anāhaṭakhīrarukkho viya avikkhambhitatāya antogatakilesaārammaṇaṁ daṭṭhabbaṁ.",
  "tika-s0401t16:26_10": "Nimittaggāhikā avikkhambhitakilesā vā puggalā vā āhaṭānāhaṭakhīrarukkhasadisā.",
  "tika-s0401t16:26_11": "Purimanayenevāti avikkhambhituppanne vuttanayeneva.",
  "tika-s0401t16:26_12": "Vitthāretabbanti “imasmiṁ nāma ṭhāne nuppajjissantī”ti na vattabbā. Kasmā?",
  "tika-s0401t16:26_13": "Asamugghātitattā.",
  "tika-s0401t16:26_14": "Yathā kiṁ?",
  "tika-s0401t16:26_15": "Yathā sace khīrarukkhaṁ kuṭhāriyā āhaneyyuṁ,",
  "tika-s0401t16:26_16": "imasmiṁ nāma ṭhāne khīraṁ na nikkhameyyāti na vattabbaṁ, evaṁ.",
  "tika-s0401t16:26_17": "Idaṁ asamugghātituppannaṁ nāmāti evaṁ yojetvā vitthāretabbaṁ.",
  "tika-s0401t16:27_0": "Imesu uppannesūti yathāvuttesu aṭṭhasu uppannesu.",
  "tika-s0401t16:27_1": "Idaṁ na maggavajjhaṁ appahātabbavatthuttā.",
  "tika-s0401t16:27_2": "Maggavajjhaṁ maggena paheyyavatthuttā.",
  "tika-s0401t16:27_3": "Rattoti rāgena samannāgato.",
  "tika-s0401t16:27_4": "Esa nayo duṭṭho mūḷhoti etthāpi.",
  "tika-s0401t16:27_5": "Vinibaddhoti mānasaṁyojanena virūpaṁ nibandhito.",
  "tika-s0401t16:27_6": "Parāmaṭṭhoti diṭṭhiparāmāsena dhammasabhāvaṁ atikkamma parato āmaṭṭho.",
  "tika-s0401t16:27_7": "Aniṭṭhaṅgatoti niṭṭhaṁ agato,",
  "tika-s0401t16:27_8": "saṁsayāpannoti attho.",
  "tika-s0401t16:27_9": "Thāmagatoti anusayavasena daḷhataṁ upagato.",
  "tika-s0401t16:27_10": "Yuganaddhāti pahātabbappahāyakayuge naddhā viya vattanakā ekakālikattā.",
  "tika-s0401t16:27_11": "Saṁkilesikāti saṁkilesadhammasahitā.",
  "tika-s0401t16:28_0": "Pāḷiyanti paṭisambhidāpāḷiyaṁ.",
  "tika-s0401t16:28_1": "Tikālikesupi kilesesu vāyāmābhāvadassanatthaṁ ajātaphalataruṇarukkho pāḷiyaṁ nidassito,",
  "tika-s0401t16:28_2": "aṭṭhakathāyaṁ pana jāto satto asamudāhaṭakileso nāma natthīti “jātaphalarukkhena dīpetabba”nti vatvā tamatthaṁ vivarituṁ “yathā hī”tiādi vuttaṁ.",
  "tika-s0401t16:28_3": "Atha vā maggena pahīnakilesānameva atītādibhedena tidhā navattabbataṁ pākaṭaṁ kātuṁ ajātaphalarukkho upamāvasena pāḷiyaṁ ābhato,",
  "tika-s0401t16:28_4": "atītādīnaṁ appahīnatādassanatthampi “jātaphalarukkhena dīpetabba”nti aṭṭhakathāyaṁ vuttaṁ.",
  "tika-s0401t16:28_5": "Tattha yathā acchinne rukkhe nibbattanārahāni phalāni chinne anuppajjamānāni kadāci sasabhāvāni ahesuṁ, honti,",
  "tika-s0401t16:28_6": "bhavissanti vāti atītādibhāvena na vattabbāni,",
  "tika-s0401t16:28_7": "evaṁ maggena pahīnakilesā ca daṭṭhabbā magge anuppanne uppattirahānaṁ uppanne sabbena sabbaṁ abhāvato.",
  "tika-s0401t16:28_8": "Yathā ca chede asati phalāni uppajjissantīti chedanassa sātthakatā,",
  "tika-s0401t16:28_9": "evaṁ maggabhāvanāya ca sātthakatā yojetabbā.",
  "tika-s0401t16:28_10": "Nāpi na pajahatīti uppajjanārahānaṁ pajahanato vuttaṁ.",
  "tika-s0401t16:28_11": "Uppajjitvāti lakkhaṇe tvā- saddo.",
  "tika-s0401t16:28_12": "Maggassa uppajjanakiriyāya hi samudayappahānanibbānasachikaraṇakiriyā viya khandhānaṁ parijānanakiriyā lakkhīyati.",
  "tika-s0401t16:29_0": "Tepi pajahatiyevāti ye tehi kilesehi janetabbā upādinnakkhandhā,",
  "tika-s0401t16:29_1": "tepi pajahatiyeva tannimittassa abhisaṅkhāraviññāṇassa nirodhanato. Tenāha –",
  "tika-s0401t16:29_2": "“vuttampi ceta”ntiādi.",
  "tika-s0401t16:29_3": "Abhisaṅkhāraviññāṇassa nirodhenāti kammaviññāṇassa anuppattidhammatāpādanena.",
  "tika-s0401t16:29_4": "Etthāti etasmiṁ sotāpattimaggañāṇe hetubhūte.",
  "tika-s0401t16:29_5": "Eteti nāmarūpasaññitā saṅkhārā.",
  "tika-s0401t16:29_6": "Sabbabhavehi vuṭṭhātiyevātipi vadantīti arahattamaggo sabbabhavehi vuṭṭhātiyevāti vadanti taduppattito uddhaṁ bhavūpapattiyā kilesassapi abhāvato.",
  "tika-s0401t16:30_0": "Ekacittakkhaṇikattā maggassāti adhippāyena “kathaṁ anuppannānaṁ…pe…",
  "tika-s0401t16:30_1": "ṭhitiyā bhāvanā hotī”ti pucchati.",
  "tika-s0401t16:30_2": "Maggappavattiyāyeva ubhayakiccasiddhito āha –",
  "tika-s0401t16:30_3": "“maggappavattiyāyevā”ti.",
  "tika-s0401t16:30_4": "Maggo hītiādinā tamatthaṁ vivarati.",
  "tika-s0401t16:30_5": "Anuppanno nāma vuccati,",
  "tika-s0401t16:30_6": "tasmā tassa bhāvanā anuppannānaṁ uppādāya bhāvanā vuttāti yojetabbā.",
  "tika-s0401t16:30_7": "Vattuṁ vaṭṭatīti yāvatā maggassa pavattiyeva ṭhiti,",
  "tika-s0401t16:30_8": "tattakāneva nibbattitalokuttarāni.",
  "tika-s0401t16:31_0": "398- 401.",
  "tika-s0401t16:31_1": "Kattukamyatāchandaṁ adhipatiṁ karitvā paṭiladdhasamādhi chandasamādhīti āha –",
  "tika-s0401t16:31_2": "“chandaṁ nissāya pavatto samādhi chandasamādhī”ti padhānasaṅkhārāti catukiccasādhakassa sammappadhānavīriyassetaṁ adhivacanaṁ. Tenāha –",
  "tika-s0401t16:31_3": "“padhānabhūtā saṅkhārā padhānasaṅkhārā”ti.",
  "tika-s0401t16:31_4": "Tattha padhānabhūtāti vīriyabhūtā.",
  "tika-s0401t16:31_5": "Saṅkhatasaṅkhārādinivattanatthaṁ padhānaggahaṇanti.",
  "tika-s0401t16:31_6": "Atha vā taṁ taṁ visesaṁ saṅkharotīti saṅkhāro,",
  "tika-s0401t16:31_7": "sabbaṁ vīriyaṁ.",
  "tika-s0401t16:31_8": "Tattha catukiccasādhakato sesanivattanatthaṁ padhānaggahaṇanti,",
  "tika-s0401t16:31_9": "padhānabhūtā seṭṭhabhūtāti attho.",
  "tika-s0401t16:31_10": "Catubbidhassa pana vīriyassa adhippetattā bahuvacananiddeso kato.",
  "tika-s0401t16:31_11": "Tehi dhammehīti chandasamādhinā padhānasaṅkhārehi ca.",
  "tika-s0401t16:31_12": "Iddhipādanti ettha ijjhatīti iddhi,",
  "tika-s0401t16:31_13": "samijjhati nipphajjatīti attho.",
  "tika-s0401t16:31_14": "Ijjhanti vā etāya sattā iddhā vuddhā ukkaṁsagatā hontītipi iddhi.",
  "tika-s0401t16:31_15": "Paṭhamenatthena iddhi eva pādo iddhipādo,",
  "tika-s0401t16:31_16": "iddhikoṭṭhāsoti attho.",
  "tika-s0401t16:31_17": "Dutiyenatthena iddhiyā pādoti iddhipādo,",
  "tika-s0401t16:31_18": "pādoti patiṭṭhā,",
  "tika-s0401t16:31_19": "adhigamūpāyoti attho.",
  "tika-s0401t16:31_20": "Tena hi yasmā uparūparivisesasaṅkhātaṁ iddhiṁ pajjanti pāpuṇanti,",
  "tika-s0401t16:31_21": "tasmā pādoti vuccati. Tenāha –",
  "tika-s0401t16:31_22": "“iddhiyā pādaṁ,",
  "tika-s0401t16:31_23": "iddhibhūtaṁ vā pādaṁ iddhipāda”nti.",
  "tika-s0401t16:32_0": "Atha vā iddhipādanti nipphattipariyāyena ijjhanaṭṭhena,",
  "tika-s0401t16:32_1": "ijjhanti etāya sattā iddhā vuddhā ukkaṁsagatā hontīti iminā vā pariyāyena iddhīti saṅkhaṁ gatānaṁ upacārajjhānādikusalacittasampayuttānaṁ",
  "tika-s0401t16:32_2": "chandasamādhipadhānasaṅkhārānaṁ adhiṭṭhānaṭṭhena pādabhūtaṁ sesacittacetasikarāsinti attho.",
  "tika-s0401t16:32_3": "Teneva iddhipādavibhaṅge “iddhipādoti tathābhūtassa vedanākkhandho…pe…",
  "tika-s0401t16:32_4": "viññāṇakkhandho”ti vuttaṁ.",
  "tika-s0401t16:32_5": "Sā eva ca tathāvuttā iddhi yasmā heṭṭhimā heṭṭhimā uparimāya uparimāya tayo chandasamādhippadhānasaṅkhārā pādabhūtā adhiṭṭhānabhūtā,",
  "tika-s0401t16:32_6": "tasmā vuttaṁ “iddhibhūtaṁ vā pāda”nti.",
  "tika-s0401t16:32_7": "Tathā heṭṭhā dhammā iddhipi honti iddhipādāpi,",
  "tika-s0401t16:32_8": "sesā pana sampayuttakā cattāro khandhā iddhipādāyeva.",
  "tika-s0401t16:32_9": "Vīriyacittavīmaṁsāsamādhippadhānasaṅkhārasaṅkhātāpi tayo tayo dhammā iddhipi honti iddhipādāpi,",
  "tika-s0401t16:32_10": "sesā pana sampayuttakā cattāro khandhā iddhipādāyeva.",
  "tika-s0401t16:33_0": "Apica pubbabhāgo pubbabhāgo iddhipādo nāma,",
  "tika-s0401t16:33_1": "paṭilābho paṭilābho iddhi nāmāti veditabbā.",
  "tika-s0401t16:33_2": "Ayamattho upacārena vā vipassanāya vā dīpetabbo.",
  "tika-s0401t16:33_3": "Paṭhamajjhānaparikammañhi iddhipādo nāma,",
  "tika-s0401t16:33_4": "paṭhamajjhānaṁ iddhi nāma.",
  "tika-s0401t16:33_5": "Dutiyajhāna…",
  "tika-s0401t16:33_6": "tatiyajhāna…",
  "tika-s0401t16:33_7": "catutthajhāna…",
  "tika-s0401t16:33_8": "ākāsānañcāyatana…",
  "tika-s0401t16:33_9": "viññāṇañcāyatana…",
  "tika-s0401t16:33_10": "ākiñcaññāyatana…",
  "tika-s0401t16:33_11": "nevasaññānāsaññāyatanaparikammaṁ iddhipādo nāma,",
  "tika-s0401t16:33_12": "nevasaññānāsaññāyatanaṁ iddhi nāma.",
  "tika-s0401t16:33_13": "Sotāpattimaggassa vipassanā iddhipādo nāma,",
  "tika-s0401t16:33_14": "sotāpattimaggo iddhi nāma.",
  "tika-s0401t16:33_15": "Sakadāgāmi- anāgāmi-",
  "tika-s0401t16:33_16": "arahattamaggassa vipassanā iddhipādo nāma,",
  "tika-s0401t16:33_17": "arahattamaggo iddhi nāma.",
  "tika-s0401t16:33_18": "Paṭilābhenapi dīpetuṁ vaṭṭatiyeva.",
  "tika-s0401t16:33_19": "Paṭhamajjhānañhi iddhipādo nāma,",
  "tika-s0401t16:33_20": "dutiyajjhānaṁ iddhi nāma.",
  "tika-s0401t16:33_21": "Dutiyajjhānaṁ iddhipādo nāma,",
  "tika-s0401t16:33_22": "tatiyajjhānaṁ iddhi nāma…pe…",
  "tika-s0401t16:33_23": "anāgāmimaggo iddhipādo nāma,",
  "tika-s0401t16:33_24": "arahattamaggo iddhi nāma.",
  "tika-s0401t16:34_0": "Sesesupīti vīriyasamādhiādīsupi.",
  "tika-s0401t16:34_1": "Tattha hi vīriyaṁ, cittaṁ,",
  "tika-s0401t16:34_2": "vīmaṁsaṁ adhipatiṁ karitvā paṭiladdhasamādhi vīriyasamādhi,",
  "tika-s0401t16:34_3": "cittasamādhi,",
  "tika-s0401t16:34_4": "vīmaṁsāsamādhīti attho veditabbo.",
  "tika-s0401t16:34_5": "Chandādīsu ekanti chandādīsu catūsu ādito vuttattā ādibhūtaṁ ekaṁ padhānaṁ chandanti adhippāyo.",
  "tika-s0401t16:34_6": "Tenevāha –",
  "tika-s0401t16:34_7": "“tadāssa paṭhamiddhipādo”ti.",
  "tika-s0401t16:34_8": "Evaṁ sesāpīti etena vīriyaṁ cittaṁ vīmaṁsaṁ nissāya vipassanaṁ vaḍḍhetvā arahattaṁ pāpuṇantānaṁ vasena dutiyavīriyiddhipādādayo yojetabbāti dasseti.",
  "tika-s0401t16:34_9": "Iminā hi suttantena catunnaṁ bhikkhūnaṁ matthakappattaṁ kammaṭṭhānaṁ dassitaṁ.",
  "tika-s0401t16:34_10": "Eko hi bhikkhu chandaṁ avassayati,",
  "tika-s0401t16:34_11": "kattukamyatākusaladhammacchandena atthanipphattiyaṁ sati “ahaṁ lokuttaradhammaṁ nibbattessāmi,",
  "tika-s0401t16:34_12": "natthi mayhaṁ etassa nibbattane bhāro”ti chandaṁ jeṭṭhakaṁ chandaṁ dhuraṁ chandaṁ pubbaṅgamaṁ katvā lokuttaradhammaṁ nibbatteti.",
  "tika-s0401t16:34_13": "Eko vīriyaṁ avassayati,",
  "tika-s0401t16:34_14": "eko cittaṁ,",
  "tika-s0401t16:34_15": "eko paññaṁ avassayati,",
  "tika-s0401t16:34_16": "paññāya atthanipphattiyaṁ sati “ahaṁ lokuttaradhammaṁ nibbattessāmi,",
  "tika-s0401t16:34_17": "natthi mayhaṁ etassa nibbattane bhāro”ti paññaṁ jeṭṭhakaṁ paññaṁ dhuraṁ paññaṁ pubbaṅgamaṁ katvā lokuttaradhammaṁ nibbatteti.",
  "tika-s0401t16:35_0": "Kathaṁ?",
  "tika-s0401t16:35_1": "Yathā hi catūsu amaccaputtesu ṭhānantaraṁ patthetvā vicarantesu eko upaṭṭhānaṁ avassayati,",
  "tika-s0401t16:35_2": "eko sūrabhāvaṁ,",
  "tika-s0401t16:35_3": "eko jātiṁ,",
  "tika-s0401t16:35_4": "eko mantaṁ. Kathaṁ?",
  "tika-s0401t16:35_5": "Tesu hi paṭhamo upaṭṭhāne appamādakāritāya atthanipphattiyā sati labbhamānaṁ “lacchāmetaṁ ṭhānantara”nti upaṭṭhānaṁ avassayati.",
  "tika-s0401t16:35_6": "Dutiyo upaṭṭhāne appamattopi “ekacco saṅgāme paccupaṭṭhite saṇṭhātuṁ na sakkoti,",
  "tika-s0401t16:35_7": "avassaṁ pana rañño paccanto kuppissati,",
  "tika-s0401t16:35_8": "tasmiṁ kuppite rathassa purato kammaṁ katvā rājānaṁ ārādhetvā āharāpessāmetaṁ ṭhānantara”nti sūrabhāvaṁ avassayati.",
  "tika-s0401t16:35_9": "Tatiyo “sūrabhāvepi sati ekacco hīnajātiko hoti,",
  "tika-s0401t16:35_10": "jātiṁ sodhetvā ṭhānantaraṁ dento mayhaṁ dassatī”ti jātiṁ avassayati.",
  "tika-s0401t16:35_11": "Catuttho “jātimāpi eko amantanīyo hoti,",
  "tika-s0401t16:35_12": "mantena kattabbakicce uppanne āharāpessāmetaṁ ṭhānantara”nti mantaṁ avassayati.",
  "tika-s0401t16:35_13": "Te sabbepi attano attano avassayabalena ṭhānantarāni pāpuṇiṁsu.",
  "tika-s0401t16:36_0": "Tattha upaṭṭhāne appamatto hutvā ṭhānantaraṁ patto viya chandaṁ avassāya kattukamyatākusaladhammacchandena",
  "tika-s0401t16:36_1": "“atthanipphattiyaṁ sati ahaṁ lokuttaradhammaṁ nibbattessāmi,",
  "tika-s0401t16:36_2": "natthi mayhaṁ etassa nibbattane sāro”ti chandaṁ jeṭṭhakaṁ chandaṁ dhuraṁ chandaṁ pubbaṅgamaṁ katvā lokuttaradhammanibbattako",
  "tika-s0401t16:36_3": "daṭṭhabbo raṭṭhapālatthero viya.",
  "tika-s0401t16:36_4": "So hi āyasmā “chande sati kathaṁ nānujānissantī”ti sattāhampi bhattāni abhuñjitvā mātāpitaro anujānāpetvā",
  "tika-s0401t16:36_5": "pabbajitvā chandameva avassāya lokuttaradhammaṁ nibbattesi.",
  "tika-s0401t16:36_6": "Sūrabhāvena rājānaṁ ārādhetvā ṭhānantaraṁ patto viya vīriyaṁ jeṭṭhakaṁ vīriyaṁ dhuraṁ vīriyaṁ pubbaṅgamaṁ",
  "tika-s0401t16:36_7": "katvā lokuttaradhammanibbattako daṭṭhabbo soṇatthero viya.",
  "tika-s0401t16:36_8": "So hi āyasmā vīriyaṁ dhuraṁ katvā lokuttaradhammaṁ nibbattesi.",
  "tika-s0401t16:37_0": "Jātisampattiyā ṭhānantaraṁ pattoviya cittaṁ jeṭṭhakaṁ cittaṁ dhuraṁ cittaṁ pubbaṅgamaṁ katvā lokuttaradhammanibbattako daṭṭhabbo sambhūtatthero viya.",
  "tika-s0401t16:37_1": "So hi āyasmā cittaṁ jeṭṭhakaṁ cittaṁ dhuraṁ cittaṁ pubbaṅgamaṁ katvā lokuttaradhammaṁ nibbattesi.",
  "tika-s0401t16:37_2": "Mantaṁ avassāya ṭhānantaraṁ patto viya vīmaṁsaṁ jeṭṭhakaṁ vīmaṁsaṁ dhuraṁ vīmaṁsaṁ pubbaṅgamaṁ katvā",
  "tika-s0401t16:37_3": "lokuttaradhammanibbattako daṭṭhabbo thero mogharājā viya.",
  "tika-s0401t16:37_4": "So hi āyasmā vīmaṁsaṁ jeṭṭhakaṁ vīmaṁsaṁ dhuraṁ vīmaṁsaṁ pubbaṅgamaṁ katvā lokuttaradhammaṁ nibbattesi.",
  "tika-s0401t16:37_5": "Tassa hi bhagavā “suññato lokaṁ avekkhassū”ti suññatākathaṁ kathesi.",
  "tika-s0401t16:37_6": "Paññānissitamānaniggahatthañca dvikkhattuṁ pucchito pañhaṁ na kathesi.",
  "tika-s0401t16:37_7": "Ettha ca punappunaṁ chanduppādanaṁ tosanaṁ viya hotīti chandassa upaṭṭhānasadisatā vuttā,",
  "tika-s0401t16:37_8": "thāmabhāvato vīriyassa sūrattasadisatā,",
  "tika-s0401t16:37_9": "“chadvārādhipati rājā”ti vacanato pubbaṅgamatā cittassa visiṭṭhajātisadisatā.",
  "tika-s0401t16:38_0": "402-",
  "tika-s0401t16:38_1": "406.Attano saddhādhureti attano saddhākicce saddahanakiriyāya.",
  "tika-s0401t16:38_2": "Indaṭṭhaṁ kāretīti anuvattanavasena sampayuttadhammesu indaṭṭhaṁ kāreti,",
  "tika-s0401t16:38_3": "tasmā ādhipateyyaṭṭhena saddhā eva indriyanti saddhindriyaṁ.",
  "tika-s0401t16:38_4": "Tathā vīriyādīnaṁ sakasakakiccesūti āha –",
  "tika-s0401t16:38_5": "“vīriyindriyādīsupi eseva nayo”ti.",
  "tika-s0401t16:38_6": "Visodhentoti vipakkhavivajjanasapakkhanisevanasarikkhūpanissayasaṅgaṇhanalakkhaṇehi tīhi kāraṇehi visodhanavasena sodhento.",
  "tika-s0401t16:39_0": "Assaddhe puggale parivajjayatoti buddhādīsu pasādasinehābhāvena saddhārahite lūkhapuggale sabbaso vajjayato.",
  "tika-s0401t16:39_1": "Saddhe puggale sevatoti buddhādīsu saddhādhimutte vakkalittherasadise sevato.",
  "tika-s0401t16:39_2": "Pasādanīyeti pasādāvahe sampasādanīyasuttādike.",
  "tika-s0401t16:39_3": "Paccavekkhatoti pāḷito atthato ca pati pati avekkhantassa cintentassa.",
  "tika-s0401t16:39_4": "Visujjhatīti paṭipakkhamalavigamato paccayavasena sabhāvasaṁsuddhito visuddhaphalanibbattito ca saddhindriyaṁ visujjhati.",
  "tika-s0401t16:39_5": "Esa nayo sesesupi.",
  "tika-s0401t16:39_6": "Sammappadhāneti sammappadhānappaṭisaṁyutte suttante.",
  "tika-s0401t16:39_7": "Esa nayo sesesupi.",
  "tika-s0401t16:39_8": "Jhānavimokkheti paṭhamajjhānādijjhānāni ceva paṭhamavimokkhādivimokkhe ca.",
  "tika-s0401t16:39_9": "Kāmañcettha jhānāniyeva vimokkhā,",
  "tika-s0401t16:39_10": "pavattiākāravasena pana visuṁ gahaṇaṁ.",
  "tika-s0401t16:40_0": "Gambhīrañāṇacariyanti gambhīrānaṁ ñāṇānaṁ pavattiṭṭhānaṁ. Tenāha –",
  "tika-s0401t16:40_1": "“saṇhasukhuma”ntiādi.",
  "tika-s0401t16:40_2": "Khandhantaranti sabhāvajātibhūmiādivasena khandhānaṁ nānattaṁ.",
  "tika-s0401t16:40_3": "Esa nayo sesesupi.",
  "tika-s0401t16:40_4": "Akatābhinivesoti pubbe akatabhāvanābhiniveso.",
  "tika-s0401t16:40_5": "Saddhādhurādīsūti saddhādhure paññādhure ca.",
  "tika-s0401t16:40_6": "Avasāneti bhāvanāpariyosāne.",
  "tika-s0401t16:40_7": "Vivaṭṭetvāti saṅkhārārammaṇato vivaṭṭetvā nibbānaṁ ārammaṇaṁ katvā.",
  "tika-s0401t16:40_8": "Arahattaṁ gaṇhātīti maggaparamparāya arahattaṁ gaṇhāti.",
  "tika-s0401t16:40_9": "Akampiyaṭṭhenāti paṭipakkhehi akampiyabhāvena.",
  "tika-s0401t16:40_10": "Etenevassa sampayuttadhammesu thirabhāvopi vibhāvito daṭṭhabbo.",
  "tika-s0401t16:40_11": "Na hi sampayuttadhammesu thirabhāvena vinā paṭipakkhehi akampiyatā sambhavati.",
  "tika-s0401t16:40_12": "Sampayuttadhammesu thirabhāveneva hi akusalānaṁ abyākatānañca nesaṁ balavabhāvūpapatti.",
  "tika-s0401t16:40_13": "Assaddhiyeti assaddhiyahetu.",
  "tika-s0401t16:40_14": "Nimittatthe hetaṁ bhummavacanaṁ.",
  "tika-s0401t16:40_15": "Esa nayo sesesupi.",
  "tika-s0401t16:41_0": "418.Ādipadānanti satiādipadānaṁ.",
  "tika-s0401t16:41_1": "Saraṇaṭṭhenāti cirakatacirabhāsitānaṁ anussaraṇaṭṭhena.",
  "tika-s0401t16:41_2": "Upaṭṭhānalakkhaṇāti kāyādīsu asubhākārādisallakkhaṇamukhena tattha upatiṭṭhanasabhāvā.",
  "tika-s0401t16:41_3": "Upatiṭṭhanañca ārammaṇaṁ upagantvā ṭhānaṁ,",
  "tika-s0401t16:41_4": "avissajjanaṁ vā ārammaṇassa.",
  "tika-s0401t16:41_5": "Apilāpanalakkhaṇāti asammussanasabhāvā,",
  "tika-s0401t16:41_6": "udake alābu viya ārammaṇe plavitvā gantuṁ appadānaṁ,",
  "tika-s0401t16:41_7": "pāsāṇassa viya niccalassa ārammaṇassa ṭhapanaṁ sāraṇaṁ asammuṭṭhakaraṇaṁ apilāpanaṁ.",
  "tika-s0401t16:41_8": "Sāpateyyanti santakaṁ.",
  "tika-s0401t16:41_9": "Apilāpanaṁ asammuṭṭhaṁ karoti apilāpeti,",
  "tika-s0401t16:41_10": "sāyaṁ pātañca rājānaṁ issariyasampattiṁ sallakkhāpeti sāretīti attho.",
  "tika-s0401t16:41_11": "Kaṇhasukkasappaṭibhāge dhammeti kaṇhasukkasaṅkhāte sappaṭibhāge dhamme.",
  "tika-s0401t16:41_12": "Kaṇho hi dhammo sukkena,",
  "tika-s0401t16:41_13": "sukko ca kaṇhena sappaṭibhāgo. Vitthāra-",
  "tika-s0401t16:41_14": "saddo ādisaddattho.",
  "tika-s0401t16:41_15": "Tena “ime cattāro dhammā sammappadhānā,",
  "tika-s0401t16:41_16": "ime cattāro iddhipādā,",
  "tika-s0401t16:41_17": "imāni pañcindriyāni,",
  "tika-s0401t16:41_18": "imāni pañca balāni,",
  "tika-s0401t16:41_19": "ime satta bojjhaṅgā,",
  "tika-s0401t16:41_20": "ayaṁ ariyo aṭṭhaṅgiko maggo,",
  "tika-s0401t16:41_21": "ayaṁ samatho,",
  "tika-s0401t16:41_22": "ayaṁ vipassanā,",
  "tika-s0401t16:41_23": "ayaṁ vijjā,",
  "tika-s0401t16:41_24": "ayaṁ vimutti,",
  "tika-s0401t16:41_25": "ime lokuttaradhammāti evaṁ kho, mahārāja,",
  "tika-s0401t16:41_26": "apilāpanalakkhaṇā satī”ti imaṁ pāḷisesaṁ saṅgaṇhāti.",
  "tika-s0401t16:41_27": "Therenāti nāgasenattherena.",
  "tika-s0401t16:41_28": "So hi dhammānaṁ kiccaṁ lakkhaṇaṁ katvā asseti “apilāpanalakkhaṇā sati,",
  "tika-s0401t16:41_29": "ākoṭanalakkhaṇo vitakko”tiādinā.",
  "tika-s0401t16:41_30": "Evañhi dhammā subodhā hontīti.",
  "tika-s0401t16:41_31": "Sammosapaccanīkaṁ kiccaṁ asammoso,",
  "tika-s0401t16:41_32": "na sammosābhāvamattanti āha –",
  "tika-s0401t16:41_33": "“asammosarasā vā”ti.",
  "tika-s0401t16:41_34": "Yassa dhammassa balena sampayuttadhammā ārammaṇābhimukhā bhavanti, sā sati.",
  "tika-s0401t16:41_35": "Tasmā sā tesaṁ ārammaṇābhimukhabhāvaṁ paccupaṭṭhāpesi,",
  "tika-s0401t16:41_36": "sayaṁ vā ārammaṇābhimukhabhāvena paccupatiṭṭhatīti vuttaṁ –",
  "tika-s0401t16:41_37": "“gocarābhimukhībhāvapaccupaṭṭhānā”ti.",
  "tika-s0401t16:41_38": "Sammā pasattho bojjhaṅgoti sambojjhaṅgo.",
  "tika-s0401t16:41_39": "Bodhiyā vakkhamānāya dhammasāmaggiyā,",
  "tika-s0401t16:41_40": "bodhissa vā ariyasāvakassa aṅgoti bojjhaṅgo.",
  "tika-s0401t16:41_41": "Yā hītiādinā tameva saṅkhepato vuttamatthaṁ vivarati.",
  "tika-s0401t16:41_42": "“Yā hi ayaṁ dhammasāmaggī”ti etassa “bodhīti vuccatī”ti iminā sambandho.",
  "tika-s0401t16:41_43": "Dhammasāmaggiyāti dhammasamūhena,",
  "tika-s0401t16:41_44": "yāya dhammasāmaggiyāti sambandho.",
  "tika-s0401t16:41_45": "Patiṭṭhānāyūhanā oghataraṇasuttavaṇṇanāyaṁ “kilesavasena patiṭṭhānaṁ,",
  "tika-s0401t16:41_46": "abhisaṅkhāravasena āyūhanā.",
  "tika-s0401t16:41_47": "Taṇhā diṭṭhivasena patiṭṭhānaṁ,",
  "tika-s0401t16:41_48": "avasesakilesābhisaṅkhārehi āyūhanā.",
  "tika-s0401t16:41_49": "Taṇhāvasena patiṭṭhānaṁ,",
  "tika-s0401t16:41_50": "diṭṭhivasena āyūhanā.",
  "tika-s0401t16:41_51": "Sassatadiṭṭhiyā patiṭṭhānaṁ,",
  "tika-s0401t16:41_52": "ucchedadiṭṭhiyā āyūhanā.",
  "tika-s0401t16:41_53": "Līnavasena patiṭṭhānaṁ,",
  "tika-s0401t16:41_54": "uddhaccavasena āyūhanā.",
  "tika-s0401t16:41_55": "Kāmasukhallikānuyogavasena patiṭṭhānaṁ,",
  "tika-s0401t16:41_56": "attakilamathānuyogavasena āyūhanā.",
  "tika-s0401t16:41_57": "Sabbākusalābhisaṅkhāravasena patiṭṭhānaṁ,",
  "tika-s0401t16:41_58": "sabbalokiyakusalābhisaṅkhāravasena āyūhanā”ti evaṁ vuttesu sattasu pakāresu idha avuttānaṁ vasena veditabbā.",
  "tika-s0401t16:41_59": "Paṭipakkhabhūtāyāti ettha līnappatiṭṭhānakāmasukhallikānuyogaucchedābhinivesānaṁ dhammavicayavīriyapītippadhānā dhammasāmaggī paṭipakkho,",
  "tika-s0401t16:41_60": "uddhaccāyūhanaattakilamathānuyogasassatābhinivesānaṁ passaddhisamādhiupekkhāpadhānā dhammasāmaggī paṭipakkho.",
  "tika-s0401t16:41_61": "Sati pana ubhayatthāpi icchitabbā.",
  "tika-s0401t16:41_62": "Tathā hi sā “sabbatthikā”ti vuttā.",
  "tika-s0401t16:42_0": "Kilesasantānaniddāyauṭṭhahatīti etena sikhāppattavipassanāya sahagatānampi satiādīnaṁ bojjhaṅgabhāvaṁ dasseti.",
  "tika-s0401t16:42_1": "Vuṭṭhānagāminivipassanā hi kilese nirodhentī eva pavattatīti.",
  "tika-s0401t16:42_2": "Cattāri vātiādinā pana maggaphalasahagatānaṁ bojjhaṅgabhāvaṁ dasseti.",
  "tika-s0401t16:42_3": "Sattahi bojjhaṅgehi bhāvitehi saccappaṭivedho hotīti kathamidaṁ jānitabbanti codanaṁ sandhāyāha –",
  "tika-s0401t16:42_4": "“yathāhā”tiādi.",
  "tika-s0401t16:42_5": "Jhānaṅgamaggaṅgādayo viyāti etena bodhibojjhaṅgasaddānaṁ samudāyāvayavavisayataṁ dasseti.",
  "tika-s0401t16:42_6": "Senaṅgarathaṅgādayo viyāti etena puggalapaññattiyā avijjamānapaññattibhāvaṁ dasseti.",
  "tika-s0401t16:43_0": "Bodhāya saṁvattantīti bojjhaṅgāti kāraṇattho aṅgasaddoti katvā vuttaṁ.",
  "tika-s0401t16:43_1": "Bujjhantīti bodhiyo,",
  "tika-s0401t16:43_2": "bodhiyo eva aṅgāni bojjhaṅgānīti vuttaṁ –",
  "tika-s0401t16:43_3": "“bujjhantīti bojjhaṅgā”ti.",
  "tika-s0401t16:43_4": "Vipassanādīnaṁ kāraṇādīnaṁ bujjhitabbānañca saccānaṁ anurūpaṁ paccakkhabhāvena paṭimukhaṁ aviparītatāya",
  "tika-s0401t16:43_5": "sammā ca bujjhantīti evaṁ atthavisesadīpakehi upasaggehi “anubujjhantī”tiādi vuttaṁ.",
  "tika-s0401t16:43_6": "Bodhisaddo hi sabbavisesayuttabujjhanaṁ sāmaññena saṅgaṇhāti. Saṁ-",
  "tika-s0401t16:43_7": "saddo pasaṁsāyaṁ sundarabhāve ca dissatīti āha –",
  "tika-s0401t16:43_8": "“pasattho sundaro ca bojjhaṅgo sambojjhaṅgo”ti.",
  "tika-s0401t16:44_0": "Dhamme vicinatīti dhammavicayo.",
  "tika-s0401t16:44_1": "Tattha dhammeti catusaccadhamme tabbinimuttassa sabhāvadhammassa abhāvato.",
  "tika-s0401t16:44_2": "Tato eva so pavicayalakkhaṇo.",
  "tika-s0401t16:44_3": "Obhāsanarasoti visayobhāsanaraso.",
  "tika-s0401t16:44_4": "Asammuyhanākārena paccupatiṭṭhatīti asammohapaccupaṭṭhāno.",
  "tika-s0401t16:45_0": "Vīrassa bhāvo,",
  "tika-s0401t16:45_1": "kammaṁ vāti vīriyaṁ.",
  "tika-s0401t16:45_2": "Īrayitabbatoti pavattetabbato.",
  "tika-s0401t16:45_3": "Paggahalakkhaṇanti kosajjapakkhe patituṁ adatvā sampayuttadhammānaṁ paggahalakkhaṇaṁ.",
  "tika-s0401t16:45_4": "Tato eva sampayuttadhamme upatthambhanarasaṁ.",
  "tika-s0401t16:45_5": "Anosīdanaṁ asaṁsīdanaṁ.",
  "tika-s0401t16:46_0": "Pīṇayatīti tappeti.",
  "tika-s0401t16:46_1": "Pīṇanakiccena sampayuttadhammānaṁ viya taṁsamuṭṭhānapaṇītarūpehi kāyassābyapanaṁ.",
  "tika-s0401t16:46_2": "Pharaṇapītivasena hetaṁ lakkhaṇaṁ vuttaṁ,",
  "tika-s0401t16:46_3": "tathā rasoti.",
  "tika-s0401t16:46_4": "Udaggabhāvo odagyaṁ,",
  "tika-s0401t16:46_5": "taṁ paccupaṭṭhapetīti odagyapaccupaṭṭhānā.",
  "tika-s0401t16:46_6": "Ubbegapītivasena cetaṁ vuttaṁ.",
  "tika-s0401t16:47_0": "Kāyacittadarathappassambhanatoti kāyadarathassa cittadarathassa ca passambhanato vūpasamanato. Tenāha –",
  "tika-s0401t16:47_1": "“upasamalakkhaṇā”ti,",
  "tika-s0401t16:47_2": "kāyacittadarathānaṁ vūpasamanalakkhaṇāti attho.",
  "tika-s0401t16:47_3": "Kāyoti cettha vedanādayo tayo khandhā.",
  "tika-s0401t16:47_4": "Daratho sārambho,",
  "tika-s0401t16:47_5": "dukkhadomanassapaccayānaṁ uddhaccādikānaṁ kilesānaṁ,",
  "tika-s0401t16:47_6": "tathāpavattānaṁ vā catunnaṁ khandhānametaṁ adhivacanaṁ.",
  "tika-s0401t16:47_7": "Darathanimmaddanena pariḷāhaparipphandanavirahito sītibhāvo aparipphandanasītibhāvo.",
  "tika-s0401t16:48_0": "Sammā cittassa ṭhapanaṁ samādhānaṁ.",
  "tika-s0401t16:48_1": "Avikkhepo sampayuttānaṁ avikkhittatā.",
  "tika-s0401t16:48_2": "Yena sampayuttā avikkhittā honti,",
  "tika-s0401t16:48_3": "so dhammo avikkhepo.",
  "tika-s0401t16:48_4": "Avisāro attano eva avisaraṇabhāvo.",
  "tika-s0401t16:48_5": "Atha vā vikkhepappaṭipakkhatāya avikkhepalakkhaṇo.",
  "tika-s0401t16:48_6": "Nhānīyacuṇṇassa udakaṁ viya sampayuttadhammānaṁ sampiṇḍanakiccatāya avisārabhāvena lakkhitabbo avisāralakkhaṇo.",
  "tika-s0401t16:48_7": "Nivāte dīpacciṭṭhiti viya cetaso ṭhitibhāvena paccupatiṭṭhatīti cittaṭṭhitipaccupaṭṭhāno.",
  "tika-s0401t16:49_0": "Ajjhupekkhanatoti samappavattesu assesu sārathi viya sampayuttadhammānaṁ ajjhupekkhanato.",
  "tika-s0401t16:49_1": "Paṭisaṅkhānalakkhaṇāti majjhattabhāve ṭhatvā vīmaṁsanasaṅkhātappaṭisaṅkhānalakkhaṇā.",
  "tika-s0401t16:49_2": "Samavāhitalakkhaṇāti samaṁ avisamaṁ yathāsakakiccesu sampayuttadhammānaṁ pavattanalakkhaṇā.",
  "tika-s0401t16:49_3": "Udāsīnabhāvena pavattamānāpi sesasampayuttadhamme yathāsakakiccesu pavatteti,",
  "tika-s0401t16:49_4": "yathā rājā tuṇhī nisinnopi atthakaraṇe dhammaṭṭhe yathāsakaṁ kiccesu appamatto pavatteti.",
  "tika-s0401t16:49_5": "Alīnānuddhatappavattipaccayattā ūnādhikanivāraṇarasā.",
  "tika-s0401t16:49_6": "Pakkhapātupacchedanarasāti “idaṁ nihīnakiccaṁ hotu,",
  "tika-s0401t16:49_7": "idaṁ atirekatarakicca”nti evaṁ pakkhapātanavasena viya pavatti pakkhapāto,",
  "tika-s0401t16:49_8": "taṁ upacchindantī viya hotīti pakkhapātupacchedanarasā.",
  "tika-s0401t16:49_9": "Sampayuttadhammānaṁ sakasakakicce majjhattabhāvena paccupatiṭṭhatīti majjhattabhāvapaccupaṭṭhāno.",
  "tika-s0401t16:49_10": "Bojjhaṅgānaṁ uparūpari uppādanameva brūhanaṁ vaḍḍhanañcāti āha –",
  "tika-s0401t16:49_11": "“uppādetī”ti.",
  "tika-s0401t16:50_0": "Sati ca sampajaññañca satisampajaññaṁ,",
  "tika-s0401t16:50_1": "satipadhānaṁ vā sampajaññaṁ satisampajaññaṁ.",
  "tika-s0401t16:50_2": "Taṁ sabbattha satokāribhāvāvahattā satisambojjhaṅgassa uppādāya hoti.",
  "tika-s0401t16:50_3": "Yathā paccanīkadhammappahānaṁ anurūpadhammasevanā ca anuppannānaṁ kusalānaṁ dhammānaṁ uppādāya hoti,",
  "tika-s0401t16:50_4": "evaṁ satirahitapuggalavivajjanā,",
  "tika-s0401t16:50_5": "satokāripuggalasevanā,",
  "tika-s0401t16:50_6": "tattha ca yuttatā satisambojjhaṅgassa uppādāya hotīti imamatthaṁ dasseti,",
  "tika-s0401t16:50_7": "“satisampajañña”ntiādinā.",
  "tika-s0401t16:50_8": "Sattasu ṭhānesūti “abhikkante paṭikkante sampajānakārī hoti,",
  "tika-s0401t16:50_9": "ālokite vilokite sampajānakārī hoti,",
  "tika-s0401t16:50_10": "samiñjite pasārite sampajānakārī hoti,",
  "tika-s0401t16:50_11": "saṅghāṭipattacīvaradhāraṇe sampajānakārī hoti,",
  "tika-s0401t16:50_12": "asite pīte khāyite sāyite sampajānakārī hoti,",
  "tika-s0401t16:50_13": "uccārapassāvakamme sampajānakārī hoti,",
  "tika-s0401t16:50_14": "gate ṭhite nisinne sutte jāgarite bhāsite tuṇhībhāve sampajānakārī hotī”ti evaṁ vuttesu abhikkantādīsu sattasu ṭhānesu.",
  "tika-s0401t16:50_15": "Tissadattatthero nāma yo bodhimaṇḍe suvaṇṇasalākaṁ gahetvā “aṭṭhārasasu bhāsāsu katarabhāsāya dhammaṁ kathemī”ti parisaṁ padhāresi.",
  "tika-s0401t16:50_16": "Abhayattheroti dattābhayattheramāha.",
  "tika-s0401t16:50_17": "Abhinivesanti vipassanābhinivesaṁ.",
  "tika-s0401t16:51_0": "Paripucchakatāti pariyogāhetvā pucchakabhāvo.",
  "tika-s0401t16:51_1": "Ācariye payirupāsitvā pañcapi nikāye saha aṭṭhakathāya pariyogāhetvā yaṁ yaṁ tattha gaṇṭhiṭṭhānabhūtaṁ,",
  "tika-s0401t16:51_2": "taṁ taṁ “idaṁ, bhante, kathaṁ,",
  "tika-s0401t16:51_3": "imassa ko attho”ti khandhāyatanādiatthaṁ pucchantassa hi dhammavicayasambojjhaṅgo uppajjati. Tenāha –",
  "tika-s0401t16:51_4": "“khandhadhātu…pe…",
  "tika-s0401t16:51_5": "bahulatā”ti.",
  "tika-s0401t16:52_0": "Vatthuvisadakiriyāti ettha cittacetasikānaṁ pavattiṭṭhānabhāvato sarīraṁ tappaṭibaddhāni cīvarādīni ca vatthūnīti adhippetāni.",
  "tika-s0401t16:52_1": "Tāni yathā cittassa sukhāvahāni honti,",
  "tika-s0401t16:52_2": "tathā karaṇaṁ tesaṁ visadakiriyā. Tenāha –",
  "tika-s0401t16:52_3": "“ajjhattikabāhirāna”ntiādi.",
  "tika-s0401t16:52_4": "Ussannadosanti vātapittādivasena upacitadosaṁ.",
  "tika-s0401t16:52_5": "Sedamalamakkhitanti sedena ceva jallikāsaṅkhātena sarīramalena ca makkhitaṁ. Ca-",
  "tika-s0401t16:52_6": "saddena aññampi sarīrassa pīḷāvahaṁ accāsanādiṁ saṅgaṇhāti.",
  "tika-s0401t16:52_7": "Senāsanaṁ vāti vā-",
  "tika-s0401t16:52_8": "saddena malaggahitapattādīnaṁ saṅgaho daṭṭhabbo.",
  "tika-s0401t16:52_9": "Paribhaṇḍakaraṇādīhīti ādi-",
  "tika-s0401t16:52_10": "saddena pattapacanādīnaṁ saṅgaho daṭṭhabbo.",
  "tika-s0401t16:52_11": "Avisadeti vatthumhi avisade sati,",
  "tika-s0401t16:52_12": "visayabhūte vā.",
  "tika-s0401t16:52_13": "Kathaṁ bhāvanamanuyuttassa tāni ajjhattikabāhiravatthūni visayo?",
  "tika-s0401t16:52_14": "Antarantarā pavattanakacittuppādavaseneva vuttaṁ.",
  "tika-s0401t16:52_15": "Te hi cittuppādā cittekaggatāya aparisuddhabhāvāya saṁvattanti.",
  "tika-s0401t16:52_16": "Cittacetasikesūti nissayādipaccayabhūtesu cittacetasikesu.",
  "tika-s0401t16:52_17": "Ñāṇampīti api-",
  "tika-s0401t16:52_18": "saddo sampiṇḍanattho.",
  "tika-s0401t16:52_19": "Tena “na kevalaṁ vatthuyeva,",
  "tika-s0401t16:52_20": "atha kho tasmiṁ aparisuddhe ñāṇampi aparisuddhaṁ hotī”ti nissayāparisuddhiyā taṁnissitāparisuddhi viya",
  "tika-s0401t16:52_21": "visayassa aparisuddhatāya visayino aparisuddhiṁ dasseti.",
  "tika-s0401t16:53_0": "Samabhāvakaraṇanti kiccato anūnādhikabhāvakaraṇaṁ.",
  "tika-s0401t16:53_1": "Saddhindriyaṁ balavaṁ hoti,",
  "tika-s0401t16:53_2": "saddheyyavatthusmiṁ paccayavasena adhimokkhakiccassa paṭutarabhāvena paññāya avisadatāya vīriyādīnañca sithilatādinā saddhindriyaṁ balavaṁ hoti. Tenāha –",
  "tika-s0401t16:53_3": "“itarāni mandānī”ti.",
  "tika-s0401t16:53_4": "Tatoti tasmā,",
  "tika-s0401t16:53_5": "saddhindriyassa balavabhāvato itaresañca mandattāti attho.",
  "tika-s0401t16:53_6": "Kosajjapakkhe patituṁ adatvā sampayuttadhammānaṁ paggaṇhanaṁ anubalappadānaṁ paggaho.",
  "tika-s0401t16:53_7": "Paggahova kiccaṁ paggahakiccaṁ.",
  "tika-s0401t16:53_8": "Kātuṁ na sakkotīti ānetvā sambandhitabbaṁ.",
  "tika-s0401t16:53_9": "Ārammaṇaṁ upagantvā ṭhānaṁ,",
  "tika-s0401t16:53_10": "anissajjanaṁ vā upaṭṭhānaṁ.",
  "tika-s0401t16:53_11": "Vikkhepappaṭipakkho,",
  "tika-s0401t16:53_12": "yena vā sampayuttā avikkhittā honti,",
  "tika-s0401t16:53_13": "so avikkhepo.",
  "tika-s0401t16:53_14": "Rūpagataṁ viya cakkhunā yena yāthāvato visayasabhāvaṁ passati,",
  "tika-s0401t16:53_15": "taṁ dassanakiccaṁ kātuṁ na sakkoti balavatā saddhindriyena adhibhūtattā.",
  "tika-s0401t16:53_16": "Sahajātadhammesu hi indaṭṭhaṁ kārentānaṁ sahapavattamānānaṁ dhammānaṁ ekadesatāvaseneva atthasiddhi,",
  "tika-s0401t16:53_17": "na aññathā.",
  "tika-s0401t16:53_18": "Tasmāti vuttamevatthaṁ kāraṇabhāvena paccāmasati.",
  "tika-s0401t16:53_19": "Tanti saddhindriyaṁ.",
  "tika-s0401t16:53_20": "Dhammasabhāvapaccavekkhaṇenāti yassa saddheyyassa vatthuno uḷāratādiguṇe adhimuccanassa sātisayappavattiyā saddhindriyaṁ balavaṁ jātaṁ,",
  "tika-s0401t16:53_21": "tassa paccayapaccayuppannatādivibhāgato yāthāvato vīmaṁsanena.",
  "tika-s0401t16:53_22": "Evañhi evaṁdhammatānayena yāthāvasarasato pariggayhamāne savipphāro adhimokkho na hoti “ayaṁ imesaṁ dhammānaṁ",
  "tika-s0401t16:53_23": "sabhāvo”ti parijānanavasena paññābyāpārassa sātisayattā.",
  "tika-s0401t16:53_24": "Dhuriyadhammesu hi yathā saddhāya balavabhāve paññāya mandabhāvo hoti,",
  "tika-s0401t16:53_25": "evaṁ paññāya balavabhāve saddhāya mandabhāvo hoti.",
  "tika-s0401t16:53_26": "Tena vuttaṁ –",
  "tika-s0401t16:53_27": "“taṁ dhammasabhāvapaccavekkhaṇena hāpetabba”nti.",
  "tika-s0401t16:54_0": "Tathā amanasikārenāti yenākārena bhāvanamanuyuñjantassa saddhindriyaṁ balavaṁ jātaṁ,",
  "tika-s0401t16:54_1": "tenākārena bhāvanāya ananuyuñjanatoti vuttaṁ hoti.",
  "tika-s0401t16:54_2": "Idha duvidhena saddhindriyassa balavabhāvo attano vā paccayavisesena kiccuttariyato vīriyādīnaṁ vā mandakiccatāya.",
  "tika-s0401t16:54_3": "Tattha paṭhamavikappe hāpanavidhi dassito,",
  "tika-s0401t16:54_4": "dutiyavikappe pana yathā manasikaroto vīriyādīnaṁ mandakiccatāya saddhindriyaṁ balavaṁ jātaṁ,",
  "tika-s0401t16:54_5": "tathā amanasikārena vīriyādīnaṁ paṭukiccabhāvāvahena manasikārena saddhindriyaṁ tehi samarasaṁ karontena hāpetabbaṁ.",
  "tika-s0401t16:54_6": "Iminā nayena sesindriyesupi hāpanavidhi veditabbo.",
  "tika-s0401t16:55_0": "Vakkalittheravatthūti so hi āyasmā saddhādhimuttatāya katādhikāro satthu rūpadassanappasuto eva hutvā viharanto satthārā “kiṁ te, vakkali,",
  "tika-s0401t16:55_1": "iminā pūtikāyena diṭṭhena, yo kho, vakkali,",
  "tika-s0401t16:55_2": "dhammaṁ passati,",
  "tika-s0401t16:55_3": "so maṁ passatī”tiādinā nayena ovaditvā kammaṭṭhāne niyojitopi taṁ ananuyuñjanto paṇāmito attānaṁ vinipātetuṁ papātaṭṭhānaṁ abhiruhi.",
  "tika-s0401t16:55_4": "Atha naṁ satthā yathānisinnova obhāsavissajjanena attānaṁ dassetvā –",
  "tika-s0401t16:56_0": "“Pāmojjabahulo bhikkhu, pasanno buddhasāsane;",
  "tika-s0401t16:57_0": "Adhigacche padaṁ santaṁ, saṅkhārūpasamaṁ sukha”nti. –",
  "tika-s0401t16:58_0": "Gāthaṁ vatvā “ehi,",
  "tika-s0401t16:58_1": "vakkalī”ti āha.",
  "tika-s0401t16:58_2": "So teneva amatena abhisitto haṭṭhatuṭṭho hutvā vipassanaṁ paṭṭhapesi,",
  "tika-s0401t16:58_3": "saddhāya pana balavabhāvena vipassanāvīthiṁ na otari.",
  "tika-s0401t16:58_4": "Taṁ ñatvā bhagavā tassa indriyasamattappaṭipādanāya kammaṭṭhānaṁ sodhetvā adāsi.",
  "tika-s0401t16:58_5": "So satthārā dinnanaye ṭhatvā vipassanaṁ ussukkāpetvā maggappaṭipāṭiyā arahattaṁ pāpuṇi.",
  "tika-s0401t16:58_6": "Tena vuttaṁ –",
  "tika-s0401t16:58_7": "“vakkalittheravatthu cettha nidassana”nti.",
  "tika-s0401t16:58_8": "Etthāti saddhindriyassa adhimattabhāve sesindriyānaṁ sakiccākaraṇe.",
  "tika-s0401t16:58_9": "Itarakiccabhedanti upaṭṭhānādikiccavisesaṁ.",
  "tika-s0401t16:58_10": "Passaddhādīti ādi-",
  "tika-s0401t16:58_11": "saddena samādhiupekkhāsambojjhaṅgānaṁ saṅgaho.",
  "tika-s0401t16:58_12": "Hāpetabbanti yathā saddhindriyassa balavabhāvo dhammasabhāvapaccavekkhaṇena hāyati,",
  "tika-s0401t16:58_13": "evaṁ vīriyindriyassa adhimattatā passaddhiādibhāvanāya hāyati samādhipakkhiyattā tassā.",
  "tika-s0401t16:58_14": "Tathā hi samādhindriyassa adhimattataṁ kosajjapātato rakkhantī vīriyādibhāvanā viya vīriyindriyassa adhimattataṁ",
  "tika-s0401t16:58_15": "uddhaccapātato rakkhantī passaddhādibhāvanā ekaṁsato hāpeti.",
  "tika-s0401t16:58_16": "Tena vuttaṁ –",
  "tika-s0401t16:58_17": "“passaddhādibhāvanāya hāpetabba”nti.",
  "tika-s0401t16:59_0": "Soṇattherassa vatthūti sukhumālasoṇattherassa vatthu.",
  "tika-s0401t16:59_1": "So hi āyasmā satthu santike kammaṭṭhānaṁ gahetvā sītavane viharanto “mama sarīraṁ sukhumālaṁ,",
  "tika-s0401t16:59_2": "na ca sakkā sukheneva sukhaṁ adhigantuṁ,",
  "tika-s0401t16:59_3": "kilametvāpi samaṇadhammo kātabbo”ti ṭhānacaṅkamameva adhiṭṭhāya padhānamanuyuñjanto pādatalesu phoṭesu",
  "tika-s0401t16:59_4": "uṭṭhitesupi vedanaṁ ajjhupekkhitvā daḷhavīriyaṁ karonto accāraddhavīriyatāya visesaṁ nibbattetuṁ nāsakkhi.",
  "tika-s0401t16:59_5": "Satthā tattha gantvā vīṇūpamovādena ovaditvā vīriyasamatāyojanavidhiṁ dassento kammaṭṭhānaṁ visodhetvā gijjhakūṭaṁ gato.",
  "tika-s0401t16:59_6": "Theropi satthārā dinnanayena vīriyasamataṁ yojetvā bhāvento vipassanampi ussukkāpetvā arahatte patiṭṭhāsi.",
  "tika-s0401t16:59_7": "Tena vuttaṁ –",
  "tika-s0401t16:59_8": "“soṇattherassa vatthu dassetabba”nti.",
  "tika-s0401t16:59_9": "Sesesupīti satisamādhipaññindriyesupi.",
  "tika-s0401t16:60_0": "Samatanti saddhāpaññānaṁ aññamaññaṁ anūnādhikabhāvaṁ,",
  "tika-s0401t16:60_1": "tathā samādhivīriyānaṁ.",
  "tika-s0401t16:60_2": "Yathā hi saddhāpaññānaṁ visuṁ dhuriyadhammabhūtānaṁ kiccato aññamaññānativattanaṁ visesato icchitabbaṁ,",
  "tika-s0401t16:60_3": "yato nesaṁ samadhuratāya appanā sampajjati,",
  "tika-s0401t16:60_4": "evaṁ samādhivīriyānaṁ kosajjuddhaccapakkhikānaṁ samarasatāya sati aññamaññūpatthambhanato sampayuttadhammānaṁ",
  "tika-s0401t16:60_5": "antadvayapātābhāvena sammadeva appanā ijjhati.",
  "tika-s0401t16:60_6": "Balavasaddhotiādi byatirekamukhena vuttassevatthassa samatthanaṁ.",
  "tika-s0401t16:60_7": "Tassattho –",
  "tika-s0401t16:60_8": "yo balavatiyā saddhāya samannāgato avisadañāṇo,",
  "tika-s0401t16:60_9": "so mudhappasanno hoti,",
  "tika-s0401t16:60_10": "na aveccappasanno.",
  "tika-s0401t16:60_11": "Tathā hi avatthusmiṁ pasīdati seyyathāpi titthiyasāvakā.",
  "tika-s0401t16:60_12": "Kerāṭikapakkhanti sāṭheyyapakkhaṁ bhajati.",
  "tika-s0401t16:60_13": "Saddhāhīnāya paññāya atidhāvanto “deyyavatthupariccāgena vinā cittuppādamattenapi dānamayaṁ puññaṁ hotī”tiādīni",
  "tika-s0401t16:60_14": "parikappeti hetuppaṭirūpakehi vañcito,",
  "tika-s0401t16:60_15": "evaṁbhūto sukkhatakkaviluttacitto paṇḍitānaṁ vacanaṁ nādiyati,",
  "tika-s0401t16:60_16": "saññattiṁ na gacchati. Tenāha –",
  "tika-s0401t16:60_17": "“bhesajjasamuṭṭhito viya rogo atekiccho hotī”ti.",
  "tika-s0401t16:60_18": "Yathā cettha saddhāpaññānaṁ aññamaññaṁ samabhāvo atthāvaho,",
  "tika-s0401t16:60_19": "anatthāvaho visamabhāvo,",
  "tika-s0401t16:60_20": "evaṁ samādhivīriyānaṁ aññamaññaṁ avikkhepāvaho samabhāvo,",
  "tika-s0401t16:60_21": "itaro vikkhepāvaho cāti kosajjaṁ abhibhavati,",
  "tika-s0401t16:60_22": "tena appanaṁ na pāpuṇātīti adhippāyo.",
  "tika-s0401t16:60_23": "Uddhaccaṁ abhibhavatīti etthāpi eseva nayo.",
  "tika-s0401t16:60_24": "Taṁ ubhayanti saddhāpaññādvayaṁ samādhivīriyadvayañca.",
  "tika-s0401t16:60_25": "Samaṁ kattabbanti samarasaṁ kātabbaṁ.",
  "tika-s0401t16:61_0": "Samādhikammikassāti samathakammaṭṭhānikassa.",
  "tika-s0401t16:61_1": "Evanti evaṁ sante,",
  "tika-s0401t16:61_2": "saddhāya thokaṁ balavabhāve satīti attho.",
  "tika-s0401t16:61_3": "Saddahantoti “pathavī pathavīti manasikaraṇamattena kathaṁ jhānuppattī”ti acintetvā “addhā sammāsambuddhena",
  "tika-s0401t16:61_4": "vuttavidhi ijjhissatī”ti saddahanto saddhaṁ janento.",
  "tika-s0401t16:61_5": "Okappentoti ārammaṇaṁ anuppavisitvā viya adhimuccanavasena avakappento pakkhandanto.",
  "tika-s0401t16:61_6": "Ekaggatā balavatī vaṭṭati samādhippadhānattā jhānassa.",
  "tika-s0401t16:61_7": "Ubhinnanti samādhipaññānaṁ.",
  "tika-s0401t16:61_8": "Samādhikammikassa samādhino adhimattatā viya paññāya adhimattatāpi icchitabbāti āha –",
  "tika-s0401t16:61_9": "“samatāyapī”ti,",
  "tika-s0401t16:61_10": "samabhāvenapīti attho.",
  "tika-s0401t16:61_11": "Appanāti lokiyaappanā.",
  "tika-s0401t16:61_12": "Tathā hi “hotiyevā”ti sāsaṅkaṁ vadati.",
  "tika-s0401t16:61_13": "Lokuttarappanā pana tesaṁ samabhāveneva icchitā. Yathāha –",
  "tika-s0401t16:61_14": "“samathavipassanaṁ yuganaddhaṁ bhāvetī”ti.",
  "tika-s0401t16:62_0": "Yadi visesato saddhāpaññānaṁ samādhivīriyānañca samatāva icchitā,",
  "tika-s0401t16:62_1": "kathaṁ satīti āha –",
  "tika-s0401t16:62_2": "“sati pana sabbattha balavatī vaṭṭatī”ti.",
  "tika-s0401t16:62_3": "Sabbatthāti līnuddhaccapakkhikesu pañcasu indriyesu.",
  "tika-s0401t16:62_4": "Uddhaccapakkhike gaṇhanto “saddhāvīriyapaññāna”nti āha.",
  "tika-s0401t16:62_5": "Aññathāpīti ca gahetabbā siyā.",
  "tika-s0401t16:62_6": "Tathā hi kosajjapakkhikena ca samādhināicceva vuttaṁ,",
  "tika-s0401t16:62_7": "na “passaddhisamādhiupekkhāhī”ti.",
  "tika-s0401t16:62_8": "Sāti sati.",
  "tika-s0401t16:62_9": "Sabbesu rājakammesu niyutto sabbakammiko.",
  "tika-s0401t16:62_10": "Tenāti tena sabbattha icchitabbatthena kāraṇena.",
  "tika-s0401t16:62_11": "Āha aṭṭhakathāyaṁ.",
  "tika-s0401t16:62_12": "Sabbattha niyuttā sabbatthikā sabbattha līne uddhate ca citte icchitabbattā,",
  "tika-s0401t16:62_13": "sabbena vā līnuddhaccapakkhiyena bojjhaṅgagaṇena atthetabbāti sabbatthā,",
  "tika-s0401t16:62_14": "sāva sabbatthikā.",
  "tika-s0401t16:62_15": "Cittanti kusalacittaṁ.",
  "tika-s0401t16:62_16": "Tassa hi satipaṭisaraṇaṁ parāyaṇaṁ appattassa pattiyā anadhigatassa adhigamāya. Tenāha –",
  "tika-s0401t16:62_17": "“ārakkhapaccupaṭṭhānā”tiādi.",
  "tika-s0401t16:63_0": "Khandhādibhedesu anogāḷhapaññānanti pariyattibāhusaccavasenapi khandhāyatanādīsu appatiṭṭhitabuddhīnaṁ.",
  "tika-s0401t16:63_1": "Bahussutasevanā hi sutamayañāṇāvahā.",
  "tika-s0401t16:63_2": "Taruṇavipassanāsamaṅgīpi bhāvanāmayañāṇe ṭhitattā ekaṁsato paññavā eva nāma hotīti āha –",
  "tika-s0401t16:63_3": "“samapaññāsa…pe…",
  "tika-s0401t16:63_4": "puggalasevanā”ti.",
  "tika-s0401t16:63_5": "Ñeyyadhammassa gambhīrabhāvavasena tapparicchedakañāṇassa gambhīrabhāvaggahaṇanti āha –",
  "tika-s0401t16:63_6": "“gambhīresu khandhādīsu pavattāya gambhīrapaññāyā”ti.",
  "tika-s0401t16:63_7": "Tañhi ñeyyaṁ tādisāya paññāya caritabbato gambhīrañāṇacariyaṁ.",
  "tika-s0401t16:63_8": "Tassā vā paññāya tattha pabhedato pavatti gambhīrañāṇacariyā,",
  "tika-s0401t16:63_9": "tassā paccavekkhaṇāti āha –",
  "tika-s0401t16:63_10": "“gambhīrapaññāya pabhedapaccavekkhaṇā”ti.",
  "tika-s0401t16:64_0": "Pañcavidhabandhanakammakāraṇaṁ niraye nibbattasattassa yebhuyyena sabbapaṭhamaṁ karontīti devadūtasuttādīsu ādito vuttattā ca āha –",
  "tika-s0401t16:64_1": "“pañcavidhabandhanakammakāraṇato paṭṭhāyā”ti.",
  "tika-s0401t16:64_2": "Sakaṭavahanādikāleti ādi-",
  "tika-s0401t16:64_3": "saddena tadaññaṁ manussehi tiracchānehi ca vibādhitabbakālaṁ saṅgaṇhāti.",
  "tika-s0401t16:64_4": "Ekaṁ buddhantaranti idaṁ aparāparesu petesuyeva uppajjanakasattavasena vuttaṁ,",
  "tika-s0401t16:64_5": "ekaccānaṁ vā petānaṁ ekaccatiracchānānaṁ viya dīghāyukatā siyāti tathā vuttaṁ.",
  "tika-s0401t16:64_6": "Tathā hi kāḷo nāgarājā catunnaṁ buddhānaṁ sammukhībhāvaṁ labhitvā ṭhitopi metteyyassapi bhagavato sammukhībhāvaṁ labhissatīti vadanti,",
  "tika-s0401t16:64_7": "yatassa kappāyukatā vuttā.",
  "tika-s0401t16:65_0": "Evaṁ ānisaṁsadassāvinoti vīriyāyatto eva sabbo lokiyo lokuttaro ca visesādhigamoti evaṁ vīriye ānisaṁsadassanasīlassa.",
  "tika-s0401t16:65_1": "Gamanavīthinti sapubbabhāgaṁ nibbānagāminipaṭipadaṁ,",
  "tika-s0401t16:65_2": "saha vipassanāya ariyamaggappaṭipāṭi,",
  "tika-s0401t16:65_3": "sattavisuddhiparamparā vā.",
  "tika-s0401t16:65_4": "Sā hi “bhikkhuno vaṭṭaniyyānāya gantabbā paṭipajjitabbā paṭipadā”ti katvā gamanavīthi nāma.",
  "tika-s0401t16:66_0": "Kāyadaḷhībahuloti yathā tathā kāyassa daḷhīkammappasuto.",
  "tika-s0401t16:66_1": "Piṇḍapātanti raṭṭhapiṇḍaṁ.",
  "tika-s0401t16:66_2": "Paccayadāyakānaṁ attani kārassa attano sammāpaṭipattiyā mahapphalabhāvassa karaṇena piṇḍassa bhikkhāya paṭipūjanā piṇḍapātāpacāyanaṁ.",
  "tika-s0401t16:67_0": "Nīharantoti pattatthavikato nīharanto.",
  "tika-s0401t16:67_1": "Taṁ saddaṁ sutvāti taṁ upāsikāya vacanaṁ paṇṇasālādvāre ṭhitova pañcābhiññatāya dibbasotena sutvā.",
  "tika-s0401t16:67_2": "Manussasampatti,",
  "tika-s0401t16:67_3": "dibbasampatti,",
  "tika-s0401t16:67_4": "nibbānasampattīti imā tisso sampattiyo.",
  "tika-s0401t16:67_5": "Dātuṁ sakkhissasīti tayi katena dānamayena veyyāvaccamayena ca puññakammena khettavisesabhāvūpagamanena",
  "tika-s0401t16:67_6": "aparāparaṁ devamanussānaṁ sampattiyo ante nibbānasampattiñca dātuṁ sakkhissasīti thero attānaṁ pucchati.",
  "tika-s0401t16:67_7": "Sitaṁ karontoti “akiccheneva mayā vaṭṭadukkhaṁ samatikkanta”nti paccavekkhaṇāvasāne sañjātapāmojjavasena sitaṁ karonto.",
  "tika-s0401t16:68_0": "Nipparissayakāloti nirupaddavakālo,",
  "tika-s0401t16:68_1": "tadā bhikkhusaṅghassa sulabhā paccayā hontīti paccayahetukā cittapīḷā natthīti adhippāyo.",
  "tika-s0401t16:68_2": "Passantānaṁyevāti anādare sāmivacanaṁ.",
  "tika-s0401t16:68_3": "Khīradhenunti khīradāyikaṁ dhenuṁ.",
  "tika-s0401t16:68_4": "Kiñcideva katvāti kiñcideva bhatikammaṁ katvā.",
  "tika-s0401t16:68_5": "Ucchuyantakammanti ucchuyantasālāya kātabbaṁ kiccaṁ.",
  "tika-s0401t16:68_6": "Tameva magganti upāsakena paṭipannamaggaṁ.",
  "tika-s0401t16:68_7": "Upakaṭṭhāyāti āsannāya.",
  "tika-s0401t16:68_8": "Vippaṭipannanti jātidhammakuladhammādilaṅghanena asammāpaṭipannaṁ.",
  "tika-s0401t16:68_9": "Evanti yathā asammāpaṭipanno putto tāya eva asammāpaṭipattiyā kulasantānato bāhiro hutvā pitu santikā dāyajjassa na bhāgī,",
  "tika-s0401t16:68_10": "evaṁ kusītopi teneva kusītabhāvena na sammāpaṭipanno satthu santikā laddhabbaariyadhanadāyajjassa na bhāgī.",
  "tika-s0401t16:68_11": "Āraddhavīriyova labhati sammāpaṭipajjanato.",
  "tika-s0401t16:68_12": "Uppajjati vīriyasambojjhaṅgoti yojanā,",
  "tika-s0401t16:68_13": "evaṁ sabbattha.",
  "tika-s0401t16:69_0": "Mahāti sīlādiguṇehi mahanto vipulo anaññasādhāraṇo.",
  "tika-s0401t16:69_1": "Taṁ panassa guṇamahattaṁ dasasahassilokadhātukampanena loke pākaṭanti dassento “satthuno hī”tiādimāha.",
  "tika-s0401t16:70_0": "Yasmā satthusāsane pabbajitassa pabbajjūpagamanena sakyaputtiyabhāvo sañjāyati,",
  "tika-s0401t16:70_1": "tasmā buddhaputtabhāvaṁ dassento “asambhinnāyā”tiādimāha.",
  "tika-s0401t16:71_0": "Alasānaṁ bhāvanāya nāmamattampi ajānantānaṁ kāyadaḷhībahulānaṁ yāvadatthaṁ bhuñjitvā seyyasukhādianuyuñjanakānaṁ",
  "tika-s0401t16:71_1": "tiracchānagatikānaṁ puggalānaṁ dūrato vajjanā kusītapuggalaparivajjanāti āha –",
  "tika-s0401t16:71_2": "“kucchiṁ pūretvā ṭhitaajagarasadise”tiādi.",
  "tika-s0401t16:71_3": "“Divasaṁ caṅkamena nisajjāya āvaraṇīyehi dhammehi cittaṁ parisodhessāmā”tiādinā bhāvanārambhavasena āraddhavīriyānaṁ",
  "tika-s0401t16:71_4": "daḷhaparakkamānaṁ kālena kālaṁ upasaṅkamanā āraddhavīriyapuggalasevanāti āha –",
  "tika-s0401t16:71_5": "“āraddhavīriye”tiādi.",
  "tika-s0401t16:71_6": "Visuddhimagge pana jātimahattapaccavekkhaṇā sabrahmacārimahattapaccavekkhaṇāti idaṁ dvayaṁ na gahitaṁ,",
  "tika-s0401t16:71_7": "thinamiddhavinodanatā sammappadhānapaccavekkhaṇatāti idaṁ dvayaṁ gahitaṁ.",
  "tika-s0401t16:71_8": "Tattha ānisaṁsadassāvitāya eva sammappadhānapaccavekkhaṇā gahitā hoti lokiyalokuttaravisesādhigamassa vīriyāyattatādassanabhāvato,",
  "tika-s0401t16:71_9": "thinamiddhavinodanaṁ pana tadadhimuttatāya eva gahitaṁ hoti.",
  "tika-s0401t16:71_10": "Vīriyuppādane yuttappayuttassa thinamiddhavinodanaṁ atthasiddhamevāti.",
  "tika-s0401t16:71_11": "Tattha thinamiddhavinodanakusītapuggalaparivajjanaāraddhavīriyapuggalasevanatadadhi-",
  "tika-s0401t16:71_12": "muttatāpaṭipakkhavidhamanapaccayūpasaṁhāravasena apāyabhayapaccavekkhaṇādayo samuttejanavasena vīriyasambojjhaṅgassa uppādakā daṭṭhabbā.",
  "tika-s0401t16:72_0": "Buddhānussatiyā upacārasamādhiniṭṭhattā vuttaṁ –",
  "tika-s0401t16:72_1": "“yāva upacārā”ti.",
  "tika-s0401t16:72_2": "Sakalasarīraṁ pharamānoti pītisamuṭṭhānehi paṇītarūpehi sakalasarīraṁ pharamāno,",
  "tika-s0401t16:72_3": "dhammasaṅghaguṇe anussarantassapi yāva upacārā sakalasarīraṁ pharamāno pītisambojjhaṅgo uppajjatīti evaṁ sesaanussatīsu,",
  "tika-s0401t16:72_4": "pasādanīyasuttantapaccavekkhaṇāya ca yojetabbaṁ tassāpi vimuttāyatanabhāvena taggatikattā.",
  "tika-s0401t16:72_5": "Evarūpe kāleti “dubbhikkhabhayādīsū”ti vuttakāle.",
  "tika-s0401t16:72_6": "Samāpatti…pe…",
  "tika-s0401t16:72_7": "na samudācarantīti idaṁ upasamānussatiyā vasena vuttaṁ.",
  "tika-s0401t16:72_8": "Saṅkhārānañhi vasena sappadesavūpasamepi nippadesavūpasame viya tathā saññāya pavattito bhāvanāmanasikāro",
  "tika-s0401t16:72_9": "kilesavikkhambhanasamattho hutvā upacārasamādhiṁ āvahanto tathārūpapītisomanassasamannāgato pītisambojjhaṅgassa",
  "tika-s0401t16:72_10": "upādāya hotīti.",
  "tika-s0401t16:72_11": "Tattha “vikkhambhitā kilesā”ti pāṭho.",
  "tika-s0401t16:72_12": "Na samudācarantīti iti-",
  "tika-s0401t16:72_13": "saddo kāraṇattho.",
  "tika-s0401t16:72_14": "Yasmā na samudācaranti,",
  "tika-s0401t16:72_15": "tasmā taṁ nesaṁ asamudācāraṁ paccavekkhantassāti yojanā.",
  "tika-s0401t16:72_16": "Na hi kilese paccavekkhantassa bojjhaṅguppatti yuttā,",
  "tika-s0401t16:72_17": "pasādanīyesu ṭhānesu pasādasinehābhāvena lūkhahadayatāya lūkhatā.",
  "tika-s0401t16:72_18": "Sā tattha ādaragāravākaraṇena viññāyatīti āha –",
  "tika-s0401t16:72_19": "“asakkaccakiriyāya saṁsūcitalūkhabhāve”ti.",
  "tika-s0401t16:73_0": "Paṇītabhojanasevanatāti paṇītasappāyabhojanasevanatā.",
  "tika-s0401t16:73_1": "Utuiriyāpathasukhaggahaṇena sappāyautuiriyāpathaggahaṇaṁ daṭṭhabbaṁ.",
  "tika-s0401t16:73_2": "Tañhi tividhampi sappāyaṁ seviyamānaṁ kāyassa kalyatāpādanavasena cittassa kalyataṁ āvahantaṁ duvidhāyapi passaddhiyā kāraṇaṁ hoti.",
  "tika-s0401t16:73_3": "Ahetukasattesu labbhamānaṁ sukhadukkhanti ayameko anto,",
  "tika-s0401t16:73_4": "issarādivisamahetukanti pana ayaṁ dutiyo.",
  "tika-s0401t16:73_5": "Ete ubho ante anupagamma yathāsakaṁ kammunā hotīti ayaṁ majjhimā paṭipatti.",
  "tika-s0401t16:73_6": "Majjhatto payogo yassa so majjhattapayogo,",
  "tika-s0401t16:73_7": "tassa bhāvo majjhattapayogatā.",
  "tika-s0401t16:73_8": "Ayañhi sabhāvāsāraddhatāya taṁpassaddhakāyatāya kāraṇaṁ hoti,",
  "tika-s0401t16:73_9": "passaddhidvayaṁ āvahati.",
  "tika-s0401t16:73_10": "Eteneva sāraddhakāyapuggalaparivajjanapassaddhakāyapuggalasevanānaṁ tadāvahanatā saṁvaṇṇitāti daṭṭhabbaṁ.",
  "tika-s0401t16:74_0": "Vatthuvisadakiriyā indriyasamattappaṭipādanā ca paññāvahā vuttā,",
  "tika-s0401t16:74_1": "samādhānāvahāpi tā honti.",
  "tika-s0401t16:74_2": "Samādhānāvahabhāveneva paññāvahabhāvatoti vuttaṁ –",
  "tika-s0401t16:74_3": "“vatthuvisadakiriyā…pe…",
  "tika-s0401t16:74_4": "veditabbā”ti.",
  "tika-s0401t16:75_0": "Kāraṇakosallabhāvanākosallānaṁ nānantariyabhāvato rakkhanākosallassa ca taṁmūlakattā “nimittakusalatā",
  "tika-s0401t16:75_1": "nāma kasiṇanimittassa uggahakusalatā”icceva vuttaṁ.",
  "tika-s0401t16:75_2": "Kasiṇanimittassāti ca nidassanamattaṁ daṭṭhabbaṁ.",
  "tika-s0401t16:75_3": "Asubhanimittādikassapi hi yassa kassaci jhānuppattinimittassa uggahakosallaṁ nimittakusalatā evāti.",
  "tika-s0401t16:75_4": "Atisithilavīriyatādīhīti ādi-",
  "tika-s0401t16:75_5": "saddena paññāpayogamandataṁ payogavekallañca saṅgaṇhāti.",
  "tika-s0401t16:75_6": "Tassa paggaṇhananti tassa līnassa cittassa dhammavicayasambojjhaṅgādisamuṭṭhāpanena layāpattito samuddharaṇaṁ.",
  "tika-s0401t16:75_7": "Vuttañhetaṁ bhagavatā –",
  "tika-s0401t16:76_0": "“Yasmiñca kho,",
  "tika-s0401t16:76_1": "bhikkhave,",
  "tika-s0401t16:76_2": "samaye līnaṁ cittaṁ hoti,",
  "tika-s0401t16:76_3": "kālo tasmiṁ samaye dhammavicayasambojjhaṅgassa bhāvanāya,",
  "tika-s0401t16:76_4": "kālo vīriyasambojjhaṅgassa bhāvanāya,",
  "tika-s0401t16:76_5": "kālo pītisambojjhaṅgassa bhāvanāya.",
  "tika-s0401t16:76_6": "Taṁ kissa hetu? Līnaṁ,",
  "tika-s0401t16:76_7": "bhikkhave, cittaṁ,",
  "tika-s0401t16:76_8": "taṁ etehi dhammehi susamuṭṭhāpayaṁ hoti.",
  "tika-s0401t16:76_9": "Seyyathāpi,",
  "tika-s0401t16:76_10": "bhikkhave,",
  "tika-s0401t16:76_11": "puriso parittaṁ aggiṁ ujjāletukāmo assa.",
  "tika-s0401t16:76_12": "So tattha sukkhāni ceva tiṇāni pakkhipeyya,",
  "tika-s0401t16:76_13": "sukkhāni ca gomayāni pakkhipeyya,",
  "tika-s0401t16:76_14": "sukkhāni ca kaṭṭhāni pakkhipeyya,",
  "tika-s0401t16:76_15": "mukhavātañca dadeyya,",
  "tika-s0401t16:76_16": "na ca paṁsukena okireyya,",
  "tika-s0401t16:76_17": "bhabbo nu kho so puriso parittaṁ aggiṁ ujjāletunti? Evaṁ,",
  "tika-s0401t16:76_18": "bhante”ti.",
  "tika-s0401t16:77_0": "Ettha ca yathāsakaṁ āhāravasena dhammavicayasambojjhaṅgādīnaṁ bhāvanā samuṭṭhāpanāti veditabbā,",
  "tika-s0401t16:77_1": "sā anantaraṁ vibhāvitā eva.",
  "tika-s0401t16:78_0": "Accāraddhavīriyatādīhīti ādi-",
  "tika-s0401t16:78_1": "saddena paññāpayogabalavataṁ pamoduppilāpanañca saṅgaṇhāti.",
  "tika-s0401t16:78_2": "Tassa niggaṇhananti tassa uddhatassa cittassa samādhisambojjhaṅgādisamuṭṭhāpanena uddhatāpattito nisedhanaṁ.",
  "tika-s0401t16:78_3": "Vuttampi cetaṁ bhagavatā –",
  "tika-s0401t16:79_0": "“Yasmiñca kho,",
  "tika-s0401t16:79_1": "bhikkhave,",
  "tika-s0401t16:79_2": "samaye uddhataṁ cittaṁ hoti,",
  "tika-s0401t16:79_3": "kālo tasmiṁ samaye passaddhisambojjhaṅgassa bhāvanāya,",
  "tika-s0401t16:79_4": "kālo samādhisambojjhaṅgassa bhāvanāya,",
  "tika-s0401t16:79_5": "kālo upekkhāsambojjhaṅgassa bhāvanāya.",
  "tika-s0401t16:79_6": "Taṁ kissa hetu? Uddhataṁ,",
  "tika-s0401t16:79_7": "bhikkhave, cittaṁ,",
  "tika-s0401t16:79_8": "taṁ etehi dhammehi suvūpasamaṁ hoti.",
  "tika-s0401t16:79_9": "Seyyathāpi,",
  "tika-s0401t16:79_10": "bhikkhave,",
  "tika-s0401t16:79_11": "puriso mahantaṁ aggikkhandhaṁ nibbāpetukāmo assa,",
  "tika-s0401t16:79_12": "so tattha allāni ceva tiṇāni pakkhipeyya,",
  "tika-s0401t16:79_13": "allāni ca gomayāni nikkhipeyya,",
  "tika-s0401t16:79_14": "allāni ca kaṭṭhāni pakkhipeyya,",
  "tika-s0401t16:79_15": "mukhavātañca na dadeyya,",
  "tika-s0401t16:79_16": "paṁsukena ca okireyya,",
  "tika-s0401t16:79_17": "bhabbo nu kho so puriso mahantaṁ aggikkhandhaṁ nibbāpetunti? Evaṁ,",
  "tika-s0401t16:79_18": "bhante”ti.",
  "tika-s0401t16:80_0": "Etthāpi yathāsakaṁ āhāravasena passaddhisambojjhaṅgādīnaṁ bhāvanā samuṭṭhāpanāti veditabbā.",
  "tika-s0401t16:80_1": "Tattha passaddhisambojjhaṅgassa bhāvanā vuttā eva,",
  "tika-s0401t16:80_2": "samādhisambojjhaṅgassa vuccamānā,",
  "tika-s0401t16:80_3": "itarassa anantaraṁ vakkhati.",
  "tika-s0401t16:81_0": "Paññāpayogamandatāyāti paññābyāpārassa appakabhāvena.",
  "tika-s0401t16:81_1": "Yathā hi dānaṁ alobhappadhānaṁ,",
  "tika-s0401t16:81_2": "sīlaṁ adosappadhānaṁ,",
  "tika-s0401t16:81_3": "evaṁ bhāvanā amohappadhānā.",
  "tika-s0401t16:81_4": "Tattha yadā paññā na balavatī hoti,",
  "tika-s0401t16:81_5": "tadā bhāvanā pubbenāparaṁ visesāvahā na hoti.",
  "tika-s0401t16:81_6": "Anabhisaṅgato viya āhāro purisassa,",
  "tika-s0401t16:81_7": "yogino cittassa abhiruciṁ na janeti,",
  "tika-s0401t16:81_8": "tena taṁ nirassādaṁ hoti.",
  "tika-s0401t16:81_9": "Tathā bhāvanāya sammadeva avīthipaṭipattiyā upasamasukhaṁ na vindati,",
  "tika-s0401t16:81_10": "tenapi cittaṁ nirassādaṁ hoti.",
  "tika-s0401t16:81_11": "Tena vuttaṁ –",
  "tika-s0401t16:81_12": "“paññāpayogamandatāyā…pe…",
  "tika-s0401t16:81_13": "nirassādaṁ hotī”ti.",
  "tika-s0401t16:81_14": "Tassa saṁveguppādanaṁ pasāduppādanañca tikicchananti taṁ dassento,",
  "tika-s0401t16:81_15": "“aṭṭha saṁvegavatthūnī”tiādimāha.",
  "tika-s0401t16:81_16": "Tattha jātijarābyādhimaraṇāni yathārahaṁ sugatiyaṁ duggatiyañca hontīti tadaññameva pañcavidhabandhanādikhuppipāsādiaññamaññaviheṭhanādihetukaṁ",
  "tika-s0401t16:81_17": "apāyadukkhaṁ daṭṭhabbaṁ.",
  "tika-s0401t16:81_18": "Tayidaṁ sabbaṁ tesaṁ tesaṁ sattānaṁ paccuppannabhavanissitaṁ gahitanti atīte anāgate ca kāle vaṭṭamūlakadukkhāni visuṁ gahitāni.",
  "tika-s0401t16:81_19": "Ye pana sattā āhārūpajīvino,",
  "tika-s0401t16:81_20": "tattha ca uṭṭhānaphalūpajīvino,",
  "tika-s0401t16:81_21": "tesaṁ aññehi asādhāraṇajīvitadukkhaṁ aṭṭhamaṁ saṁvegavatthu gahitanti daṭṭhabbaṁ.",
  "tika-s0401t16:81_22": "Ayaṁ vuccati samaye sampahaṁsanatāti ayaṁ bhāvanācittassa sampahaṁsitabbasamaye vuttanayeneva saṁvegajananavasena",
  "tika-s0401t16:81_23": "ceva pasāduppādanavasena ca sammadeva pahaṁsanā,",
  "tika-s0401t16:81_24": "saṁvegajananapubbakapasāduppādanena tosanāti attho.",
  "tika-s0401t16:82_0": "Sammāpaṭipattiṁ āgammāti līnuddhaccavirahena samathavīthipaṭipattiyā ca sammā avisamaṁ sammadeva bhāvanāpaṭipattiṁ āgamma.",
  "tika-s0401t16:82_1": "Alīnantiādīsu kosajjapakkhiyānaṁ dhammānaṁ anadhimattatāya alīnaṁ,",
  "tika-s0401t16:82_2": "uddhaccapakkhikānaṁ anadhimattatāya anuddhataṁ,",
  "tika-s0401t16:82_3": "paññāpayogasampattiyā upasamasukhādhigamena ca anirassādaṁ,",
  "tika-s0401t16:82_4": "tato eva ārammaṇe samappavattaṁ samathavīthipaṭipannaṁ.",
  "tika-s0401t16:82_5": "Alīnānuddhatāhi vā ārammaṇe samappavattaṁ,",
  "tika-s0401t16:82_6": "anirassādatāya samathavīthipaṭipannaṁ.",
  "tika-s0401t16:82_7": "Samappavattiyā vā alīnaṁ anuddhataṁ,",
  "tika-s0401t16:82_8": "samathavīthipaṭipattiyā anirassādanti daṭṭhabbaṁ.",
  "tika-s0401t16:82_9": "Tattha alīnatāya paggahe,",
  "tika-s0401t16:82_10": "anuddhatatāya niggahe,",
  "tika-s0401t16:82_11": "anirassādatāya sampahaṁsane na byāpāraṁ āpajjati.",
  "tika-s0401t16:82_12": "Ayaṁ vuccati samaye ajjhupekkhanatāti ayaṁ ajjhupekkhitabbasamaye bhāvanācittassa paggahaniggahasampahaṁsanesu",
  "tika-s0401t16:82_13": "byāvaṭatāsaṅkhātaṁ paṭipakkhaṁ abhibhuyya ajjhupekkhanā vuccati.",
  "tika-s0401t16:82_14": "Paṭipakkhavikkhambhanato vipassanāya adhiṭṭhānabhāvūpagamanato ca upacārajjhānampi samādhānakiccanipphattiyā",
  "tika-s0401t16:82_15": "puggalassa samāhitabhāvasādhanamevāti tattha samadhurabhāvenāha –",
  "tika-s0401t16:82_16": "“upacāraṁ vā appanaṁ vā”ti.",
  "tika-s0401t16:82_17": "Esa uppajjatīti esa samādhisambojjhaṅgo anuppanno uppajjati.",
  "tika-s0401t16:83_0": "Anurodhavirodhappahānavasena majjhattabhāvo upekkhāsambojjhaṅgassa kāraṇaṁ tasmiṁ sati sijjhanato,",
  "tika-s0401t16:83_1": "asati ca asijjhanato,",
  "tika-s0401t16:83_2": "so ca majjhattabhāvo visayavasena duvidhoti āha –",
  "tika-s0401t16:83_3": "“sattamajjhattatā saṅkhāramajjhattatā”ti.",
  "tika-s0401t16:83_4": "Tadubhayena ca virujjhanaṁ passaddhisambojjhaṅgabhāvanāya eva dūrīkatanti anurujjhanasseva pahānavidhiṁ dassetuṁ –",
  "tika-s0401t16:83_5": "“sattamajjhattatā”tiādi vuttaṁ. Tenāha –",
  "tika-s0401t16:83_6": "“sattasaṅkhārakelāyanapuggalaparivajjanatā”ti.",
  "tika-s0401t16:83_7": "Upekkhāya hi visesato rāgo paṭipakkho.",
  "tika-s0401t16:83_8": "Tathā cāha –",
  "tika-s0401t16:83_9": "“upekkhā rāgabahulassa visuddhimaggo”ti.",
  "tika-s0401t16:83_10": "Dvīhākārehīti kammassakatāpaccavekkhaṇaṁ,",
  "tika-s0401t16:83_11": "attasuññatāpaccavekkhaṇanti,",
  "tika-s0401t16:83_12": "imehi dvīhi kāraṇehi.",
  "tika-s0401t16:83_13": "Dvīhevāti avadhāraṇaṁ saṅkhyāsamānatādassanatthaṁ.",
  "tika-s0401t16:83_14": "Saṅkhyā eva hettha samānā,",
  "tika-s0401t16:83_15": "na saṅkhyeyyaṁ sabbathā samānanti.",
  "tika-s0401t16:83_16": "Assāmikabhāvo anattaniyatā.",
  "tika-s0401t16:83_17": "Sati hi attani tassa kiñcanabhāvena cīvaraṁ aññaṁ vā kiñci attaniyaṁ nāma siyā,",
  "tika-s0401t16:83_18": "so pana koci natthevāti adhippāyo.",
  "tika-s0401t16:83_19": "Anaddhaniyanti na addhānakkhamaṁ,",
  "tika-s0401t16:83_20": "na ciraṭṭhāyī ittaraṁ aniccanti attho.",
  "tika-s0401t16:83_21": "Tāvakālikanti tasseva vevacanaṁ.",
  "tika-s0401t16:84_0": "Mamāyatīti mamattaṁ karoti, mamāti taṇhāya pariggayha tiṭṭhati. Dhanāyantāti dhanaṁ dabbaṁ karontā.",
  "tika-s0401t16:85_0": "419.Sammādassanalakkhaṇāti sammā aviparītaṁ aniccādivasena dassanasabhāvā.",
  "tika-s0401t16:85_1": "Sammāabhiniropanalakkhaṇoti sammadeva ārammaṇe cittassa abhiniropanasabhāvo.",
  "tika-s0401t16:85_2": "Caturaṅgasamannāgatā vācā janaṁ saṅgaṇhātīti tabbipakkhaviratisabhāvā sammāvācā bhedakaramicchāvācāpahānena",
  "tika-s0401t16:85_3": "jane sampayutte ca pariggaṇhanakiccavatī hotīti “pariggahalakkhaṇā”ti vuttā.",
  "tika-s0401t16:85_4": "Visaṁvādanādikiccatāya hi lūkhānaṁ apariggāhakānaṁ musāvādādīnaṁ paṭipakkhabhūtā siniddhabhāvena pariggahaṇasabhāvā",
  "tika-s0401t16:85_5": "sammājappanakiccā sammāvācā tappaccayasubhāsitasampaṭiggāhake jane sampayuttadhamme ca pariggaṇhantī",
  "tika-s0401t16:85_6": "pavattatīti pariggahalakkhaṇā.",
  "tika-s0401t16:85_7": "Yathā cīvarakammādippayogasaṅkhāto kammanto kātabbaṁ cīvararajanādikaṁ samuṭṭhāpeti nipphādeti,",
  "tika-s0401t16:85_8": "taṁtaṁkiriyānipphādako vā cetanāsaṅkhāto kammanto hatthacalanādikaṁ kiriyaṁ samuṭṭhāpeti,",
  "tika-s0401t16:85_9": "evaṁ sāvajjakattabbakiriyāsamuṭṭhāpakamicchākammantappahānena sammākammanto niravajjassa kattabbassa niravajjākārena samuṭṭhāpanakiccavā hotīti āha –",
  "tika-s0401t16:85_10": "“sammāsamuṭṭhāpanalakkhaṇo”ti.",
  "tika-s0401t16:85_11": "Sampayuttadhammānaṁ vā ukkhipanaṁ samuṭṭhāpanaṁ kāyikakiriyāya bhārukkhipanaṁ viya.",
  "tika-s0401t16:85_12": "Sammāvodāpanalakkhaṇoti jīvamānassa puggalassa,",
  "tika-s0401t16:85_13": "sampayuttadhammānaṁ vā jīvitindriyavuttiyā,",
  "tika-s0401t16:85_14": "ājīvasseva vā sammadeva sodhanaṁ vodāpanaṁ lakkhaṇaṁ etassāti sammāvodāpanalakkhaṇo.",
  "tika-s0401t16:85_15": "Atha vā kāyavācānaṁ khandhasantānassa ca saṁkilesabhūtamicchāājīvappahānena sammāājīvo “vodāpanalakkhaṇo”ti vutto.",
  "tika-s0401t16:85_16": "Sammāvāyāmasatisamādhīsu vattabbaṁ heṭṭhā vuttameva.",
  "tika-s0401t16:86_0": "Paññāya kusalānaṁ dhammānaṁ pubbaṅgamabhāvato sabbepi akusalā dhammā tassā paṭipakkhāvāti vuttaṁ –",
  "tika-s0401t16:86_1": "“aññehipi attano paccanīkakilesehi saddhi”nti.",
  "tika-s0401t16:86_2": "Atha vā attano paccanīkakilesā diṭṭhekaṭṭhā avijjādayo paññāya ujupaccanīkabhāvato.",
  "tika-s0401t16:86_3": "Passatīti passantī viya hoti vibandhābhāvato. Tenāha –",
  "tika-s0401t16:86_4": "“tappaṭicchādaka…pe…",
  "tika-s0401t16:86_5": "asammohato”ti.",
  "tika-s0401t16:86_6": "Sammāsaṅkappādīnaṁ micchāsaṅkappādayo ujuvipaccanīkāti āha –",
  "tika-s0401t16:86_7": "“sammāsaṅkappādayo…pe…",
  "tika-s0401t16:86_8": "pajahantī”ti.",
  "tika-s0401t16:86_9": "Tathevāti iminā attano paccanīkakilesehi saddhinti imamatthaṁ anukaḍḍhati.",
  "tika-s0401t16:86_10": "Visesatoti sammādiṭṭhiyā vuttakiccato visesena.",
  "tika-s0401t16:86_11": "Etthāti etesu sammāsaṅkappādīsu.",
  "tika-s0401t16:87_0": "Esā sammādiṭṭhi nāmāti lokiyaṁ lokuttarañca ekajjhaṁ katvā vadati missakatābhāvato. Tenāha –",
  "tika-s0401t16:87_1": "“pubbabhāge”tiādi.",
  "tika-s0401t16:87_2": "Ekārammaṇā nibbānārammaṇattā.",
  "tika-s0401t16:87_3": "Kiccatoti pubbabhāge dukkhādīhi ñāṇehi kātabbakiccassa idha nipphattito,",
  "tika-s0401t16:87_4": "imasseva vā ñāṇassa dukkhādippakāsanakiccato.",
  "tika-s0401t16:87_5": "Cattāri nāmāni labhati dukkhapariññādicatukiccasādhanato.",
  "tika-s0401t16:87_6": "Tīṇi nāmāni labhati kāmasaṅkappādippahānakiccanipphattito.",
  "tika-s0401t16:87_7": "Sikkhāpadavibhaṅge “viraticetanā taṁsampayuttā ca dhammā sikkhāpadānī”ti vuttāni,",
  "tika-s0401t16:87_8": "tattha padhānānaṁ viraticetanānaṁ vasena “viratiyopi honti cetanādayopī”ti āha.",
  "tika-s0401t16:87_9": "“Sammā vadati etāyā”tiādinā atthasambhavato sammāvācādayo tayo viratiyopi honti cetanādayopi.",
  "tika-s0401t16:87_10": "Musāvādādīhi viramaṇakāle viratiyo,",
  "tika-s0401t16:87_11": "subhāsitādivācābhāsanādikāle cetanādayo yojetabbā.",
  "tika-s0401t16:87_12": "Maggakkhaṇe pana viratiyova maggalakkhaṇappattito.",
  "tika-s0401t16:87_13": "Na hi cetanā niyyānasabhāvā.",
  "tika-s0401t16:87_14": "Atha vā ekassa ñāṇassa dukkhādiñāṇatā viya ekāya viratiyā musāvādādiviratibhāvo viya ca ekāya cetanāya",
  "tika-s0401t16:87_15": "sammāvācādikiccattayasādhanasabhāvā sammāvācādibhāvāsiddhito “maggakkhaṇe viratiyovā”ti vuttaṁ.",
  "tika-s0401t16:88_0": "Cattāri nāmāni labhatīti catusammappadhānacatusatipaṭṭhānavasena labhati.",
  "tika-s0401t16:88_1": "Maggakkhaṇeti ānetvā sambandho.",
  "tika-s0401t16:88_2": "Pubbabhāgepi maggakkhaṇepi sammāsamādhi evāti yadipi samādhiupakārakānaṁ abhiniropanānumajjanasampiyāyanabrūhanasantasukhānaṁ",
  "tika-s0401t16:88_3": "vitakkādīnaṁ vasena catūhi jhānehi sammāsamādhi vibhatto,",
  "tika-s0401t16:88_4": "tathāpi vāyāmo viya anuppannākusalānuppādanādicatuvāyāmakiccaṁ,",
  "tika-s0401t16:88_5": "sati viya ca asubhāsukhāniccānattesu kāyādīsu subhādisaññāpahānalakkhaṇaṁ catusatikiccaṁ,",
  "tika-s0401t16:88_6": "eko samādhi catujjhānasamādhikiccaṁ na sādhetīti pubbabhāgepi paṭhamajjhānasamādhi,",
  "tika-s0401t16:88_7": "paṭhamajjhānasamādhi eva maggakkhaṇepi,",
  "tika-s0401t16:88_8": "tathā pubbabhāgepi catutthajjhānasamādhi,",
  "tika-s0401t16:88_9": "catutthajjhānasamādhi eva maggakkhaṇepīti attho.",
  "tika-s0401t16:89_0": "“Kiṁ panāyaṁ maggadhammānaṁ desanānukkamo,",
  "tika-s0401t16:89_1": "kevalaṁ vācāya kamavattinibhāvato,",
  "tika-s0401t16:89_2": "udāhu kañci visesaṁ upādāyā”ti vicāraṇāyaṁ kañci visesaṁ upādāyāti dassento āha –",
  "tika-s0401t16:89_3": "“imesū”tiādi.",
  "tika-s0401t16:89_4": "Tattha bhāvanānubhāvā hitaphalāya sātisayaṁ tikkhavisadabhāvappattiyā acchariyabbhutasamatthatāyogena",
  "tika-s0401t16:89_5": "sabbaso paṭipakkhavidhamanena yāthāvato dhammasabhāvabodhanena ca sammādiṭṭhiyā bahukāratā veditabbā.  Tenāha –",
  "tika-s0401t16:89_6": "“ayaṁ hī”tiādi.",
  "tika-s0401t16:90_0": "Tassāti sammādiṭṭhiyā.",
  "tika-s0401t16:90_1": "Bahukāroti dhammasampaṭivedhe bahūpakāro.",
  "tika-s0401t16:90_2": "Idāni tamatthaṁ upamāhi vibhāvetuṁ,",
  "tika-s0401t16:90_3": "“yathā hī”tiādi vuttaṁ.",
  "tika-s0401t16:91_0": "Vacībhedassa kārako vitakko sāvajjānavajjavacībhedanivattanappavattanākārāya sammāvācāyapi upakārako evāti āha –",
  "tika-s0401t16:91_1": "“svāyaṁ…pe…",
  "tika-s0401t16:91_2": "sammāvācāyapi upakārako”ti.",
  "tika-s0401t16:91_3": "Sammāsaṅkappo hi saccavācāya virativācāyapi visesapaccayo micchāsaṅkappatadekaṭṭhakilesappahānato.",
  "tika-s0401t16:92_0": "Saṁvidahitvātiādīsu sammā vidahanaṁ kammantappayojanañca ekantānavajjavacīkāyakammavasena icchitabbanti",
  "tika-s0401t16:92_1": "virativācāvasena saṁvidahanaṁ viratikammantasseva payojanañca nidassitanti daṭṭhabbaṁ.",
  "tika-s0401t16:92_2": "Evaṁ hissa sammāvācāya sammākammantassāpi bahukāratā jotitā siyā.",
  "tika-s0401t16:92_3": "Vacībhedaniyāmikā hi vacīduccaritavirati kāyikakiriyaniyāmikāya kāyaduccaritaviratiyā upakārikā.",
  "tika-s0401t16:92_4": "Tathā hi visaṁvādanādimicchāvācato avirato micchākammantatopi na viramateva. Yathāha –",
  "tika-s0401t16:92_5": "“ekaṁ dhammaṁ atītassa…pe…",
  "tika-s0401t16:92_6": "natthi pāpaṁ akāriya”nti.",
  "tika-s0401t16:92_7": "Tasmā avisaṁvādanādisammāvācāya ṭhito sammākammantampi pūretiyevāti vacīduccaritavirati kāyaduccaritaviratiyā upakārikā.",
  "tika-s0401t16:93_0": "Yasmā ājīvapārisuddhi nāma dussīlyappahānapubbikā,",
  "tika-s0401t16:93_1": "tasmā sammāvācākammantānantaraṁ sammāājīvo desitoti dassetuṁ –",
  "tika-s0401t16:93_2": "“catubbidhaṁ panā”tiādi vuttaṁ.",
  "tika-s0401t16:93_3": "Ettāvatāti parisuddhasīlājīvikāmattena.",
  "tika-s0401t16:93_4": "Idaṁ vīriyanti catusammappadhānavīriyaṁ.",
  "tika-s0401t16:94_0": "Vīriyārambhopi sammāsatipariggahito eva nibbānāvaho,",
  "tika-s0401t16:94_1": "na kevaloti dassetuṁ –",
  "tika-s0401t16:94_2": "“tato”tiādi vuttaṁ.",
  "tika-s0401t16:94_3": "Sūpaṭṭhitāti bahiddhāvikkhepaṁ pahāya suṭṭhu upaṭṭhitā kātabbā.",
  "tika-s0401t16:94_4": "Samādhissa upakāradhammā nāma yathāvuttavatthuvisadakiriyādayo.",
  "tika-s0401t16:94_5": "Tappaṭipakkhato anupakāradhammā veditabbā.",
  "tika-s0401t16:94_6": "Gatiyoti nipphattiyo.",
  "tika-s0401t16:94_7": "Samanvesitvāti sammā pariyesitvā.",
  "tika-s0401t16:95_0": "427.",
  "tika-s0401t16:95_1": "Yathā itthīsu kathā pavattā adhitthīti vuccati,",
  "tika-s0401t16:95_2": "evaṁ attānaṁ adhikicca pavattā ajjhattaṁ.",
  "tika-s0401t16:95_3": "“Evaṁ pavattamānā mayaṁ ‘attā’ti gahaṇaṁ gamissāmā”ti iminā viya adhippāyena attānaṁ adhikicca uddissa pavattā sattasantatipariyāpannā ajjhattaṁ.",
  "tika-s0401t16:95_4": "Tasmiṁ ajjhattarūpe,",
  "tika-s0401t16:95_5": "attano kesādivatthuke kasiṇarūpeti attho.",
  "tika-s0401t16:95_6": "Parikammavasena ajjhattaṁrūpasaññīti parikammakaraṇavasena ajjhattaṁ rūpasaññī,",
  "tika-s0401t16:95_7": "na appanāvasena.",
  "tika-s0401t16:95_8": "Na hi paṭibhāganimittārammaṇā appanā ajjhattavisayā sambhavati.",
  "tika-s0401t16:95_9": "Taṁ pana ajjhattaṁ parikammavasena laddhaṁ kasiṇanimittaṁ avisuddhameva hoti,",
  "tika-s0401t16:95_10": "na bahiddhā parikammavasena laddhaṁ viya visuddhaṁ. Tenāha –",
  "tika-s0401t16:95_11": "“taṁ panā”tiādi.",
  "tika-s0401t16:96_0": "Yassevaṁ parikammaṁ ajjhattaṁ uppannanti yassa puggalassa evaṁ vuttappakārena ajjhattaṁ parikammaṁ jātaṁ.",
  "tika-s0401t16:96_1": "Nimittaṁ pana bahiddhāti paṭibhāganimittaṁ sasantatipariyāpannaṁ na hotīti bahiddhā.",
  "tika-s0401t16:96_2": "Parittānīti yathāladdhāni suppasarāvamattāni. Tenāha –",
  "tika-s0401t16:96_3": "“avaḍḍhitānī”ti.",
  "tika-s0401t16:96_4": "Parittavasenevāti vaṇṇavasena ābhoge vijjamānepi parittavaseneva idaṁ abhibhāyatanaṁ vuttaṁ parittatā hettha abhibhavanassa kāraṇaṁ.",
  "tika-s0401t16:96_5": "Vaṇṇābhoge satipi asatipi abhibhavatīti abhibhu,",
  "tika-s0401t16:96_6": "parikammaṁ, ñāṇaṁ vā.",
  "tika-s0401t16:96_7": "Abhibhu āyatanaṁ etassāti abhibhāyatanaṁ, jhānaṁ.",
  "tika-s0401t16:96_8": "Abhibhavitabbaṁ vā ārammaṇasaṅkhātaṁ āyatanaṁ etassāti abhibhāyatanaṁ.",
  "tika-s0401t16:96_9": "Atha vā ārammaṇābhibhavanato abhibhu ca taṁ āyatanañca yogino sukhavisesānaṁ adhiṭṭhānabhāvato manāyatanadhammāyatanabhāvato",
  "tika-s0401t16:96_10": "cāti sasampayuttajjhānaṁ abhibhāyatanaṁ.",
  "tika-s0401t16:96_11": "Abhibhāyatanabhāvanā nāma tikkhapaññasseva sambhavati,",
  "tika-s0401t16:96_12": "na itarassāti āha –",
  "tika-s0401t16:96_13": "“ñāṇuttariko puggalo”ti.",
  "tika-s0401t16:96_14": "Abhibhavitvā samāpajjatīti ettha abhibhavanaṁ samāpajjanañca upacārajjhānādhigamanasamanantarameva appanājhānuppādananti āha –",
  "tika-s0401t16:96_15": "“saha nimittuppādenevettha appanaṁ pāpetī”ti.",
  "tika-s0401t16:96_16": "Saha nimittuppādenāti ca appanāparivāsābhāvassa lakkhaṇavacanametaṁ.",
  "tika-s0401t16:96_17": "Yo khippābhiññoti vuccati,",
  "tika-s0401t16:96_18": "tatopi ñāṇuttarasseva abhibhāyatanabhāvanā.",
  "tika-s0401t16:96_19": "Etthāti etasmiṁ nimitte.",
  "tika-s0401t16:96_20": "Appanaṁ pāpetīti bhāvanāappanaṁ neti.",
  "tika-s0401t16:97_0": "Ettha ca keci “uppanne upacārajjhāne taṁ ārabbha ye heṭṭhimantena dve tayo javanavārā pavattanti,",
  "tika-s0401t16:97_1": "te upacārajjhānapakkhikā eva,",
  "tika-s0401t16:97_2": "tadanantaraṁ bhavaṅgaparivāsena upacārasevanāya ca vinā appanā hoti,",
  "tika-s0401t16:97_3": "saha nimittuppādeneva appanaṁ pāpetī”ti vadanti,",
  "tika-s0401t16:97_4": "taṁ tesaṁ matimattaṁ.",
  "tika-s0401t16:97_5": "Na hi pārivāsikaparikammena appanāvāro icchito,",
  "tika-s0401t16:97_6": "nāpi mahaggatappamāṇajjhānesu viya upacārajjhāne ekantato paccavekkhaṇā icchitabbā.",
  "tika-s0401t16:97_7": "Tasmā upacārajjhānādhigamato paraṁ katipayabhavaṅgacittāvasāne appanaṁ pāpuṇanto “saha nimittuppādenevettha appanaṁ pāpetī”ti vutto.",
  "tika-s0401t16:97_8": "Saha nimittuppādenāti ca adhippāyikamidaṁ vacanaṁ,",
  "tika-s0401t16:97_9": "na nītatthaṁ,",
  "tika-s0401t16:97_10": "tattha adhippāyo vuttanayeneva veditabbo.",
  "tika-s0401t16:97_11": "Na antosamāpattiyaṁ tadā tathārūpassa ābhogassa asambhavato.",
  "tika-s0401t16:97_12": "Samāpattito vuṭṭhitassa ābhogo pubbabhāgabhāvanāvasena jhānakkhaṇe pavattaṁ abhibhavanākāraṁ gahetvā pavattoti daṭṭhabbaṁ.",
  "tika-s0401t16:97_13": "Abhidhammaṭṭhakathāyaṁ pana “imināssa pubbābhogo kathito”ti vuttaṁ.",
  "tika-s0401t16:97_14": "Antosamāpattiyaṁ tadā tathā ābhogābhāve kasmā jhānasaññāyapīti vuttanti āha –",
  "tika-s0401t16:97_15": "“abhibhavasaññā hissa antosamāpattiyampi atthī”ti.",
  "tika-s0401t16:98_0": "Vaḍḍhitappamāṇānīti vipulappamāṇānīti attho,",
  "tika-s0401t16:98_1": "na ekaṅguladvaṅgulādivaḍḍhiṁ pāpitāni tathā vaḍḍhanassevettha asambhavato. Tenāha –",
  "tika-s0401t16:98_2": "“mahantānī”ti.",
  "tika-s0401t16:98_3": "Bhattavaḍḍhitakanti bhuñjanabhājane vaḍḍhetvā dinnaṁ bhattaṁ,",
  "tika-s0401t16:98_4": "ekāsane purisena bhuñjitabbabhattato upaḍḍhabhattanti attho.",
  "tika-s0401t16:99_0": "Rūpe saññā rūpasaññā,",
  "tika-s0401t16:99_1": "sā assa atthīti rūpasaññī,",
  "tika-s0401t16:99_2": "na rūpasaññī arūpasaññī.",
  "tika-s0401t16:99_3": "Saññāsīsena jhānaṁ vadati.",
  "tika-s0401t16:99_4": "Rūpasaññāya anuppādanamevettha alābhitā.",
  "tika-s0401t16:99_5": "Bahiddhāva uppannanti bahiddhāvatthusmiṁyeva uppannaṁ.",
  "tika-s0401t16:99_6": "Ettha ca –",
  "tika-s0401t16:100_0": "“Ajjhattaṁ rūpasaññī bahiddhā rūpāni passati parittāni suvaṇṇadubbaṇṇāni.",
  "tika-s0401t16:100_1": "Ajjhattaṁ rūpasaññī bahiddhā rūpāni passati appamāṇāni suvaṇṇadubbaṇṇāni.",
  "tika-s0401t16:100_2": "Ajjhattaṁ arūpasaññī bahiddhā rūpāni passati parittāni suvaṇṇadubbaṇṇāni.",
  "tika-s0401t16:100_3": "Ajjhattaṁ arūpasaññī bahiddhā rūpāni passati appamāṇāni suvaṇṇadubbaṇṇānī”ti –",
  "tika-s0401t16:101_0": "Evamidha cattāri abhibhāyatanāni āgatāni.",
  "tika-s0401t16:101_1": "Abhidhamme pana “ajjhattaṁ arūpasaññī bahiddhā rūpāni passati parittāni suvaṇṇadubbaṇṇāni,",
  "tika-s0401t16:101_2": "appamāṇāni suvaṇṇadubbaṇṇānī”ti evamāgatāni.",
  "tika-s0401t16:101_3": "Tattha ca kāraṇaṁ abhidhammaṭṭhakathāyaṁ vuttameva.",
  "tika-s0401t16:101_4": "Tathā hi vuttaṁ aṭṭhasāliniyaṁ –",
  "tika-s0401t16:102_0": "“Kasmā pana yathā suttante ‘ajjhattaṁ rūpasaññī eko bahiddhā rūpāni passati parittānī’tiādi vuttaṁ,",
  "tika-s0401t16:102_1": "evaṁ avatvā idha catūsupi abhibhāyatanesu ajjhattaṁ arūpasaññitāva vuttāti.",
  "tika-s0401t16:102_2": "Ajjhattarūpānaṁ anabhibhavanīyato.",
  "tika-s0401t16:102_3": "Tattha vā hi idha vā bahiddhā rūpāneva abhibhavitabbāni,",
  "tika-s0401t16:102_4": "tasmā tāni niyamato vattabbānī”ti.",
  "tika-s0401t16:103_0": "Tatrāpi idhapi vuttāni “ajjhattaṁ rūpasaññī ajjhattaṁ arūpasaññīti idaṁ pana satthu desanāvilāsamattamevā”ti.",
  "tika-s0401t16:103_1": "Ayaṁ panettha adhippāyo –",
  "tika-s0401t16:103_2": "idha vaṇṇābhogarahitāni sahitāni ca sabbāni parittāni suvaṇṇadubbaṇṇāni abhibhuyyāti.",
  "tika-s0401t16:103_3": "Pariyāyakathā hi suttantadesanāti.",
  "tika-s0401t16:103_4": "Abhidhamme pana nippariyāyadesanattā vaṇṇābhogarahitāni visuṁ vuttāni,",
  "tika-s0401t16:103_5": "tathā sahitāni.",
  "tika-s0401t16:103_6": "Atthi hi ubhayattha abhibhavanavisesoti.",
  "tika-s0401t16:103_7": "Tathā idha pariyāyadesanattā vimokkhānampi abhibhavanapariyāyo atthīti “ajjhattaṁ rūpasaññī”tiādinā paṭhamadutiyaabhibhāyatanesu paṭhamavimokkho,",
  "tika-s0401t16:103_8": "tatiyacatutthaabhibhāyatanesu dutiyavimokkho,",
  "tika-s0401t16:103_9": "vaṇṇābhibhāyatanesu tatiyavimokkho ca abhibhavanapattito saṅgahito.",
  "tika-s0401t16:103_10": "Abhidhamme pana nippariyāyadesanattā vimokkhābhibhāyatanāni asaṅkarato desetuṁ vimokkhe vajjetvā abhibhāyatanāni kathitāni.",
  "tika-s0401t16:103_11": "Sabbāni ca vimokkhakiccāni jhānāni vimokkhadesanāyaṁ vuttāni.",
  "tika-s0401t16:103_12": "Tadetaṁ “ajjhattaṁ rūpasaññī”ti āgatassa abhibhāyatanadvayassa abhidhamme abhibhāyatanesu avacanato “rūpī",
  "tika-s0401t16:103_13": "rūpāni passatī”tiādīnañca sabbavimokkhakiccasādhāraṇavacanabhāvato vavatthānaṁ katanti viññāyati.",
  "tika-s0401t16:104_0": "Ajjhattarūpānaṁanabhibhavanīyatoti idaṁ abhidhamme katthacipi “ajjhattarūpāni passatī”ti avatvā sabbattha yaṁ vuttaṁ –",
  "tika-s0401t16:104_1": "“bahiddhā rūpāni passatī”ti,",
  "tika-s0401t16:104_2": "tassa kāraṇavacanaṁ.",
  "tika-s0401t16:104_3": "Tena yaṁ aññahetukaṁ suttante “bahiddhā rūpāni passatī”ti vacanaṁ,",
  "tika-s0401t16:104_4": "taṁ tena hetunā vuttaṁ.",
  "tika-s0401t16:104_5": "Yaṁ pana desanāvilāsahetukaṁ ajjhattaṁ arūpasaññitāya eva abhidhamme vacanaṁ,",
  "tika-s0401t16:104_6": "na tassa aññaṁ kāraṇaṁ maggitabbanti dasseti.",
  "tika-s0401t16:104_7": "Ajjhattarūpānaṁ anabhibhavanīyatā ca tesaṁ bahiddhārūpānaṁ viya avibhūtattā.",
  "tika-s0401t16:104_8": "Desanāvilāso ca yathāvuttavavatthānavasena veditabbo veneyyajjhāsayavasena vijjamānapariyāyakathanabhāvato.",
  "tika-s0401t16:104_9": "Desanāvilāso hi nāma veneyyajjhāsayānurūpaṁ vijjamānassa ca pariyāyassa vibhāvanaṁ,",
  "tika-s0401t16:104_10": "na yassa kassaci,",
  "tika-s0401t16:104_11": "tasmā “idha pariyāyadesanattā”tiādinā vuttappakāraṁ vavatthānaṁ desanāvilāsanibandhananti daṭṭhabbaṁ.",
  "tika-s0401t16:105_0": "Suvaṇṇadubbaṇṇānīti eteneva siddhattā na nīlādiabhibhāyatanāni vattabbānīti ce?",
  "tika-s0401t16:105_1": "Na nīlādīsu katādhikārānaṁ nīlādibhāvasseva abhibhavanakāraṇattā.",
  "tika-s0401t16:105_2": "Na hi tesaṁ parisuddhāparisuddhavaṇṇānaṁ parittatā appamāṇatā vā abhibhavanakāraṇaṁ,",
  "tika-s0401t16:105_3": "atha kho nīlādibhāvo evāti.",
  "tika-s0401t16:105_4": "Etesu ca parittādikasiṇarūpesu yaṁyaṁcaritassa imāni abhibhāyatanāni ijjhanti,",
  "tika-s0401t16:105_5": "taṁ dassetuṁ –",
  "tika-s0401t16:105_6": "“imesu panā”tiādi vuttaṁ.",
  "tika-s0401t16:106_0": "Sabbasaṅgāhikavasenāti nīlavaṇṇanīlanidassananīlanibhāsānaṁ sādhāraṇavasena.",
  "tika-s0401t16:106_1": "Vaṇṇavasenāti sabhāvavaṇṇavasena.",
  "tika-s0401t16:106_2": "Nidassanavasenāti passitabbatāvasena,",
  "tika-s0401t16:106_3": "cakkhuviññāṇavīthiyā gahetabbatāvasena.",
  "tika-s0401t16:106_4": "Obhāsavasenāti sappabhāsatāya avabhāsanavasena.",
  "tika-s0401t16:106_5": "Vaṇṇadhātuyā vāti añjanarajatavatthādivaṇṇadhātuyā.",
  "tika-s0401t16:106_6": "Lokiyāneva rūpāvacarajjhānabhāvato.",
  "tika-s0401t16:107_0": "435.Rūpīti ettha yenāyaṁ sasantatipariyāpannena rūpena samannāgato,",
  "tika-s0401t16:107_1": "taṁ yassa jhānassa hetubhāvena visiṭṭharūpaṁ hoti.",
  "tika-s0401t16:107_2": "Yena visiṭṭhena rūpīti vucceyya,",
  "tika-s0401t16:107_3": "tadeva sasantatipariyāpannarūpanimittaṁ jhānaṁ.",
  "tika-s0401t16:107_4": "Idha pana paramatthato rūpibhāvasādhakanti āha –",
  "tika-s0401t16:107_5": "“ajjhattaṁ kesādīsū”tiādi.",
  "tika-s0401t16:107_6": "Rūpajjhānaṁ rūpanti uttarapadalopena vuttaṁ –",
  "tika-s0401t16:107_7": "“rūpūpapattiyā”tiādīsu viya.",
  "tika-s0401t16:108_0": "Subhantvevaadhimutto hotīti ayaṁ tatiyavimokkho.",
  "tika-s0401t16:108_1": "Idha suparisuddhanīlādivaṇṇakasiṇajjhānavasena vuttoti dassetvā idāni paṭisambhidāpāḷiyaṁ tassa brahmavihārajjhānavasena āgatabhāvaṁ dassetuṁ –",
  "tika-s0401t16:108_2": "“paṭisambhidāmagge panā”tiādi āraddhaṁ.",
  "tika-s0401t16:108_3": "Idha pana uparipāḷiyaṁyeva brahmavihārānaṁ āgatattā taṁ nayaṁ paṭikkhipitvā parisuddhanīlādivaṇṇakasiṇavaseneva subhavimokkho anuññāto.",
  "tika-s0401t16:109_0": "443.Parikammapathaviyāpīti akatāya vā katāya vā daḷhamaṇḍalādisaṅkhātaparikammapathaviyāpi.",
  "tika-s0401t16:109_1": "Uggahanimittādīnaṁ pathavīkasiṇanti nāmaṁ nissite nissayavohāravasena vuttanti daṭṭhabbaṁ,",
  "tika-s0401t16:109_2": "yathā “mañcā ukkuṭṭhiṁ karontī”ti.",
  "tika-s0401t16:110_0": "Sīlānīti pātimokkhasaṁvarādīni cattāri sīlāni.",
  "tika-s0401t16:110_1": "Sodhetvāti anāpajjanena āpannavuṭṭhāpanena kilesehi appaṭipīḷanena ca visodhetvā.",
  "tika-s0401t16:110_2": "Tividhañhi sīlassa visodhanaṁ nāma –",
  "tika-s0401t16:110_3": "anāpajjanaṁ āpannavuṭṭhāpanaṁ kilesehi ca appaṭipīḷananti.",
  "tika-s0401t16:110_4": "Kammaṭṭhānabhāvanaṁ paribundheti uparodheti pavattituṁ na detīti palibodho rakārassa lakāraṁ katvā,",
  "tika-s0401t16:110_5": "paribandhoti attho.",
  "tika-s0401t16:110_6": "Upacchinditvāti samāpannena saṅgāhaṇena vā uparundhitvā,",
  "tika-s0401t16:110_7": "apalibodhaṁ katvāti attho.",
  "tika-s0401t16:110_8": "Kalyāṇamittaṁ upasaṅkamitvāti –",
  "tika-s0401t16:111_0": "“Piyo garu bhāvanīyo, vattā ca vacanakkhamo;",
  "tika-s0401t16:112_0": "Gambhīrañca kathaṁ kattā, no caṭṭhāne niyojako”ti. –",
  "tika-s0401t16:113_0": "Evamādiguṇasamannāgataṁ ekantahitesiṁ vuddhipakkhe ṭhitaṁ kalyāṇamittaṁ upasaṅkamitvā.",
  "tika-s0401t16:114_0": "Ananurūpaṁvihāranti aṭṭhārasannaṁ dosānaṁ aññatarena samannāgataṁ. Vuttañhetaṁ aṭṭhakathāsu –",
  "tika-s0401t16:115_0": "“Mahāvāsaṁ navāvāsaṁ, jarāvāsañca panthaniṁ;",
  "tika-s0401t16:116_0": "Soṇḍiṁ paṇṇañca pupphañca, phalaṁ patthitameva ca.",
  "tika-s0401t16:117_0": "“Nagaraṁ dārunā khettaṁ, visabhāgena paṭṭanaṁ;",
  "tika-s0401t16:118_0": "Paccantasīmā sappāyaṁ, yattha mitto na labbhati.",
  "tika-s0401t16:119_0": "“Aṭṭhārasetāni ṭhānāni, iti viññāya paṇḍito;",
  "tika-s0401t16:120_0": "Ārakā parivajjeyya, maggaṁ sappaṭibhayaṁ yathā”ti. ;",
  "tika-s0401t16:121_0": "Anurūpeti gocaragāmato nātidūranaccāsannatādīhi pañcahi aṅgehi samannāgate. Vuttañhetaṁ bhagavatā –",
  "tika-s0401t16:122_0": "“Kathañca,",
  "tika-s0401t16:122_1": "bhikkhave,",
  "tika-s0401t16:122_2": "senāsanaṁ pañcaṅgasamannāgataṁ hoti? Idha,",
  "tika-s0401t16:122_3": "bhikkhave,",
  "tika-s0401t16:122_4": "senāsanaṁ nātidūraṁ hoti naccāsannaṁ gamanāgamanasampannaṁ divā appākiṇṇaṁ rattiṁ appasaddaṁ appanigghosaṁ appaḍaṁsamakasavātātapasarīsapasamphassaṁ.",
  "tika-s0401t16:122_5": "Tasmiṁ kho pana senāsane viharantassa appakasirena uppajjanti cīvarapiṇḍapātasenāsanagilānapaccayabhesajjaparikkhārā.",
  "tika-s0401t16:122_6": "Tasmiṁ kho pana senāsane therā bhikkhū viharanti bahussutā āgatāgamā dhammadharā vinayadharā mātikādharā.",
  "tika-s0401t16:122_7": "Te kālena kālaṁ upasaṅkamitvā paripucchati paripañhati ‘idaṁ, bhante,",
  "tika-s0401t16:122_8": "kathaṁ imassa ko attho’ti.",
  "tika-s0401t16:122_9": "Tassa te āyasmanto avivaṭañceva vivaranti,",
  "tika-s0401t16:122_10": "anuttānīkatañca uttāniṁ karonti,",
  "tika-s0401t16:122_11": "anekavihitesu ca kaṅkhāṭhāniyesu dhammesu kaṅkhaṁ paṭivinodenti. Evaṁ kho,",
  "tika-s0401t16:122_12": "bhikkhave,",
  "tika-s0401t16:122_13": "senāsanaṁ pañcaṅgasamannāgataṁ hotī”ti.",
  "tika-s0401t16:123_0": "Ettha ca nātidūraṁ naccāsannaṁ gamanāgamanasampannanti ekaṁ aṅgaṁ,",
  "tika-s0401t16:123_1": "divā appākiṇṇaṁ rattiṁ appasaddaṁ appanigghosanti ekaṁ,",
  "tika-s0401t16:123_2": "appaḍaṁsamakasavātātapasarīsapasamphassanti ekaṁ,",
  "tika-s0401t16:123_3": "tasmiṁ kho pana senāsane viharantassa…pe…",
  "tika-s0401t16:123_4": "parikkhārāti ekaṁ,",
  "tika-s0401t16:123_5": "tasmiṁ kho pana senāsane therā…pe…",
  "tika-s0401t16:123_6": "kaṅkhaṁ paṭivinodentīti ekanti evaṁ pañcaṅgāni veditabbāni.",
  "tika-s0401t16:124_0": "Khuddakapalibodhaṁupacchinditvāti dīghakesanakhalomānaṁ chedanena cīvarakammacīvararajanapattapacanamañcapīṭhādisodhanavasena",
  "tika-s0401t16:124_1": "khuddakapalibodhaṁ upacchinditvā.",
  "tika-s0401t16:125_0": "453.Uddhumātakādīsūti ettha ādi-",
  "tika-s0401t16:125_1": "saddena vinīlakavipubbakavicchiddakavikkhāyitakahatavikkhittakalohitakapuḷavakaaṭṭhikānaṁ saṅgaho daṭṭhabbo.",
  "tika-s0401t16:125_2": "Tattha bhastā viya vāyunā uddhaṁ jīvitapariyādānā yathānukkamaṁ samuggatena sūnabhāvena dhumātattā uddhumātaṁ,",
  "tika-s0401t16:125_3": "uddhumātameva uddhumātakaṁ,",
  "tika-s0401t16:125_4": "paṭikūlattā vā kucchitaṁ uddhumātanti uddhumātakaṁ,",
  "tika-s0401t16:125_5": "tathārūpassa chavasarīrassetaṁ adhivacanaṁ.",
  "tika-s0401t16:125_6": "Vinīlaṁ vuccati viparibhinnanīlavaṇṇaṁ,",
  "tika-s0401t16:125_7": "vinīlameva vinīlakaṁ,",
  "tika-s0401t16:125_8": "paṭikūlattā vā kucchitaṁ vinīlanti vinīlakaṁ,",
  "tika-s0401t16:125_9": "maṁsussadaṭṭhānesu rattavaṇṇassa,",
  "tika-s0401t16:125_10": "pubbasannicayaṭṭhānesu setavaṇṇassa,",
  "tika-s0401t16:125_11": "yebhuyyena ca nīlavaṇṇassa nilaṭṭhāne nīlasāṭakapārutasseva chavasarīrassetaṁ adhivacanaṁ.",
  "tika-s0401t16:125_12": "Paribhinnaṭṭhānesu vissandamānapubbaṁ vipubbaṁ,",
  "tika-s0401t16:125_13": "vipubbameva vipubbakaṁ,",
  "tika-s0401t16:125_14": "paṭikūlattā vā kucchitaṁ vipubbanti vipubbakaṁ,",
  "tika-s0401t16:125_15": "tathārūpassa chavasarīrassetaṁ adhivacanaṁ.",
  "tika-s0401t16:125_16": "Vicchiddaṁ vuccati dvidhā chindanena apadhāritaṁ,",
  "tika-s0401t16:125_17": "vicchiddameva vicchiddakaṁ,",
  "tika-s0401t16:125_18": "paṭikūlattā vā kucchitaṁ vicchiddanti vicchiddakaṁ,",
  "tika-s0401t16:125_19": "vemajjhe chinnassa chavasarīrassetaṁ adhivacanaṁ.",
  "tika-s0401t16:125_20": "Ito ca etto ca vividhākārena soṇasiṅgālādīhi khāyitaṁ vikkhāyitaṁ,",
  "tika-s0401t16:125_21": "vikkhāyitameva vikkhāyitakaṁ,",
  "tika-s0401t16:125_22": "paṭikūlattā vā kucchitaṁ vikkhāyitanti vikkhāyitakaṁ,",
  "tika-s0401t16:125_23": "tathārūpassa chavasarīrassetaṁ adhivacanaṁ.",
  "tika-s0401t16:126_0": "Vividhā khittaṁ vikkhittaṁ,",
  "tika-s0401t16:126_1": "vikkhittameva vikkhittakaṁ,",
  "tika-s0401t16:126_2": "paṭikūlattā vā kucchitaṁ vikkhittanti vikkhittakaṁ,",
  "tika-s0401t16:126_3": "aññena hatthaṁ,",
  "tika-s0401t16:126_4": "aññena pādaṁ,",
  "tika-s0401t16:126_5": "aññena sīsanti evaṁ tato tato vikkhittassa chavasarīrassetaṁ adhivacanaṁ.",
  "tika-s0401t16:126_6": "Hatañca taṁ purimanayeneva vikkhittakañcāti hatavikkhittakaṁ,",
  "tika-s0401t16:126_7": "kākapadākārena aṅgapaccaṅgesu satthena hanitvā vuttanayeneva vikkhittassa chavasarīrassetaṁ adhivacanaṁ.",
  "tika-s0401t16:126_8": "Lohitaṁ kirati vikkhipati ito cito ca paggharatīti lohitakaṁ,",
  "tika-s0401t16:126_9": "paggharitalohitamakkhitassa chavasarīrassetaṁ adhivacanaṁ.",
  "tika-s0401t16:126_10": "Puḷavā vuccanti kimayo,",
  "tika-s0401t16:126_11": "puḷave kiratīti puḷavakaṁ,",
  "tika-s0401t16:126_12": "kimiparipuṇṇassa chavasarīrassetaṁ adhivacanaṁ.",
  "tika-s0401t16:126_13": "Aṭṭhiyeva aṭṭhikaṁ,",
  "tika-s0401t16:126_14": "paṭikūlattā vā kucchitaṁ aṭṭhīti aṭṭhikaṁ,",
  "tika-s0401t16:126_15": "aṭṭhisaṅkhalikāyapi ekaṭṭhikassapi etaṁ adhivacanaṁ.",
  "tika-s0401t16:126_16": "Imesu dasasu asubhesu paṭhamajjhānameva uppajjati,",
  "tika-s0401t16:126_17": "na dutiyādīni. Tenāha –",
  "tika-s0401t16:126_18": "idha “paṭhamajjhānasahagatā saññā”ti.",
  "tika-s0401t16:126_19": "Tathā hi aparisaṇṭhitajalāya sīghasotāya nadiyā arittabaleneva nāvā tiṭṭhati,",
  "tika-s0401t16:126_20": "vinā arittena na sakkā ṭhapetuṁ.",
  "tika-s0401t16:126_21": "Evamevaṁ dubbalattā ārammaṇassa vitakkabaleneva cittaṁ ekaggaṁ hutvā tiṭṭhati,",
  "tika-s0401t16:126_22": "vinā vitakkena na sakkā ṭhapetuṁ.",
  "tika-s0401t16:126_23": "Tasmā paṭhamajjhānamevettha hoti,",
  "tika-s0401t16:126_24": "na dutiyādīni.",
  "tika-s0401t16:126_25": "Ārammaṇassa dubbalatā cettha paṭikūlabhāvena cittaṁ ṭhapetuṁ asamatthatā.",
  "tika-s0401t16:127_0": "“Rukkho mato,",
  "tika-s0401t16:127_1": "lohaṁ mata”ntiādīsu yaṁ khandhappabandhaṁ upādāya rukkhādisamaññā,",
  "tika-s0401t16:127_2": "tasmiṁ anupacchinnepi allatādivigamanaṁ nissāya matavohāro sammutimaraṇaṁ.",
  "tika-s0401t16:127_3": "Saṅkhārānaṁ khaṇabhaṅgasaṅkhātaṁ khaṇikamaraṇaṁ.",
  "tika-s0401t16:127_4": "Samucchedamaraṇanti arahato santānassa sabbaso ucchedabhūtaṁ maraṇaṁ.",
  "tika-s0401t16:127_5": "Vipassanābhāvanāvasena cetaṁ vuttaṁ.",
  "tika-s0401t16:127_6": "Maraṇānussatibhāvanāyaṁ pana tividhampetaṁ nādhippetaṁ asaṁvegavatthuto anupaṭṭhahanato abāhullato ca.",
  "tika-s0401t16:127_7": "Maraṇānussatiyañhi ekena bhavena paricchinnassa jīvitindriyappabandhassa vicchedo maraṇanti adhippeto saṁvegavatthuto upaṭṭhahanato bāhullato ca.",
  "tika-s0401t16:127_8": "Idāni imameva maraṇaṁ sandhāya vikappantaraṁ dassento,",
  "tika-s0401t16:127_9": "“heṭṭhā vuttalakkhaṇā vā”tiādimāha.",
  "tika-s0401t16:128_0": "Asitapītādibhedeti asitapītakhāyitasāyitappabhede,",
  "tika-s0401t16:128_1": "asitabbakhāditabbasāyitabbavibhāgeti attho kālabhedavacanicchāya abhāvato yathā “duddha”nti.",
  "tika-s0401t16:128_2": "Kabaḷaṁ karīyatīti kabaḷīkāro,",
  "tika-s0401t16:128_3": "āharīyatīti āhāro,",
  "tika-s0401t16:128_4": "kabaḷīkāro ca so āhāro cāti kabaḷīkārāhāro.",
  "tika-s0401t16:128_5": "Vatthuvasena cetaṁ vuttaṁ.",
  "tika-s0401t16:128_6": "Savatthuko eva hi āhāro idha kammaṭṭhānabhāvena adhippeto.",
  "tika-s0401t16:128_7": "Ojālakkhaṇo pana āhāro ojaṭṭhamakaṁ rūpaṁ āharatīti āhāroti vuccati.",
  "tika-s0401t16:128_8": "So idha nādhippeto paṭikūlākāraggahaṇassa asambhavato.",
  "tika-s0401t16:128_9": "Nava paṭikūlānīti gamanapariyesanaparibhogāsayanidānaaparipakkaparipakkaphalanissandappaṭikūlavasena nava paṭikūlāni.",
  "tika-s0401t16:128_10": "Samakkhanappaṭikūlaṁ pana paribhogādīsu labbhamānattā idha visuṁ na gahitaṁ,",
  "tika-s0401t16:128_11": "aññathā tena saddhiṁ “dasa paṭikūlānī”ti vattabbaṁ.",
  "tika-s0401t16:128_12": "Visuddhimagge pana samakkhanaṁ paribhogādīsu labbhamānampi nissandavasena visesato paṭikūlanti visuṁ gahetvā dasahākārehi paṭikūlatā vuttā.",
  "tika-s0401t16:129_0": "Uppajjanakasaññanti paṭikūlākāraggahaṇavasena uppajjanakasaññaṁ.",
  "tika-s0401t16:129_1": "Saññāsaddo cāyaṁ “rūpasaññā saddasaññā”tiādīsu sañjānanalakkhaṇe dhamme āgato,",
  "tika-s0401t16:129_2": "“aniccasaññā dukkhasaññā”tiādīsu vipassanāya āgato,",
  "tika-s0401t16:129_3": "“uddhumātakasaññāti vā sopākarūpasaññāti vā ime dhammā ekaṭṭhā,",
  "tika-s0401t16:129_4": "udāhu nānaṭṭhā”tiādīsu samathe āgato.",
  "tika-s0401t16:129_5": "Idha pana samathassa parikamme daṭṭhabbo.",
  "tika-s0401t16:129_6": "Āhārehi paṭikūlākāraggahaṇaṁ,",
  "tika-s0401t16:129_7": "tappabhāvitaṁ vā upacārajjhānaṁ idha “āhāre paṭikūlasaññā”ti adhippetaṁ.",
  "tika-s0401t16:130_0": "Ukkaṇṭhitasaññanti nibbindanākārena uppajjanakasaññaṁ.",
  "tika-s0401t16:130_1": "Aniccasaññanti ettha aniccaṁ khandhapañcakaṁ uppādavayaññathattabhāvato,",
  "tika-s0401t16:130_2": "hutvā abhāvato vā,",
  "tika-s0401t16:130_3": "tasmiṁ anicce khandhapañcake aniccanti uppajjamānā aniccalakkhaṇapariggāhikā saññā aniccasaññā. Tenāha –",
  "tika-s0401t16:130_4": "“pañcannaṁ upādānakkhandhāna”ntiādi.",
  "tika-s0401t16:130_5": "Tattha udayo nibbattilakkhaṇaṁ,",
  "tika-s0401t16:130_6": "vayo vipariṇāmalakkhaṇaṁ,",
  "tika-s0401t16:130_7": "aññathattaṁ jarā.",
  "tika-s0401t16:130_8": "Udayabbayaññathattaggahaṇena aniccalakkhaṇaṁ dasseti.",
  "tika-s0401t16:130_9": "Uppādavayaññathattabhāvato hi khandhapañcakaṁ aniccanti vuccati.",
  "tika-s0401t16:130_10": "Yassa ca sabhāvena khandhapañcakaṁ aniccanti vuccati,",
  "tika-s0401t16:130_11": "taṁ aniccalakkhaṇaṁ.",
  "tika-s0401t16:130_12": "Tena hi taṁ aniccanti lakkhīyati,",
  "tika-s0401t16:130_13": "aniccalakkhaṇañca udayabbayānaṁ amanasikārā santatiyā paṭicchannattā na upaṭṭhāti,",
  "tika-s0401t16:130_14": "udayabbayaṁ pana pariggahetvā santatiyā vikopitāya aniccalakkhaṇaṁ yāthāvasarasato upaṭṭhāti.",
  "tika-s0401t16:130_15": "Na hi sammadeva udayabbayaṁ sallakkhentassa pubbāpariyena pavattamānānaṁ dhammānaṁ aññoññabhāvaṁ sallakkhaṇena",
  "tika-s0401t16:130_16": "santatiyā ugghāṭitāya dhammā sambandhabhāvena upaṭṭhahanti,",
  "tika-s0401t16:130_17": "atha kho ayosalākā viya asambandhabhāvenāti suṭṭhutaraṁ aniccalakkhaṇaṁ pākaṭaṁ hoti.",
  "tika-s0401t16:131_0": "“Yadaniccaṁ,",
  "tika-s0401t16:131_1": "taṁ dukkha”nti vacanato tadeva khandhapañcakaṁ abhiṇhappaṭipīḷanato dukkhaṁ,",
  "tika-s0401t16:131_2": "abhiṇhappaṭipīḷanākāro pana dukkhalakkhaṇaṁ.",
  "tika-s0401t16:131_3": "Tenevāha –",
  "tika-s0401t16:131_4": "“anicce khandhapañcake…pe…",
  "tika-s0401t16:131_5": "saññaṁ bhāvetī”ti.",
  "tika-s0401t16:131_6": "Tattha paṭipīḷanaṁ nāma yathāpariggahitaṁ udayavayavasena saṅkhārānaṁ nirantaraṁ paṭipīḷiyamānatā vibādhiyamānatā.",
  "tika-s0401t16:131_7": "Dukkhalakkhaṇañca abhiṇhasampaṭipīḷanassa amanasikārā iriyāpathehi paṭicchannattā na upaṭṭhāti,",
  "tika-s0401t16:131_8": "abhiṇhasampaṭipīḷanaṁ pana manasi karitvā iriyāpathe labbhamānadukkhappaṭicchādakabhāve ugghāṭite dukkhalakkhaṇaṁ yāthāvasarasato upaṭṭhāti.",
  "tika-s0401t16:131_9": "Tathā hi iriyāpathehi paṭicchannattā dukkhalakkhaṇaṁ na upaṭṭhāti,",
  "tika-s0401t16:131_10": "te ca iriyāpathā abhiṇhasampaṭipīḷanāmanasikārena paṭicchādakā jātā.",
  "tika-s0401t16:131_11": "Ekasmiñhi iriyāpathe uppannassa dukkhassa vinodakaṁ iriyāpathantaraṁ tassa paṭicchādakaṁ viya hoti,",
  "tika-s0401t16:131_12": "evaṁ sesāpi.",
  "tika-s0401t16:131_13": "Iriyāpathānaṁ pana taṁtaṁdukkhapatitākārabhāve yāthāvato ñāte tesaṁ dukkhappaṭicchādakabhāvo ugghāṭito",
  "tika-s0401t16:131_14": "nāma hoti saṅkhārānaṁ nirantaraṁ dukkhābhitunnatāya pākaṭabhāvato.",
  "tika-s0401t16:131_15": "Tasmā abhiṇhasampaṭipīḷanaṁ manasi karitvā iriyāpathe labbhamānadukkhappaṭicchādakabhāve ugghāṭite dukkhalakkhaṇaṁ yāthāvasarasato upaṭṭhāti.",
  "tika-s0401t16:132_0": "“Yaṁ dukkhaṁ,",
  "tika-s0401t16:132_1": "tadanattā”ti vacanato tadeva khandhapañcakaṁ avasavattanato anattā,",
  "tika-s0401t16:132_2": "avasavattanākāro pana anattalakkhaṇaṁ. Tenāha –",
  "tika-s0401t16:132_3": "“paṭipīḷanaṭṭhenā”tiādi.",
  "tika-s0401t16:132_4": "Anattalakkhaṇañca nānādhātuvinibbhogassa amanasikārā ghanena paṭicchannattā na upaṭṭhāti,",
  "tika-s0401t16:132_5": "nānādhātuyo pana vinibbhujjitvā “aññā pathavīdhātu,",
  "tika-s0401t16:132_6": "aññā āpodhātū”tiādinā,",
  "tika-s0401t16:132_7": "“añño phasso,",
  "tika-s0401t16:132_8": "aññā vedanā”tiādinā ca visuṁ visuṁ katvā ghanavinibbhoge kate samūhaghane kiccārammaṇaghane ca bhedite anattalakkhaṇaṁ yāthāvasarasato upaṭṭhāti.",
  "tika-s0401t16:132_9": "Yā hesā aññamaññūpatthambhesu samuditesu rūpārūpadhammesu ekattābhinivesavasena aparimadditasaṅkhārehi mamāyamānā samūhaghanatā,",
  "tika-s0401t16:132_10": "tathā tesaṁ tesaṁ dhammānaṁ kiccabhedassa satipi paṭiniyatabhāve ekato gayhamānā kiccaghanatā,",
  "tika-s0401t16:132_11": "tathā sārammaṇadhammānaṁ satipi ārammaṇakaraṇabhede ekato gayhamānā ārammaṇaghanatā.",
  "tika-s0401t16:132_12": "Sā catūsu dhātūsu ñāṇena vinibbhujitvā dissamānāsu hatthena parimaddiyamāno pheṇapiṇḍo viya vilīnaṁ āgacchati,",
  "tika-s0401t16:132_13": "yathāpaccayaṁ pavattamānā suññā ete dhammamattāti avasavattanākārasaṅkhātaṁ anattalakkhaṇaṁ pākaṭataraṁ hoti.",
  "tika-s0401t16:133_0": "Aparaaccharāsaṅghātavaggavaṇṇanā niṭṭhitā."
}