{
  "anya-e0501n11:0_0": "12. Āsevanapaccayo",
  "anya-e0501n11:1_0": "Dvādasa akusalacittāni sattarasa lokiyakusala cittāni āvajjanadvayavajjitāni aṭṭhārasakiriyacittānīti",
  "anya-e0501n11:1_1": "satta cattālīsaṁ lokiyajavanacittāni āsevanapaccayo.",
  "anya-e0501n11:1_2": "Tesu nirantarappavattaṁ javanasantatiṁ patvā purimaṁ purimaṁ javanacittaṁ āsevana paccayo.",
  "anya-e0501n11:1_3": "Catūhi maggacittehi pacchimaṁ pacchimaṁ cittaṁ āsevanapaccayuppannaṁ.",
  "anya-e0501n11:2_0": "Kenaṭṭhena āsevananti.",
  "anya-e0501n11:2_1": "Uparūparipaguṇabhāvavaḍḍhanatthaṁthāma balavaḍḍhanatthañca parivāsaggāhāpanaṭṭhena.",
  "anya-e0501n11:3_0": "Tattha paguṇabhāvoti punappunaṁ sajjhāyitassa pāḷipāṭhassa sukhena pavattanaṁ viya javanaṭṭhānajavanakiccasaṅkhāte",
  "anya-e0501n11:3_1": "ṭhānakiccavisese pacchima pacchimacittassa sukhena pavattanaṁ.",
  "anya-e0501n11:3_2": "Parivāso nāma koseyyavatthaṁ punappunaṁ sugandhena parivāsanaṁ viya cittasantāne punappunnaṁ rajjanadussanādinā",
  "anya-e0501n11:3_3": "vā arajjana adussanādinā vā parivāsanaṁ.",
  "anya-e0501n11:3_4": "Purimasmiṁ javanacitte niruddhepi tassa javanavego na nirujjhati,",
  "anya-e0501n11:3_5": "pacchimaṁ cittasantānaṁ pharamāno pavattatiyeva.",
  "anya-e0501n11:3_6": "Tasmā pacchimaṁ pacchimaṁ javanacittaṁ uppajjamānaṁ tena vegena paggahitaṁ balavataraṁ hutvā uppajjati.",
  "anya-e0501n11:3_7": "Evaṁ purimacittaṁ attano parivāsaṁ pacchimacittaṁ gaṇhāpeti.",
  "anya-e0501n11:3_8": "Pacchimañca cittaṁ purimassa cittassa parivāsaṁ gahetvā pavattati.",
  "anya-e0501n11:3_9": "Evaṁ santepi so āsevanavego pakatiyā sattahi cittavārehi parikkhayaṁ gacchati,",
  "anya-e0501n11:3_10": "tato paraṁ tadārammaṇavipāka cittaṁ vā uppajjati,",
  "anya-e0501n11:3_11": "bhavaṅga cittavāro vā pavattati.",
  "anya-e0501n11:4_0": "Idha suttantāsevanapaccayopi vattabbo.",
  "anya-e0501n11:4_1": "Satipaṭṭhānaṁ bhāveti,",
  "anya-e0501n11:4_2": "sammappadhānaṁ bhāveti,",
  "anya-e0501n11:4_3": "satisambojjhaṅgaṁ bhāveti,",
  "anya-e0501n11:4_4": "dhamma vicayasambojjhaṅgaṁ bhāveti,",
  "anya-e0501n11:4_5": "sammādiṭṭhiṁ bhāveti,",
  "anya-e0501n11:4_6": "sammāsaṅkappaṁ bhāvetītiādinā bahūsu ṭhānesu vutto.",
  "anya-e0501n11:4_7": "Tattha bhāvetīti ekaṁpi divasaṁ bhāveti,",
  "anya-e0501n11:4_8": "sattapi divasāni bhāveti,",
  "anya-e0501n11:4_9": "ekaṁpi māsaṁ bhāveti,",
  "anya-e0501n11:4_10": "sattapi māsāni bhāveti,",
  "anya-e0501n11:4_11": "ekaṁpi saṁvaccharaṁ bhāveti,",
  "anya-e0501n11:4_12": "sattapi saṁvaccharāni bhāvetīti attho.",
  "anya-e0501n11:5_0": "Purimapurimesu bhavesu āsevitāni bhāvitāni bahulī katāni kusalāni vā akusalāni vā pacchimapacchimesu",
  "anya-e0501n11:5_1": "bhavesu balavatarānaṁ kusalānaṁ vā akusalānaṁ vā uppattiyā āsevana paccayo.",
  "anya-e0501n11:6_0": "Kālantare vā bhavantare vā tādisānaṁ kusalākusalānaṁ uppattiyā paccayo upanissayapaccayo nāma.",
  "anya-e0501n11:6_1": "Tesaṁyeva balavataratthāya paccayo āsevanapaccayo nāma.",
  "anya-e0501n11:7_0": "Lokepi mahantesu cittabhāvanākammesu vācā bhāvanākammesu kāyabhāvanākammesu aṅgapaccaṅgabhāvanākammesu",
  "anya-e0501n11:7_1": "kammāyatanasippāyatanavijjāṭhānesu ca āsevanā bhāvanā bahulīkammānaṁ nissandaguṇā nāma sandissantiyeva.",
  "anya-e0501n11:8_0": "Sabbesaṁ khaṇikadhammānaṁ majjhe evarūpassa āsevana paccayassa vijjamānattā purisabalapurisathāmānaṁ",
  "anya-e0501n11:8_1": "uparūpari vaḍḍhana vasena cirakālaṁ pavattitāni purisakammāni nipphattiṁ pāpuṇanti,",
  "anya-e0501n11:8_2": "sabbaññubuddhabhāvaṁpi gacchanti.",
  "anya-e0501n11:8_3": "Āsevanapaccayadīpanā niṭṭhitā."
}