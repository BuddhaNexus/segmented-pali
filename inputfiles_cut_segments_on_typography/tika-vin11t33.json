{
  "tika-vin11t33:0_0": "Kammavipattikathāvaṇṇanā",
  "tika-vin11t33:1_0": "3014.",
  "tika-vin11t33:1_1": "Kammānaṁ vipattiyā dassitāya sampattipi byatirekato viññāyatīti kammavipattiṁ tāva dassetumāha “vatthuto”tiādi.",
  "tika-vin11t33:1_2": "Vasati ettha kammasaṅkhātaṁ phalaṁ tadāyattavuttitāyāti vatthu,",
  "tika-vin11t33:1_3": "kammassa padhānakāraṇaṁ,",
  "tika-vin11t33:1_4": "tato vatthuto ca.",
  "tika-vin11t33:1_5": "Anussāvanasīmatoti anussāvanato,",
  "tika-vin11t33:1_6": "sīmato ca.",
  "tika-vin11t33:1_7": "Pañcevāti evakārena kammadosānaṁ etaṁparamataṁ dasseti.",
  "tika-vin11t33:2_0": "3015.",
  "tika-vin11t33:2_1": "Yathānikkhittakammadosamātikānukkame kammavipattiṁ vibhajitvā dassetumāha “sammukhā”tiādi.",
  "tika-vin11t33:2_2": "Saṅghadhammavinayapuggalasammukhāsaṅkhātaṁ catubbidhaṁ sammukhāvinayaṁ upanetvā kātabbaṁ kammaṁ sammukhākaraṇīyaṁ nāma.",
  "tika-vin11t33:3_0": "Tattha yāvatikā bhikkhū kammapattā,",
  "tika-vin11t33:3_1": "te āgatā honti,",
  "tika-vin11t33:3_2": "chandārahānaṁ chando āhaṭo hoti,",
  "tika-vin11t33:3_3": "sammukhībhūtā na paṭikkosanti,",
  "tika-vin11t33:3_4": "ayaṁ saṅghasammukhatā.",
  "tika-vin11t33:3_5": "Yena dhammena yena vinayena yena satthusāsanena saṅgho taṁ kammaṁ karoti,",
  "tika-vin11t33:3_6": "ayaṁ dhammasammukhatā,",
  "tika-vin11t33:3_7": "vinayasammukhatā.",
  "tika-vin11t33:3_8": "Tattha dhammoti bhūtaṁ vatthu.",
  "tika-vin11t33:3_9": "Vinayoti codanā ceva sāraṇā ca.",
  "tika-vin11t33:3_10": "Satthusāsanaṁ nāma ñattisampadā ceva anussāvanasampadā ca.",
  "tika-vin11t33:3_11": "Yassa saṅgho taṁ kammaṁ karoti,",
  "tika-vin11t33:3_12": "tassa sammukhabhāvo puggalasammukhatā.",
  "tika-vin11t33:3_13": "Evaṁ catubbidhena sammukhāvinayena yaṁ saṅghakammaṁ “karaṇīya”nti vuttaṁ,",
  "tika-vin11t33:3_14": "taṁ asammukhā karoti catubbidhalakkhaṇato ekampi parihāpetvā karoti,",
  "tika-vin11t33:3_15": "taṁ kammaṁ vatthuvipannaṁ sammukhāvinayasaṅkhātena vatthunā vekallaṁ “adhammakamma”nti pavuccatīti yojanā.",
  "tika-vin11t33:4_0": "3016- 8.",
  "tika-vin11t33:4_1": "Evaṁ sammukhākaraṇīye vatthuto kammavipattiṁ dassetvā asammukhākaraṇīyaṁ vibhajitvā dassetumāha “asammukhā”tiādi.",
  "tika-vin11t33:5_0": "Devadattassa kataṁ pakāsanīyakammañca.",
  "tika-vin11t33:5_1": "Sekkhasammuti ummattakasammutīti yojanā.",
  "tika-vin11t33:5_2": "Avandiyakammaṁ puggalasīsena “avandiyo”ti vuttaṁ.",
  "tika-vin11t33:5_3": "Aḍḍhakāsiyā gaṇikāya anuññātā dūtena upasampadā dūtūpasampadā.",
  "tika-vin11t33:5_4": "Iti imāni aṭṭha kammāni ṭhapetvāna sesāni pana sabbaso sabbāni kammāni “sammukhākaraṇīyānī”ti sobhanagamanādīhi sugato satthā abrvi kathesīti yojanā.",
  "tika-vin11t33:6_0": "3019- 20.",
  "tika-vin11t33:6_1": "Evaṁ vatthuto kammavipattiṁ dassetvā ñattito dassetumāha “ñattito”tiādi.",
  "tika-vin11t33:6_2": "Vipajjananayāti vinayavipajjanakkamā.",
  "tika-vin11t33:6_3": "Vatthuṁ na parāmasatīti yassa upasampadādikammaṁ karoti,",
  "tika-vin11t33:6_4": "taṁ na parāmasati tassa nāmaṁ na gaṇhāti.",
  "tika-vin11t33:6_5": "“Suṇātu me,",
  "tika-vin11t33:6_6": "bhante saṅgho,",
  "tika-vin11t33:6_7": "ayaṁ dhammarakkhito āyasmato buddharakkhitassa upasampadāpekkho”ti vattabbe “suṇātu me,",
  "tika-vin11t33:6_8": "bhante saṅgho,",
  "tika-vin11t33:6_9": "āyasmato buddharakkhitassa upasampadāpekkho”ti vadati.",
  "tika-vin11t33:6_10": "Evaṁ vatthuṁ na parāmasati.",
  "tika-vin11t33:7_0": "Saṅghaṁ na parāmasatīti saṅghassa nāmaṁ na parāmasati tassa nāmaṁ na gaṇhāti.",
  "tika-vin11t33:7_1": "“Suṇātu me,",
  "tika-vin11t33:7_2": "bhante saṅgho,",
  "tika-vin11t33:7_3": "ayaṁ dhammarakkhito”ti vattabbe “suṇātu me, bhante,",
  "tika-vin11t33:7_4": "ayaṁ dhammarakkhito”ti vadati.",
  "tika-vin11t33:7_5": "Evaṁ saṅghaṁ na parāmasati.",
  "tika-vin11t33:8_0": "Puggalaṁna parāmasatīti yo upasampadāpekkhassa upajjhāyo,",
  "tika-vin11t33:8_1": "taṁ na parāmasati tassa nāmaṁ na gaṇhāti.",
  "tika-vin11t33:8_2": "“Suṇātu me,",
  "tika-vin11t33:8_3": "bhante saṅgho,",
  "tika-vin11t33:8_4": "ayaṁ dhammarakkhito āyasmato buddharakkhitassa upasampadāpekkho”ti vattabbe “suṇātu me,",
  "tika-vin11t33:8_5": "bhante saṅgho,",
  "tika-vin11t33:8_6": "ayaṁ dhammarakkhito upasampadāpekkho”ti vadati.",
  "tika-vin11t33:8_7": "Evaṁ puggalaṁ na parāmasati.",
  "tika-vin11t33:9_0": "Ñattiṁ na parāmasatīti sabbena sabbaṁ ñattiṁ na parāmasati,",
  "tika-vin11t33:9_1": "ñattidutiyakamme ñattiṁ aṭṭhapetvā dvikkhattuṁ kammavācāya eva anussāvanakammaṁ karoti,",
  "tika-vin11t33:9_2": "ñatticatutthakammepi ñattiṁ aṭṭhapetvā catukkhattuṁ kammavācāya eva anussāvanakammaṁ karoti.",
  "tika-vin11t33:9_3": "Evaṁ ñattiṁ na parāmasati.",
  "tika-vin11t33:10_0": "Pacchā vā ñattiṁ ṭhapetīti paṭhamaṁ kammavācāya anussāvanakammaṁ katvā “esā ñattī”ti vatvā “khamati saṅghassa,",
  "tika-vin11t33:10_1": "tasmā tuṇhī,",
  "tika-vin11t33:10_2": "evametaṁ dhārayāmī”ti vadati.",
  "tika-vin11t33:10_3": "Evaṁ pacchā ñattiṁ ṭhapeti.",
  "tika-vin11t33:10_4": "Pañcahetehīti etehi pañcahi kāraṇehi.",
  "tika-vin11t33:11_0": "3021- 2.",
  "tika-vin11t33:11_1": "Evaṁ ñattito kammavipattiṁ dassetvā idāni anussāvanato dassetumāha “anussāvanato”tiādi.",
  "tika-vin11t33:11_2": "Anussāvanato kammadosā pañca pakāsitāti yojanā.",
  "tika-vin11t33:11_3": "“Na parāmasati vatthuṁ vā”tiādīsu vatthuādīni vuttanayeneva veditabbāni.",
  "tika-vin11t33:11_4": "Evaṁ pana nesaṁ aparāmasanaṁ hoti –",
  "tika-vin11t33:11_5": "“suṇātu me,",
  "tika-vin11t33:11_6": "bhante saṅgho”ti paṭhamānussāvane vā “dutiyampi etamatthaṁ vadāmi…",
  "tika-vin11t33:11_7": "tatiyampi etamatthaṁ vadāmi,",
  "tika-vin11t33:11_8": "“suṇātu me bhante saṅgho”ti dutiyatatiyānussāvanesu vā “ayaṁ dhammarakkhito āyasmato buddharakkhitassa upasampadāpekkho”ti vattabbe “suṇātu me,",
  "tika-vin11t33:11_9": "bhante saṅgho,",
  "tika-vin11t33:11_10": "āyasmato buddharakkhitassā”ti vadanto vatthuṁ na parāmasati nāma.",
  "tika-vin11t33:12_0": "“Suṇātu me,",
  "tika-vin11t33:12_1": "bhante saṅgho,",
  "tika-vin11t33:12_2": "ayaṁ dhammarakkhito”ti vattabbe “suṇātu me, bhante,",
  "tika-vin11t33:12_3": "ayaṁ dhammarakkhito”ti vadanto saṅghaṁ na parāmasati nāma.",
  "tika-vin11t33:13_0": "“Suṇātu me,",
  "tika-vin11t33:13_1": "bhante saṅgho,",
  "tika-vin11t33:13_2": "ayaṁ dhammarakkhito āyasmato buddharakkhitassā”ti vattabbe “suṇātu me,",
  "tika-vin11t33:13_3": "bhante saṅgho,",
  "tika-vin11t33:13_4": "ayaṁ dhammarakkhito upasampadāpekkho”ti vadanto puggalaṁ na parāmasati nāma.",
  "tika-vin11t33:14_0": "Sāvanaṁ hāpetīti sabbena sabbaṁ kammavācāya anussāvanaṁ na karoti,",
  "tika-vin11t33:14_1": "ñattidutiyakamme dvikkhattuṁ ñattimeva ṭhapeti,",
  "tika-vin11t33:14_2": "ñatticatutthakamme catukkhattuṁ ñattimeva ṭhapeti.",
  "tika-vin11t33:14_3": "Evaṁ anussāvanaṁ hāpeti.",
  "tika-vin11t33:14_4": "Yopi ñattidutiyakamme ekaṁ ñattiṁ ṭhapetvā ekaṁ kammavācaṁ anussāvento akkharaṁ vā chaḍḍeti,",
  "tika-vin11t33:14_5": "padaṁ vā duruttaṁ karoti,",
  "tika-vin11t33:14_6": "ayampi anussāvanaṁ hāpetiyeva.",
  "tika-vin11t33:14_7": "Ñatticatutthakamme pana ekaṁ ñattiṁ ṭhapetvā sakimeva vā dvikkhattuṁ vā kammavācāya anussāvanaṁ karontopi",
  "tika-vin11t33:14_8": "akkharaṁ vā padaṁ vā chaḍḍentopi duruttaṁ karontopi anussāvanaṁ hāpetiyevāti veditabbo.",
  "tika-vin11t33:15_0": "Duruttaṁ karotīti ettha pana ayaṁ vinicchayo –",
  "tika-vin11t33:15_1": "yo hi aññasmiṁ akkhare vattabbe aññaṁ vadati,",
  "tika-vin11t33:15_2": "ayaṁ duruttaṁ karoti nāma.",
  "tika-vin11t33:15_3": "Tasmā kammavācaṁ karontena bhikkhunā yvāyaṁ –",
  "tika-vin11t33:16_0": "“Sithilaṁ dhanitañca dīgharassaṁ;",
  "tika-vin11t33:17_0": "Garukaṁ lahukañca niggahitaṁ;",
  "tika-vin11t33:18_0": "Sambandhaṁ vavatthitaṁ vimuttaṁ;",
  "tika-vin11t33:19_0": "Dasadhā byañjanabuddhiyā pabhedo”ti. –",
  "tika-vin11t33:20_0": "Vutto, ayaṁ suṭṭhu upalakkhetabbo.",
  "tika-vin11t33:21_0": "Ettha hi sithilaṁ nāma pañcasu vaggesu paṭhamatatiyaṁ.",
  "tika-vin11t33:21_1": "Dhanitaṁ nāma tesveva dutiyacatutthaṁ.",
  "tika-vin11t33:21_2": "Dīghanti dīghena kālena vattabbaṁ ākārādi.",
  "tika-vin11t33:21_3": "Rassanti tato upaḍḍhakālena vattabbaṁ akārādi.",
  "tika-vin11t33:21_4": "Garukanti dīghameva,",
  "tika-vin11t33:21_5": "yaṁ vā “āyasmato buddharakkhitattherassa,",
  "tika-vin11t33:21_6": "yassa nakkhamatī”ti evaṁ saṁyogaparaṁ katvā vuccati.",
  "tika-vin11t33:21_7": "Lahukanti rassameva,",
  "tika-vin11t33:21_8": "yaṁ vā “āyasmato buddharakkhitatherassa,",
  "tika-vin11t33:21_9": "yassa na khamatī”ti evaṁ asaṁyogaparaṁ katvā vuccati.",
  "tika-vin11t33:21_10": "Niggahitanti yaṁ karaṇāni niggahetvā avissajjetvā avivaṭena mukhena anunāsikaṁ katvā vattabbaṁ.",
  "tika-vin11t33:21_11": "Sambandhanti yaṁ parapadena sambandhitvā “tuṇhassā”ti vā “tuṇhissā”ti vā vuccati.",
  "tika-vin11t33:21_12": "Vavatthitanti yaṁ parapadena asambandhaṁ katvā vicchinditvā “tuṇhī assā”ti vā “tuṇha assā”ti vā vuccati.",
  "tika-vin11t33:21_13": "Vimuttanti yaṁ karaṇāni aniggahetvā vissajjetvā vivaṭena mukhena anunāsikaṁ akatvā vuccati.",
  "tika-vin11t33:22_0": "Tattha “suṇātu me”ti vattabbe ta-",
  "tika-vin11t33:22_1": "kārassa tha-",
  "tika-vin11t33:22_2": "kāraṁ katvā “suṇāthu me”ti vacanaṁ sithilassa dhanitakaraṇaṁ nāma,",
  "tika-vin11t33:22_3": "tathā “pattakallaṁ,",
  "tika-vin11t33:22_4": "esā ñattī”ti vattabbe “patthakallaṁ,",
  "tika-vin11t33:22_5": "esā ñatthī”tiādivacanañca.",
  "tika-vin11t33:22_6": "“Bhante saṅgho”ti vattabbe bhakāraghakārānaṁ bakāragakāre katvā “bante saṁgo”ti vacanaṁ dhanitassa sithilakaraṇaṁ nāma.",
  "tika-vin11t33:22_7": "“Suṇātu me”ti vivaṭena mukhena vattabbe pana “suṇaṁtu me”ti vā “esā ñattī”ti vattabbe “esaṁ ñattī”ti",
  "tika-vin11t33:22_8": "vā avivaṭena mukhena anunāsikaṁ katvā vacanaṁ vimuttassa niggahitavacanaṁ nāma.",
  "tika-vin11t33:22_9": "“Pattakalla”nti avivaṭena mukhena anunāsikaṁ katvā vattabbe “pattakallā”ti vivaṭena mukhena anunāsikaṁ",
  "tika-vin11t33:22_10": "akatvā vacanaṁ niggahitassa vimuttavacanaṁ nāma.",
  "tika-vin11t33:22_11": "Iti sithile kattabbe dhanitaṁ,",
  "tika-vin11t33:22_12": "dhanite kattabbe sithilaṁ,",
  "tika-vin11t33:22_13": "vimutte kattabbe niggahitaṁ,",
  "tika-vin11t33:22_14": "niggahite kattabbe vimuttanti imāni cattāri byañjanāni antokammavācāya kammaṁ dūsenti.",
  "tika-vin11t33:22_15": "Evaṁ vadanto hi aññasmiṁ akkhare vattabbe aññaṁ vadati,",
  "tika-vin11t33:22_16": "duruttaṁ karotīti vuccati.",
  "tika-vin11t33:23_0": "Itaresu pana dīgharassādīsu chasu byañjanesu dīghaṭṭhāne dīghameva,",
  "tika-vin11t33:23_1": "rassaṭṭhāne ca rassamevāti evaṁ yathāṭhāne taṁ tadeva akkharaṁ bhāsantena anukkamāgataṁ paveṇiṁ avināsentena kammavācā kātabbā.",
  "tika-vin11t33:23_2": "Sace pana evaṁ akatvā dīghe vattabbe rassaṁ,",
  "tika-vin11t33:23_3": "rasse vā vattabbe dīghaṁ vadati,",
  "tika-vin11t33:23_4": "tathā garuke vattabbe lahukaṁ,",
  "tika-vin11t33:23_5": "lahuke vā vattabbe garukaṁ vadati,",
  "tika-vin11t33:23_6": "sambandhe vā pana vattabbe vavatthitaṁ,",
  "tika-vin11t33:23_7": "vavatthite vā vattabbe sambandhaṁ vadati,",
  "tika-vin11t33:23_8": "evaṁ vuttepi kammavācā na kuppati.",
  "tika-vin11t33:23_9": "Imāni hi cha byañjanāni kammaṁ na kopenti.",
  "tika-vin11t33:24_0": "Yaṁ pana suttantikattherā “da- kāro ta-",
  "tika-vin11t33:24_1": "kāramāpajjati, ta- kāro da-",
  "tika-vin11t33:24_2": "kāramāpajjati, ca- kāro ja-",
  "tika-vin11t33:24_3": "kāramāpajjati, ja- kāro ca-",
  "tika-vin11t33:24_4": "kāramāpajjati, ya- kāro ka-",
  "tika-vin11t33:24_5": "kāramāpajjati, ka- kāro ya-",
  "tika-vin11t33:24_6": "kāramāpajjati, tasmā da-",
  "tika-vin11t33:24_7": "kārādīsu vattabbesu ta-",
  "tika-vin11t33:24_8": "kārādivacanaṁ na virujjhatī”ti vadanti,",
  "tika-vin11t33:24_9": "taṁ kammavācaṁ patvā na vaṭṭati.",
  "tika-vin11t33:24_10": "Tasmā vinayadharena neva da- kāro ta-",
  "tika-vin11t33:24_11": "kāro kātabbo…pe… na ka- kāro ya- kāro.",
  "tika-vin11t33:24_12": "Yathāpāḷiyā niruttiṁ sodhetvā dasavidhāya byañjananiruttiyā vuttadose pariharantena kammavācā kātabbā.",
  "tika-vin11t33:24_13": "Itarathā hi sāvanaṁ hāpeti nāma.",
  "tika-vin11t33:25_0": "Asamaye sāvetīti sāvanāya akāle anavakāse ñattiṁ aṭṭhapetvā paṭhamaṁyeva anussāvanakammaṁ katvā pacchā ñattiṁ ṭhapeti.",
  "tika-vin11t33:25_1": "Iti imehi pañcahākārehi anussāvanato kammāni vipajjanti. Tenāha –",
  "tika-vin11t33:25_2": "“evaṁ pana vipajjanti,",
  "tika-vin11t33:25_3": "anussāvanatopi cā”ti.",
  "tika-vin11t33:26_0": "3023.",
  "tika-vin11t33:26_1": "Evaṁ anussāvanato kammavipattiṁ dassetvā sīmato kammavipatti uposathakkhandhakakathāya vuttanayā evāti tameva atidisanto āha “ekādasahi…pe… mayā”ti.",
  "tika-vin11t33:26_2": "Kammadosoyeva kammadosatā.",
  "tika-vin11t33:26_3": "Tāva paṭhamaṁ.",
  "tika-vin11t33:27_0": "3024- 7.",
  "tika-vin11t33:27_1": "Evaṁ sīmato kammavipattiṁ atidesato dassetvā idāni parisavasena dassetumāha “catuvaggenā”tiādi.",
  "tika-vin11t33:27_2": "Kammapattāti ettha “cattāro pakatattā”ti seso. Yathāha –",
  "tika-vin11t33:27_3": "“catuvaggakaraṇe kamme cattāro bhikkhū pakatattā kammapattā”ti.",
  "tika-vin11t33:27_4": "Ettha ca pakatattā nāma anukkhittā anissāritā parisuddhasīlā cattāro bhikkhū.",
  "tika-vin11t33:27_5": "Kammapattā kammassa arahā anucchavikā sāmino.",
  "tika-vin11t33:27_6": "Na tehi vinā taṁ kammaṁ karīyati,",
  "tika-vin11t33:27_7": "na tesaṁ chando vā pārisuddhi vā eti.",
  "tika-vin11t33:27_8": "Anāgatāti parisāya hatthapāsaṁ anāgatā.",
  "tika-vin11t33:27_9": "Chandoti ettha “chandārahāna”nti seso.",
  "tika-vin11t33:27_10": "Yathāha “avasesā pakatattā chandārahā”ti.",
  "tika-vin11t33:27_11": "Iminā ayamattho dīpito hoti –",
  "tika-vin11t33:27_12": "“avasesā pana sacepi sahassamattā honti,",
  "tika-vin11t33:27_13": "sace samānasaṁvāsakā,",
  "tika-vin11t33:27_14": "sabbe chandārahāva honti,",
  "tika-vin11t33:27_15": "chandapārisuddhiṁ datvā āgacchantu vā mā vā,",
  "tika-vin11t33:27_16": "kammaṁ pana tiṭṭhatī”ti.",
  "tika-vin11t33:27_17": "Sammukhāti sammukhībhūtā.",
  "tika-vin11t33:28_0": "Tivaṅgikoti kammapattānāgamanachandānāharaṇapaṭikkosanasaṅkhātaaṅgattayayutto.",
  "tika-vin11t33:28_1": "Doso kammavipattilakkhaṇo.",
  "tika-vin11t33:28_2": "Parisāya vasā siyāti parisavasena hoti.",
  "tika-vin11t33:29_0": "Paṭisedhentīti paṭikkosanti. Dutiye catuvaggike kamme duvaṅgiko doso parisāya vasā siyāti yojanā.",
  "tika-vin11t33:30_0": "Ettha etasmiṁ tatiye catuvaggike paṭikkosova atthi,",
  "tika-vin11t33:30_1": "na itare parisadosāti ekaṅgiko doso parisāya vasā siyāti yojanā.",
  "tika-vin11t33:30_2": "Duvaṅga yuttaparisādosassa dutiyaṁ desitattā duvaṅga yuttaparisādoso “dutiyo”ti vutto.",
  "tika-vin11t33:30_3": "Tathā tatiyaṁ desitattā ekaṅgayutto tatiyo veditabbo.",
  "tika-vin11t33:30_4": "Imameva nayaṁ pañcavaggādisaṅghattayassa atidisanto āha “evaṁ…pe…",
  "tika-vin11t33:30_5": "tividhesupī”ti. Ādi-",
  "tika-vin11t33:30_6": "saddena dasavaggavīsativaggasaṅghānaṁ gahaṇaṁ.",
  "tika-vin11t33:31_0": "3028.",
  "tika-vin11t33:31_1": "Evaṁ catūsu saṅghesu catunnaṁ tikānaṁ vasena parisato kammavipattiyā dvādasavidhataṁ dassetumāha “catutthikā”ti.",
  "tika-vin11t33:31_2": "Anuvādena “dasa dve siyu”nti vidhīyati.",
  "tika-vin11t33:31_3": "Parisāvasā catutthikā dosā dasa dve dvādasa siyunti yojanā.",
  "tika-vin11t33:31_4": "Etthāti etesu “vatthuto”tiādinā vuttesu pañcasu kammadosesu,",
  "tika-vin11t33:31_5": "niddhāraṇe bhummaṁ.",
  "tika-vin11t33:31_6": "“Parisāvasā”ti idaṁ niddhāretabbaṁ.",
  "tika-vin11t33:31_7": "Kammānīti apalokanādīni cattāri.",
  "tika-vin11t33:31_8": "Ettha ca catuvaggādikaraṇīyesu kammesu pakatattena kammavācaṁ sāvetvā katameva kammaṁ kammapattena kataṁ hoti.",
  "tika-vin11t33:31_9": "Kammapatte pakatatte ṭhapetvā apakatattena kenaci,",
  "tika-vin11t33:31_10": "kevaleneva kammavācaṁ sāvetvā kataṁ apakatattakammapattalakkhaṇābhāvā,",
  "tika-vin11t33:31_11": "kammapattena ca kammavācāya assāvitattā anussāvanadosena vipannaṁ hotīti veditabbaṁ.",
  "tika-vin11t33:31_12": "Teneva porāṇakavinayadharattherā kammavipattisaṅkāparihāratthaṁ dvīhi tīhi ekato kammavācaṁ sāvayanti.",
  "tika-vin11t33:31_13": "Ayamettha saṅkhepo,",
  "tika-vin11t33:31_14": "vitthāro pana parivārāvasāne pāḷiyā vā aṭṭhakathāya ca gahetabbo.",
  "tika-vin11t33:32_0": "Kammavipattikathāvaṇṇanā."
}