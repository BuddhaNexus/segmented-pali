{
  "pli-tv-kd5:0.1_0": "Theravāda Vinayapiṭaka",
  "pli-tv-kd5:0.2_0": "Mahāvagga",
  "pli-tv-kd5:0.3_0": "5. Cammakkhandhaka",
  "pli-tv-kd5:0.4_0": "1. Soṇakoḷivisavatthu",
  "pli-tv-kd5:1.1.1_0": "Tena samayena buddho bhagavā rājagahe viharati gijjhakūṭe pabbate.",
  "pli-tv-kd5:1.1.2_0": "Tena kho pana samayena rājā māgadho seniyo bimbisāro asītiyā gāmasahassesu issariyādhipaccaṁ rajjaṁ kāreti.",
  "pli-tv-kd5:1.1.3_0": "Tena kho pana samayena campāyaṁ soṇo nāma koḷiviso seṭṭhiputto sukhumālo hoti.",
  "pli-tv-kd5:1.1.4_0": "Tassa pādatalesu lomāni jātāni honti.",
  "pli-tv-kd5:1.1.5_0": "Atha kho rājā māgadho seniyo bimbisāro tāni asīti gāmikasahassāni sannipātāpetvā kenacideva karaṇīyena soṇassa koḷivisassa santike dūtaṁ pāhesi—",
  "pli-tv-kd5:1.1.6_0": "“āgacchatu soṇo, icchāmi soṇassa āgatan”ti.",
  "pli-tv-kd5:1.2.1_0": "Atha kho soṇassa koḷivisassa mātāpitaro soṇaṁ koḷivisaṁ etadavocuṁ—",
  "pli-tv-kd5:1.2.2_0": "“rājā te, tāta soṇa, pāde dakkhitukāmo.",
  "pli-tv-kd5:1.2.3_0": "Mā kho tvaṁ, tāta soṇa, yena rājā tena pāde abhippasāreyyāsi.",
  "pli-tv-kd5:1.2.4_0": "Rañño purato pallaṅkena nisīda.",
  "pli-tv-kd5:1.2.5_0": "Nisinnassa te rājā pāde dakkhissatī”ti.",
  "pli-tv-kd5:1.2.6_0": "Atha kho soṇaṁ koḷivisaṁ sivikāya ānesuṁ.",
  "pli-tv-kd5:1.2.7_0": "Atha kho soṇo koḷiviso yena rājā māgadho seniyo bimbisāro tenupasaṅkami,",
  "pli-tv-kd5:1.2.7_1": "upasaṅkamitvā rājānaṁ māgadhaṁ seniyaṁ bimbisāraṁ abhivādetvā rañño purato pallaṅkena nisīdi.",
  "pli-tv-kd5:1.2.8_0": "Addasā kho rājā māgadho seniyo bimbisāro soṇassa koḷivisassa pādatalesu lomāni jātāni.",
  "pli-tv-kd5:1.3.1_0": "Atha kho rājā māgadho seniyo bimbisāro tāni asīti gāmikasahassāni diṭṭhadhammike atthe anusāsitvā uyyojesi—",
  "pli-tv-kd5:1.3.2_0": "“tumhe khvattha, bhaṇe, mayā diṭṭhadhammike atthe anusāsitā;",
  "pli-tv-kd5:1.3.3_0": "gacchatha, taṁ bhagavantaṁ payirupāsatha;",
  "pli-tv-kd5:1.3.4_0": "so no bhagavā samparāyike atthe anusāsissatī”ti.",
  "pli-tv-kd5:1.3.5_0": "Atha kho tāni asīti gāmikasahassāni yena gijjhakūṭo pabbato tenupasaṅkamiṁsu.",
  "pli-tv-kd5:1.4.1_0": "Tena kho pana samayena āyasmā sāgato bhagavato upaṭṭhāko hoti.",
  "pli-tv-kd5:1.4.2_0": "Atha kho tāni asīti gāmikasahassāni yenāyasmā sāgato tenupasaṅkamiṁsu,",
  "pli-tv-kd5:1.4.2_1": "upasaṅkamitvā āyasmantaṁ sāgataṁ etadavocuṁ—",
  "pli-tv-kd5:1.4.3_0": "“imāni, bhante, asīti gāmikasahassāni idhūpasaṅkantāni bhagavantaṁ dassanāya;",
  "pli-tv-kd5:1.4.4_0": "sādhu mayaṁ, bhante, labheyyāma bhagavantaṁ dassanāyā”ti.",
  "pli-tv-kd5:1.4.5_0": "“Tena hi tumhe āyasmanto muhuttaṁ idheva tāva hotha, yāvāhaṁ bhagavantaṁ paṭivedemī”ti.",
  "pli-tv-kd5:1.5.1_0": "Atha kho āyasmā sāgato tesaṁ asītiyā gāmikasahassānaṁ purato pekkhamānānaṁ pāṭikāya nimujjitvā bhagavato purato ummujjitvā bhagavantaṁ etadavoca—",
  "pli-tv-kd5:1.5.2_0": "“imāni, bhante, asīti gāmikasahassāni idhūpasaṅkantāni bhagavantaṁ dassanāya;",
  "pli-tv-kd5:1.5.3_0": "yassadāni, bhante, bhagavā kālaṁ maññatī”ti.",
  "pli-tv-kd5:1.5.4_0": "“Tena hi tvaṁ, sāgata, vihārapacchāyāyaṁ āsanaṁ paññapehī”ti.",
  "pli-tv-kd5:1.6.1_0": "“Evaṁ, bhante”ti",
  "pli-tv-kd5:1.6.2_0": "kho āyasmā sāgato bhagavato paṭissuṇitvā pīṭhaṁ gahetvā bhagavato purato nimujjitvā tesaṁ asītiyā gāmikasahassānaṁ",
  "pli-tv-kd5:1.6.2_1": "purato pekkhamānānaṁ pāṭikāya ummujjitvā vihārapacchāyāyaṁ āsanaṁ paññapeti.",
  "pli-tv-kd5:1.6.3_0": "Atha kho bhagavā vihārā nikkhamitvā vihārapacchāyāyaṁ paññatte āsane nisīdi.",
  "pli-tv-kd5:1.7.1_0": "Atha kho tāni asīti gāmikasahassāni yena bhagavā tenupasaṅkamiṁsu,",
  "pli-tv-kd5:1.7.1_1": "upasaṅkamitvā bhagavantaṁ abhivādetvā ekamantaṁ nisīdiṁsu.",
  "pli-tv-kd5:1.7.2_0": "Atha kho tāni asīti gāmikasahassāni āyasmantaṁyeva sāgataṁ samannāharanti, no tathā bhagavantaṁ.",
  "pli-tv-kd5:1.7.3_0": "Atha kho bhagavā tesaṁ asītiyā gāmikasahassānaṁ cetasā cetoparivitakkamaññāya āyasmantaṁ sāgataṁ āmantesi—",
  "pli-tv-kd5:1.7.4_0": "“tena hi tvaṁ, sāgata, bhiyyoso mattāya uttari manussadhammaṁ iddhipāṭihāriyaṁ dassehī”ti.",
  "pli-tv-kd5:1.7.5_0": "“Evaṁ,",
  "pli-tv-kd5:1.7.5_1": "bhante”ti kho āyasmā sāgato bhagavato paṭissuṇitvā vehāsaṁ abbhuggantvā ākāse antalikkhe caṅkamatipi,",
  "pli-tv-kd5:1.7.5_2": "tiṭṭhatipi,",
  "pli-tv-kd5:1.7.5_3": "nisīdatipi,",
  "pli-tv-kd5:1.7.5_4": "seyyampi kappeti,",
  "pli-tv-kd5:1.7.5_5": "dhūmāyatipi pajjalatipi,",
  "pli-tv-kd5:1.7.5_6": "antaradhāyatipi.",
  "pli-tv-kd5:1.8.1_0": "Atha kho āyasmā sāgato ākāse antalikkhe anekavihitaṁ uttari manussadhammaṁ iddhipāṭihāriyaṁ dassetvā",
  "pli-tv-kd5:1.8.1_1": "bhagavato pādesu sirasā nipatitvā bhagavantaṁ etadavoca—",
  "pli-tv-kd5:1.8.2_0": "“satthā me, bhante, bhagavā;",
  "pli-tv-kd5:1.8.3_0": "sāvakohamasmi.",
  "pli-tv-kd5:1.8.4_0": "Satthā me, bhante, bhagavā;",
  "pli-tv-kd5:1.8.5_0": "sāvakohamasmī”ti.",
  "pli-tv-kd5:1.8.6_0": "Atha kho tāni asīti gāmikasahassāni “acchariyaṁ vata bho, abbhutaṁ vata bho.",
  "pli-tv-kd5:1.8.7_0": "Sāvakopi nāma evaṁ mahiddhiko bhavissati,",
  "pli-tv-kd5:1.8.7_1": "evaṁ mahānubhāvo,",
  "pli-tv-kd5:1.8.7_2": "aho nūna satthā”ti bhagavantaṁyeva samannāharanti,",
  "pli-tv-kd5:1.8.7_3": "no tathā āyasmantaṁ sāgataṁ.",
  "pli-tv-kd5:1.9.1_0": "Atha kho bhagavā tesaṁ asītiyā gāmikasahassānaṁ cetasā cetoparivitakkamaññāya anupubbiṁ kathaṁ kathesi,",
  "pli-tv-kd5:1.9.1_1": "seyyathidaṁ—",
  "pli-tv-kd5:1.9.2_0": "dānakathaṁ sīlakathaṁ saggakathaṁ, kāmānaṁ ādīnavaṁ okāraṁ saṅkilesaṁ, nekkhamme ānisaṁsaṁ pakāsesi.",
  "pli-tv-kd5:1.9.3_0": "Yadā te bhagavā aññāsi kallacitte,",
  "pli-tv-kd5:1.9.3_1": "muducitte,",
  "pli-tv-kd5:1.9.3_2": "vinīvaraṇacitte,",
  "pli-tv-kd5:1.9.3_3": "udaggacitte,",
  "pli-tv-kd5:1.9.3_4": "pasannacitte,",
  "pli-tv-kd5:1.9.3_5": "atha yā buddhānaṁ sāmukkaṁsikā dhammadesanā,",
  "pli-tv-kd5:1.9.3_6": "taṁ pakāsesi—",
  "pli-tv-kd5:1.9.4_0": "dukkhaṁ, samudayaṁ, nirodhaṁ, maggaṁ.",
  "pli-tv-kd5:1.9.5_0": "Seyyathāpi nāma suddhaṁ vatthaṁ apagatakāḷakaṁ sammadeva rajanaṁ paṭiggaṇheyya;",
  "pli-tv-kd5:1.9.6_0": "evamevaṁ tesaṁ asītiyā gāmikasahassānaṁ tasmiṁyeva āsane virajaṁ vītamalaṁ dhammacakkhuṁ udapādi—",
  "pli-tv-kd5:1.9.7_0": "“yaṁ kiñci samudayadhammaṁ sabbaṁ taṁ nirodhadhamman”ti.",
  "pli-tv-kd5:1.10.1_0": "Te diṭṭhadhammā pattadhammā viditadhammā pariyogāḷhadhammā tiṇṇavicikicchā vigatakathaṅkathā vesārajjappattā",
  "pli-tv-kd5:1.10.1_1": "aparappaccayā satthusāsane bhagavantaṁ etadavocuṁ—",
  "pli-tv-kd5:1.10.2_0": "“abhikkantaṁ, bhante, abhikkantaṁ, bhante.",
  "pli-tv-kd5:1.10.3_0": "Seyyathāpi, bhante,",
  "pli-tv-kd5:1.10.3_1": "nikkujjitaṁ vā ukkujjeyya,",
  "pli-tv-kd5:1.10.3_2": "paṭicchannaṁ vā vivareyya,",
  "pli-tv-kd5:1.10.3_3": "mūḷhassa vā maggaṁ ācikkheyya,",
  "pli-tv-kd5:1.10.3_4": "andhakāre vā telapajjotaṁ dhāreyya—",
  "pli-tv-kd5:1.10.4_0": "‘cakkhumanto rūpāni dakkhantī’ti;",
  "pli-tv-kd5:1.10.5_0": "evamevaṁ bhagavatā anekapariyāyena dhammo pakāsito.",
  "pli-tv-kd5:1.10.6_0": "Ete mayaṁ, bhante, bhagavantaṁ saraṇaṁ gacchāma.",
  "pli-tv-kd5:1.10.7_0": "Dhammañca, bhikkhusaṅghañca.",
  "pli-tv-kd5:1.10.8_0": "Upāsake no bhagavā dhāretu ajjatagge pāṇupete saraṇaṁ gate”ti.",
  "pli-tv-kd5:1.11.0_0": "1.1. Soṇassapabbajjā",
  "pli-tv-kd5:1.11.1_0": "Atha kho soṇassa koḷivisassa etadahosi—",
  "pli-tv-kd5:1.11.2_0": "“yathā yathā kho ahaṁ bhagavatā dhammaṁ desitaṁ ājānāmi,",
  "pli-tv-kd5:1.11.2_1": "nayidaṁ sukaraṁ agāraṁ ajjhāvasatā ekantaparipuṇṇaṁ ekantaparisuddhaṁ saṅkhalikhitaṁ brahmacariyaṁ carituṁ;",
  "pli-tv-kd5:1.11.3_0": "yannūnāhaṁ kesamassuṁ ohāretvā kāsāyāni vatthāni acchādetvā agārasmā anagāriyaṁ pabbajeyyan”ti.",
  "pli-tv-kd5:1.11.4_0": "Atha kho tāni asīti gāmikasahassāni bhagavato bhāsitaṁ abhinanditvā anumoditvā uṭṭhāyāsanā bhagavantaṁ abhivādetvā padakkhiṇaṁ katvā pakkamiṁsu.",
  "pli-tv-kd5:1.12.1_0": "Atha kho soṇo koḷiviso acirapakkantesu tesu asītiyā gāmikasahassesu yena bhagavā tenupasaṅkami,",
  "pli-tv-kd5:1.12.1_1": "upasaṅkamitvā bhagavantaṁ abhivādetvā ekamantaṁ nisīdi.",
  "pli-tv-kd5:1.12.2_0": "Ekamantaṁ nisinno kho soṇo koḷiviso bhagavantaṁ etadavoca—",
  "pli-tv-kd5:1.12.3_0": "“yathā yathāhaṁ, bhante,",
  "pli-tv-kd5:1.12.3_1": "bhagavatā dhammaṁ desitaṁ ājānāmi,",
  "pli-tv-kd5:1.12.3_2": "nayidaṁ sukaraṁ agāraṁ ajjhāvasatā ekantaparipuṇṇaṁ ekantaparisuddhaṁ saṅkhalikhitaṁ brahmacariyaṁ carituṁ.",
  "pli-tv-kd5:1.12.4_0": "Icchāmahaṁ, bhante, kesamassuṁ ohāretvā kāsāyāni vatthāni acchādetvā agārasmā anagāriyaṁ pabbajituṁ.",
  "pli-tv-kd5:1.12.5_0": "Pabbājetu maṁ, bhante, bhagavā”ti.",
  "pli-tv-kd5:1.12.6_0": "Alattha kho soṇo koḷiviso bhagavato santike pabbajjaṁ, alattha upasampadaṁ.",
  "pli-tv-kd5:1.12.7_0": "Acirupasampanno ca panāyasmā soṇo sītavane viharati.",
  "pli-tv-kd5:1.13.1_0": "Tassa accāraddhavīriyassa caṅkamato pādā bhijjiṁsu.",
  "pli-tv-kd5:1.13.2_0": "Caṅkamo lohitena phuṭo hoti, seyyathāpi gavāghātanaṁ.",
  "pli-tv-kd5:1.13.3_0": "Atha kho āyasmato soṇassa rahogatassa paṭisallīnassa evaṁ cetaso parivitakko udapādi—",
  "pli-tv-kd5:1.13.4_0": "“ye kho keci bhagavato sāvakā āraddhavīriyā viharanti, ahaṁ tesaṁ aññataro.",
  "pli-tv-kd5:1.13.5_0": "Atha ca pana me nānupādāya āsavehi cittaṁ vimuccati.",
  "pli-tv-kd5:1.13.6_0": "Saṁvijjanti kho pana me kule bhogā;",
  "pli-tv-kd5:1.13.7_0": "sakkā bhoge ca bhuñjituṁ, puññāni ca kātuṁ.",
  "pli-tv-kd5:1.13.8_0": "Yannūnāhaṁ hīnāyāvattitvā bhoge ca bhuñjeyyaṁ, puññāni ca kareyyan”ti.",
  "pli-tv-kd5:1.14.1_0": "Atha kho bhagavā āyasmato soṇassa cetasā cetoparivitakkamaññāya—",
  "pli-tv-kd5:1.14.2_0": "seyyathāpi nāma balavā puriso samiñjitaṁ vā bāhaṁ pasāreyya,",
  "pli-tv-kd5:1.14.2_1": "pasāritaṁ vā bāhaṁ samiñjeyya;",
  "pli-tv-kd5:1.14.2_2": "evameva—gijjhakūṭe pabbate antarahito sītavane pāturahosi.",
  "pli-tv-kd5:1.14.3_0": "Atha kho bhagavā sambahulehi bhikkhūhi saddhiṁ senāsanacārikaṁ āhiṇḍanto yenāyasmato soṇassa caṅkamo tenupasaṅkami.",
  "pli-tv-kd5:1.14.4_0": "Addasā kho bhagavā āyasmato soṇassa caṅkamaṁ lohitena phuṭaṁ, disvāna bhikkhū āmantesi—",
  "pli-tv-kd5:1.14.5_0": "“kassa nvāyaṁ, bhikkhave, caṅkamo lohitena phuṭo, seyyathāpi gavāghātanan”ti?",
  "pli-tv-kd5:1.14.6_0": "“Āyasmato, bhante, soṇassa accāraddhavīriyassa caṅkamato pādā bhijjiṁsu.",
  "pli-tv-kd5:1.14.7_0": "Tassāyaṁ caṅkamo lohitena phuṭo, seyyathāpi gavāghātanan”ti.",
  "pli-tv-kd5:1.15.1_0": "Atha kho bhagavā yenāyasmato soṇassa vihāro tenupasaṅkami, upasaṅkamitvā paññatte āsane nisīdi.",
  "pli-tv-kd5:1.15.2_0": "Āyasmāpi kho soṇo bhagavantaṁ abhivādetvā ekamantaṁ nisīdi.",
  "pli-tv-kd5:1.15.3_0": "Ekamantaṁ nisinnaṁ kho āyasmantaṁ soṇaṁ bhagavā etadavoca—",
  "pli-tv-kd5:1.15.4_0": "“nanu te, soṇa, rahogatassa paṭisallīnassa evaṁ cetaso parivitakko udapādi—",
  "pli-tv-kd5:1.15.5_0": "‘ye kho keci bhagavato sāvakā āraddhavīriyā viharanti, ahaṁ tesaṁ aññataro.",
  "pli-tv-kd5:1.15.6_0": "Atha ca pana me nānupādāya āsavehi cittaṁ vimuccati.",
  "pli-tv-kd5:1.15.7_0": "Saṁvijjanti kho pana me kule bhogā;",
  "pli-tv-kd5:1.15.8_0": "sakkā bhoge ca bhuñjituṁ, puññāni ca kātuṁ.",
  "pli-tv-kd5:1.15.9_0": "Yannūnāhaṁ hīnāyāvattitvā bhoge ca bhuñjeyyaṁ, puññāni ca kareyyan’”ti?",
  "pli-tv-kd5:1.15.10_0": "“Evaṁ, bhante”ti.",
  "pli-tv-kd5:1.15.11_0": "“Taṁ kiṁ maññasi, soṇa, kusalo tvaṁ pubbe agārikabhūto vīṇāya tantissare”ti?",
  "pli-tv-kd5:1.15.12_0": "“Evaṁ, bhante”ti.",
  "pli-tv-kd5:1.15.13_0": "“Taṁ kiṁ maññasi, soṇa,",
  "pli-tv-kd5:1.15.13_1": "yadā te vīṇāya tantiyo accāyatā honti,",
  "pli-tv-kd5:1.15.13_2": "api nu te vīṇā tasmiṁ samaye saravatī vā hoti,",
  "pli-tv-kd5:1.15.13_3": "kammaññā vā”ti?",
  "pli-tv-kd5:1.15.14_0": "“No hetaṁ, bhante”ti.",
  "pli-tv-kd5:1.16.1_0": "“Taṁ kiṁ maññasi, soṇa,",
  "pli-tv-kd5:1.16.1_1": "yadā te vīṇāya tantiyo atisithilā honti,",
  "pli-tv-kd5:1.16.1_2": "api nu te vīṇā tasmiṁ samaye saravatī vā hoti,",
  "pli-tv-kd5:1.16.1_3": "kammaññā vā”ti?",
  "pli-tv-kd5:1.16.2_0": "“No hetaṁ, bhante”ti.",
  "pli-tv-kd5:1.16.3_0": "“Taṁ kiṁ maññasi, soṇa,",
  "pli-tv-kd5:1.16.3_1": "yadā te vīṇāya tantiyo neva accāyatā honti nātisithilā,",
  "pli-tv-kd5:1.16.3_2": "same guṇe patiṭṭhitā,",
  "pli-tv-kd5:1.16.3_3": "api nu te vīṇā tasmiṁ samaye saravatī vā hoti,",
  "pli-tv-kd5:1.16.3_4": "kammaññā vā”ti?",
  "pli-tv-kd5:1.16.4_0": "“Evaṁ, bhante”ti.",
  "pli-tv-kd5:1.16.5_0": "“Evameva kho, soṇa, accāraddhavīriyaṁ uddhaccāya saṁvattati, atilīnavīriyaṁ kosajjāya saṁvattati.",
  "pli-tv-kd5:1.17.1_0": "Tasmātiha tvaṁ, soṇa,",
  "pli-tv-kd5:1.17.1_1": "vīriyasamataṁ adhiṭṭhaha,",
  "pli-tv-kd5:1.17.1_2": "indriyānañca samataṁ paṭivijjha,",
  "pli-tv-kd5:1.17.1_3": "tattha ca nimittaṁ gaṇhāhī”ti.",
  "pli-tv-kd5:1.17.2_0": "“Evaṁ, bhante”ti kho āyasmā soṇo bhagavato paccassosi.",
  "pli-tv-kd5:1.17.3_0": "Atha kho bhagavā āyasmantaṁ soṇaṁ iminā ovādena ovaditvā—seyyathāpi nāma balavā puriso samiñjitaṁ vā bāhaṁ pasāreyya,",
  "pli-tv-kd5:1.17.3_1": "pasāritaṁ vā bāhaṁ samiñjeyya;",
  "pli-tv-kd5:1.17.3_2": "evameva—sītavane āyasmato soṇassa sammukhe antarahito gijjhakūṭe pabbate pāturahosi.",
  "pli-tv-kd5:1.18.1_0": "Atha kho āyasmā soṇo aparena samayena vīriyasamataṁ adhiṭṭhāsi,",
  "pli-tv-kd5:1.18.1_1": "indriyānañca samataṁ paṭivijjhi,",
  "pli-tv-kd5:1.18.1_2": "tattha ca nimittaṁ aggahesi.",
  "pli-tv-kd5:1.18.2_0": "Atha kho āyasmā soṇo,",
  "pli-tv-kd5:1.18.2_1": "eko vūpakaṭṭho appamatto ātāpī pahitatto viharanto,",
  "pli-tv-kd5:1.18.2_2": "na cirasseva—yassatthāya kulaputtā sammadeva agārasmā anagāriyaṁ pabbajanti,",
  "pli-tv-kd5:1.18.2_3": "tadanuttaraṁ—brahmacariyapariyosānaṁ diṭṭheva dhamme sayaṁ abhiññā sacchikatvā upasampajja vihāsi.",
  "pli-tv-kd5:1.18.3_0": "“Khīṇā jāti, vusitaṁ brahmacariyaṁ, kataṁ karaṇīyaṁ, nāparaṁ itthattāyā”ti abhiññāsi.",
  "pli-tv-kd5:1.18.4_0": "Aññataro ca panāyasmā soṇo arahataṁ ahosi.",
  "pli-tv-kd5:1.19.1_0": "Atha kho āyasmato soṇassa arahattappattassa etadahosi—",
  "pli-tv-kd5:1.19.2_0": "“yannūnāhaṁ bhagavato santike aññaṁ byākareyyan”ti.",
  "pli-tv-kd5:1.19.3_0": "Atha kho āyasmā soṇo yena bhagavā tenupasaṅkami,",
  "pli-tv-kd5:1.19.3_1": "upasaṅkamitvā bhagavantaṁ abhivādetvā ekamantaṁ nisīdi.",
  "pli-tv-kd5:1.19.4_0": "Ekamantaṁ nisinno kho āyasmā soṇo bhagavantaṁ etadavoca—",
  "pli-tv-kd5:1.20.1_0": "“yo so, bhante,",
  "pli-tv-kd5:1.20.1_1": "bhikkhu arahaṁ khīṇāsavo vusitavā katakaraṇīyo ohitabhāro anuppattasadattho parikkhīṇabhavasaṁyojano sammadaññāvimutto,",
  "pli-tv-kd5:1.20.1_2": "so chaṭṭhānāni adhimutto hoti—",
  "pli-tv-kd5:1.20.2_0": "nekkhammādhimutto hoti,",
  "pli-tv-kd5:1.20.2_1": "pavivekādhimutto hoti,",
  "pli-tv-kd5:1.20.2_2": "abyāpajjādhimutto hoti,",
  "pli-tv-kd5:1.20.2_3": "upādānakkhayādhimutto hoti,",
  "pli-tv-kd5:1.20.2_4": "taṇhakkhayādhimutto hoti,",
  "pli-tv-kd5:1.20.2_5": "asammohādhimutto hoti.",
  "pli-tv-kd5:1.21.1_0": "Siyā kho pana, bhante, idhekaccassa āyasmato evamassa—",
  "pli-tv-kd5:1.21.2_0": "‘kevalaṁ saddhāmattakaṁ nūna ayamāyasmā nissāya nekkhammādhimutto’ti,",
  "pli-tv-kd5:1.21.2_1": "na kho panetaṁ, bhante,",
  "pli-tv-kd5:1.21.2_2": "evaṁ daṭṭhabbaṁ.",
  "pli-tv-kd5:1.21.3_0": "Khīṇāsavo, bhante, bhikkhu, vusitavā,",
  "pli-tv-kd5:1.21.3_1": "katakaraṇīyo,",
  "pli-tv-kd5:1.21.3_2": "karaṇīyamattānaṁ asamanupassanto katassa vā paṭicayaṁ khayā rāgassa vītarāgattā nekkhammādhimutto hoti,",
  "pli-tv-kd5:1.21.3_3": "khayā dosassa vītadosattā nekkhammādhimutto hoti,",
  "pli-tv-kd5:1.21.3_4": "khayā mohassa vītamohattā nekkhammādhimutto hoti.",
  "pli-tv-kd5:1.22.1_0": "Siyā kho pana, bhante, idhekaccassa āyasmato evamassa—",
  "pli-tv-kd5:1.22.2_0": "‘lābhasakkārasilokaṁ nūna ayamāyasmā nikāmayamāno pavivekādhimutto’ti.",
  "pli-tv-kd5:1.22.3_0": "Na kho panetaṁ, bhante, evaṁ daṭṭhabbaṁ.",
  "pli-tv-kd5:1.22.4_0": "Khīṇāsavo, bhante, bhikkhu, vusitavā,",
  "pli-tv-kd5:1.22.4_1": "katakaraṇīyo,",
  "pli-tv-kd5:1.22.4_2": "karaṇīyamattānaṁ asamanupassanto katassa vā paṭicayaṁ,",
  "pli-tv-kd5:1.22.4_3": "khayā rāgassa vītarāgattā pavivekādhimutto hoti,",
  "pli-tv-kd5:1.22.4_4": "khayā dosassa vītadosattā pavivekādhimutto hoti,",
  "pli-tv-kd5:1.22.4_5": "khayā mohassa vītamohattā pavivekādhimutto hoti.",
  "pli-tv-kd5:1.23.1_0": "Siyā kho pana, bhante, idhekaccassa āyasmato evamassa—",
  "pli-tv-kd5:1.23.2_0": "‘sīlabbataparāmāsaṁ nūna ayamāyasmā sārato paccāgacchanto abyāpajjādhimutto’ti.",
  "pli-tv-kd5:1.23.3_0": "Na kho panetaṁ, bhante, evaṁ daṭṭhabbaṁ.",
  "pli-tv-kd5:1.23.4_0": "Khīṇāsavo, bhante, bhikkhu, vusitavā,",
  "pli-tv-kd5:1.23.4_1": "katakaraṇīyo,",
  "pli-tv-kd5:1.23.4_2": "karaṇīyamattānaṁ asamanupassanto katassa vā paṭicayaṁ,",
  "pli-tv-kd5:1.23.4_3": "khayā rāgassa vītarāgattā abyāpajjādhimutto hoti,",
  "pli-tv-kd5:1.23.4_4": "khayā dosassa vītadosattā abyāpajjādhimutto hoti,",
  "pli-tv-kd5:1.23.4_5": "khayā mohassa vītamohattā abyāpajjādhimutto hoti.",
  "pli-tv-kd5:1.24.1_0": "Khayā rāgassa vītarāgattā upādānakkhayādhimutto hoti,",
  "pli-tv-kd5:1.24.1_1": "khayā dosassa vītadosattā upādānakkhayādhimutto hoti,",
  "pli-tv-kd5:1.24.1_2": "khayā mohassa vītamohattā upādānakkhayādhimutto hoti.",
  "pli-tv-kd5:1.24.2_0": "Khayā rāgassa vītarāgattā taṇhakkhayādhimutto hoti,",
  "pli-tv-kd5:1.24.2_1": "khayā dosassa vītadosattā taṇhakkhayādhimutto hoti,",
  "pli-tv-kd5:1.24.2_2": "khayā mohassa vītamohattā taṇhakkhayādhimutto hoti.",
  "pli-tv-kd5:1.24.3_0": "Khayā rāgassa vītarāgattā asammohādhimutto hoti,",
  "pli-tv-kd5:1.24.3_1": "khayā dosassa vītadosattā asammohādhimutto hoti,",
  "pli-tv-kd5:1.24.3_2": "khayā mohassa vītamohattā asammohādhimutto hoti.",
  "pli-tv-kd5:1.25.1_0": "Evaṁ sammā vimuttacittassa, bhante,",
  "pli-tv-kd5:1.25.1_1": "bhikkhuno bhusā cepi cakkhuviññeyyā rūpā cakkhussa āpāthaṁ āgacchanti,",
  "pli-tv-kd5:1.25.1_2": "nevassa cittaṁ pariyādiyanti.",
  "pli-tv-kd5:1.25.2_0": "Amissīkatamevassa cittaṁ hoti, ṭhitaṁ āneñjappattaṁ, vayañcassānupassati.",
  "pli-tv-kd5:1.25.3_0": "Bhusā cepi sotaviññeyyā saddā …pe…",
  "pli-tv-kd5:1.25.4_0": "ghānaviññeyyā gandhā …",
  "pli-tv-kd5:1.25.5_0": "jivhāviññeyyā rasā …",
  "pli-tv-kd5:1.25.6_0": "kāyaviññeyyā phoṭṭhabbā …",
  "pli-tv-kd5:1.25.7_0": "manoviññeyyā dhammā manassa āpāthaṁ āgacchanti, nevassa cittaṁ pariyādiyanti;",
  "pli-tv-kd5:1.25.8_0": "amissīkatamevassa cittaṁ hoti, ṭhitaṁ āneñjappattaṁ, vayañcassānupassati.",
  "pli-tv-kd5:1.26.1_0": "Seyyathāpi, bhante,",
  "pli-tv-kd5:1.26.1_1": "selo pabbato acchiddo asusiro ekagghano,",
  "pli-tv-kd5:1.26.1_2": "puratthimāya cepi disāya āgaccheyya bhusā vātavuṭṭhi,",
  "pli-tv-kd5:1.26.1_3": "neva naṁ saṅkampeyya na sampakampeyya na sampavedheyya;",
  "pli-tv-kd5:1.26.2_0": "pacchimāya cepi disāya āgaccheyya bhusā vātavuṭṭhi …pe…",
  "pli-tv-kd5:1.26.3_0": "uttarāya cepi disāya …pe…",
  "pli-tv-kd5:1.26.4_0": "dakkhiṇāya cepi disāya āgaccheyya bhusā vātavuṭṭhi,",
  "pli-tv-kd5:1.26.4_1": "neva naṁ saṅkampeyya na sampakampeyya na sampavedheyya;",
  "pli-tv-kd5:1.26.5_0": "evameva kho, bhante,",
  "pli-tv-kd5:1.26.5_1": "evaṁ sammā vimuttacittassa bhikkhuno bhusā cepi cakkhuviññeyyā rūpā cakkhussa āpāthaṁ āgacchanti,",
  "pli-tv-kd5:1.26.5_2": "nevassa cittaṁ pariyādiyanti;",
  "pli-tv-kd5:1.26.6_0": "amissīkatamevassa cittaṁ hoti, ṭhitaṁ āneñjappattaṁ, vayañcassānupassati.",
  "pli-tv-kd5:1.26.7_0": "Bhusā cepi sotaviññeyyā saddā …pe…",
  "pli-tv-kd5:1.26.8_0": "ghānaviññeyyā gandhā …",
  "pli-tv-kd5:1.26.9_0": "jivhāviññeyyā rasā …",
  "pli-tv-kd5:1.26.10_0": "kāyaviññeyyā phoṭṭhabbā …",
  "pli-tv-kd5:1.26.11_0": "manoviññeyyā dhammā manassa āpāthaṁ āgacchanti, nevassa cittaṁ pariyādiyanti;",
  "pli-tv-kd5:1.26.12_0": "amissīkatamevassa cittaṁ hoti, ṭhitaṁ āneñjappattaṁ, vayañcassānupassatī”ti.",
  "pli-tv-kd5:1.27.1_0": "Nekkhammaṁ adhimuttassa,",
  "pli-tv-kd5:1.27.2_0": "pavivekañca cetaso;",
  "pli-tv-kd5:1.27.3_0": "Abyāpajjādhimuttassa,",
  "pli-tv-kd5:1.27.4_0": "upādānakkhayassa ca.",
  "pli-tv-kd5:1.27.5_0": "Taṇhakkhayādhimuttassa,",
  "pli-tv-kd5:1.27.6_0": "asammohañca cetaso;",
  "pli-tv-kd5:1.27.7_0": "Disvā āyatanuppādaṁ,",
  "pli-tv-kd5:1.27.8_0": "sammā cittaṁ vimuccati.",
  "pli-tv-kd5:1.27.9_0": "Tassa sammāvimuttassa,",
  "pli-tv-kd5:1.27.10_0": "santacittassa bhikkhuno;",
  "pli-tv-kd5:1.27.11_0": "Katassa paṭicayo natthi,",
  "pli-tv-kd5:1.27.12_0": "karaṇīyaṁ na vijjati.",
  "pli-tv-kd5:1.27.13_0": "Selo yathā ekagghano,",
  "pli-tv-kd5:1.27.14_0": "vātena na samīrati;",
  "pli-tv-kd5:1.27.15_0": "Evaṁ rūpā rasā saddā,",
  "pli-tv-kd5:1.27.16_0": "gandhā phassā ca kevalā.",
  "pli-tv-kd5:1.27.17_0": "Iṭṭhā dhammā aniṭṭhā ca,",
  "pli-tv-kd5:1.27.18_0": "na pavedhenti tādino;",
  "pli-tv-kd5:1.27.19_0": "Ṭhitaṁ cittaṁ vippamuttaṁ,",
  "pli-tv-kd5:1.27.20_0": "vayañcassānupassatīti.",
  "pli-tv-kd5:1.28.0_0": "2. Diguṇādiupāhanapaṭikkhepa",
  "pli-tv-kd5:1.28.1_0": "Atha kho bhagavā bhikkhū āmantesi—",
  "pli-tv-kd5:1.28.2_0": "“evaṁ kho, bhikkhave, kulaputtā aññaṁ byākaronti, attho ca vutto, attā ca anupanīto.",
  "pli-tv-kd5:1.28.3_0": "Atha ca panidhekacce moghapurisā hasamānakaṁ maññe aññaṁ byākaronti,",
  "pli-tv-kd5:1.28.3_1": "te pacchā vighātaṁ āpajjantī”ti.",
  "pli-tv-kd5:1.29.1_0": "Atha kho bhagavā āyasmantaṁ soṇaṁ āmantesi—",
  "pli-tv-kd5:1.29.2_0": "“tvaṁ khosi, soṇa, sukhumālo.",
  "pli-tv-kd5:1.29.3_0": "Anujānāmi te, soṇa, ekapalāsikaṁ upāhanan”ti.",
  "pli-tv-kd5:1.29.4_0": "“Ahaṁ kho, bhante,",
  "pli-tv-kd5:1.29.4_1": "asītisakaṭavāhe hiraññaṁ ohāya agārasmā anagāriyaṁ pabbajito,",
  "pli-tv-kd5:1.29.4_2": "sattahatthikañca anīkaṁ.",
  "pli-tv-kd5:1.29.5_0": "Athāhaṁ, bhante,",
  "pli-tv-kd5:1.29.5_1": "ekapalāsikañce upāhanaṁ pariharissāmi,",
  "pli-tv-kd5:1.29.5_2": "tassa me bhavissanti vattāro ‘soṇo koḷiviso asītisakaṭavāhe hiraññaṁ ohāya agārasmā anagāriyaṁ pabbajito,",
  "pli-tv-kd5:1.29.5_3": "sattahatthikañca anīkaṁ.",
  "pli-tv-kd5:1.29.6_0": "So dānāyaṁ ekapalāsikāsu upāhanāsu satto’ti.",
  "pli-tv-kd5:1.30.1_0": "Sace bhagavā bhikkhusaṅghassa anujānissati ahampi paribhuñjissāmi;",
  "pli-tv-kd5:1.30.2_0": "no ce bhagavā bhikkhusaṅghassa anujānissati, ahampi na paribhuñjissāmī”ti.",
  "pli-tv-kd5:1.30.3_0": "Atha kho bhagavā etasmiṁ nidāne etasmiṁ pakaraṇe dhammiṁ kathaṁ katvā bhikkhū āmantesi—",
  "pli-tv-kd5:1.30.4_0": "“anujānāmi, bhikkhave, ekapalāsikaṁ upāhanaṁ.",
  "pli-tv-kd5:1.30.5_0": "Na, bhikkhave, diguṇā upāhanā dhāretabbā.",
  "pli-tv-kd5:1.30.6_0": "Na tiguṇā upāhanā dhāretabbā.",
  "pli-tv-kd5:1.30.7_0": "Na guṇaṅguṇūpāhanā dhāretabbā.",
  "pli-tv-kd5:1.30.8_0": "Yo dhāreyya, āpatti dukkaṭassā”ti.",
  "pli-tv-kd5:2.1.0_0": "3. Sabbanīlikādipaṭikkhepa",
  "pli-tv-kd5:2.1.1_0": "Tena kho pana samayena chabbaggiyā bhikkhū sabbanīlikā upāhanāyo dhārenti …pe…",
  "pli-tv-kd5:2.1.2_0": "sabbapītikā upāhanāyo dhārenti …",
  "pli-tv-kd5:2.1.3_0": "sabbalohitikā upāhanāyo dhārenti …",
  "pli-tv-kd5:2.1.4_0": "sabbamañjiṭṭhikā upāhanāyo dhārenti …",
  "pli-tv-kd5:2.1.5_0": "sabbakaṇhā upāhanāyo dhārenti …",
  "pli-tv-kd5:2.1.6_0": "sabbamahāraṅgarattā upāhanāyo dhārenti …",
  "pli-tv-kd5:2.1.7_0": "sabbamahānāmarattā upāhanāyo dhārenti.",
  "pli-tv-kd5:2.1.8_0": "Manussā ujjhāyanti khiyyanti vipācenti—",
  "pli-tv-kd5:2.1.9_0": "“seyyathāpi gihī kāmabhogino”ti.",
  "pli-tv-kd5:2.1.10_0": "Bhagavato etamatthaṁ ārocesuṁ.",
  "pli-tv-kd5:2.1.11_0": "“Na, bhikkhave, sabbanīlikā upāhanā dhāretabbā …pe…",
  "pli-tv-kd5:2.1.12_0": "na sabbapītikā upāhanā dhāretabbā,",
  "pli-tv-kd5:2.1.12_1": "na sabbalohitikā upāhanā dhāretabbā,",
  "pli-tv-kd5:2.1.12_2": "na sabbamañjiṭṭhikā upāhanā dhāretabbā,",
  "pli-tv-kd5:2.1.12_3": "na sabbakaṇhā upāhanā dhāretabbā,",
  "pli-tv-kd5:2.1.12_4": "na sabbamahāraṅgarattā upāhanā dhāretabbā,",
  "pli-tv-kd5:2.1.12_5": "na sabbamahānāmarattā upāhanā dhāretabbā.",
  "pli-tv-kd5:2.1.13_0": "Yo dhāreyya, āpatti dukkaṭassā”ti.",
  "pli-tv-kd5:2.2.1_0": "Tena kho pana samayena chabbaggiyā bhikkhū nīlakavaddhikā upāhanāyo dhārenti …pe…",
  "pli-tv-kd5:2.2.2_0": "pītakavaddhikā upāhanāyo dhārenti,",
  "pli-tv-kd5:2.2.2_1": "lohitakavaddhikā upāhanāyo dhārenti,",
  "pli-tv-kd5:2.2.2_2": "mañjiṭṭhikavaddhikā upāhanāyo dhārenti,",
  "pli-tv-kd5:2.2.2_3": "kaṇhavaddhikā upāhanāyo dhārenti,",
  "pli-tv-kd5:2.2.2_4": "mahāraṅgarattavaddhikā upāhanāyo dhārenti,",
  "pli-tv-kd5:2.2.2_5": "mahānāmarattavaddhikā upāhanāyo dhārenti.",
  "pli-tv-kd5:2.2.3_0": "Manussā ujjhāyanti khiyyanti vipācenti—",
  "pli-tv-kd5:2.2.4_0": "“seyyathāpi gihī kāmabhogino”ti.",
  "pli-tv-kd5:2.2.5_0": "Bhagavato etamatthaṁ ārocesuṁ.",
  "pli-tv-kd5:2.2.6_0": "“Na,",
  "pli-tv-kd5:2.2.6_1": "bhikkhave,",
  "pli-tv-kd5:2.2.6_2": "nīlakavaddhikā upāhanā dhāretabbā …pe…",
  "pli-tv-kd5:2.2.6_3": "na pītakavaddhikā upāhanā dhāretabbā,",
  "pli-tv-kd5:2.2.6_4": "na lohitakavaddhikā upāhanā dhāretabbā,",
  "pli-tv-kd5:2.2.6_5": "na mañjiṭṭhikavaddhikā upāhanā dhāretabbā,",
  "pli-tv-kd5:2.2.6_6": "na kaṇhavaddhikā upāhanā dhāretabbā,",
  "pli-tv-kd5:2.2.6_7": "na mahāraṅgarattavaddhikā upāhanā dhāretabbā,",
  "pli-tv-kd5:2.2.6_8": "na mahānāmarattavaddhikā upāhanā dhāretabbā.",
  "pli-tv-kd5:2.2.7_0": "Yo dhāreyya, āpatti dukkaṭassā”ti.",
  "pli-tv-kd5:2.3.1_0": "Tena kho pana samayena chabbaggiyā bhikkhū khallakabaddhā upāhanāyo dhārenti …pe…",
  "pli-tv-kd5:2.3.1_1": "puṭabaddhā upāhanāyo dhārenti,",
  "pli-tv-kd5:2.3.1_2": "pāliguṇṭhimā upāhanāyo dhārenti,",
  "pli-tv-kd5:2.3.1_3": "tūlapuṇṇikā upāhanāyo dhārenti,",
  "pli-tv-kd5:2.3.1_4": "tittirapattikā upāhanāyo dhārenti,",
  "pli-tv-kd5:2.3.1_5": "meṇḍavisāṇavaddhikā upāhanāyo dhārenti,",
  "pli-tv-kd5:2.3.1_6": "ajavisāṇavaddhikā upāhanāyo dhārenti,",
  "pli-tv-kd5:2.3.1_7": "vicchikāḷikā upāhanāyo dhārenti,",
  "pli-tv-kd5:2.3.1_8": "morapiñchaparisibbitā upāhanāyo dhārenti,",
  "pli-tv-kd5:2.3.1_9": "citrā upāhanāyo dhārenti.",
  "pli-tv-kd5:2.3.2_0": "Manussā ujjhāyanti khiyyanti vipācenti—",
  "pli-tv-kd5:2.3.3_0": "“seyyathāpi gihī kāmabhogino”ti.",
  "pli-tv-kd5:2.3.4_0": "Bhagavato etamatthaṁ ārocesuṁ.",
  "pli-tv-kd5:2.3.5_0": "“Na, bhikkhave, khallakabaddhā upāhanā dhāretabbā …pe…",
  "pli-tv-kd5:2.3.6_0": "na puṭabaddhā upāhanā dhāretabbā,",
  "pli-tv-kd5:2.3.6_1": "na pāliguṇṭhimā upāhanā dhāretabbā,",
  "pli-tv-kd5:2.3.6_2": "na tūlapuṇṇikā upāhanā dhāretabbā,",
  "pli-tv-kd5:2.3.6_3": "na tittirapattikā upāhanā dhāretabbā,",
  "pli-tv-kd5:2.3.6_4": "na meṇḍavisāṇavaddhikā upāhanā dhāretabbā,",
  "pli-tv-kd5:2.3.6_5": "na ajavisāṇavaddhikā upāhanā dhāretabbā,",
  "pli-tv-kd5:2.3.6_6": "na vicchikāḷikā upāhanā dhāretabbā,",
  "pli-tv-kd5:2.3.6_7": "na morapiñchaparisibbitā upāhanā dhāretabbā,",
  "pli-tv-kd5:2.3.6_8": "na citrā upāhanā dhāretabbā.",
  "pli-tv-kd5:2.3.7_0": "Yo dhāreyya, āpatti dukkaṭassā”ti.",
  "pli-tv-kd5:2.4.1_0": "Tena kho pana samayena chabbaggiyā bhikkhū sīhacammaparikkhaṭā upāhanāyo dhārenti …pe…",
  "pli-tv-kd5:2.4.1_1": "byagghacammaparikkhaṭā upāhanāyo dhārenti,",
  "pli-tv-kd5:2.4.1_2": "dīpicammaparikkhaṭā upāhanāyo dhārenti,",
  "pli-tv-kd5:2.4.1_3": "ajinacammaparikkhaṭā upāhanāyo dhārenti,",
  "pli-tv-kd5:2.4.1_4": "uddacammaparikkhaṭā upāhanāyo dhārenti,",
  "pli-tv-kd5:2.4.1_5": "majjāracammaparikkhaṭā upāhanāyo dhārenti,",
  "pli-tv-kd5:2.4.1_6": "kāḷakacammaparikkhaṭā upāhanāyo dhārenti,",
  "pli-tv-kd5:2.4.1_7": "luvakacammaparikkhaṭā upāhanāyo dhārenti.",
  "pli-tv-kd5:2.4.2_0": "Manussā ujjhāyanti khiyyanti vipācenti—",
  "pli-tv-kd5:2.4.3_0": "“seyyathāpi gihī kāmabhogino”ti.",
  "pli-tv-kd5:2.4.4_0": "Bhagavato etamatthaṁ ārocesuṁ.",
  "pli-tv-kd5:2.4.5_0": "“Na, bhikkhave, sīhacammaparikkhaṭā upāhanā dhāretabbā …pe…",
  "pli-tv-kd5:2.4.6_0": "na byagghacammaparikkhaṭā upāhanā dhāretabbā,",
  "pli-tv-kd5:2.4.6_1": "na dīpicammaparikkhaṭā upāhanā dhāretabbā,",
  "pli-tv-kd5:2.4.6_2": "na ajinacammaparikkhaṭā upāhanā dhāretabbā,",
  "pli-tv-kd5:2.4.6_3": "na uddacammaparikkhaṭā upāhanā dhāretabbā,",
  "pli-tv-kd5:2.4.6_4": "na majjāracammaparikkhaṭā upāhanā dhāretabbā,",
  "pli-tv-kd5:2.4.6_5": "na kāḷakacammaparikkhaṭā upāhanā dhāretabbā,",
  "pli-tv-kd5:2.4.6_6": "na luvakacammaparikkhaṭā upāhanā dhāretabbā.",
  "pli-tv-kd5:2.4.7_0": "Yo dhāreyya, āpatti dukkaṭassā”ti.",
  "pli-tv-kd5:3.1.0_0": "4. Omukkaguṇaṅguṇūpāhanānujānana",
  "pli-tv-kd5:3.1.1_0": "Atha kho bhagavā pubbaṇhasamayaṁ nivāsetvā pattacīvaramādāya rājagahaṁ piṇḍāya pāvisi,",
  "pli-tv-kd5:3.1.1_1": "aññatarena bhikkhunā pacchāsamaṇena.",
  "pli-tv-kd5:3.1.2_0": "Atha kho so bhikkhu khañjamāno bhagavantaṁ piṭṭhito piṭṭhito anubandhi.",
  "pli-tv-kd5:3.1.3_0": "Addasā kho aññataro upāsako guṇaṅguṇūpāhanā ārohitvā bhagavantaṁ dūratova āgacchantaṁ;",
  "pli-tv-kd5:3.1.4_0": "disvā upāhanā ārohitvā yena bhagavā tenupasaṅkami;",
  "pli-tv-kd5:3.1.4_1": "upasaṅkamitvā bhagavantaṁ abhivādetvā yena so bhikkhu tenupasaṅkami;",
  "pli-tv-kd5:3.1.5_0": "upasaṅkamitvā taṁ bhikkhuṁ abhivādetvā etadavoca—",
  "pli-tv-kd5:3.2.1_0": "“kissa, bhante, ayyo khañjatī”ti?",
  "pli-tv-kd5:3.2.2_0": "“Pādā me, āvuso, phalitā”ti.",
  "pli-tv-kd5:3.2.3_0": "“Handa, bhante, upāhanāyo”ti.",
  "pli-tv-kd5:3.2.4_0": "“Alaṁ, āvuso, paṭikkhittā bhagavatā guṇaṅguṇūpāhanā”ti.",
  "pli-tv-kd5:3.2.5_0": "“Gaṇhāhetā, bhikkhu, upāhanāyo”ti.",
  "pli-tv-kd5:3.2.6_0": "Atha kho bhagavā etasmiṁ nidāne etasmiṁ pakaraṇe dhammiṁ kathaṁ katvā bhikkhū āmantesi—",
  "pli-tv-kd5:3.2.7_0": "“anujānāmi, bhikkhave, omukkaṁ guṇaṅguṇūpāhanaṁ.",
  "pli-tv-kd5:3.2.8_0": "Na, bhikkhave, navā guṇaṅguṇūpāhanā dhāretabbā.",
  "pli-tv-kd5:3.2.9_0": "Yo dhāreyya, āpatti dukkaṭassā”ti.",
  "pli-tv-kd5:4.1.0_0": "5. Ajjhārāmeupāhanapaṭikkhepa",
  "pli-tv-kd5:4.1.1_0": "Tena kho pana samayena bhagavā ajjhokāse anupāhano caṅkamati.",
  "pli-tv-kd5:4.1.2_0": "“Satthā anupāhano caṅkamatī”ti—",
  "pli-tv-kd5:4.1.3_0": "therāpi bhikkhū anupāhanā caṅkamanti.",
  "pli-tv-kd5:4.1.4_0": "Chabbaggiyā bhikkhū,",
  "pli-tv-kd5:4.1.4_1": "satthari anupāhane caṅkamamāne,",
  "pli-tv-kd5:4.1.4_2": "theresupi bhikkhūsu anupāhanesu caṅkamamānesu,",
  "pli-tv-kd5:4.1.4_3": "saupāhanā caṅkamanti.",
  "pli-tv-kd5:4.1.5_0": "Ye te bhikkhū appicchā …pe… te ujjhāyanti khiyyanti vipācenti—",
  "pli-tv-kd5:4.1.6_0": "“kathañhi nāma chabbaggiyā bhikkhū,",
  "pli-tv-kd5:4.1.6_1": "satthari anupāhane caṅkamamāne,",
  "pli-tv-kd5:4.1.6_2": "theresupi bhikkhūsu anupāhanesu caṅkamamānesu,",
  "pli-tv-kd5:4.1.6_3": "saupāhanā caṅkamissantī”ti.",
  "pli-tv-kd5:4.2.1_0": "Atha kho te bhikkhū bhagavato etamatthaṁ ārocesuṁ …pe…",
  "pli-tv-kd5:4.2.2_0": "“saccaṁ kira,",
  "pli-tv-kd5:4.2.2_1": "bhikkhave,",
  "pli-tv-kd5:4.2.2_2": "chabbaggiyā bhikkhū,",
  "pli-tv-kd5:4.2.2_3": "satthari anupāhane caṅkamamāne,",
  "pli-tv-kd5:4.2.2_4": "theresupi bhikkhūsu anupāhanesu caṅkamamānesu,",
  "pli-tv-kd5:4.2.2_5": "saupāhanā caṅkamantī”ti?",
  "pli-tv-kd5:4.2.3_0": "“Saccaṁ, bhagavā”ti.",
  "pli-tv-kd5:4.2.4_0": "Vigarahi buddho bhagavā …pe…",
  "pli-tv-kd5:4.2.5_0": "kathañhi nāma te,",
  "pli-tv-kd5:4.2.5_1": "bhikkhave,",
  "pli-tv-kd5:4.2.5_2": "moghapurisā,",
  "pli-tv-kd5:4.2.5_3": "satthari anupāhane caṅkamamāne,",
  "pli-tv-kd5:4.2.5_4": "theresupi bhikkhūsu anupāhanesu caṅkamamānesu,",
  "pli-tv-kd5:4.2.5_5": "saupāhanā caṅkamissanti.",
  "pli-tv-kd5:4.2.6_0": "Ime hi nāma,",
  "pli-tv-kd5:4.2.6_1": "bhikkhave,",
  "pli-tv-kd5:4.2.6_2": "gihī odātavatthavasanakā abhijīvanikassa sippassa kāraṇā ācariyesu sagāravā sappatissā sabhāgavuttikā viharissanti.",
  "pli-tv-kd5:4.3.1_0": "Idha kho taṁ,",
  "pli-tv-kd5:4.3.1_1": "bhikkhave, sobhetha,",
  "pli-tv-kd5:4.3.1_2": "yaṁ tumhe evaṁ svākkhāte dhammavinaye pabbajitā samānā ācariyesu ācariyamattesu upajjhāyesu upajjhāyamattesu",
  "pli-tv-kd5:4.3.1_3": "agāravā appatissā asabhāgavuttikā vihareyyātha.",
  "pli-tv-kd5:4.3.2_0": "Netaṁ, bhikkhave, appasannānaṁ vā pasādāya …pe…",
  "pli-tv-kd5:4.3.3_0": "vigarahitvā …pe…",
  "pli-tv-kd5:4.3.4_0": "dhammiṁ kathaṁ katvā bhikkhū āmantesi—",
  "pli-tv-kd5:4.3.5_0": "“na,",
  "pli-tv-kd5:4.3.5_1": "bhikkhave,",
  "pli-tv-kd5:4.3.5_2": "ācariyesu ācariyamattesu upajjhāyesu upajjhāyamattesu anupāhanesu caṅkamamānesu saupāhanena caṅkamitabbaṁ.",
  "pli-tv-kd5:4.3.6_0": "Yo caṅkameyya, āpatti dukkaṭassa.",
  "pli-tv-kd5:4.3.7_0": "Na ca, bhikkhave, ajjhārāme upāhanā dhāretabbā.",
  "pli-tv-kd5:4.3.8_0": "Yo dhāreyya, āpatti dukkaṭassā”ti.",
  "pli-tv-kd5:5.1.1_0": "Tena kho pana samayena aññatarassa bhikkhuno pādakhilābādho hoti.",
  "pli-tv-kd5:5.1.2_0": "Taṁ bhikkhū pariggahetvā uccārampi passāvampi nikkhāmenti.",
  "pli-tv-kd5:5.1.3_0": "Addasā kho bhagavā senāsanacārikaṁ āhiṇḍanto te bhikkhū taṁ bhikkhuṁ pariggahetvā uccārampi passāvampi nikkhāmente,",
  "pli-tv-kd5:5.1.3_1": "disvāna yena te bhikkhū tenupasaṅkami,",
  "pli-tv-kd5:5.1.3_2": "upasaṅkamitvā te bhikkhū etadavoca—",
  "pli-tv-kd5:5.2.1_0": "“kiṁ imassa, bhikkhave, bhikkhuno ābādho”ti?",
  "pli-tv-kd5:5.2.2_0": "“Imassa, bhante, āyasmato pādakhilābādho;",
  "pli-tv-kd5:5.2.3_0": "imaṁ mayaṁ pariggahetvā uccārampi passāvampi nikkhāmemā”ti.",
  "pli-tv-kd5:5.2.4_0": "Atha kho bhagavā etasmiṁ nidāne etasmiṁ pakaraṇe dhammiṁ kathaṁ katvā bhikkhū āmantesi—",
  "pli-tv-kd5:5.2.5_0": "“anujānāmi,",
  "pli-tv-kd5:5.2.5_1": "bhikkhave,",
  "pli-tv-kd5:5.2.5_2": "yassa pādā vā dukkhā,",
  "pli-tv-kd5:5.2.5_3": "pādā vā phalitā,",
  "pli-tv-kd5:5.2.5_4": "pādakhilo vā ābādho upāhanaṁ dhāretun”ti.",
  "pli-tv-kd5:6.1.1_0": "Tena kho pana samayena bhikkhū adhotehi pādehi mañcampi pīṭhampi abhiruhanti;",
  "pli-tv-kd5:6.1.2_0": "cīvarampi senāsanampi dussati.",
  "pli-tv-kd5:6.1.3_0": "Bhagavato etamatthaṁ ārocesuṁ.",
  "pli-tv-kd5:6.1.4_0": "“Anujānāmi, bhikkhave, ‘idāni mañcaṁ vā pīṭhaṁ vā abhiruhissāmī’ti upāhanaṁ dhāretun”ti.",
  "pli-tv-kd5:6.2.1_0": "Tena kho pana samayena bhikkhū rattiyā uposathaggampi sannisajjampi gacchantā andhakāre khāṇumpi kaṇṭakampi akkamanti;",
  "pli-tv-kd5:6.2.1_1": "pādā dukkhā honti.",
  "pli-tv-kd5:6.2.2_0": "Bhagavato etamatthaṁ ārocesuṁ.",
  "pli-tv-kd5:6.2.3_0": "“Anujānāmi, bhikkhave, ajjhārāme upāhanaṁ dhāretuṁ, ukkaṁ, padīpaṁ, kattaradaṇḍan”ti.",
  "pli-tv-kd5:6.3.0_0": "6. Kaṭṭhapādukādipaṭikkhepa",
  "pli-tv-kd5:6.3.1_0": "Tena kho pana samayena chabbaggiyā bhikkhū rattiyā paccūsasamayaṁ paccuṭṭhāya kaṭṭhapādukāyo abhiruhitvā ajjhokāse caṅkamanti,",
  "pli-tv-kd5:6.3.1_1": "uccāsaddā mahāsaddā khaṭakhaṭasaddā,",
  "pli-tv-kd5:6.3.1_2": "anekavihitaṁ tiracchānakathaṁ kathentā,",
  "pli-tv-kd5:6.3.1_3": "seyyathidaṁ—",
  "pli-tv-kd5:6.3.2_0": "rājakathaṁ,",
  "pli-tv-kd5:6.3.2_1": "corakathaṁ,",
  "pli-tv-kd5:6.3.2_2": "mahāmattakathaṁ,",
  "pli-tv-kd5:6.3.2_3": "senākathaṁ,",
  "pli-tv-kd5:6.3.2_4": "bhayakathaṁ,",
  "pli-tv-kd5:6.3.2_5": "yuddhakathaṁ,",
  "pli-tv-kd5:6.3.2_6": "annakathaṁ,",
  "pli-tv-kd5:6.3.2_7": "pānakathaṁ,",
  "pli-tv-kd5:6.3.2_8": "vatthakathaṁ,",
  "pli-tv-kd5:6.3.2_9": "sayanakathaṁ,",
  "pli-tv-kd5:6.3.2_10": "mālākathaṁ,",
  "pli-tv-kd5:6.3.2_11": "gandhakathaṁ,",
  "pli-tv-kd5:6.3.2_12": "ñātikathaṁ,",
  "pli-tv-kd5:6.3.2_13": "yānakathaṁ,",
  "pli-tv-kd5:6.3.2_14": "gāmakathaṁ,",
  "pli-tv-kd5:6.3.2_15": "nigamakathaṁ,",
  "pli-tv-kd5:6.3.2_16": "nagarakathaṁ,",
  "pli-tv-kd5:6.3.2_17": "janapadakathaṁ,",
  "pli-tv-kd5:6.3.2_18": "itthikathaṁ,",
  "pli-tv-kd5:6.3.2_19": "sūrakathaṁ,",
  "pli-tv-kd5:6.3.2_20": "visikhākathaṁ,",
  "pli-tv-kd5:6.3.2_21": "kumbhaṭṭhānakathaṁ,",
  "pli-tv-kd5:6.3.2_22": "pubbapetakathaṁ,",
  "pli-tv-kd5:6.3.2_23": "nānattakathaṁ,",
  "pli-tv-kd5:6.3.2_24": "lokakkhāyikaṁ,",
  "pli-tv-kd5:6.3.2_25": "samuddakkhāyikaṁ,",
  "pli-tv-kd5:6.3.2_26": "itibhavābhavakathaṁ iti vā;",
  "pli-tv-kd5:6.3.3_0": "kīṭakampi akkamitvā mārenti, bhikkhūpi samādhimhā cāventi.",
  "pli-tv-kd5:6.4.1_0": "Ye te bhikkhū appicchā …pe… te ujjhāyanti khiyyanti vipācenti—",
  "pli-tv-kd5:6.4.2_0": "“kathañhi nāma chabbaggiyā bhikkhū rattiyā paccūsasamayaṁ paccuṭṭhāya kaṭṭhapādukāyo abhiruhitvā ajjhokāse caṅkamissanti,",
  "pli-tv-kd5:6.4.2_1": "uccāsaddā mahāsaddā khaṭakhaṭasaddā anekavihitaṁ tiracchānakathaṁ kathentā,",
  "pli-tv-kd5:6.4.2_2": "seyyathidaṁ—",
  "pli-tv-kd5:6.4.3_0": "rājakathaṁ, corakathaṁ …pe…",
  "pli-tv-kd5:6.4.4_0": "itibhavābhavakathaṁ iti vā, kīṭakampi akkamitvā māressanti, bhikkhūpi samādhimhā cāvessantī”ti.",
  "pli-tv-kd5:6.4.5_0": "Atha kho te bhikkhū bhagavato etamatthaṁ ārocesuṁ …pe…",
  "pli-tv-kd5:6.4.6_0": "“saccaṁ kira,",
  "pli-tv-kd5:6.4.6_1": "bhikkhave,",
  "pli-tv-kd5:6.4.6_2": "chabbaggiyā bhikkhū rattiyā paccūsasamayaṁ paccuṭṭhāya kaṭṭhapādukāyo abhiruhitvā ajjhokāse caṅkamanti,",
  "pli-tv-kd5:6.4.6_3": "uccāsaddā mahāsaddā khaṭakhaṭasaddā,",
  "pli-tv-kd5:6.4.6_4": "anekavihitaṁ tiracchānakathaṁ kathentā,",
  "pli-tv-kd5:6.4.6_5": "seyyathidaṁ—",
  "pli-tv-kd5:6.4.7_0": "rājakathaṁ, corakathaṁ …pe…",
  "pli-tv-kd5:6.4.8_0": "itibhavābhavakathaṁ iti vā, kīṭakampi akkamitvā mārenti, bhikkhūpi samādhimhā cāventī”ti?",
  "pli-tv-kd5:6.4.9_0": "“Saccaṁ, bhagavā”ti …pe…",
  "pli-tv-kd5:6.4.10_0": "vigarahitvā …pe…",
  "pli-tv-kd5:6.4.11_0": "dhammiṁ kathaṁ katvā bhikkhū āmantesi—",
  "pli-tv-kd5:6.4.12_0": "“na, bhikkhave, kaṭṭhapādukā dhāretabbā.",
  "pli-tv-kd5:6.4.13_0": "Yo dhāreyya, āpatti dukkaṭassā”ti.",
  "pli-tv-kd5:7.1.1_0": "Atha kho bhagavā rājagahe yathābhirantaṁ viharitvā yena bārāṇasī tena cārikaṁ pakkāmi.",
  "pli-tv-kd5:7.1.2_0": "Anupubbena cārikaṁ caramāno yena bārāṇasī tadavasari.",
  "pli-tv-kd5:7.1.3_0": "Tatra sudaṁ bhagavā bārāṇasiyaṁ viharati isipatane migadāye.",
  "pli-tv-kd5:7.1.4_0": "Tena kho pana samayena chabbaggiyā bhikkhū—",
  "pli-tv-kd5:7.1.5_0": "“bhagavatā kaṭṭhapādukā paṭikkhittā”ti—",
  "pli-tv-kd5:7.1.6_0": "tālataruṇe chedāpetvā tālapattapādukāyo dhārenti;",
  "pli-tv-kd5:7.1.7_0": "tāni tālataruṇāni chinnāni milāyanti.",
  "pli-tv-kd5:7.1.8_0": "Manussā ujjhāyanti khiyyanti vipācenti—",
  "pli-tv-kd5:7.1.9_0": "“kathañhi nāma samaṇā sakyaputtiyā tālataruṇe chedāpetvā tālapattapādukāyo dhāressanti;",
  "pli-tv-kd5:7.1.10_0": "tāni tālataruṇāni chinnāni milāyanti;",
  "pli-tv-kd5:7.1.11_0": "ekindriyaṁ samaṇā sakyaputtiyā jīvaṁ viheṭhentī”ti.",
  "pli-tv-kd5:7.2.1_0": "Assosuṁ kho bhikkhū tesaṁ manussānaṁ ujjhāyantānaṁ khiyyantānaṁ vipācentānaṁ.",
  "pli-tv-kd5:7.2.2_0": "Atha kho te bhikkhū bhagavato etamatthaṁ ārocesuṁ …pe…",
  "pli-tv-kd5:7.2.3_0": "“saccaṁ kira, bhikkhave, chabbaggiyā bhikkhū tālataruṇe chedāpetvā tālapattapādukāyo dhārenti;",
  "pli-tv-kd5:7.2.4_0": "tāni tālataruṇāni chinnāni milāyantī”ti?",
  "pli-tv-kd5:7.2.5_0": "“Saccaṁ, bhagavā”ti.",
  "pli-tv-kd5:7.2.6_0": "Vigarahi buddho bhagavā …pe…",
  "pli-tv-kd5:7.2.7_0": "kathañhi nāma te, bhikkhave, moghapurisā tālataruṇe chedāpetvā tālapattapādukāyo dhāressanti;",
  "pli-tv-kd5:7.2.8_0": "tāni tālataruṇāni chinnāni milāyanti.",
  "pli-tv-kd5:7.2.9_0": "Jīvasaññino hi, bhikkhave, manussā rukkhasmiṁ.",
  "pli-tv-kd5:7.2.10_0": "Netaṁ, bhikkhave, appasannānaṁ vā pasādāya …pe…",
  "pli-tv-kd5:7.2.11_0": "vigarahitvā …pe…",
  "pli-tv-kd5:7.2.12_0": "dhammiṁ kathaṁ katvā bhikkhū āmantesi—",
  "pli-tv-kd5:7.2.13_0": "“na, bhikkhave, tālapattapādukā dhāretabbā.",
  "pli-tv-kd5:7.2.14_0": "Yo dhāreyya, āpatti dukkaṭassā”ti.",
  "pli-tv-kd5:7.3.1_0": "Tena kho pana samayena chabbaggiyā bhikkhū—",
  "pli-tv-kd5:7.3.2_0": "“bhagavatā tālapattapādukā paṭikkhittā”ti—",
  "pli-tv-kd5:7.3.3_0": "veḷutaruṇe chedāpetvā veḷupattapādukāyo dhārenti.",
  "pli-tv-kd5:7.3.4_0": "Tāni veḷutaruṇāni chinnāni milāyanti.",
  "pli-tv-kd5:7.3.5_0": "Manussā ujjhāyanti khiyyanti vipācenti—",
  "pli-tv-kd5:7.3.6_0": "“kathañhi nāma samaṇā sakyaputtiyā veḷutaruṇe chedāpetvā veḷupattapādukāyo dhāressanti.",
  "pli-tv-kd5:7.3.7_0": "Tāni veḷutaruṇāni chinnāni milāyanti.",
  "pli-tv-kd5:7.3.8_0": "Ekindriyaṁ samaṇā sakyaputtiyā jīvaṁ viheṭhentī”ti.",
  "pli-tv-kd5:7.3.9_0": "Assosuṁ kho bhikkhū tesaṁ manussānaṁ ujjhāyantānaṁ khiyyantānaṁ vipācentānaṁ.",
  "pli-tv-kd5:7.3.10_0": "Atha kho te bhikkhū bhagavato etamatthaṁ ārocesuṁ …pe…",
  "pli-tv-kd5:7.3.11_0": "jīvasaññino hi, bhikkhave, manussā rukkhasmiṁ …pe…",
  "pli-tv-kd5:7.3.12_0": "na, bhikkhave, veḷupattapādukā dhāretabbā.",
  "pli-tv-kd5:7.3.13_0": "Yo dhāreyya, āpatti dukkaṭassā”ti.",
  "pli-tv-kd5:8.1.1_0": "Atha kho bhagavā bārāṇasiyaṁ yathābhirantaṁ viharitvā yena bhaddiyaṁ tena cārikaṁ pakkāmi.",
  "pli-tv-kd5:8.1.2_0": "Anupubbena cārikaṁ caramāno yena bhaddiyaṁ tadavasari.",
  "pli-tv-kd5:8.1.3_0": "Tatra sudaṁ bhagavā bhaddiye viharati jātiyā vane.",
  "pli-tv-kd5:8.1.4_0": "Tena kho pana samayena bhaddiyā bhikkhū anekavihitaṁ pādukamaṇḍanānuyogamanuyuttā viharanti,",
  "pli-tv-kd5:8.1.4_1": "tiṇapādukaṁ karontipi kārāpentipi,",
  "pli-tv-kd5:8.1.4_2": "muñjapādukaṁ karontipi kārāpentipi,",
  "pli-tv-kd5:8.1.4_3": "pabbajapādukaṁ karontipi kārāpentipi,",
  "pli-tv-kd5:8.1.4_4": "hintālapādukaṁ karontipi kārāpentipi,",
  "pli-tv-kd5:8.1.4_5": "kamalapādukaṁ karontipi kārāpentipi,",
  "pli-tv-kd5:8.1.4_6": "kambalapādukaṁ karontipi kārāpentipi,",
  "pli-tv-kd5:8.1.4_7": "riñcanti uddesaṁ paripucchaṁ adhisīlaṁ adhicittaṁ adhipaññaṁ.",
  "pli-tv-kd5:8.2.1_0": "Ye te bhikkhū appicchā …pe… te ujjhāyanti khiyyanti vipācenti—",
  "pli-tv-kd5:8.2.2_0": "“kathañhi nāma bhaddiyā bhikkhū anekavihitaṁ pādukamaṇḍanānuyogamanuyuttā viharissanti,",
  "pli-tv-kd5:8.2.2_1": "tiṇapādukaṁ karissantipi kārāpessantipi,",
  "pli-tv-kd5:8.2.2_2": "muñjapādukaṁ karissantipi kārāpessantipi,",
  "pli-tv-kd5:8.2.2_3": "pabbajapādukaṁ karissantipi kārāpessantipi,",
  "pli-tv-kd5:8.2.2_4": "hintālapādukaṁ karissantipi kārāpessantipi,",
  "pli-tv-kd5:8.2.2_5": "kamalapādukaṁ karissantipi kārāpessantipi,",
  "pli-tv-kd5:8.2.2_6": "kambalapādukaṁ karissantipi kārāpessantipi,",
  "pli-tv-kd5:8.2.2_7": "riñcissanti uddesaṁ paripucchaṁ adhisīlaṁ adhicittaṁ adhipaññan”ti.",
  "pli-tv-kd5:8.2.3_0": "Atha kho te bhikkhū bhagavato etamatthaṁ ārocesuṁ …pe…",
  "pli-tv-kd5:8.2.4_0": "“saccaṁ kira,",
  "pli-tv-kd5:8.2.4_1": "bhikkhave,",
  "pli-tv-kd5:8.2.4_2": "bhaddiyā bhikkhū anekavihitaṁ pādukamaṇḍanānuyogamanuyuttā viharanti,",
  "pli-tv-kd5:8.2.4_3": "tiṇapādukaṁ karontipi kārāpentipi …pe…",
  "pli-tv-kd5:8.2.5_0": "riñcanti uddesaṁ paripucchaṁ adhisīlaṁ adhicittaṁ adhipaññan”ti?",
  "pli-tv-kd5:8.2.6_0": "“Saccaṁ, bhagavā”ti.",
  "pli-tv-kd5:8.2.7_0": "Vigarahi buddho bhagavā …pe…",
  "pli-tv-kd5:8.2.8_0": "kathañhi nāma te,",
  "pli-tv-kd5:8.2.8_1": "bhikkhave,",
  "pli-tv-kd5:8.2.8_2": "moghapurisā anekavihitaṁ pādukamaṇḍanānuyogamanuyuttā viharissanti,",
  "pli-tv-kd5:8.2.8_3": "tiṇapādukaṁ karissantipi kārāpessantipi …pe…",
  "pli-tv-kd5:8.2.9_0": "riñcissanti uddesaṁ paripucchaṁ adhisīlaṁ adhicittaṁ adhipaññaṁ.",
  "pli-tv-kd5:8.3.1_0": "Netaṁ, bhikkhave, appasannānaṁ vā pasādāya …pe…",
  "pli-tv-kd5:8.3.2_0": "vigarahitvā …pe…",
  "pli-tv-kd5:8.3.3_0": "dhammiṁ kathaṁ katvā bhikkhū āmantesi—",
  "pli-tv-kd5:8.3.4_0": "“na,",
  "pli-tv-kd5:8.3.4_1": "bhikkhave,",
  "pli-tv-kd5:8.3.4_2": "tiṇapādukā dhāretabbā,",
  "pli-tv-kd5:8.3.4_3": "na muñjapādukā dhāretabbā,",
  "pli-tv-kd5:8.3.4_4": "na pabbajapādukā dhāretabbā,",
  "pli-tv-kd5:8.3.4_5": "na hintālapādukā dhāretabbā,",
  "pli-tv-kd5:8.3.4_6": "na kamalapādukā dhāretabbā,",
  "pli-tv-kd5:8.3.4_7": "na kambalapādukā dhāretabbā,",
  "pli-tv-kd5:8.3.4_8": "na sovaṇṇamayā pādukā dhāretabbā,",
  "pli-tv-kd5:8.3.4_9": "na rūpiyamayā pādukā dhāretabbā,",
  "pli-tv-kd5:8.3.4_10": "na maṇimayā pādukā dhāretabbā,",
  "pli-tv-kd5:8.3.4_11": "na veḷuriyamayā pādukā dhāretabbā,",
  "pli-tv-kd5:8.3.4_12": "na phalikamayā pādukā dhāretabbā,",
  "pli-tv-kd5:8.3.4_13": "na kaṁsamayā pādukā dhāretabbā,",
  "pli-tv-kd5:8.3.4_14": "na kācamayā pādukā dhāretabbā,",
  "pli-tv-kd5:8.3.4_15": "na tipumayā pādukā dhāretabbā,",
  "pli-tv-kd5:8.3.4_16": "na sīsamayā pādukā dhāretabbā,",
  "pli-tv-kd5:8.3.4_17": "na tambalohamayā pādukā dhāretabbā.",
  "pli-tv-kd5:8.3.5_0": "Yo dhāreyya, āpatti dukkaṭassa.",
  "pli-tv-kd5:8.3.6_0": "Na ca, bhikkhave, kāci saṅkamaniyā pādukā dhāretabbā.",
  "pli-tv-kd5:8.3.7_0": "Yo dhāreyya, āpatti dukkaṭassa.",
  "pli-tv-kd5:8.3.8_0": "Anujānāmi, bhikkhave, tisso pādukā dhuvaṭṭhāniyā asaṅkamaniyāyo—",
  "pli-tv-kd5:8.3.9_0": "vaccapādukaṁ, passāvapādukaṁ, ācamanapādukan”ti.",
  "pli-tv-kd5:9.1.1_0": "Atha kho bhagavā bhaddiye yathābhirantaṁ viharitvā yena sāvatthi tena cārikaṁ pakkāmi.",
  "pli-tv-kd5:9.1.2_0": "Anupubbena cārikaṁ caramāno yena sāvatthi tadavasari.",
  "pli-tv-kd5:9.1.3_0": "Tatra sudaṁ bhagavā sāvatthiyaṁ viharati jetavane anāthapiṇḍikassa ārāme.",
  "pli-tv-kd5:9.1.4_0": "Tena kho pana samayena chabbaggiyā bhikkhū aciravatiyā nadiyā gāvīnaṁ tarantīnaṁ visāṇesupi gaṇhanti,",
  "pli-tv-kd5:9.1.4_1": "kaṇṇesupi gaṇhanti,",
  "pli-tv-kd5:9.1.4_2": "gīvāyapi gaṇhanti,",
  "pli-tv-kd5:9.1.4_3": "cheppāpi gaṇhanti,",
  "pli-tv-kd5:9.1.4_4": "piṭṭhimpi abhiruhanti,",
  "pli-tv-kd5:9.1.4_5": "rattacittāpi aṅgajātaṁ chupanti,",
  "pli-tv-kd5:9.1.4_6": "vacchatarimpi ogāhetvā mārenti.",
  "pli-tv-kd5:9.2.1_0": "Manussā ujjhāyanti khiyyanti vipācenti—",
  "pli-tv-kd5:9.2.2_0": "“kathañhi nāma samaṇā sakyaputtiyā gāvīnaṁ tarantīnaṁ visāṇesupi gahessanti …pe…",
  "pli-tv-kd5:9.2.3_0": "seyyathāpi gihī kāmabhogino”ti.",
  "pli-tv-kd5:9.2.4_0": "Assosuṁ kho bhikkhū tesaṁ manussānaṁ ujjhāyantānaṁ khiyyantānaṁ vipācentānaṁ.",
  "pli-tv-kd5:9.2.5_0": "Atha kho te bhikkhū bhagavato etamatthaṁ ārocesuṁ …pe…",
  "pli-tv-kd5:9.2.6_0": "“saccaṁ kira, bhikkhave …pe…",
  "pli-tv-kd5:9.3.1_0": "“saccaṁ, bhagavā”ti …pe…",
  "pli-tv-kd5:9.3.2_0": "vigarahitvā …pe…",
  "pli-tv-kd5:9.3.3_0": "dhammiṁ kathaṁ katvā bhikkhū āmantesi—",
  "pli-tv-kd5:9.3.4_0": "“na,",
  "pli-tv-kd5:9.3.4_1": "bhikkhave,",
  "pli-tv-kd5:9.3.4_2": "gāvīnaṁ visāṇesu gahetabbaṁ,",
  "pli-tv-kd5:9.3.4_3": "na kaṇṇesu gahetabbaṁ,",
  "pli-tv-kd5:9.3.4_4": "na gīvāya gahetabbaṁ,",
  "pli-tv-kd5:9.3.4_5": "na cheppāya gahetabbaṁ,",
  "pli-tv-kd5:9.3.4_6": "na piṭṭhi abhiruhitabbā.",
  "pli-tv-kd5:9.3.5_0": "Yo abhiruheyya, āpatti dukkaṭassa.",
  "pli-tv-kd5:9.3.6_0": "Na ca, bhikkhave, rattacittena aṅgajātaṁ chupitabbaṁ.",
  "pli-tv-kd5:9.3.7_0": "Yo chupeyya, āpatti thullaccayassa.",
  "pli-tv-kd5:9.3.8_0": "Na vacchatarī māretabbā.",
  "pli-tv-kd5:9.3.9_0": "Yo māreyya, yathādhammo kāretabbo”ti.",
  "pli-tv-kd5:9.4.0_0": "7. Yānādipaṭikkhepa",
  "pli-tv-kd5:9.4.1_0": "Tena kho pana samayena chabbaggiyā bhikkhū yānena yāyanti,",
  "pli-tv-kd5:9.4.1_1": "itthiyuttenapi purisantarena,",
  "pli-tv-kd5:9.4.1_2": "purisayuttenapi itthantarena.",
  "pli-tv-kd5:9.4.2_0": "Manussā ujjhāyanti khiyyanti vipācenti—",
  "pli-tv-kd5:9.4.3_0": "“seyyathāpi gaṅgāmahiyāyā”ti.",
  "pli-tv-kd5:9.4.4_0": "Bhagavato etamatthaṁ ārocesuṁ.",
  "pli-tv-kd5:9.4.5_0": "“Na, bhikkhave, yānena yāyitabbaṁ.",
  "pli-tv-kd5:9.4.6_0": "Yo yāyeyya, āpatti dukkaṭassā”ti.",
  "pli-tv-kd5:10.1.1_0": "Tena kho pana samayena aññataro bhikkhu kosalesu janapade sāvatthiṁ gacchanto bhagavantaṁ dassanāya antarāmagge gilāno hoti.",
  "pli-tv-kd5:10.1.2_0": "Atha kho so bhikkhu maggā okkamma aññatarasmiṁ rukkhamūle nisīdi.",
  "pli-tv-kd5:10.1.3_0": "Manussā taṁ bhikkhuṁ disvā etadavocuṁ—",
  "pli-tv-kd5:10.1.4_0": "“kahaṁ, bhante, ayyo gamissatī”ti?",
  "pli-tv-kd5:10.1.5_0": "“Sāvatthiṁ kho ahaṁ, āvuso, gamissāmi bhagavantaṁ dassanāyā”ti.",
  "pli-tv-kd5:10.2.1_0": "“Ehi, bhante, gamissāmā”ti.",
  "pli-tv-kd5:10.2.2_0": "“Nāhaṁ, āvuso, sakkomi, gilānomhī”ti.",
  "pli-tv-kd5:10.2.3_0": "“Ehi, bhante, yānaṁ abhiruhā”ti.",
  "pli-tv-kd5:10.2.4_0": "“Alaṁ, āvuso, paṭikkhittaṁ bhagavatā yānan”ti kukkuccāyanto yānaṁ nābhiruhi.",
  "pli-tv-kd5:10.2.5_0": "Atha kho so bhikkhu sāvatthiṁ gantvā bhikkhūnaṁ etamatthaṁ ārocesi.",
  "pli-tv-kd5:10.2.6_0": "Bhikkhū bhagavato etamatthaṁ ārocesuṁ.",
  "pli-tv-kd5:10.2.7_0": "“Anujānāmi, bhikkhave, gilānassa yānan”ti.",
  "pli-tv-kd5:10.3.1_0": "Atha kho bhikkhūnaṁ etadahosi—",
  "pli-tv-kd5:10.3.2_0": "“itthiyuttaṁ nu kho purisayuttaṁ nu kho”ti?",
  "pli-tv-kd5:10.3.3_0": "Bhagavato etamatthaṁ ārocesuṁ.",
  "pli-tv-kd5:10.3.4_0": "“Anujānāmi, bhikkhave, purisayuttaṁ hatthavaṭṭakan”ti.",
  "pli-tv-kd5:10.3.5_0": "Tena kho pana samayena aññatarassa bhikkhuno yānugghātena bāḷhataraṁ aphāsu ahosi.",
  "pli-tv-kd5:10.3.6_0": "Bhagavato etamatthaṁ ārocesuṁ.",
  "pli-tv-kd5:10.3.7_0": "“Anujānāmi, bhikkhave, sivikaṁ pāṭaṅkin”ti.",
  "pli-tv-kd5:10.4.0_0": "8. Uccāsayanamahāsayanapaṭikkhepa",
  "pli-tv-kd5:10.4.1_0": "Tena kho pana samayena chabbaggiyā bhikkhū uccāsayanamahāsayanāni dhārenti, seyyathidaṁ—",
  "pli-tv-kd5:10.4.2_0": "āsandiṁ,",
  "pli-tv-kd5:10.4.2_1": "pallaṅkaṁ, gonakaṁ, cittakaṁ, paṭikaṁ,",
  "pli-tv-kd5:10.4.2_2": "paṭalikaṁ, tūlikaṁ,",
  "pli-tv-kd5:10.4.2_3": "vikatikaṁ,",
  "pli-tv-kd5:10.4.2_4": "uddhalomiṁ,",
  "pli-tv-kd5:10.4.2_5": "ekantalomiṁ,",
  "pli-tv-kd5:10.4.2_6": "kaṭṭissaṁ, koseyyaṁ, kuttakaṁ,",
  "pli-tv-kd5:10.4.2_7": "hatthattharaṁ,",
  "pli-tv-kd5:10.4.2_8": "assattharaṁ,",
  "pli-tv-kd5:10.4.2_9": "rathattharaṁ,",
  "pli-tv-kd5:10.4.2_10": "ajinapaveṇiṁ,",
  "pli-tv-kd5:10.4.2_11": "kadalimigapavarapaccattharaṇaṁ,",
  "pli-tv-kd5:10.4.2_12": "sauttaracchadaṁ,",
  "pli-tv-kd5:10.4.2_13": "ubhatolohitakūpadhānanti.",
  "pli-tv-kd5:10.4.3_0": "Manussā vihāracārikaṁ āhiṇḍantā passitvā ujjhāyanti khiyyanti vipācenti—",
  "pli-tv-kd5:10.4.4_0": "“seyyathāpi gihī kāmabhogino”ti.",
  "pli-tv-kd5:10.4.5_0": "Bhagavato etamatthaṁ ārocesuṁ.",
  "pli-tv-kd5:10.5.1_0": "“Na, bhikkhave, uccāsayanamahāsayanāni dhāretabbāni, seyyathidaṁ—",
  "pli-tv-kd5:10.5.2_0": "āsandi, pallaṅko, gonako, cittako, paṭikā, paṭalikā, tūlikā, vikatikā,",
  "pli-tv-kd5:10.5.2_1": "uddhalomi,",
  "pli-tv-kd5:10.5.2_2": "ekantalomi,",
  "pli-tv-kd5:10.5.2_3": "kaṭṭissaṁ, koseyyaṁ, kuttakaṁ,",
  "pli-tv-kd5:10.5.2_4": "hatthattharaṁ,",
  "pli-tv-kd5:10.5.2_5": "assattharaṁ,",
  "pli-tv-kd5:10.5.2_6": "rathattharaṁ,",
  "pli-tv-kd5:10.5.2_7": "ajinapaveṇi,",
  "pli-tv-kd5:10.5.2_8": "kadalimigapavarapaccattharaṇaṁ,",
  "pli-tv-kd5:10.5.2_9": "sauttaracchadaṁ,",
  "pli-tv-kd5:10.5.2_10": "ubhatolohitakūpadhānaṁ.",
  "pli-tv-kd5:10.5.3_0": "Yo dhāreyya, āpatti dukkaṭassā”ti.",
  "pli-tv-kd5:10.6.0_0": "9. Sabbacammapaṭikkhepa",
  "pli-tv-kd5:10.6.1_0": "Tena kho pana samayena chabbaggiyā bhikkhū—",
  "pli-tv-kd5:10.6.2_0": "“bhagavatā uccāsayanamahāsayanāni paṭikkhittānīti—",
  "pli-tv-kd5:10.6.3_0": "mahācammāni dhārenti, sīhacammaṁ byagghacammaṁ dīpicammaṁ.",
  "pli-tv-kd5:10.6.4_0": "Tāni mañcappamāṇenapi chinnāni honti,",
  "pli-tv-kd5:10.6.4_1": "pīṭhappamāṇenapi chinnāni honti,",
  "pli-tv-kd5:10.6.4_2": "antopi mañce paññattāni honti,",
  "pli-tv-kd5:10.6.4_3": "bahipi mañce paññattāni honti,",
  "pli-tv-kd5:10.6.4_4": "antopi pīṭhe paññattāni honti,",
  "pli-tv-kd5:10.6.4_5": "bahipi pīṭhe paññattāni honti.",
  "pli-tv-kd5:10.6.5_0": "Manussā vihāracārikaṁ āhiṇḍantā passitvā ujjhāyanti khiyyanti vipācenti—",
  "pli-tv-kd5:10.6.6_0": "“seyyathāpi gihī kāmabhogino”ti.",
  "pli-tv-kd5:10.6.7_0": "Bhagavato etamatthaṁ ārocesuṁ.",
  "pli-tv-kd5:10.6.8_0": "“Na, bhikkhave, mahācammāni dhāretabbāni, sīhacammaṁ byagghacammaṁ dīpicammaṁ.",
  "pli-tv-kd5:10.6.9_0": "Yo dhāreyya, āpatti dukkaṭassā”ti.",
  "pli-tv-kd5:10.7.1_0": "Tena kho pana samayena chabbaggiyā bhikkhū—",
  "pli-tv-kd5:10.7.2_0": "“bhagavatā mahācammāni paṭikkhittānī”ti—",
  "pli-tv-kd5:10.7.3_0": "gocammāni dhārenti.",
  "pli-tv-kd5:10.7.4_0": "Tāni mañcappamāṇenapi chinnāni honti,",
  "pli-tv-kd5:10.7.4_1": "pīṭhappamāṇenapi chinnāni honti,",
  "pli-tv-kd5:10.7.4_2": "antopi mañce paññattāni honti,",
  "pli-tv-kd5:10.7.4_3": "bahipi mañce paññattāni honti,",
  "pli-tv-kd5:10.7.4_4": "antopi pīṭhe paññattāni honti,",
  "pli-tv-kd5:10.7.4_5": "bahipi pīṭhe paññattāni honti.",
  "pli-tv-kd5:10.7.5_0": "Aññataropi pāpabhikkhu aññatarassa pāpupāsakassa kulūpako hoti.",
  "pli-tv-kd5:10.7.6_0": "Atha kho so pāpabhikkhu pubbaṇhasamayaṁ nivāsetvā pattacīvaramādāya yena tassa pāpupāsakassa nivesanaṁ tenupasaṅkami,",
  "pli-tv-kd5:10.7.6_1": "upasaṅkamitvā paññatte āsane nisīdi.",
  "pli-tv-kd5:10.7.7_0": "Atha kho so pāpupāsako yena so pāpabhikkhu tenupasaṅkami,",
  "pli-tv-kd5:10.7.7_1": "upasaṅkamitvā taṁ pāpabhikkhuṁ abhivādetvā ekamantaṁ nisīdi.",
  "pli-tv-kd5:10.8.1_0": "Tena kho pana samayena tassa pāpupāsakassa vacchako hoti taruṇako abhirūpo dassanīyo pāsādiko citro,",
  "pli-tv-kd5:10.8.1_1": "seyyathāpi dīpicchāpo.",
  "pli-tv-kd5:10.8.2_0": "Atha kho so pāpabhikkhu taṁ vacchakaṁ sakkaccaṁ upanijjhāyati.",
  "pli-tv-kd5:10.8.3_0": "Atha kho so pāpupāsako taṁ pāpabhikkhuṁ etadavoca—",
  "pli-tv-kd5:10.8.4_0": "“kissa, bhante, ayyo imaṁ vacchakaṁ sakkaccaṁ upanijjhāyatī”ti?",
  "pli-tv-kd5:10.8.5_0": "“Attho me, āvuso, imassa vacchakassa cammenā”ti.",
  "pli-tv-kd5:10.8.6_0": "Atha kho so pāpupāsako taṁ vacchakaṁ vadhitvā cammaṁ vidhunitvā tassa pāpabhikkhuno pādāsi.",
  "pli-tv-kd5:10.8.7_0": "Atha kho so pāpabhikkhu taṁ cammaṁ saṅghāṭiyā paṭicchādetvā agamāsi.",
  "pli-tv-kd5:10.9.1_0": "Atha kho sā gāvī vacchagiddhinī taṁ pāpabhikkhuṁ piṭṭhito piṭṭhito anubandhi.",
  "pli-tv-kd5:10.9.2_0": "Bhikkhū evamāhaṁsu—",
  "pli-tv-kd5:10.9.3_0": "“kissa tyāyaṁ, āvuso, gāvī piṭṭhito piṭṭhito anubandhī”ti?",
  "pli-tv-kd5:10.9.4_0": "“Ahampi kho, āvuso, na jānāmi kena myāyaṁ gāvī piṭṭhito piṭṭhito anubandhī”ti.",
  "pli-tv-kd5:10.9.5_0": "Tena kho pana samayena tassa pāpabhikkhuno saṅghāṭi lohitena makkhitā hoti.",
  "pli-tv-kd5:10.9.6_0": "Bhikkhū evamāhaṁsu—",
  "pli-tv-kd5:10.9.7_0": "“ayaṁ pana te, āvuso, saṅghāṭi kiṁ katā”ti?",
  "pli-tv-kd5:10.9.8_0": "Atha kho so pāpabhikkhu bhikkhūnaṁ etamatthaṁ ārocesi.",
  "pli-tv-kd5:10.9.9_0": "“Kiṁ pana tvaṁ, āvuso, pāṇātipāte samādapesī”ti?",
  "pli-tv-kd5:10.9.10_0": "“Evamāvuso”ti.",
  "pli-tv-kd5:10.9.11_0": "Ye te bhikkhū appicchā te ujjhāyanti khiyyanti vipācenti—",
  "pli-tv-kd5:10.9.12_0": "“kathañhi nāma bhikkhu pāṇātipāte samādapessati,",
  "pli-tv-kd5:10.9.12_1": "nanu bhagavatā anekapariyāyena pāṇātipāto garahito,",
  "pli-tv-kd5:10.9.12_2": "pāṇātipātā veramaṇī pasatthā”ti.",
  "pli-tv-kd5:10.9.13_0": "Atha kho te bhikkhū bhagavato etamatthaṁ ārocesuṁ.",
  "pli-tv-kd5:10.10.1_0": "Atha kho bhagavā etasmiṁ nidāne etasmiṁ pakaraṇe bhikkhusaṅghaṁ sannipātāpetvā taṁ pāpabhikkhuṁ paṭipucchi—",
  "pli-tv-kd5:10.10.2_0": "“saccaṁ kira tvaṁ, bhikkhu, pāṇātipāte samādapesī”ti?",
  "pli-tv-kd5:10.10.3_0": "“Saccaṁ, bhagavā”ti …pe…",
  "pli-tv-kd5:10.10.4_0": "kathañhi nāma tvaṁ,",
  "pli-tv-kd5:10.10.4_1": "moghapurisa,",
  "pli-tv-kd5:10.10.4_2": "pāṇātipāte samādapessasi,",
  "pli-tv-kd5:10.10.4_3": "nanu mayā,",
  "pli-tv-kd5:10.10.4_4": "moghapurisa,",
  "pli-tv-kd5:10.10.4_5": "anekapariyāyena pāṇātipāto garahito,",
  "pli-tv-kd5:10.10.4_6": "pāṇātipātā veramaṇī pasatthā.",
  "pli-tv-kd5:10.10.5_0": "Netaṁ, moghapurisa, appasannānaṁ vā pasādāya …pe…",
  "pli-tv-kd5:10.10.6_0": "vigarahitvā dhammiṁ kathaṁ katvā bhikkhū āmantesi—",
  "pli-tv-kd5:10.10.7_0": "“na, bhikkhave, pāṇātipāte samādapetabbaṁ.",
  "pli-tv-kd5:10.10.8_0": "Yo samādapeyya, yathādhammo kāretabbo.",
  "pli-tv-kd5:10.10.9_0": "Na, bhikkhave, gocammaṁ dhāretabbaṁ.",
  "pli-tv-kd5:10.10.10_0": "Yo dhāreyya, āpatti dukkaṭassa.",
  "pli-tv-kd5:10.10.11_0": "Na ca, bhikkhave, kiñci cammaṁ dhāretabbaṁ.",
  "pli-tv-kd5:10.10.12_0": "Yo dhāreyya, āpatti dukkaṭassā”ti.",
  "pli-tv-kd5:11.1.0_0": "10. Gihivikatānuññātādi",
  "pli-tv-kd5:11.1.1_0": "Tena kho pana samayena manussānaṁ mañcampi pīṭhampi cammonaddhāni honti, cammavinaddhāni.",
  "pli-tv-kd5:11.1.2_0": "Bhikkhū kukkuccāyantā nābhinisīdanti.",
  "pli-tv-kd5:11.1.3_0": "Bhagavato etamatthaṁ ārocesuṁ.",
  "pli-tv-kd5:11.1.4_0": "“Anujānāmi, bhikkhave, gihivikataṁ abhinisīdituṁ, na tveva abhinipajjitun”ti.",
  "pli-tv-kd5:11.1.5_0": "Tena kho pana samayena vihārā cammavaddhehi ogumphiyanti.",
  "pli-tv-kd5:11.1.6_0": "Bhikkhū kukkuccāyantā nābhinisīdanti.",
  "pli-tv-kd5:11.1.7_0": "Bhagavato etamatthaṁ ārocesuṁ.",
  "pli-tv-kd5:11.1.8_0": "“Anujānāmi, bhikkhave, bandhanamattaṁ abhinisīditun”ti.",
  "pli-tv-kd5:12.1.1_0": "Tena kho pana samayena chabbaggiyā bhikkhū saupāhanā gāmaṁ pavisanti.",
  "pli-tv-kd5:12.1.2_0": "Manussā ujjhāyanti khiyyanti vipācenti—",
  "pli-tv-kd5:12.1.3_0": "“seyyathāpi gihī kāmabhogino”ti.",
  "pli-tv-kd5:12.1.4_0": "Bhagavato etamatthaṁ ārocesuṁ.",
  "pli-tv-kd5:12.1.5_0": "“Na, bhikkhave, saupāhanena gāmo pavisitabbo.",
  "pli-tv-kd5:12.1.6_0": "Yo paviseyya, āpatti dukkaṭassā”ti.",
  "pli-tv-kd5:12.1.7_0": "Tena kho pana samayena aññataro bhikkhu gilāno hoti, na sakkoti vinā upāhanena gāmaṁ pavisituṁ.",
  "pli-tv-kd5:12.1.8_0": "Bhagavato etamatthaṁ ārocesuṁ.",
  "pli-tv-kd5:12.1.9_0": "“Anujānāmi, bhikkhave, gilānena bhikkhunā saupāhanena gāmaṁ pavisitun”ti.",
  "pli-tv-kd5:13.1.0_0": "11. Soṇakuṭikaṇṇavatthu",
  "pli-tv-kd5:13.1.1_0": "Tena kho pana samayena āyasmā mahākaccāno avantīsu viharati kuraraghare papatake pabbate.",
  "pli-tv-kd5:13.1.2_0": "Tena kho pana samayena soṇo upāsako kuṭikaṇṇo āyasmato mahākaccānassa upaṭṭhāko hoti.",
  "pli-tv-kd5:13.1.3_0": "Atha kho soṇo upāsako kuṭikaṇṇo yenāyasmā mahākaccāno tenupasaṅkami,",
  "pli-tv-kd5:13.1.3_1": "upasaṅkamitvā āyasmantaṁ mahākaccānaṁ abhivādetvā ekamantaṁ nisīdi.",
  "pli-tv-kd5:13.1.4_0": "Ekamantaṁ nisinno kho soṇo upāsako kuṭikaṇṇo āyasmantaṁ mahākaccānaṁ etadavoca—",
  "pli-tv-kd5:13.1.5_0": "“yathā yathāhaṁ, bhante,",
  "pli-tv-kd5:13.1.5_1": "ayyena mahākaccānena dhammaṁ desitaṁ ājānāmi,",
  "pli-tv-kd5:13.1.5_2": "nayidaṁ sukaraṁ agāraṁ ajjhāvasatā ekantaparipuṇṇaṁ ekantaparisuddhaṁ saṅkhalikhitaṁ brahmacariyaṁ carituṁ.",
  "pli-tv-kd5:13.1.6_0": "Icchāmahaṁ, bhante, kesamassuṁ ohāretvā kāsāyāni vatthāni acchādetvā agārasmā anagāriyaṁ pabbajituṁ.",
  "pli-tv-kd5:13.1.7_0": "Pabbājetu maṁ, bhante, ayyo mahākaccāno”ti.",
  "pli-tv-kd5:13.2.1_0": "(…) “Dukkaraṁ kho, soṇa, yāvajīvaṁ ekaseyyaṁ ekabhattaṁ brahmacariyaṁ carituṁ.",
  "pli-tv-kd5:13.2.2_0": "Iṅgha tvaṁ, soṇa,",
  "pli-tv-kd5:13.2.2_1": "tattheva agārikabhūto buddhānaṁ sāsanaṁ anuyuñja,",
  "pli-tv-kd5:13.2.2_2": "kālayuttaṁ ekaseyyaṁ ekabhattaṁ brahmacariyan”ti.",
  "pli-tv-kd5:13.2.3_0": "Atha kho soṇassa upāsakassa kuṭikaṇṇassa yo ahosi pabbajjābhisaṅkhāro so paṭippassambhi.",
  "pli-tv-kd5:13.2.4_0": "Dutiyampi kho soṇo upāsako kuṭikaṇṇo …pe…",
  "pli-tv-kd5:13.2.5_0": "tatiyampi kho soṇo upāsako kuṭikaṇṇo yenāyasmā mahākaccāno tenupasaṅkami,",
  "pli-tv-kd5:13.2.5_1": "upasaṅkamitvā āyasmantaṁ mahākaccānaṁ abhivādetvā ekamantaṁ nisīdi.",
  "pli-tv-kd5:13.2.6_0": "Ekamantaṁ nisinno kho soṇo upāsako kuṭikaṇṇo āyasmantaṁ mahākaccānaṁ etadavoca—",
  "pli-tv-kd5:13.2.7_0": "“yathā yathāhaṁ, bhante,",
  "pli-tv-kd5:13.2.7_1": "ayyena mahākaccānena dhammaṁ desitaṁ ājānāmi,",
  "pli-tv-kd5:13.2.7_2": "nayidaṁ sukaraṁ agāraṁ ajjhāvasatā ekantaparipuṇṇaṁ ekantaparisuddhaṁ saṅkhalikhitaṁ brahmacariyaṁ carituṁ.",
  "pli-tv-kd5:13.2.8_0": "Icchāmahaṁ, bhante, kesamassuṁ ohāretvā kāsāyāni vatthāni acchādetvā agārasmā anagāriyaṁ pabbajituṁ.",
  "pli-tv-kd5:13.2.9_0": "Pabbājetu maṁ, bhante, ayyo mahākaccāno”ti.",
  "pli-tv-kd5:13.2.10_0": "Atha kho āyasmā mahākaccāno soṇaṁ upāsakaṁ kuṭikaṇṇaṁ pabbājesi.",
  "pli-tv-kd5:13.2.11_0": "Tena kho pana samayena avantidakkhiṇāpatho appabhikkhuko hoti.",
  "pli-tv-kd5:13.2.12_0": "Atha kho āyasmā mahākaccāno tiṇṇaṁ vassānaṁ accayena kicchena kasirena tato tato dasavaggaṁ bhikkhusaṅghaṁ",
  "pli-tv-kd5:13.2.12_1": "sannipātāpetvā āyasmantaṁ soṇaṁ upasampādesi.",
  "pli-tv-kd5:13.3.0_0": "12. Mahākaccānassapañcavaraparidassana",
  "pli-tv-kd5:13.3.1_0": "Atha kho āyasmato soṇassa vassaṁvuṭṭhassa rahogatassa paṭisallīnassa evaṁ cetaso parivitakko udapādi—",
  "pli-tv-kd5:13.3.2_0": "“sutoyeva kho me so bhagavā ediso ca ediso cāti,",
  "pli-tv-kd5:13.3.2_1": "na ca mayā sammukhā diṭṭho,",
  "pli-tv-kd5:13.3.2_2": "gaccheyyāhaṁ taṁ bhagavantaṁ dassanāya arahantaṁ sammāsambuddhaṁ,",
  "pli-tv-kd5:13.3.2_3": "sace maṁ upajjhāyo anujāneyyā”ti.",
  "pli-tv-kd5:13.3.3_0": "Atha kho āyasmā soṇo sāyanhasamayaṁ paṭisallānā vuṭṭhito yenāyasmā mahākaccāno tenupasaṅkami,",
  "pli-tv-kd5:13.3.3_1": "upasaṅkamitvā āyasmantaṁ mahākaccānaṁ abhivādetvā ekamantaṁ nisīdi.",
  "pli-tv-kd5:13.4.1_0": "Ekamantaṁ nisinno kho āyasmā soṇo āyasmantaṁ mahākaccānaṁ etadavoca—",
  "pli-tv-kd5:13.4.2_0": "“idha mayhaṁ, bhante, rahogatassa paṭisallīnassa evaṁ cetaso parivitakko udapādi—",
  "pli-tv-kd5:13.4.3_0": "‘sutoyeva kho me so bhagavā ediso ca ediso cāti,",
  "pli-tv-kd5:13.4.3_1": "na ca mayā sammukhā diṭṭho,",
  "pli-tv-kd5:13.4.3_2": "gaccheyyāhaṁ taṁ bhagavantaṁ dassanāya arahantaṁ sammāsambuddhaṁ,",
  "pli-tv-kd5:13.4.3_3": "sace maṁ upajjhāyo anujāneyyā’ti;",
  "pli-tv-kd5:13.4.4_0": "gaccheyyāhaṁ, bhante,",
  "pli-tv-kd5:13.4.4_1": "taṁ bhagavantaṁ dassanāya arahantaṁ sammāsambuddhaṁ,",
  "pli-tv-kd5:13.4.4_2": "sace maṁ upajjhāyo anujānātī”ti.",
  "pli-tv-kd5:13.4.5_0": "“Sādhu sādhu, soṇa.",
  "pli-tv-kd5:13.4.6_0": "Gaccha tvaṁ, soṇa, taṁ bhagavantaṁ dassanāya arahantaṁ sammāsambuddhaṁ.",
  "pli-tv-kd5:13.5.1_0": "Dakkhissasi tvaṁ, soṇa,",
  "pli-tv-kd5:13.5.1_1": "taṁ bhagavantaṁ pāsādikaṁ pasādanīyaṁ santindriyaṁ santamānasaṁ uttamadamathasamathaṁ anuppattaṁ dantaṁ guttaṁ yatindriyaṁ nāgaṁ.",
  "pli-tv-kd5:13.5.2_0": "Tena hi tvaṁ, soṇa, mama vacanena bhagavato pāde sirasā vanda—",
  "pli-tv-kd5:13.5.3_0": "‘upajjhāyo me, bhante, āyasmā mahākaccāno bhagavato pāde sirasā vandatī’ti.",
  "pli-tv-kd5:13.5.4_0": "Evañca vadehi—",
  "pli-tv-kd5:13.5.5_0": "‘avantidakkhiṇāpatho, bhante,",
  "pli-tv-kd5:13.5.5_1": "appabhikkhuko,",
  "pli-tv-kd5:13.5.5_2": "tiṇṇaṁ me vassānaṁ accayena kicchena kasirena tato tato dasavaggaṁ bhikkhusaṅghaṁ sannipātāpetvā upasampadaṁ alatthaṁ;",
  "pli-tv-kd5:13.5.6_0": "appeva nāma bhagavā avantidakkhiṇāpathe appatarena gaṇena upasampadaṁ anujāneyya.",
  "pli-tv-kd5:13.6.1_0": "Avantidakkhiṇāpathe, bhante, kaṇhuttarā bhūmi kharā gokaṇṭakahatā;",
  "pli-tv-kd5:13.6.2_0": "appeva nāma bhagavā avantidakkhiṇāpathe guṇaṅguṇūpāhanaṁ anujāneyya.",
  "pli-tv-kd5:13.6.3_0": "Avantidakkhiṇāpathe, bhante, nahānagarukā manussā udakasuddhikā;",
  "pli-tv-kd5:13.6.4_0": "appeva nāma bhagavā avantidakkhiṇāpathe dhuvanahānaṁ anujāneyya.",
  "pli-tv-kd5:13.6.5_0": "Avantidakkhiṇāpathe, bhante, cammāni attharaṇāni, eḷakacammaṁ ajacammaṁ migacammaṁ.",
  "pli-tv-kd5:13.6.6_0": "Seyyathāpi, bhante, majjhimesu janapadesu eragū moragū majjārū jantū;",
  "pli-tv-kd5:13.6.7_0": "evameva kho, bhante, avantidakkhiṇāpathe cammāni attharaṇāni, eḷakacammaṁ ajacammaṁ migacammaṁ;",
  "pli-tv-kd5:13.6.8_0": "appeva nāma bhagavā avantidakkhiṇāpathe cammāni attharaṇāni anujāneyya,",
  "pli-tv-kd5:13.6.8_1": "eḷakacammaṁ ajacammaṁ migacammaṁ.",
  "pli-tv-kd5:13.7.1_0": "Etarahi, bhante, manussā nissīmagatānaṁ bhikkhūnaṁ cīvaraṁ denti—",
  "pli-tv-kd5:13.7.2_0": "“imaṁ cīvaraṁ itthannāmassa demā”ti.",
  "pli-tv-kd5:13.7.3_0": "Te āgantvā ārocenti—",
  "pli-tv-kd5:13.7.4_0": "“itthannāmehi te, āvuso, manussehi cīvaraṁ dinnan”ti te kukkuccāyantā na sādiyanti—",
  "pli-tv-kd5:13.7.5_0": "“mā no nissaggiyaṁ ahosī”ti;",
  "pli-tv-kd5:13.7.6_0": "appeva nāma bhagavā cīvare pariyāyaṁ ācikkheyyā’”ti.",
  "pli-tv-kd5:13.7.7_0": "“Evaṁ, bhante”ti",
  "pli-tv-kd5:13.7.8_0": "kho āyasmā soṇo āyasmato mahākaccānassa paṭissutvā uṭṭhāyāsanā āyasmantaṁ mahākaccānaṁ abhivādetvā padakkhiṇaṁ",
  "pli-tv-kd5:13.7.8_1": "katvā senāsanaṁ saṁsāmetvā pattacīvaramādāya yena sāvatthi tena pakkāmi.",
  "pli-tv-kd5:13.8.1_0": "Anupubbena yena sāvatthi jetavanaṁ anāthapiṇḍikassa ārāmo yena bhagavā tenupasaṅkami,",
  "pli-tv-kd5:13.8.1_1": "upasaṅkamitvā bhagavantaṁ abhivādetvā ekamantaṁ nisīdi.",
  "pli-tv-kd5:13.8.2_0": "Atha kho bhagavā āyasmantaṁ ānandaṁ āmantesi—",
  "pli-tv-kd5:13.8.3_0": "“imassa, ānanda, āgantukassa bhikkhuno senāsanaṁ paññāpehī”ti.",
  "pli-tv-kd5:13.8.4_0": "Atha kho āyasmā ānando—",
  "pli-tv-kd5:13.8.5_0": "“yassa kho maṁ bhagavā āṇāpeti, ‘imassa, ānanda,",
  "pli-tv-kd5:13.8.5_1": "āgantukassa bhikkhuno senāsanaṁ paññāpehī’ti,",
  "pli-tv-kd5:13.8.5_2": "icchati bhagavā tena bhikkhunā saddhiṁ ekavihāre vatthuṁ,",
  "pli-tv-kd5:13.8.5_3": "icchati bhagavā āyasmatā soṇena saddhiṁ ekavihāre vatthun”ti—",
  "pli-tv-kd5:13.8.6_0": "yasmiṁ vihāre bhagavā viharati tasmiṁ vihāre āyasmato soṇassa senāsanaṁ paññāpesi.",
  "pli-tv-kd5:13.9.1_0": "Atha kho bhagavā bahudeva rattiṁ ajjhokāse vītināmetvā vihāraṁ pāvisi.",
  "pli-tv-kd5:13.9.2_0": "Āyasmāpi kho soṇo bahudeva rattiṁ ajjhokāse vītināmetvā vihāraṁ pāvisi.",
  "pli-tv-kd5:13.9.3_0": "Atha kho bhagavā rattiyā paccūsasamayaṁ paccuṭṭhāya āyasmantaṁ soṇaṁ ajjhesi—",
  "pli-tv-kd5:13.9.4_0": "“paṭibhātu taṁ, bhikkhu, dhammo bhāsitun”ti.",
  "pli-tv-kd5:13.9.5_0": "“Evaṁ, bhante”ti kho āyasmā soṇo bhagavato paṭissuṇitvā sabbāneva aṭṭhakavaggikāni sarena abhāsi.",
  "pli-tv-kd5:13.9.6_0": "Atha kho bhagavā āyasmato soṇassa sarabhaññapariyosāne abbhānumodi—",
  "pli-tv-kd5:13.9.7_0": "“sādhu sādhu, bhikkhu.",
  "pli-tv-kd5:13.9.8_0": "Suggahitāni kho te, bhikkhu, aṭṭhakavaggikāni, sumanasikatāni sūpadhāritāni.",
  "pli-tv-kd5:13.9.9_0": "Kalyāṇiyāpi vācāya samannāgato, vissaṭṭhāya, anelagalāya, atthassa viññāpaniyā.",
  "pli-tv-kd5:13.9.10_0": "Kativassosi tvaṁ, bhikkhū”ti?",
  "pli-tv-kd5:13.9.11_0": "“Ekavassohaṁ, bhagavā”ti.",
  "pli-tv-kd5:13.10.1_0": "“Kissa pana tvaṁ, bhikkhu, evaṁ ciraṁ akāsī”ti?",
  "pli-tv-kd5:13.10.2_0": "“Ciraṁ diṭṭho me, bhante, kāmesu ādīnavo, api ca sambādhā gharāvāsā bahukiccā bahukaraṇīyā”ti.",
  "pli-tv-kd5:13.10.3_0": "Atha kho bhagavā etamatthaṁ viditvā tāyaṁ velāyaṁ imaṁ udānaṁ udānesi—",
  "pli-tv-kd5:13.10.4_0": "“Disvā ādīnavaṁ loke,",
  "pli-tv-kd5:13.10.5_0": "ñatvā dhammaṁ nirūpadhiṁ;",
  "pli-tv-kd5:13.10.6_0": "Ariyo na ramatī pāpe,",
  "pli-tv-kd5:13.10.7_0": "pāpe na ramatī sucī”ti.",
  "pli-tv-kd5:13.11.1_0": "Atha kho āyasmā soṇo—",
  "pli-tv-kd5:13.11.2_0": "“paṭisammodati kho maṁ bhagavā, ayaṁ khvassa kālo yaṁ me upajjhāyo paridassī”ti—",
  "pli-tv-kd5:13.11.3_0": "uṭṭhāyāsanā ekaṁsaṁ uttarāsaṅgaṁ karitvā bhagavato pādesu sirasā nipatitvā bhagavantaṁ etadavoca—",
  "pli-tv-kd5:13.11.4_0": "“upajjhāyo me, bhante,",
  "pli-tv-kd5:13.11.4_1": "āyasmā mahākaccāno bhagavato pāde sirasā vandati,",
  "pli-tv-kd5:13.11.4_2": "evañca vadeti avantidakkhiṇāpatho, bhante,",
  "pli-tv-kd5:13.11.4_3": "appabhikkhuko.",
  "pli-tv-kd5:13.11.5_0": "Tiṇṇaṁ me vassānaṁ accayena kicchena kasirena tato tato dasavaggaṁ bhikkhusaṅghaṁ sannipātāpetvā upasampadaṁ alatthaṁ,",
  "pli-tv-kd5:13.11.5_1": "appeva nāma bhagavā avantidakkhiṇāpathe appatarena gaṇena upasampadaṁ anujāneyya.",
  "pli-tv-kd5:13.11.6_0": "Avantidakkhiṇāpathe, bhante, kaṇhuttarā bhūmi kharā gokaṇṭakahatā;",
  "pli-tv-kd5:13.11.7_0": "appeva nāma bhagavā avantidakkhiṇāpathe guṇaṅguṇūpāhanaṁ anujāneyya.",
  "pli-tv-kd5:13.11.8_0": "Avantidakkhiṇāpathe, bhante,",
  "pli-tv-kd5:13.11.8_1": "nahānagarukā manussā udakasuddhikā,",
  "pli-tv-kd5:13.11.8_2": "appeva nāma bhagavā avantidakkhiṇāpathe dhuvanahānaṁ anujāneyya.",
  "pli-tv-kd5:13.11.9_0": "Avantidakkhiṇāpathe, bhante, cammāni attharaṇāni, eḷakacammaṁ ajacammaṁ migacammaṁ.",
  "pli-tv-kd5:13.11.10_0": "Seyyathāpi, bhante, majjhimesu janapadesu eragū moragū majjārū jantū;",
  "pli-tv-kd5:13.11.11_0": "evameva kho, bhante, avantidakkhiṇāpathe cammāni attharaṇāni, eḷakacammaṁ ajacammaṁ migacammaṁ;",
  "pli-tv-kd5:13.11.12_0": "appeva nāma bhagavā avantidakkhiṇāpathe cammāni attharaṇāni anujāneyya,",
  "pli-tv-kd5:13.11.12_1": "eḷakacammaṁ ajacammaṁ migacammaṁ.",
  "pli-tv-kd5:13.11.13_0": "Etarahi, bhante, manussā nissīmagatānaṁ bhikkhūnaṁ cīvaraṁ denti—",
  "pli-tv-kd5:13.11.14_0": "‘imaṁ cīvaraṁ itthannāmassa demā’ti.",
  "pli-tv-kd5:13.11.15_0": "Te āgantvā ārocenti—",
  "pli-tv-kd5:13.11.16_0": "‘itthannāmehi te, āvuso, manussehi cīvaraṁ dinnan’ti.",
  "pli-tv-kd5:13.11.17_0": "Te kukkuccāyantā na sādiyanti—",
  "pli-tv-kd5:13.11.18_0": "‘mā no nissaggiyaṁ ahosī’ti;",
  "pli-tv-kd5:13.11.19_0": "appeva nāma bhagavā cīvare pariyāyaṁ ācikkheyyā”ti.",
  "pli-tv-kd5:13.11.20_0": "Atha kho bhagavā etasmiṁ nidāne etasmiṁ pakaraṇe dhammiṁ kathaṁ katvā bhikkhū āmantesi—",
  "pli-tv-kd5:13.11.21_0": "“avantidakkhiṇāpatho, bhikkhave, appabhikkhuko.",
  "pli-tv-kd5:13.11.22_0": "Anujānāmi, bhikkhave, sabbapaccantimesu janapadesu vinayadharapañcamena gaṇena upasampadaṁ.",
  "pli-tv-kd5:13.12.1_0": "Tatrime paccantimā janapadā—",
  "pli-tv-kd5:13.12.2_0": "puratthimāya disāya gajaṅgalaṁ nāma nigamo,",
  "pli-tv-kd5:13.12.2_1": "tassa parena mahāsālā,",
  "pli-tv-kd5:13.12.2_2": "tato parā paccantimā janapadā,",
  "pli-tv-kd5:13.12.2_3": "orato majjhe;",
  "pli-tv-kd5:13.12.3_0": "puratthimadakkhiṇāya disāya sallavatī nāma nadī, tato parā paccantimā janapadā, orato majjhe;",
  "pli-tv-kd5:13.12.4_0": "dakkhiṇāya disāya setakaṇṇikaṁ nāma nigamo, tato parā paccantimā janapadā, orato majjhe;",
  "pli-tv-kd5:13.12.5_0": "pacchimāya disāya thūṇaṁ nāma brāhmaṇagāmo, tato parā paccantimā janapadā, orato majjhe;",
  "pli-tv-kd5:13.12.6_0": "uttarāya disāya usīraddhajo nāma pabbato, tato parā paccantimā janapadā, orato majjhe.",
  "pli-tv-kd5:13.12.7_0": "Anujānāmi, bhikkhave, evarūpesu paccantimesu janapadesu vinayadharapañcamena gaṇena upasampadaṁ.",
  "pli-tv-kd5:13.13.1_0": "Avantidakkhiṇāpathe, bhikkhave, kaṇhuttarā bhūmi kharā gokaṇṭakahatā.",
  "pli-tv-kd5:13.13.2_0": "Anujānāmi, bhikkhave, sabbapaccantimesu janapadesu guṇaṅguṇūpāhanaṁ.",
  "pli-tv-kd5:13.13.3_0": "Avantidakkhiṇāpathe, bhikkhave, nahānagarukā manussā udakasuddhikā.",
  "pli-tv-kd5:13.13.4_0": "Anujānāmi, bhikkhave, sabbapaccantimesu janapadesu dhuvanahānaṁ.",
  "pli-tv-kd5:13.13.5_0": "Avantidakkhiṇāpathe, bhikkhave, cammāni attharaṇāni, eḷakacammaṁ ajacammaṁ migacammaṁ.",
  "pli-tv-kd5:13.13.6_0": "Seyyathāpi, bhikkhave, majjhimesu janapadesu eragū moragū majjārū jantū;",
  "pli-tv-kd5:13.13.7_0": "evameva kho, bhikkhave, avantidakkhiṇāpathe cammāni attharaṇāni, eḷakacammaṁ ajacammaṁ migacammaṁ.",
  "pli-tv-kd5:13.13.8_0": "Anujānāmi,",
  "pli-tv-kd5:13.13.8_1": "bhikkhave,",
  "pli-tv-kd5:13.13.8_2": "sabbapaccantimesu janapadesu cammāni attharaṇāni,",
  "pli-tv-kd5:13.13.8_3": "eḷakacammaṁ ajacammaṁ migacammaṁ.",
  "pli-tv-kd5:13.13.9_0": "Idha pana, bhikkhave, manussā nissīmagatānaṁ bhikkhūnaṁ cīvaraṁ denti—",
  "pli-tv-kd5:13.13.10_0": "‘imaṁ cīvaraṁ itthannāmassa demā’ti.",
  "pli-tv-kd5:13.13.11_0": "Anujānāmi, bhikkhave, sādituṁ, na tāva taṁ gaṇanūpagaṁ yāva na hatthaṁ gacchatī”ti.",
  "pli-tv-kd5:13.13.12_0": "Cammakkhandhako pañcamo.",
  "pli-tv-kd5:13.13.13_0": "Tassuddānaṁ",
  "pli-tv-kd5:13.13.14_0": "Rājā ca māgadho soṇo,",
  "pli-tv-kd5:13.13.15_0": "asītisahassissaro;",
  "pli-tv-kd5:13.13.16_0": "Sāgato gijjhakūṭasmiṁ,",
  "pli-tv-kd5:13.13.17_0": "bahuṁ dasseti uttariṁ.",
  "pli-tv-kd5:13.13.18_0": "Pabbajjāraddhabhijjiṁsu,",
  "pli-tv-kd5:13.13.19_0": "vīṇaṁ ekapalāsikaṁ;",
  "pli-tv-kd5:13.13.20_0": "Nīlā pītā lohitikā,",
  "pli-tv-kd5:13.13.21_0": "mañjiṭṭhā kaṇhameva ca.",
  "pli-tv-kd5:13.13.22_0": "Mahāraṅgamahānāmā,",
  "pli-tv-kd5:13.13.23_0": "vaddhikā ca paṭikkhipi;",
  "pli-tv-kd5:13.13.24_0": "Khallakā puṭapāli ca,",
  "pli-tv-kd5:13.13.25_0": "tūlatittirameṇḍajā.",
  "pli-tv-kd5:13.13.26_0": "Vicchikā moracitrā ca,",
  "pli-tv-kd5:13.13.27_0": "sīhabyagghā ca dīpikā;",
  "pli-tv-kd5:13.13.28_0": "Ajinuddā majjārī ca,",
  "pli-tv-kd5:13.13.29_0": "kāḷaluvakaparikkhaṭā.",
  "pli-tv-kd5:13.13.30_0": "Phalitupāhanā khilā,",
  "pli-tv-kd5:13.13.31_0": "dhotakhāṇukhaṭakhaṭā;",
  "pli-tv-kd5:13.13.32_0": "Tālaveḷutiṇaṁ ceva,",
  "pli-tv-kd5:13.13.33_0": "muñjapabbajahintālā.",
  "pli-tv-kd5:13.13.34_0": "Kamalakambalasovaṇṇā,",
  "pli-tv-kd5:13.13.35_0": "rūpikā maṇiveḷuriyā;",
  "pli-tv-kd5:13.13.36_0": "Phalikā kaṁsakācā ca,",
  "pli-tv-kd5:13.13.37_0": "tipusīsañca tambakā.",
  "pli-tv-kd5:13.13.38_0": "Gāvī yānaṁ gilāno ca,",
  "pli-tv-kd5:13.13.39_0": "purisāyuttasivikā;",
  "pli-tv-kd5:13.13.40_0": "Sayanāni mahācammā,",
  "pli-tv-kd5:13.13.41_0": "gocammehi ca pāpako.",
  "pli-tv-kd5:13.13.42_0": "Gihīnaṁ cammavaddhehi,",
  "pli-tv-kd5:13.13.43_0": "pavisanti gilāyano;",
  "pli-tv-kd5:13.13.44_0": "Mahākaccāyano soṇo,",
  "pli-tv-kd5:13.13.45_0": "sarena aṭṭhakavaggikaṁ.",
  "pli-tv-kd5:13.13.46_0": "Upasampadaṁ pañcahi,",
  "pli-tv-kd5:13.13.47_0": "guṇaṅguṇā dhuvasinā;",
  "pli-tv-kd5:13.13.48_0": "Cammattharaṇānuññāsi,",
  "pli-tv-kd5:13.13.49_0": "na tāva gaṇanūpagaṁ;",
  "pli-tv-kd5:13.13.50_0": "Adāsi me vare pañca,",
  "pli-tv-kd5:13.13.51_0": "soṇattherassa nāyakoti.",
  "pli-tv-kd5:13.13.52_0": "Imamhi khandhake vatthūni tesaṭṭhi.",
  "pli-tv-kd5:13.13.53_0": "Cammakkhandhako niṭṭhito."
}