{
  "mn30:0.1_0": "Majjhima Nikāya 30",
  "mn30:0.2_0": "Cūḷasāropamasutta",
  "mn30:1.1_0": "Evaṁ me sutaṁ—",
  "mn30:1.2_0": "ekaṁ samayaṁ bhagavā sāvatthiyaṁ viharati jetavane anāthapiṇḍikassa ārāme.",
  "mn30:2.1_0": "Atha kho piṅgalakoccho brāhmaṇo yena bhagavā tenupasaṅkami; upasaṅkamitvā bhagavatā saddhiṁ sammodi.",
  "mn30:2.2_0": "Sammodanīyaṁ kathaṁ sāraṇīyaṁ vītisāretvā ekamantaṁ nisīdi.",
  "mn30:2.2_1": "Ekamantaṁ nisinno kho piṅgalakoccho brāhmaṇo bhagavantaṁ etadavoca:",
  "mn30:2.3_0": "“yeme,",
  "mn30:2.3_1": "bho gotama,",
  "mn30:2.3_2": "samaṇabrāhmaṇā saṅghino gaṇino gaṇācariyā ñātā yasassino titthakarā sādhusammatā,",
  "mn30:2.3_3": "bahujanassa,",
  "mn30:2.4_0": "seyyathidaṁ—pūraṇo kassapo,",
  "mn30:2.4_1": "makkhali gosālo,",
  "mn30:2.4_2": "ajito kesakambalo,",
  "mn30:2.4_3": "pakudho kaccāyano,",
  "mn30:2.4_4": "sañcayo belaṭṭhaputto,",
  "mn30:2.4_5": "nigaṇṭho nāṭaputto,",
  "mn30:2.5_0": "sabbete sakāya paṭiññāya abbhaññaṁsu sabbeva nābbhaññaṁsu,",
  "mn30:2.5_1": "udāhu ekacce abbhaññaṁsu ekacce nābbhaññaṁsū”ti?",
  "mn30:2.6_0": "“Alaṁ, brāhmaṇa, tiṭṭhatetaṁ—",
  "mn30:2.7_0": "sabbete sakāya paṭiññāya abbhaññaṁsu sabbeva nābbhaññaṁsu,",
  "mn30:2.7_1": "udāhu ekacce abbhaññaṁsu ekacce nābbhaññaṁsūti.",
  "mn30:2.8_0": "Dhammaṁ te, brāhmaṇa, desessāmi,",
  "mn30:2.9_0": "taṁ suṇāhi, sādhukaṁ manasi karohi, bhāsissāmī”ti.",
  "mn30:2.10_0": "“Evaṁ, bho”ti kho piṅgalakoccho brāhmaṇo bhagavato paccassosi.",
  "mn30:2.11_0": "Bhagavā etadavoca:",
  "mn30:3.1_0": "“Seyyathāpi, brāhmaṇa,",
  "mn30:3.1_1": "puriso sāratthiko sāragavesī sārapariyesanaṁ caramāno mahato rukkhassa tiṭṭhato sāravato atikkammeva",
  "mn30:3.1_2": "sāraṁ atikkamma phegguṁ atikkamma tacaṁ atikkamma papaṭikaṁ,",
  "mn30:3.1_3": "sākhāpalāsaṁ chetvā ādāya pakkameyya ‘sāran’ti maññamāno.",
  "mn30:3.2_0": "Tamenaṁ cakkhumā puriso disvā evaṁ vadeyya:",
  "mn30:3.3_0": "‘na vatāyaṁ bhavaṁ puriso aññāsi sāraṁ,",
  "mn30:3.3_1": "na aññāsi phegguṁ,",
  "mn30:3.3_2": "na aññāsi tacaṁ,",
  "mn30:3.3_3": "na aññāsi papaṭikaṁ,",
  "mn30:3.3_4": "na aññāsi sākhāpalāsaṁ.",
  "mn30:3.4_0": "Tathā hayaṁ bhavaṁ puriso sāratthiko sāragavesī sārapariyesanaṁ caramāno mahato rukkhassa tiṭṭhato sāravato",
  "mn30:3.4_1": "atikkammeva sāraṁ atikkamma phegguṁ atikkamma tacaṁ atikkamma papaṭikaṁ,",
  "mn30:3.4_2": "sākhāpalāsaṁ chetvā ādāya pakkanto “sāran”ti maññamāno.",
  "mn30:3.5_0": "Yañcassa sārena sārakaraṇīyaṁ tañcassa atthaṁ nānubhavissatī’ti.",
  "mn30:4.1_0": "Seyyathāpi vā pana, brāhmaṇa,",
  "mn30:4.1_1": "puriso sāratthiko sāragavesī sārapariyesanaṁ caramāno mahato rukkhassa tiṭṭhato sāravato atikkammeva sāraṁ atikkamma phegguṁ atikkamma tacaṁ,",
  "mn30:4.1_2": "papaṭikaṁ chetvā ādāya pakkameyya ‘sāran’ti maññamāno.",
  "mn30:4.2_0": "Tamenaṁ cakkhumā puriso disvā evaṁ vadeyya:",
  "mn30:4.3_0": "‘na vatāyaṁ bhavaṁ puriso aññāsi sāraṁ,",
  "mn30:4.3_1": "na aññāsi phegguṁ,",
  "mn30:4.3_2": "na aññāsi tacaṁ,",
  "mn30:4.3_3": "na aññāsi papaṭikaṁ,",
  "mn30:4.3_4": "na aññāsi sākhāpalāsaṁ.",
  "mn30:4.4_0": "Tathā hayaṁ bhavaṁ puriso sāratthiko sāragavesī sārapariyesanaṁ caramāno mahato rukkhassa tiṭṭhato sāravato",
  "mn30:4.4_1": "atikkammeva sāraṁ atikkamma phegguṁ atikkamma tacaṁ papaṭikaṁ chetvā ādāya pakkanto “sāran”ti maññamāno.",
  "mn30:4.5_0": "Yañcassa sārena sārakaraṇīyaṁ tañcassa atthaṁ nānubhavissatī’ti.",
  "mn30:5.1_0": "Seyyathāpi vā pana, brāhmaṇa,",
  "mn30:5.1_1": "puriso sāratthiko sāragavesī sārapariyesanaṁ caramāno mahato rukkhassa tiṭṭhato sāravato atikkammeva sāraṁ atikkamma phegguṁ,",
  "mn30:5.1_2": "tacaṁ chetvā ādāya pakkameyya ‘sāran’ti maññamāno.",
  "mn30:5.2_0": "Tamenaṁ cakkhumā puriso disvā evaṁ vadeyya:",
  "mn30:5.3_0": "‘na vatāyaṁ bhavaṁ puriso aññāsi sāraṁ,",
  "mn30:5.3_1": "na aññāsi phegguṁ,",
  "mn30:5.3_2": "na aññāsi tacaṁ,",
  "mn30:5.3_3": "na aññāsi papaṭikaṁ,",
  "mn30:5.3_4": "na aññāsi sākhāpalāsaṁ.",
  "mn30:5.4_0": "Tathā hayaṁ bhavaṁ puriso sāratthiko sāragavesī sārapariyesanaṁ caramāno mahato rukkhassa tiṭṭhato sāravato atikkammeva sāraṁ atikkamma phegguṁ,",
  "mn30:5.4_1": "tacaṁ chetvā ādāya pakkanto “sāran”ti maññamāno.",
  "mn30:5.5_0": "Yañcassa sārena sārakaraṇīyaṁ tañcassa atthaṁ nānubhavissatī’ti.",
  "mn30:6.1_0": "Seyyathāpi vā pana, brāhmaṇa,",
  "mn30:6.1_1": "puriso sāratthiko sāragavesī sārapariyesanaṁ caramāno mahato rukkhassa tiṭṭhato sāravato atikkammeva sāraṁ,",
  "mn30:6.1_2": "phegguṁ chetvā ādāya pakkameyya ‘sāran’ti maññamāno.",
  "mn30:6.2_0": "Tamenaṁ cakkhumā puriso disvā evaṁ vadeyya:",
  "mn30:6.3_0": "‘na vatāyaṁ bhavaṁ puriso aññāsi sāraṁ,",
  "mn30:6.3_1": "na aññāsi phegguṁ,",
  "mn30:6.3_2": "na aññāsi tacaṁ,",
  "mn30:6.3_3": "na aññāsi papaṭikaṁ,",
  "mn30:6.3_4": "na aññāsi sākhāpalāsaṁ.",
  "mn30:6.4_0": "Tathā hayaṁ bhavaṁ puriso sāratthiko sāragavesī sārapariyesanaṁ caramāno mahato rukkhassa tiṭṭhato sāravato atikkammeva sāraṁ,",
  "mn30:6.4_1": "phegguṁ chetvā ādāya pakkanto “sāran”ti maññamāno.",
  "mn30:6.5_0": "Yañcassa sārena sārakaraṇīyaṁ tañcassa atthaṁ nānubhavissatī’ti.",
  "mn30:7.1_0": "Seyyathāpi vā pana, brāhmaṇa,",
  "mn30:7.1_1": "puriso sāratthiko sāragavesī sārapariyesanaṁ caramāno mahato rukkhassa tiṭṭhato sāravato sāraññeva chetvā ādāya pakkameyya ‘sāran’ti jānamāno.",
  "mn30:7.2_0": "Tamenaṁ cakkhumā puriso disvā evaṁ vadeyya:",
  "mn30:7.3_0": "‘aññāsi vatāyaṁ bhavaṁ puriso sāraṁ,",
  "mn30:7.3_1": "aññāsi phegguṁ,",
  "mn30:7.3_2": "aññāsi tacaṁ,",
  "mn30:7.3_3": "aññāsi papaṭikaṁ,",
  "mn30:7.3_4": "aññāsi sākhāpalāsaṁ.",
  "mn30:7.4_0": "Tathā hayaṁ bhavaṁ puriso sāratthiko sāragavesī sārapariyesanaṁ caramāno mahato rukkhassa tiṭṭhato sāravato",
  "mn30:7.4_1": "sāraññeva chetvā ādāya pakkanto “sāran”ti jānamāno.",
  "mn30:7.5_0": "Yañcassa sārena sārakaraṇīyaṁ tañcassa atthaṁ anubhavissatī’ti.",
  "mn30:8.1_0": "Evameva kho, brāhmaṇa, idhekacco puggalo saddhā agārasmā anagāriyaṁ pabbajito hoti:",
  "mn30:8.2_0": "‘otiṇṇomhi jātiyā jarāya maraṇena sokehi paridevehi dukkhehi domanassehi upāyāsehi,",
  "mn30:8.2_1": "dukkhotiṇṇo dukkhapareto,",
  "mn30:8.3_0": "appeva nāma imassa kevalassa dukkhakkhandhassa antakiriyā paññāyethā’ti.",
  "mn30:8.4_0": "So evaṁ pabbajito samāno lābhasakkārasilokaṁ abhinibbatteti.",
  "mn30:8.5_0": "So tena lābhasakkārasilokena attamano hoti paripuṇṇasaṅkappo.",
  "mn30:8.6_0": "So tena lābhasakkārasilokena attānukkaṁseti, paraṁ vambheti:",
  "mn30:8.7_0": "‘ahamasmi lābhasakkārasilokavā, ime panaññe bhikkhū appaññātā appesakkhā’ti.",
  "mn30:8.8_0": "Lābhasakkārasilokena ca ye aññe dhammā uttaritarā ca paṇītatarā ca tesaṁ dhammānaṁ sacchikiriyāya na chandaṁ janeti,",
  "mn30:8.8_1": "na vāyamati,",
  "mn30:8.8_2": "olīnavuttiko ca hoti sāthaliko.",
  "mn30:8.9_0": "Seyyathāpi so, brāhmaṇa,",
  "mn30:8.9_1": "puriso sāratthiko sāragavesī sārapariyesanaṁ caramāno mahato rukkhassa tiṭṭhato sāravato atikkammeva",
  "mn30:8.9_2": "sāraṁ atikkamma phegguṁ atikkamma tacaṁ atikkamma papaṭikaṁ,",
  "mn30:8.9_3": "sākhāpalāsaṁ chetvā ādāya pakkanto ‘sāran’ti maññamāno.",
  "mn30:8.10_0": "Yañcassa sārena sārakaraṇīyaṁ tañcassa atthaṁ nānubhavissati.",
  "mn30:8.11_0": "Tathūpamāhaṁ, brāhmaṇa, imaṁ puggalaṁ vadāmi.",
  "mn30:9.1_0": "Idha pana, brāhmaṇa, ekacco puggalo saddhā agārasmā anagāriyaṁ pabbajito hoti:",
  "mn30:9.2_0": "‘otiṇṇomhi jātiyā jarāya maraṇena sokehi paridevehi dukkhehi domanassehi upāyāsehi,",
  "mn30:9.2_1": "dukkhotiṇṇo dukkhapareto,",
  "mn30:9.3_0": "appeva nāma imassa kevalassa dukkhakkhandhassa antakiriyā paññāyethā’ti.",
  "mn30:9.4_0": "So evaṁ pabbajito samāno lābhasakkārasilokaṁ abhinibbatteti.",
  "mn30:9.5_0": "So tena lābhasakkārasilokena na attamano hoti na paripuṇṇasaṅkappo.",
  "mn30:9.6_0": "So tena lābhasakkārasilokena na attānukkaṁseti, na paraṁ vambheti.",
  "mn30:9.7_0": "Lābhasakkārasilokena ca ye aññe dhammā uttaritarā ca paṇītatarā ca tesaṁ dhammānaṁ sacchikiriyāya chandaṁ janeti, vāyamati,",
  "mn30:9.7_1": "anolīnavuttiko ca hoti asāthaliko.",
  "mn30:9.8_0": "So sīlasampadaṁ ārādheti.",
  "mn30:9.9_0": "So tāya sīlasampadāya attamano hoti, paripuṇṇasaṅkappo.",
  "mn30:9.10_0": "So tāya sīlasampadāya attānukkaṁseti, paraṁ vambheti:",
  "mn30:9.11_0": "‘ahamasmi sīlavā kalyāṇadhammo, ime panaññe bhikkhū dussīlā pāpadhammā’ti.",
  "mn30:9.12_0": "Sīlasampadāya ca ye aññe dhammā uttaritarā ca paṇītatarā ca tesaṁ dhammānaṁ sacchikiriyāya na chandaṁ janeti,",
  "mn30:9.12_1": "na vāyamati,",
  "mn30:9.12_2": "olīnavuttiko ca hoti sāthaliko.",
  "mn30:9.13_0": "Seyyathāpi so, brāhmaṇa,",
  "mn30:9.13_1": "puriso sāratthiko sāragavesī sārapariyesanaṁ caramāno mahato rukkhassa tiṭṭhato sāravato atikkammeva sāraṁ atikkamma phegguṁ atikkamma tacaṁ,",
  "mn30:9.13_2": "papaṭikaṁ chetvā ādāya pakkanto ‘sāran’ti maññamāno.",
  "mn30:9.14_0": "Yañcassa sārena sārakaraṇīyaṁ, tañcassa atthaṁ nānubhavissati.",
  "mn30:9.15_0": "Tathūpamāhaṁ, brāhmaṇa, imaṁ puggalaṁ vadāmi.",
  "mn30:10.1_0": "Idha pana, brāhmaṇa, ekacco puggalo saddhā agārasmā anagāriyaṁ pabbajito hoti:",
  "mn30:10.2_0": "‘otiṇṇomhi jātiyā jarāya maraṇena sokehi paridevehi dukkhehi domanassehi upāyāsehi,",
  "mn30:10.2_1": "dukkhotiṇṇo dukkhapareto,",
  "mn30:10.3_0": "appeva nāma imassa kevalassa dukkhakkhandhassa antakiriyā paññāyethā’ti.",
  "mn30:10.4_0": "So evaṁ pabbajito samāno lābhasakkārasilokaṁ abhinibbatteti.",
  "mn30:10.5_0": "So tena lābhasakkārasilokena na attamano hoti, na paripuṇṇasaṅkappo.",
  "mn30:10.6_0": "So tena lābhasakkārasilokena na attānukkaṁseti, na paraṁ vambheti.",
  "mn30:10.7_0": "Lābhasakkārasilokena ca ye aññe dhammā uttaritarā ca paṇītatarā ca tesaṁ dhammānaṁ sacchikiriyāya chandaṁ janeti, vāyamati,",
  "mn30:10.7_1": "anolīnavuttiko ca hoti asāthaliko.",
  "mn30:10.8_0": "So sīlasampadaṁ ārādheti.",
  "mn30:10.9_0": "So tāya sīlasampadāya attamano hoti no ca kho paripuṇṇasaṅkappo.",
  "mn30:10.10_0": "So tāya sīlasampadāya na attānukkaṁseti, na paraṁ vambheti.",
  "mn30:10.11_0": "Sīlasampadāya ca ye aññe dhammā uttaritarā ca paṇītatarā ca tesaṁ dhammānaṁ sacchikiriyāya chandaṁ janeti, vāyamati,",
  "mn30:10.11_1": "anolīnavuttiko ca hoti asāthaliko.",
  "mn30:10.12_0": "So samādhisampadaṁ ārādheti.",
  "mn30:10.13_0": "So tāya samādhisampadāya attamano hoti, paripuṇṇasaṅkappo.",
  "mn30:10.14_0": "So tāya samādhisampadāya attānukkaṁseti, paraṁ vambheti:",
  "mn30:10.15_0": "‘ahamasmi samāhito ekaggacitto, ime panaññe bhikkhū asamāhitā vibbhantacittā’ti.",
  "mn30:10.16_0": "Samādhisampadāya ca ye aññe dhammā uttaritarā ca paṇītatarā ca,",
  "mn30:10.16_1": "tesaṁ dhammānaṁ sacchikiriyāya na chandaṁ janeti,",
  "mn30:10.16_2": "na vāyamati,",
  "mn30:10.16_3": "olīnavuttiko ca hoti sāthaliko.",
  "mn30:10.17_0": "Seyyathāpi so, brāhmaṇa,",
  "mn30:10.17_1": "puriso sāratthiko sāragavesī sārapariyesanaṁ caramāno mahato rukkhassa tiṭṭhato sāravato atikkammeva sāraṁ atikkamma phegguṁ,",
  "mn30:10.17_2": "tacaṁ chetvā ādāya pakkanto ‘sāran’ti maññamāno.",
  "mn30:10.18_0": "Yañcassa sārena sārakaraṇīyaṁ tañcassa atthaṁ nānubhavissati.",
  "mn30:10.19_0": "Tathūpamāhaṁ, brāhmaṇa, imaṁ puggalaṁ vadāmi.",
  "mn30:11.1_0": "Idha pana, brāhmaṇa, ekacco puggalo saddhā agārasmā anagāriyaṁ pabbajito hoti:",
  "mn30:11.2_0": "‘otiṇṇomhi jātiyā jarāya maraṇena …pe…",
  "mn30:11.3_0": "antakiriyā paññāyethā’ti.",
  "mn30:11.4_0": "So evaṁ pabbajito samāno lābhasakkārasilokaṁ abhinibbatteti.",
  "mn30:11.5_0": "So tena lābhasakkārasilokena na attamano hoti na paripuṇṇasaṅkappo.",
  "mn30:11.6_0": "So tena lābhasakkārasilokena na attānukkaṁseti, na paraṁ vambheti.",
  "mn30:11.7_0": "Lābhasakkārasilokena ca ye aññe dhammā uttaritarā ca paṇītatarā ca tesaṁ dhammānaṁ sacchikiriyāya chandaṁ janeti, vāyamati,",
  "mn30:11.7_1": "anolīnavuttiko ca hoti asāthaliko.",
  "mn30:11.8_0": "So sīlasampadaṁ ārādheti.",
  "mn30:11.9_0": "So tāya sīlasampadāya attamano hoti, no ca kho paripuṇṇasaṅkappo.",
  "mn30:11.10_0": "So tāya sīlasampadāya na attānukkaṁseti, na paraṁ vambheti.",
  "mn30:11.11_0": "Sīlasampadāya ca ye aññe dhammā uttaritarā ca paṇītatarā ca tesaṁ dhammānaṁ sacchikiriyāya chandaṁ janeti, vāyamati,",
  "mn30:11.11_1": "anolīnavuttiko ca hoti asāthaliko.",
  "mn30:11.12_0": "So samādhisampadaṁ ārādheti.",
  "mn30:11.13_0": "So tāya samādhisampadāya attamano hoti, no ca kho paripuṇṇasaṅkappo.",
  "mn30:11.14_0": "So tāya samādhisampadāya na attānukkaṁseti, na paraṁ vambheti.",
  "mn30:11.15_0": "Samādhisampadāya ca ye aññe dhammā uttaritarā ca paṇītatarā ca tesaṁ dhammānaṁ sacchikiriyāya chandaṁ janeti, vāyamati,",
  "mn30:11.15_1": "anolīnavuttiko ca hoti asāthaliko.",
  "mn30:11.16_0": "So ñāṇadassanaṁ ārādheti.",
  "mn30:11.17_0": "So tena ñāṇadassanena attamano hoti, paripuṇṇasaṅkappo.",
  "mn30:11.18_0": "So tena ñāṇadassanena attānukkaṁseti, paraṁ vambheti:",
  "mn30:11.19_0": "‘ahamasmi jānaṁ passaṁ viharāmi, ime panaññe bhikkhū ajānaṁ apassaṁ viharantī’ti.",
  "mn30:11.20_0": "Ñāṇadassanena ca ye aññe dhammā uttaritarā ca paṇītatarā ca tesaṁ dhammānaṁ sacchikiriyāya na chandaṁ janeti,",
  "mn30:11.20_1": "na vāyamati,",
  "mn30:11.20_2": "olīnavuttiko ca hoti sāthaliko.",
  "mn30:11.21_0": "Seyyathāpi so, brāhmaṇa,",
  "mn30:11.21_1": "puriso sāratthiko sāragavesī sārapariyesanaṁ caramāno mahato rukkhassa tiṭṭhato sāravato atikkammeva sāraṁ,",
  "mn30:11.21_2": "phegguṁ chetvā ādāya pakkanto ‘sāran’ti maññamāno.",
  "mn30:11.22_0": "Yañcassa sārena sārakaraṇīyaṁ tañcassa atthaṁ nānubhavissati.",
  "mn30:11.23_0": "Tathūpamāhaṁ, brāhmaṇa, imaṁ puggalaṁ vadāmi.",
  "mn30:12.1_0": "Idha pana, brāhmaṇa, ekacco puggalo saddhā agārasmā anagāriyaṁ pabbajito hoti:",
  "mn30:12.2_0": "‘otiṇṇomhi jātiyā jarāya maraṇena sokehi paridevehi dukkhehi domanassehi upāyāsehi,",
  "mn30:12.2_1": "dukkhotiṇṇo dukkhapareto,",
  "mn30:12.3_0": "appeva nāma imassa kevalassa dukkhakkhandhassa antakiriyā paññāyethā’ti.",
  "mn30:12.4_0": "So evaṁ pabbajito samāno lābhasakkārasilokaṁ abhinibbatteti.",
  "mn30:12.5_0": "So tena lābhasakkārasilokena na attamano hoti, na paripuṇṇasaṅkappo.",
  "mn30:12.6_0": "So tena lābhasakkārasilokena na attānukkaṁseti, na paraṁ vambheti.",
  "mn30:12.7_0": "Lābhasakkārasilokena ca ye aññe dhammā uttaritarā ca paṇītatarā ca tesaṁ dhammānaṁ sacchikiriyāya chandaṁ janeti, vāyamati,",
  "mn30:12.7_1": "anolīnavuttiko ca hoti asāthaliko.",
  "mn30:12.8_0": "So sīlasampadaṁ ārādheti.",
  "mn30:12.9_0": "So tāya sīlasampadāya attamano hoti, no ca kho paripuṇṇasaṅkappo.",
  "mn30:12.10_0": "So tāya sīlasampadāya na attānukkaṁseti, na paraṁ vambheti.",
  "mn30:12.11_0": "Sīlasampadāya ca ye aññe dhammā uttaritarā ca paṇītatarā ca tesaṁ dhammānaṁ sacchikiriyāya chandaṁ janeti, vāyamati,",
  "mn30:12.11_1": "anolīnavuttiko ca hoti asāthaliko.",
  "mn30:12.12_0": "So samādhisampadaṁ ārādheti.",
  "mn30:12.13_0": "So tāya samādhisampadāya attamano hoti, no ca kho paripuṇṇasaṅkappo.",
  "mn30:12.14_0": "So tāya samādhisampadāya na attānukkaṁseti, na paraṁ vambheti.",
  "mn30:12.15_0": "Samādhisampadāya ca ye aññe dhammā uttaritarā ca paṇītatarā ca tesaṁ dhammānaṁ sacchikiriyāya chandaṁ janeti, vāyamati,",
  "mn30:12.15_1": "anolīnavuttiko ca hoti asāthaliko.",
  "mn30:12.16_0": "So ñāṇadassanaṁ ārādheti.",
  "mn30:12.17_0": "So tena ñāṇadassanena attamano hoti, no ca kho paripuṇṇasaṅkappo.",
  "mn30:12.18_0": "So tena ñāṇadassanena na attānukkaṁseti, na paraṁ vambheti.",
  "mn30:12.19_0": "Ñāṇadassanena ca ye aññe dhammā uttaritarā ca paṇītatarā ca tesaṁ dhammānaṁ sacchikiriyāya chandaṁ janeti, vāyamati,",
  "mn30:12.19_1": "anolīnavuttiko ca hoti asāthaliko.",
  "mn30:12.20_0": "Katame ca, brāhmaṇa, dhammā ñāṇadassanena uttaritarā ca paṇītatarā ca?",
  "mn30:13.1_0": "Idha, brāhmaṇa,",
  "mn30:13.1_1": "bhikkhu vivicceva kāmehi vivicca akusalehi dhammehi savitakkaṁ savicāraṁ vivekajaṁ pītisukhaṁ paṭhamaṁ jhānaṁ upasampajja viharati.",
  "mn30:13.2_0": "Ayampi kho, brāhmaṇa, dhammo ñāṇadassanena uttaritaro ca paṇītataro ca.",
  "mn30:14.1_0": "Puna caparaṁ, brāhmaṇa,",
  "mn30:14.1_1": "bhikkhu vitakkavicārānaṁ vūpasamā ajjhattaṁ sampasādanaṁ cetaso ekodibhāvaṁ avitakkaṁ avicāraṁ samādhijaṁ",
  "mn30:14.1_2": "pītisukhaṁ dutiyaṁ jhānaṁ upasampajja viharati.",
  "mn30:14.2_0": "Ayampi kho, brāhmaṇa, dhammo ñāṇadassanena uttaritaro ca paṇītataro ca.",
  "mn30:15.1_0": "Puna caparaṁ, brāhmaṇa,",
  "mn30:15.1_1": "bhikkhu pītiyā ca virāgā upekkhako ca viharati,",
  "mn30:15.1_2": "sato ca sampajāno sukhañca kāyena paṭisaṁvedeti,",
  "mn30:15.1_3": "yaṁ taṁ ariyā ācikkhanti:",
  "mn30:15.1_4": "‘upekkhako satimā sukhavihārī’ti tatiyaṁ jhānaṁ upasampajja viharati.",
  "mn30:15.2_0": "Ayampi kho, brāhmaṇa, dhammo ñāṇadassanena uttaritaro ca paṇītataro ca.",
  "mn30:16.1_0": "Puna caparaṁ, brāhmaṇa,",
  "mn30:16.1_1": "bhikkhu sukhassa ca pahānā dukkhassa ca pahānā pubbeva somanassadomanassānaṁ atthaṅgamā adukkhamasukhaṁ",
  "mn30:16.1_2": "upekkhāsatipārisuddhiṁ catutthaṁ jhānaṁ upasampajja viharati.",
  "mn30:16.2_0": "Ayampi kho, brāhmaṇa, dhammo ñāṇadassanena uttaritaro ca paṇītataro ca.",
  "mn30:17.1_0": "Puna caparaṁ, brāhmaṇa,",
  "mn30:17.1_1": "bhikkhu sabbaso rūpasaññānaṁ samatikkamā paṭighasaññānaṁ atthaṅgamā nānattasaññānaṁ amanasikārā ‘ananto",
  "mn30:17.1_2": "ākāso’ti ākāsānañcāyatanaṁ upasampajja viharati.",
  "mn30:17.2_0": "Ayampi kho, brāhmaṇa, dhammo ñāṇadassanena uttaritaro ca paṇītataro ca.",
  "mn30:18.1_0": "Puna caparaṁ, brāhmaṇa,",
  "mn30:18.1_1": "bhikkhu sabbaso ākāsānañcāyatanaṁ samatikkamma ‘anantaṁ viññāṇan’ti viññāṇañcāyatanaṁ upasampajja viharati.",
  "mn30:18.2_0": "Ayampi kho, brāhmaṇa, dhammo ñāṇadassanena uttaritaro ca paṇītataro ca.",
  "mn30:19.1_0": "Puna caparaṁ, brāhmaṇa,",
  "mn30:19.1_1": "bhikkhu sabbaso viññāṇañcāyatanaṁ samatikkamma ‘natthi kiñcī’ti ākiñcaññāyatanaṁ upasampajja viharati.",
  "mn30:19.2_0": "Ayampi kho, brāhmaṇa, dhammo ñāṇadassanena uttaritaro ca paṇītataro ca.",
  "mn30:20.1_0": "Puna caparaṁ, brāhmaṇa,",
  "mn30:20.1_1": "bhikkhu sabbaso ākiñcaññāyatanaṁ samatikkamma nevasaññānāsaññāyatanaṁ upasampajja viharati.",
  "mn30:20.2_0": "Ayampi kho, brāhmaṇa, dhammo ñāṇadassanena uttaritaro ca paṇītataro ca.",
  "mn30:21.1_0": "Puna caparaṁ, brāhmaṇa,",
  "mn30:21.1_1": "bhikkhu sabbaso nevasaññānāsaññāyatanaṁ samatikkamma saññāvedayitanirodhaṁ upasampajja viharati,",
  "mn30:21.1_2": "paññāya cassa disvā āsavā parikkhīṇā honti.",
  "mn30:21.2_0": "Ayampi kho, brāhmaṇa, dhammo ñāṇadassanena uttaritaro ca paṇītataro ca.",
  "mn30:21.3_0": "Ime kho, brāhmaṇa, dhammā ñāṇadassanena uttaritarā ca paṇītatarā ca.",
  "mn30:22.1_0": "Seyyathāpi so, brāhmaṇa,",
  "mn30:22.1_1": "puriso sāratthiko sāragavesī sārapariyesanaṁ caramāno mahato rukkhassa tiṭṭhato sāravato sāraṁyeva chetvā ādāya pakkanto ‘sāran’ti jānamāno.",
  "mn30:22.2_0": "Yañcassa sārena sārakaraṇīyaṁ tañcassa atthaṁ anubhavissati.",
  "mn30:22.3_0": "Tathūpamāhaṁ, brāhmaṇa, imaṁ puggalaṁ vadāmi.",
  "mn30:23.1_0": "Iti kho, brāhmaṇa,",
  "mn30:23.1_1": "nayidaṁ brahmacariyaṁ lābhasakkārasilokānisaṁsaṁ,",
  "mn30:23.1_2": "na sīlasampadānisaṁsaṁ,",
  "mn30:23.1_3": "na samādhisampadānisaṁsaṁ,",
  "mn30:23.1_4": "na ñāṇadassanānisaṁsaṁ.",
  "mn30:23.2_0": "Yā ca kho ayaṁ, brāhmaṇa, akuppā cetovimutti—",
  "mn30:23.3_0": "etadatthamidaṁ, brāhmaṇa, brahmacariyaṁ, etaṁ sāraṁ etaṁ pariyosānan”ti.",
  "mn30:24.1_0": "Evaṁ vutte, piṅgalakoccho brāhmaṇo bhagavantaṁ etadavoca:",
  "mn30:24.2_0": "“abhikkantaṁ, bho gotama, abhikkantaṁ, bho gotama …pe…",
  "mn30:24.3_0": "upāsakaṁ maṁ bhavaṁ gotamo dhāretu ajjatagge pāṇupetaṁ saraṇaṁ gatan”ti.",
  "mn30:24.4_0": "Cūḷasāropamasuttaṁ niṭṭhitaṁ dasamaṁ.",
  "mn30:24.5_0": "Opammavaggo niṭṭhito tatiyo.",
  "mn30:25.0_0": "Tassuddānaṁ",
  "mn30:25.1_0": "Moḷiyaphaggunariṭṭhañca nāmo,",
  "mn30:25.2_0": "Andhavane kathipuṇṇaṁ nivāpo;",
  "mn30:25.3_0": "Rāsikaṇerumahāgajanāmo,",
  "mn30:25.4_0": "Sārūpamo puna piṅgalakoccho."
}