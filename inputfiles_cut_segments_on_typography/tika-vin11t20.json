{
  "tika-vin11t20:0_0": "Pavāraṇakkhandhakakathāvaṇṇanā",
  "tika-vin11t20:1_0": "2633.“Pavāraṇā”ti idaṁ “cātuddasī”tiādīhi paccekaṁ yojetabbaṁ.",
  "tika-vin11t20:1_1": "Tasmiṁ tasmiṁ dine kātabbā pavāraṇā abhedopacārena tathā vuttā.",
  "tika-vin11t20:1_2": "Sāmaggī uposathakkhandhakakathāvaṇṇanāya vuttasarūpāva.",
  "tika-vin11t20:1_3": "Sāmaggipavāraṇaṁ karontehi ca paṭhamaṁ pavāraṇaṁ ṭhapetvā pāṭipadato paṭṭhāya yāva kattikacātumāsipuṇṇamā etthantare kātabbā,",
  "tika-vin11t20:1_4": "tato pacchā vā pure vā na vaṭṭati.",
  "tika-vin11t20:1_5": "Tevācī dvekavācīti “suṇātu me,",
  "tika-vin11t20:1_6": "bhante…pe…",
  "tika-vin11t20:1_7": "tevācikaṁ pavāreyya,",
  "tika-vin11t20:1_8": "dvevācikaṁ pavāreyya,",
  "tika-vin11t20:1_9": "ekavācikaṁ pavāreyyā”ti taṁ taṁ ñattiṁ ṭhapetvā kātabbā pavāraṇā vuccati.",
  "tika-vin11t20:2_0": "2634.Tīṇi kammāni muñcitvā,",
  "tika-vin11t20:2_1": "anteneva pavārayeti “cattārimāni,",
  "tika-vin11t20:2_2": "bhikkhave,",
  "tika-vin11t20:2_3": "pavāraṇakammāni,",
  "tika-vin11t20:2_4": "adhammena vaggaṁ pavāraṇakammaṁ…pe…",
  "tika-vin11t20:2_5": "dhammena samaggaṁ pavāraṇakamma”nti vatvā “tatra,",
  "tika-vin11t20:2_6": "bhikkhave,",
  "tika-vin11t20:2_7": "yadidaṁ adhammena vaggaṁ pavāraṇakammaṁ, na,",
  "tika-vin11t20:2_8": "bhikkhave,",
  "tika-vin11t20:2_9": "evarūpaṁ pavāraṇakammaṁ kātabbaṁ…pe… tatra,",
  "tika-vin11t20:2_10": "bhikkhave,",
  "tika-vin11t20:2_11": "yadidaṁ dhammena samaggaṁ pavāraṇakammaṁ, evarūpaṁ,",
  "tika-vin11t20:2_12": "bhikkhave,",
  "tika-vin11t20:2_13": "pavāraṇakammaṁ kātabba”ntiādivacanato tīṇi akattabbāni pavāraṇakammāni muñcitvā kātuṁ anuññātena catutthena pavāraṇakammena pavāreyyāti attho.",
  "tika-vin11t20:2_14": "Tassa vibhāgekadesaṁ “pañca yasmiṁ panāvāse”tiādinā vakkhati.",
  "tika-vin11t20:3_0": "2635.Pubbakiccaṁ samāpetvāti –",
  "tika-vin11t20:4_0": "“Sammajjanī padīpo ca, udakaṁ āsanena ca;",
  "tika-vin11t20:5_0": "Pavāraṇāya etāni, ‘pubbakaraṇa’nti vuccati.",
  "tika-vin11t20:6_0": "“Chandapārisuddhiutukkhānaṁ, bhikkhugaṇanā ca ovādo;",
  "tika-vin11t20:7_0": "Pavāraṇāya etāni, ‘pubbakicca’nti vuccatī”ti. –",
  "tika-vin11t20:8_0": "Vuttaṁ navavidhaṁ pubbakiccaṁ niṭṭhāpetvā.",
  "tika-vin11t20:9_0": "Pattakalle samāniteti –",
  "tika-vin11t20:10_0": "“Pavāraṇā yāvatikā ca bhikkhū kammappattā,",
  "tika-vin11t20:11_0": "Sabhāgāpattiyo ca na vijjanti;",
  "tika-vin11t20:12_0": "Vajjanīyā ca puggalā tasmiṁ na honti,",
  "tika-vin11t20:13_0": "‘Pattakalla’nti vuccatī”ti. –",
  "tika-vin11t20:14_0": "Vutte catubbidhe pattakalle samodhānite parisamāpite.",
  "tika-vin11t20:15_0": "Ñattiṁ ṭhapetvāti “suṇātu me,",
  "tika-vin11t20:15_1": "bhante saṅgho,",
  "tika-vin11t20:15_2": "ajja pavāraṇā,",
  "tika-vin11t20:15_3": "yadi saṅghassa pattakallaṁ,",
  "tika-vin11t20:15_4": "saṅgho pavāreyyā”ti evaṁ sabbasaṅgāhikavasena ca “tevācikaṁ pavāreyyā”ti ca dānādikaraṇena yebhuyyena",
  "tika-vin11t20:15_5": "rattiyā khepitāya ca rājādiantarāye sati ca tadanurūpato “dvevācikaṁ,",
  "tika-vin11t20:15_6": "ekavācikaṁ,",
  "tika-vin11t20:15_7": "samānavassikaṁ pavāreyyā”ti ca ñattiṁ ṭhapetvā,",
  "tika-vin11t20:15_8": "tāsaṁ viseso aṭṭhakathāyaṁ dassitoyeva. Yathāha –",
  "tika-vin11t20:16_0": "“Evañhi vutte tevācikañca dvevācikañca ekavācikañca pavāretuṁ vaṭṭati,",
  "tika-vin11t20:16_1": "samānavassikaṁ na vaṭṭati.",
  "tika-vin11t20:16_2": "‘Tevācikaṁ pavāreyyā’ti vutte pana tevācikameva vaṭṭati,",
  "tika-vin11t20:16_3": "aññaṁ na vaṭṭati,",
  "tika-vin11t20:16_4": "‘dvevācikaṁ pavāreyyā’ti vutte dvevācikañca tevācikañca vaṭṭati,",
  "tika-vin11t20:16_5": "ekavācikañca samānavassikañca na vaṭṭati.",
  "tika-vin11t20:16_6": "‘Ekavācikaṁ pavāreyyā’ti vutte pana ekavācikadvevācikatevācikāni vaṭṭanti,",
  "tika-vin11t20:16_7": "samānavassikameva na vaṭṭati.",
  "tika-vin11t20:16_8": "‘Samānavassika’nti vutte sabbaṁ vaṭṭatī”ti.",
  "tika-vin11t20:17_0": "Kātabbāti therena bhikkhunā ekaṁsaṁ uttarāsaṅgaṁ karitvā ukkuṭikaṁ nisīditvā añjaliṁ paggahetvā evamassa vacanīyo “saṅghaṁ, āvuso,",
  "tika-vin11t20:17_1": "pavāremi diṭṭhena vā…pe…",
  "tika-vin11t20:17_2": "tatiyampi āvuso,",
  "tika-vin11t20:17_3": "saṅghaṁ pavāremi diṭṭhena vā…pe…",
  "tika-vin11t20:17_4": "passanto paṭikarissāmī”ti vuttanayena kātabbā.",
  "tika-vin11t20:17_5": "Navakena bhikkhunā ekaṁsaṁ uttarāsaṅgaṁ karitvā…pe…",
  "tika-vin11t20:17_6": "tatiyampi, bhante,",
  "tika-vin11t20:17_7": "saṅghaṁ pavāremi diṭṭhena vā…pe…",
  "tika-vin11t20:17_8": "passanto paṭikarissāmīti vuttanayena kātabbā.",
  "tika-vin11t20:18_0": "2636. Theresu pavārentesu yo pana navo, so sayaṁ yāva pavāreti, tāva ukkuṭikaṁ nisīdeyyāti yojanā.",
  "tika-vin11t20:19_0": "2637.",
  "tika-vin11t20:19_1": "Cattāro vā tayopi vā ekāvāse ekasīmāyaṁ vasanti ce,",
  "tika-vin11t20:19_2": "ñattiṁ vatvā “suṇantu me,",
  "tika-vin11t20:19_3": "āyasmanto,",
  "tika-vin11t20:19_4": "ajja pavāraṇā,",
  "tika-vin11t20:19_5": "yadāyasmantānaṁ pattakallaṁ,",
  "tika-vin11t20:19_6": "mayaṁ aññamaññaṁ pavāreyyāmā”ti gaṇañattiṁ ṭhapetvā pavāreyyunti yojanā.",
  "tika-vin11t20:20_0": "Pavāreyyunti ettha therena bhikkhunā ekaṁsaṁ uttarāsaṅgaṁ katvā ukkuṭikaṁ nisīditvā añjaliṁ paggahetvā",
  "tika-vin11t20:20_1": "te tayo vā dve vā bhikkhū evamassu vacanīyā “ahaṁ, āvuso,",
  "tika-vin11t20:20_2": "āyasmante pavāremi diṭṭhena vā sutena vā parisaṅkāya vā,",
  "tika-vin11t20:20_3": "vadantu maṁ āyasmanto anukampaṁ upādāya,",
  "tika-vin11t20:20_4": "passanto paṭikarissāmi.",
  "tika-vin11t20:20_5": "Dutiyampi…pe…",
  "tika-vin11t20:20_6": "tatiyampi ahaṁ, āvuso,",
  "tika-vin11t20:20_7": "āyasmante pavāremi diṭṭhena vā sutena vā parisaṅkāya vā,",
  "tika-vin11t20:20_8": "vadantu maṁ āyasmanto anukampaṁ upādāya,",
  "tika-vin11t20:20_9": "passanto paṭikarissāmī”ti pavāretabbaṁ.",
  "tika-vin11t20:20_10": "Navenapi “ahaṁ, bhante,",
  "tika-vin11t20:20_11": "āyasmante pavāremi diṭṭhena vā sutena vā parisaṅkāya vā,",
  "tika-vin11t20:20_12": "vadantu maṁ āyasmanto anukampaṁ upādāya,",
  "tika-vin11t20:20_13": "passanto paṭikarissāmi.",
  "tika-vin11t20:20_14": "Dutiyampi…pe…",
  "tika-vin11t20:20_15": "tatiyampi ahaṁ, bhante,",
  "tika-vin11t20:20_16": "āyasmante pavāremi diṭṭhena vā sutena vā parisaṅkāya vā,",
  "tika-vin11t20:20_17": "vadantu maṁ āyasmanto anukampaṁ upādāya,",
  "tika-vin11t20:20_18": "passanto paṭikarissāmī”ti pavāretabbaṁ.",
  "tika-vin11t20:21_0": "2638.Aññamaññaṁ pavāreyyuṁ,",
  "tika-vin11t20:21_1": "vinā ñattiṁ duve janā.",
  "tika-vin11t20:21_2": "Tesu therena “ahaṁ, āvuso,",
  "tika-vin11t20:21_3": "āyasmantaṁ pavāremi diṭṭhena vā sutena vā parisaṅkāya vā,",
  "tika-vin11t20:21_4": "vadatu maṁ āyasmā anukampaṁ upādāya,",
  "tika-vin11t20:21_5": "passanto paṭikarissāmi.",
  "tika-vin11t20:21_6": "Dutiyampi…pe…",
  "tika-vin11t20:21_7": "tatiyampi ahaṁ, āvuso,",
  "tika-vin11t20:21_8": "āyasmantaṁ pavāremi…pe…",
  "tika-vin11t20:21_9": "paṭikarissāmī”ti pavāretabbaṁ.",
  "tika-vin11t20:21_10": "Navenapi “ahaṁ, bhante,",
  "tika-vin11t20:21_11": "āyasmantaṁ pavāremi…pe…",
  "tika-vin11t20:21_12": "vadatu maṁ āyasmā anukampaṁ upādāya,",
  "tika-vin11t20:21_13": "passanto paṭikarissāmi.",
  "tika-vin11t20:21_14": "Dutiyampi…pe…",
  "tika-vin11t20:21_15": "tatiyampi ahaṁ, bhante,",
  "tika-vin11t20:21_16": "āyasmantaṁ pavāremi…pe…",
  "tika-vin11t20:21_17": "paṭikarissāmī”ti pavāretabbaṁ.",
  "tika-vin11t20:22_0": "Adhiṭṭheyyāti pubbakiccaṁ samāpetvā “ajja me pavāraṇā cātuddasī”ti vā “pannarasī”ti vā vatvā “adhiṭṭhāmī”ti adhiṭṭheyya.",
  "tika-vin11t20:22_1": "Yathāha “ajja me pavāraṇāti ettha sace cātuddasikā hoti,",
  "tika-vin11t20:22_2": "‘ajja me pavāraṇā cātuddasī’ti,",
  "tika-vin11t20:22_3": "sace pannarasikā,",
  "tika-vin11t20:22_4": "‘ajja me pavāraṇā pannarasī’ti evaṁ adhiṭṭhātabba”nti,",
  "tika-vin11t20:22_5": "iminā sabbasaṅgāhādiñattīsu ca tasmiṁ tasmiṁ divase so so vohāro kātabboti dīpitameva.",
  "tika-vin11t20:23_0": "Sesā saṅghapavāraṇāti pañcahi, atirekehi vā bhikkhūhi kattabbā pavāraṇā saṅghapavāraṇā.",
  "tika-vin11t20:24_0": "2639.Pavāriteti paṭhamapavāraṇāya pavārite.",
  "tika-vin11t20:24_1": "Anāgatoti kenaci antarāyena purimikāya ca pacchimikāya ca vassūpanāyikāya vassaṁ anupagato.",
  "tika-vin11t20:24_2": "Avutthoti pacchimikāya upagato.",
  "tika-vin11t20:24_3": "Vuttañhi khuddasikkhāvaṇṇanāya “avutthoti pacchimikāya upagato apariniṭṭhitattā ‘avuttho’ti vuccatī”ti.",
  "tika-vin11t20:24_4": "Pārisuddhiuposathaṁ kareyyāti yojanā.",
  "tika-vin11t20:24_5": "Ettha “tesaṁ santike”ti seso.",
  "tika-vin11t20:25_0": "2640- 1.",
  "tika-vin11t20:25_1": "Yasmiṁ panāvāse pañca vā cattāro vā tayo vā samaṇā vasanti,",
  "tika-vin11t20:25_2": "te tattha ekekassa pavāraṇaṁ haritvāna sace aññamaññaṁ pavārenti,",
  "tika-vin11t20:25_3": "āpatti dukkaṭanti yojanā.",
  "tika-vin11t20:26_0": "Sesanti “adhammena samagga”ntiādikaṁ vinicchayaṁ.",
  "tika-vin11t20:26_1": "Idhāti imasmiṁ pavāraṇādhikāre.",
  "tika-vin11t20:26_2": "Budhoti vinayadharo.",
  "tika-vin11t20:26_3": "Uposathe vuttanayenāti uposathavinicchaye vuttakkamena.",
  "tika-vin11t20:26_4": "Nayeti jāneyya.",
  "tika-vin11t20:27_0": "2642.Sampādetattano sucinti attano uposathaṁ sampādeti.",
  "tika-vin11t20:27_1": "Sabbaṁ sādhetīti uposathādisabbaṁ kammaṁ nipphādeti.",
  "tika-vin11t20:27_2": "Nattanoti attano uposathaṁ na nipphādeti.",
  "tika-vin11t20:28_0": "2643.Tasmāti yasmā attano suciṁ na sādheti, tasmā.",
  "tika-vin11t20:28_1": "Ubhinnanti attano ca saṅghassa ca.",
  "tika-vin11t20:28_2": "Kiccasiddhatthamevidhāti uposathādikammanippajjanatthaṁ idha imasmiṁ uposathakammādipakaraṇe.",
  "tika-vin11t20:28_3": "Pārisuddhipīti ettha pi-",
  "tika-vin11t20:28_4": "saddena pavāraṇā saṅgahitā.",
  "tika-vin11t20:28_5": "Teneva vakkhati “chandaṁ vā pārisuddhiṁ vā,",
  "tika-vin11t20:28_6": "gahetvā vā pavāraṇa”nti.",
  "tika-vin11t20:29_0": "Chandapārisuddhipavāraṇaṁ dentena sace sāpattiko hoti,",
  "tika-vin11t20:29_1": "āpattiṁ desetvā ekaṁsaṁ uttarāsaṅgaṁ katvā ukkuṭikaṁ nisīditvā añjaliṁ paggahetvā chandādihārako bhikkhu vattabbo “chandaṁ dammi,",
  "tika-vin11t20:29_2": "chandaṁ me hara,",
  "tika-vin11t20:29_3": "chandaṁ me ārocehī”ti,",
  "tika-vin11t20:29_4": "“pārisuddhiṁ dammi,",
  "tika-vin11t20:29_5": "pārisuddhiṁ me hara,",
  "tika-vin11t20:29_6": "pārisuddhiṁ me ārocehī”ti,",
  "tika-vin11t20:29_7": "“pavāraṇaṁ dammi,",
  "tika-vin11t20:29_8": "pavāraṇaṁ me hara,",
  "tika-vin11t20:29_9": "pavāraṇaṁ me ārocehi,",
  "tika-vin11t20:29_10": "mamatthāya pavārehī”ti.",
  "tika-vin11t20:30_0": "2644.",
  "tika-vin11t20:30_1": "“Chando ekenā”ti padacchedo.",
  "tika-vin11t20:30_2": "Ekena bahūnampi chando hātabbo,",
  "tika-vin11t20:30_3": "tathā pārisuddhi hātabbā. Pi-",
  "tika-vin11t20:30_4": "saddena pavāraṇā hātabbāti yojanā.",
  "tika-vin11t20:30_5": "Paramparāhaṭo chandoti bahūnaṁ vā ekassa vā chandādihārakassa hatthato antarā aññena gahitā chandapārisuddhipavāraṇā.",
  "tika-vin11t20:30_6": "Visuddhiyā na gacchati anavajjabhāvāya na pāpuṇāti biḷālasaṅkhalikachandādīnaṁ saṅghamajjhaṁ agamanena vaggabhāvakaraṇato.",
  "tika-vin11t20:31_0": "Ettha ca yathā biḷālasaṅkhalikāya paṭhamavalayaṁ dutiyavalayaṁ pāpuṇāti,",
  "tika-vin11t20:31_1": "na tatiyaṁ,",
  "tika-vin11t20:31_2": "evamimepi chandādayo dāyakena yassa dinnā,",
  "tika-vin11t20:31_3": "tato aññattha na gacchatīti biḷālasaṅkhalikāsadisattā “biḷālasaṅkhalikā”ti vuttā.",
  "tika-vin11t20:31_4": "Biḷālasaṅkhalikāggahaṇañcettha yāsaṁ kāsañci saṅkhalikānaṁ upalakkhaṇamattanti daṭṭhabbaṁ.",
  "tika-vin11t20:32_0": "2645- 6.",
  "tika-vin11t20:32_1": "Chandaṁ vā pārisuddhiṁ vā pavāraṇaṁ vā gahetvā chandādihārako saṅghamappatvā sace sāmaṇerādibhāvaṁ paṭijāneyya vā vibbhameyya vā mareyya vā,",
  "tika-vin11t20:32_2": "taṁ sabbaṁ chandādibhāvaṁ nāhaṭaṁ hoti,",
  "tika-vin11t20:32_3": "saṅghaṁ patvā evaṁ siyā sāmaṇerādibhāvaṁ paṭijānanto,",
  "tika-vin11t20:32_4": "vibbhanto,",
  "tika-vin11t20:32_5": "kālakato vā bhaveyya,",
  "tika-vin11t20:32_6": "taṁ sabbaṁ haṭaṁ ānītaṁ hotīti yojanā.",
  "tika-vin11t20:33_0": "Tattha sāmaṇerādibhāvaṁ vā paṭijāneyyāti “ahaṁ sāmaṇero”tiādinā bhūtaṁ sāmaṇerādibhāvaṁ katheyya,",
  "tika-vin11t20:33_1": "pacchā sāmaṇerabhūmiyaṁ patiṭṭhaheyyāti attho. Ādi-",
  "tika-vin11t20:33_2": "saddena antimavatthuṁ ajjhāpanno gahito.",
  "tika-vin11t20:34_0": "2647.Saṅghaṁ patvāti antamaso taṁtaṁkammappattassa catuvaggādisaṅghassa hatthapāsaṁ patvāti attho.",
  "tika-vin11t20:34_1": "Pamattoti pamādaṁ satisammosaṁ patto.",
  "tika-vin11t20:34_2": "Suttoti niddūpagato.",
  "tika-vin11t20:34_3": "Khittacittakoti yakkhādīhi vikkhepamāpāditacitto.",
  "tika-vin11t20:34_4": "Nārocetīti attano chandādīnaṁ āhaṭabhāvaṁ ekassāpi bhikkhuno na katheti.",
  "tika-vin11t20:34_5": "Sañciccāti sañcetetvā jānantoyeva anādariyo nāroceti,",
  "tika-vin11t20:34_6": "dukkaṭaṁ hoti.",
  "tika-vin11t20:35_0": "2648.Ye teti ye te bhikkhū therā vā navā vā majjhimā vā.",
  "tika-vin11t20:35_1": "Vipassanāti sahacariyena samathopi gayhati.",
  "tika-vin11t20:35_2": "Samathavipassanā ca idha taruṇāyeva adhippetā,",
  "tika-vin11t20:35_3": "tasmā vipassanāyuttāti ettha taruṇāhi samathavipassanāhi samannāgatāti attho.",
  "tika-vin11t20:35_4": "Rattindivanti accantasaṁyoge upayogavacanaṁ.",
  "tika-vin11t20:35_5": "Atanditāti analasā.",
  "tika-vin11t20:36_0": "“Rattindiva”nti ettha ratti-",
  "tika-vin11t20:36_1": "saddena rattiyāyeva gahaṇaṁ,",
  "tika-vin11t20:36_2": "udāhu ekadesassāti āha “pubbarattāpararatta”nti.",
  "tika-vin11t20:36_3": "Pubbā ca sā ratti cāti pubbaratti,",
  "tika-vin11t20:36_4": "paṭhamayāmo,",
  "tika-vin11t20:36_5": "aparā ca sā ratti cāti apararatti,",
  "tika-vin11t20:36_6": "pacchimayāmo,",
  "tika-vin11t20:36_7": "pubbaratti ca apararatti cāti samāhāradvande samāsante a-",
  "tika-vin11t20:36_8": "kārapaccayaṁ katvā “pubbarattāpararatta”nti vuttaṁ.",
  "tika-vin11t20:36_9": "Idhāpi accantasaṁyoge upayogavacanaṁ.",
  "tika-vin11t20:36_10": "Majjhimayāme kāyadarathavūpasamanatthāya supanaṁ anuññātanti taṁ vajjetvā purimapacchimayāmesu nirantarabhāvanānuyogo",
  "tika-vin11t20:36_11": "kātabboti dassanatthameva vuttaṁ.",
  "tika-vin11t20:36_12": "Vipassanā parāyanā samathavipassanāva paraṁ ayanaṁ patiṭṭhā etesanti vipassanāparāyanā,",
  "tika-vin11t20:36_13": "samathavipassanāya yuttapayuttā hontīti vuttaṁ hoti.",
  "tika-vin11t20:37_0": "2649.",
  "tika-vin11t20:37_1": "Laddho phāsuvihāro yehi te laddhaphāsuvihārā, tesaṁ.",
  "tika-vin11t20:37_2": "Phāsuvihāroti ca sukhavihārassa mūlakāraṇattā taruṇā samathavipassanā adhippetā,",
  "tika-vin11t20:37_3": "paṭiladdhataruṇasamathavipassanānanti attho.",
  "tika-vin11t20:37_4": "Siyā na parihāniti parihāni nāma evaṁ kate na bhaveyya.",
  "tika-vin11t20:38_0": "Kattikamāsaketi cīvaramāsasaṅkhāte kattikamāse pavāraṇāya saṅgaho vuttoti yojanā.",
  "tika-vin11t20:38_1": "Gāthābandhavasena “saṅgāho”ti dīgho kato,",
  "tika-vin11t20:38_2": "pavāraṇāsaṅgaho vuttoti attho. Yathāha –",
  "tika-vin11t20:39_0": "“Pavāraṇāsaṅgaho ca nāmāyaṁ vissaṭṭhakammaṭṭhānānaṁ thāmagatasamathavipassanānaṁ sotāpannādīnañca na dātabbo.",
  "tika-vin11t20:39_1": "Taruṇasamathavipassanālābhino pana sabbe vā hontu,",
  "tika-vin11t20:39_2": "upaḍḍhā vā,",
  "tika-vin11t20:39_3": "ekapuggalo vā,",
  "tika-vin11t20:39_4": "ekassapi vasena dātabboyeva.",
  "tika-vin11t20:39_5": "Dinne pavāraṇāsaṅgahe antovasse parihārova hoti,",
  "tika-vin11t20:39_6": "āgantukā tesaṁ senāsanaṁ gahetuṁ na labhanti.",
  "tika-vin11t20:39_7": "Tehipi chinnavassehi na bhavitabbaṁ,",
  "tika-vin11t20:39_8": "pavāretvā pana antarāpi cārikaṁ pakkamituṁ labhantī”ti.",
  "tika-vin11t20:40_0": "Pavāraṇāsaṅgahassa dānappakāro pana pāḷito gahetabbo.",
  "tika-vin11t20:41_0": "Pavāraṇakkhandhakakathāvaṇṇanā."
}