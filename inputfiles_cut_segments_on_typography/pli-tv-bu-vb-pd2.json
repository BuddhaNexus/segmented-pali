{
  "pli-tv-bu-vb-pd2:0.1_0": "Theravāda Vinaya",
  "pli-tv-bu-vb-pd2:0.2_0": "Mahāvibhaṅga",
  "pli-tv-bu-vb-pd2:0.3_0": "Pāṭidesanīyakaṇḍa",
  "pli-tv-bu-vb-pd2:0.4_0": "2. Dutiyapāṭidesanīyasikkhāpada",
  "pli-tv-bu-vb-pd2:1.1_0": "Tena samayena buddho bhagavā rājagahe viharati veḷuvane kalandakanivāpe.",
  "pli-tv-bu-vb-pd2:1.2_0": "Tena kho pana samayena bhikkhū kulesu nimantitā bhuñjanti.",
  "pli-tv-bu-vb-pd2:1.3_0": "Chabbaggiyā bhikkhuniyo chabbaggiyānaṁ bhikkhūnaṁ vosāsantiyo ṭhitā honti—",
  "pli-tv-bu-vb-pd2:1.4_0": "“idha sūpaṁ detha, idha odanaṁ dethā”ti.",
  "pli-tv-bu-vb-pd2:1.5_0": "Chabbaggiyā bhikkhū yāvadatthaṁ bhuñjanti.",
  "pli-tv-bu-vb-pd2:1.6_0": "Aññe bhikkhū na cittarūpaṁ bhuñjanti.",
  "pli-tv-bu-vb-pd2:1.7_0": "Ye te bhikkhū appicchā …pe… te ujjhāyanti khiyyanti vipācenti—",
  "pli-tv-bu-vb-pd2:1.8_0": "“kathañhi nāma chabbaggiyā bhikkhū bhikkhuniyo vosāsantiyo na nivāressantī”ti …pe…",
  "pli-tv-bu-vb-pd2:1.9_0": "“saccaṁ kira tumhe, bhikkhave, bhikkhuniyo vosāsantiyo na nivārethā”ti?",
  "pli-tv-bu-vb-pd2:1.10_0": "“Saccaṁ, bhagavā”ti.",
  "pli-tv-bu-vb-pd2:1.11_0": "Vigarahi buddho bhagavā …pe…",
  "pli-tv-bu-vb-pd2:1.12_0": "kathañhi nāma tumhe, moghapurisā, bhikkhuniyo vosāsantiyo na nivāressatha.",
  "pli-tv-bu-vb-pd2:1.13_0": "Netaṁ, moghapurisā, appasannānaṁ vā pasādāya …pe…",
  "pli-tv-bu-vb-pd2:1.14_0": "evañca pana, bhikkhave, imaṁ sikkhāpadaṁ uddiseyyātha—",
  "pli-tv-bu-vb-pd2:1.15.1_0": "“Bhikkhū paneva kulesu nimantitā bhuñjanti,",
  "pli-tv-bu-vb-pd2:1.15.1_1": "tatra ce sā bhikkhunī vosāsamānarūpā ṭhitā hoti—‘idha sūpaṁ detha,",
  "pli-tv-bu-vb-pd2:1.15.1_2": "idha odanaṁ dethā’ti,",
  "pli-tv-bu-vb-pd2:1.15.1_3": "tehi bhikkhūhi sā bhikkhunī apasādetabbā— ‘apasakka tāva, bhagini,",
  "pli-tv-bu-vb-pd2:1.15.1_4": "yāva bhikkhū bhuñjantī’ti.",
  "pli-tv-bu-vb-pd2:1.15.1_5": "Ekassa cepi bhikkhuno na paṭibhāseyya taṁ bhikkhuniṁ apasādetuṁ— ‘apasakka tāva, bhagini,",
  "pli-tv-bu-vb-pd2:1.15.1_6": "yāva bhikkhū bhuñjantī’ti paṭidesetabbaṁ tehi bhikkhūhi—",
  "pli-tv-bu-vb-pd2:1.16_0": "‘gārayhaṁ, āvuso, dhammaṁ āpajjimhā asappāyaṁ pāṭidesanīyaṁ, taṁ paṭidesemā’”ti.",
  "pli-tv-bu-vb-pd2:2.1.1_0": "Bhikkhū paneva kulesu nimantitā bhuñjantīti",
  "pli-tv-bu-vb-pd2:2.1.2_0": "kulaṁ nāma cattāri kulāni— khattiyakulaṁ, brāhmaṇakulaṁ, vessakulaṁ, suddakulaṁ.",
  "pli-tv-bu-vb-pd2:2.1.3_0": "Nimantitā bhuñjantīti",
  "pli-tv-bu-vb-pd2:2.1.4_0": "pañcannaṁ bhojanānaṁ aññatarena bhojanena nimantitā bhuñjanti.",
  "pli-tv-bu-vb-pd2:2.1.5_0": "Bhikkhunī nāma",
  "pli-tv-bu-vb-pd2:2.1.6_0": "ubhatosaṅghe upasampannā.",
  "pli-tv-bu-vb-pd2:2.1.7_0": "Vosāsantī nāma",
  "pli-tv-bu-vb-pd2:2.1.8_0": "yathāmittatā yathāsandiṭṭhatā yathāsambhattatā yathāsamānupajjhāyakatā yathāsamānācariyakatā— “idha sūpaṁ detha,",
  "pli-tv-bu-vb-pd2:2.1.8_1": "idha odanaṁ dethā”ti.",
  "pli-tv-bu-vb-pd2:2.1.8_2": "Esā vosāsantī nāma.",
  "pli-tv-bu-vb-pd2:2.1.9_0": "Tehi bhikkhūhīti",
  "pli-tv-bu-vb-pd2:2.1.10_0": "bhuñjamānehi bhikkhūhi.",
  "pli-tv-bu-vb-pd2:2.1.11_0": "Sā bhikkhunīti",
  "pli-tv-bu-vb-pd2:2.1.12_0": "yā sā vosāsantī bhikkhunī.",
  "pli-tv-bu-vb-pd2:2.1.13_0": "Tehi bhikkhūhi sā bhikkhunī apasādetabbā— “apasakka tāva, bhagini, yāva bhikkhū bhuñjantī”ti.",
  "pli-tv-bu-vb-pd2:2.1.14_0": "Ekassa cepi bhikkhuno anapasādito— “khādissāmi bhuñjissāmī”ti paṭiggaṇhāti, āpatti dukkaṭassa.",
  "pli-tv-bu-vb-pd2:2.1.15_0": "Ajjhohāre ajjhohāre āpatti pāṭidesanīyassa.",
  "pli-tv-bu-vb-pd2:2.2.1_0": "Upasampannāya upasampannasaññī vosāsantiyā na nivāreti, āpatti pāṭidesanīyassa.",
  "pli-tv-bu-vb-pd2:2.2.2_0": "Upasampannāya vematiko vosāsantiyā na nivāreti, āpatti pāṭidesanīyassa.",
  "pli-tv-bu-vb-pd2:2.2.3_0": "Upasampannāya anupasampannasaññī vosāsantiyā na nivāreti, āpatti pāṭidesanīyassa.",
  "pli-tv-bu-vb-pd2:2.2.4_0": "Ekatoupasampannāya vosāsantiyā na nivāreti, āpatti dukkaṭassa.",
  "pli-tv-bu-vb-pd2:2.2.5_0": "Anupasampannāya upasampannasaññī, āpatti dukkaṭassa.",
  "pli-tv-bu-vb-pd2:2.2.6_0": "Anupasampannāya vematiko, āpatti dukkaṭassa.",
  "pli-tv-bu-vb-pd2:2.2.7_0": "Anupasampannāya anupasampannasaññī, anāpatti.",
  "pli-tv-bu-vb-pd2:2.3.1_0": "Anāpatti—",
  "pli-tv-bu-vb-pd2:2.3.2_0": "attano bhattaṁ dāpeti na deti,",
  "pli-tv-bu-vb-pd2:2.3.3_0": "aññesaṁ bhattaṁ deti na dāpeti,",
  "pli-tv-bu-vb-pd2:2.3.4_0": "yaṁ na dinnaṁ taṁ dāpeti,",
  "pli-tv-bu-vb-pd2:2.3.5_0": "yattha na dinnaṁ tattha dāpeti,",
  "pli-tv-bu-vb-pd2:2.3.6_0": "sabbesaṁ samakaṁ dāpeti,",
  "pli-tv-bu-vb-pd2:2.3.7_0": "sikkhamānā vosāsati,",
  "pli-tv-bu-vb-pd2:2.3.8_0": "sāmaṇerī vosāsati,",
  "pli-tv-bu-vb-pd2:2.3.9_0": "pañca bhojanāni ṭhapetvā sabbattha, anāpatti,",
  "pli-tv-bu-vb-pd2:2.3.10_0": "ummattakassa,",
  "pli-tv-bu-vb-pd2:2.3.11_0": "ādikammikassāti.",
  "pli-tv-bu-vb-pd2:2.3.12_0": "Dutiyapāṭidesanīyasikkhāpadaṁ niṭṭhitaṁ."
}