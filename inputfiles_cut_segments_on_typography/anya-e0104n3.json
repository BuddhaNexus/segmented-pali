{
  "anya-e0104n3:0_0": "15. Āyatanadhātuniddesavaṇṇanā",
  "anya-e0104n3:1_0": "Āyatanavitthārakathāvaṇṇanā",
  "anya-e0104n3:2_0": "510.",
  "anya-e0104n3:2_1": "“Khandhāyatanā”tiādinā heṭṭhā uddiṭṭhāni paduddhāravasena “āyatanānī”ti vatvā gaṇanaparicchedenāha “dvādasāyatanānī”ti.",
  "anya-e0104n3:2_2": "Tattha vattabbaṁ parato sayameva vakkhati.",
  "anya-e0104n3:2_3": "Cakkhāyatanantiādi nesaṁ sarūpadassanaṁ.",
  "anya-e0104n3:3_0": "Attho nāma saddattho,",
  "anya-e0104n3:3_1": "bhāvattho pana lakkhaṇameva.",
  "anya-e0104n3:3_2": "So pana saddattho duvidho –",
  "anya-e0104n3:3_3": "asādhāraṇo sādhāraṇoti.",
  "anya-e0104n3:3_4": "Tattha asādhāraṇo cakkhādisaddattho,",
  "anya-e0104n3:3_5": "sādhāraṇo āyatanasaddattho dvādasannampi samānattā.",
  "anya-e0104n3:4_0": "Tesu asādhāraṇaṁ tāva dassento “visesato tāvā”tiādimāha.",
  "anya-e0104n3:4_1": "Tattha visesatoti visesatthato,",
  "anya-e0104n3:4_2": "cakkhādisaddatthatoti attho.",
  "anya-e0104n3:4_3": "Assādetīti cakkhati-",
  "anya-e0104n3:4_4": "saddo “madhuṁ cakkhati,",
  "anya-e0104n3:4_5": "byañjanaṁ cakkhatī”ti rasasāyanattho atthīti tassa vasena atthaṁ vadati.",
  "anya-e0104n3:4_6": "“Cakkhuṁ kho pana,",
  "anya-e0104n3:4_7": "māgaṇḍiya,",
  "anya-e0104n3:4_8": "rūpārāmaṁ rūparataṁ rūpasammudita”nti vacanato cakkhu rūpaṁ assādeti.",
  "anya-e0104n3:4_9": "Satipi sotādīnaṁ saddārāmatādibhāve yo “yaṁ cakkhu catunnaṁ mahābhūtānaṁ upādāya pasādo”tiādinā pāḷiyaṁ,",
  "anya-e0104n3:4_10": "“rūpābhighātārahabhūtappasādalakkhaṇa”ntiādinā aṭṭhakathāyañca vutto atthaviseso,",
  "anya-e0104n3:4_11": "tattheva niruḷhattā cakkhumhi eva cakkhusaddo pavattati gavādīsu gosaddādi viyāti daṭṭhabbaṁ.",
  "anya-e0104n3:5_0": "Vibhāveti cāti saddalakkhaṇasiddhassa cakkhati-",
  "anya-e0104n3:5_1": "saddassa vasena atthaṁ vadati.",
  "anya-e0104n3:5_2": "Cakkhatīti hi ācikkhati,",
  "anya-e0104n3:5_3": "abhibyattaṁ vadatīti attho.",
  "anya-e0104n3:5_4": "Nettassa ca vadantassa viya samavisamavibhāvanameva ācikkhananti katvā āha “vibhāveti cāti attho”ti,",
  "anya-e0104n3:5_5": "anekatthattā vā dhātūnaṁ vibhāvanatthatā ca cakkhati-",
  "anya-e0104n3:5_6": "saddassa daṭṭhabbā.",
  "anya-e0104n3:5_7": "Rattaduṭṭhādikālesu kakaṇṭakarūpaṁ viya,",
  "anya-e0104n3:5_8": "uddarūpaṁ viya ca vaṇṇavikāraṁ āpajjamānaṁ rūpaṁ hadayaṅgatabhāvaṁ rūpayati rūpamiva pakāsaṁ karoti,",
  "anya-e0104n3:5_9": "saviggahamiva katvā dassetīti attho.",
  "anya-e0104n3:5_10": "Vitthāraṇaṁ vā rūpasaddassa attho,",
  "anya-e0104n3:5_11": "vitthāraṇañca pakāsanamevāti āha “pakāsetīti attho”ti.",
  "anya-e0104n3:5_12": "Anekatthattā vā dhātūnaṁ pakāsanattho eva rūpasaddo daṭṭhabbo.",
  "anya-e0104n3:5_13": "Vaṇṇavācakassa rūpasaddassa rūpayatīti nibbacanaṁ,",
  "anya-e0104n3:5_14": "rūpakkhandhavācakassa ruppatīti ayaṁ viseso.",
  "anya-e0104n3:5_15": "Udāharīyatīti vuccatīti atthe vacanasaddo eva gahito siyā,",
  "anya-e0104n3:5_16": "na ca vacanasaddo evettha saddo,",
  "anya-e0104n3:5_17": "atha kho sabbopi sotaviññeyyoti.",
  "anya-e0104n3:5_18": "Sappatīti sakehi paccayehi sappīyati,",
  "anya-e0104n3:5_19": "sotaviññeyyabhāvaṁ gamīyatīti attho.",
  "anya-e0104n3:6_0": "Sūcayatīti attano vatthuṁ apākaṭaṁ gandhavasena “idaṁ sugandhaṁ,",
  "anya-e0104n3:6_1": "duggandha”nti pakāseti,",
  "anya-e0104n3:6_2": "paṭicchannaṁ vā pupphādivatthuṁ “ettha pupphamatthi,",
  "anya-e0104n3:6_3": "campakādiphalamatthi,",
  "anya-e0104n3:6_4": "ambādī”ti pesuññaṁ karontaṁ viya hotīti attho.",
  "anya-e0104n3:6_5": "Rasaggahaṇamūlakattā ajjhoharaṇassa jīvitahetumhi āhārarase ninnatāya jīvitaṁ avhayatīti jivhā niruttilakkhaṇena.",
  "anya-e0104n3:6_6": "Kucchitānaṁ sāsavadhammānaṁ āyoti visesena kāyo vutto anuttariyahetubhāvaṁ anāgacchantesu kāmarāganidānakammajanitesu,",
  "anya-e0104n3:6_7": "kāmarāgassa ca visesapaccayesu ghānajivhākāyesu kāyassa visesatarasāsavapaccayattā.",
  "anya-e0104n3:6_8": "Tena hi phoṭṭhabbasukhaṁ assādentā sattā methunampi sevanti.",
  "anya-e0104n3:6_9": "Uppattidesoti uppattiṭṭhānanti attho,",
  "anya-e0104n3:6_10": "kāyindriyavatthukā vā cattāro khandhā balavakāmāsavādihetubhāvato visesena sāsavāti vuttāti tesaṁ uppattiṭṭhānanti attho.",
  "anya-e0104n3:7_0": "Munātīti nāḷiyā minamāno viya,",
  "anya-e0104n3:7_1": "mahātulāya dhārayamāno viya ca ārammaṇaṁ vijānātīti attho.",
  "anya-e0104n3:7_2": "Manate iti vā mano,",
  "anya-e0104n3:7_3": "taṁ taṁ ārammaṇaṁ paricchedavasena jānātīti vuttaṁ hoti.",
  "anya-e0104n3:7_4": "Attano lakkhaṇaṁ dhārentīti ye visesalakkhaṇena āyatanasaddaparā vattabbā,",
  "anya-e0104n3:7_5": "te cakkhādayo tathā vuttāti tato aññe manogocarabhūtā dhammā sāmaññalakkhaṇeneva ekāyatanabhāvaṁ upanetvā vuttā.",
  "anya-e0104n3:7_6": "Yathā hi oḷārikavatthārammaṇamananasaṅkhātehi visayavisayībhāvehi purimāni pākaṭāni,",
  "anya-e0104n3:7_7": "tathā apākaṭā ca aññe manogocarā na attano sabhāvaṁ na dhārentīti imassa atthassa dīpanattho dhammasaddo.",
  "anya-e0104n3:7_8": "Dhārīyanti sāmaññarūpena avadhārīyantīti vā dhammā.",
  "anya-e0104n3:7_9": "Yathā hi rūpādayo cakkhuviññāṇādīhi asādhāraṇato eva yathāsakaṁ sabhāvato viññāyanti,",
  "anya-e0104n3:7_10": "na evamete,",
  "anya-e0104n3:7_11": "ete pana anekadhammabhāvato,",
  "anya-e0104n3:7_12": "sādhāraṇato,",
  "anya-e0104n3:7_13": "sabhāvasāmaññatopi manasā viññāyantīti.",
  "anya-e0104n3:8_0": "511.Sena senāti sakena sakena.",
  "anya-e0104n3:8_1": "Uṭṭhahantīti uṭṭhānaṁ karonti.",
  "anya-e0104n3:8_2": "Vāyamantīti ussahanti,",
  "anya-e0104n3:8_3": "attano kiccaṁ karonticceva attho.",
  "anya-e0104n3:8_4": "Imasmiṁ ca atthe āyatanti etthāti āyatanānīti adhikaraṇattho āyatanasaddo,",
  "anya-e0104n3:8_5": "dutiyatatiyesu kattuattho.",
  "anya-e0104n3:8_6": "Te cāti cittacetasike dhamme.",
  "anya-e0104n3:8_7": "Te hi taṁtaṁdvārārammaṇesu ayanti gacchanti pavattantīti āyā.",
  "anya-e0104n3:8_8": "Vitthārentīti pubbe anuppannattā līnāni apākaṭāni pubbantato uddhaṁ pattharenti pākaṭāni karonti,",
  "anya-e0104n3:8_9": "uppādentīti attho.",
  "anya-e0104n3:8_10": "Idañca saṁsāradukkhaṁ.",
  "anya-e0104n3:8_11": "Na nivattatīti anuppādanirodhavasena na nirujjhati.",
  "anya-e0104n3:8_12": "Āyatanaṁ āyatananti āmeḍitavacanaṁ assā samaññāya cakkhādīsu niruḷhabhāvadassanatthaṁ.",
  "anya-e0104n3:9_0": "512.",
  "anya-e0104n3:9_1": "Evaṁ avayavabhedavasena āyatanasaddassa atthaṁ vatvā idāni tattha pariyāyatopi dassetuṁ “apicā”tiādi āraddhaṁ.",
  "anya-e0104n3:9_2": "Sādhuphalabharitatāya,",
  "anya-e0104n3:9_3": "aparissayatāya ca manoramme.",
  "anya-e0104n3:10_0": "Tattha nivasantīti nivasantā viya honti.",
  "anya-e0104n3:10_1": "Tenāha “tadāyattavuttitāyā”ti.",
  "anya-e0104n3:10_2": "Yattha suvaṇṇaratanādīni nivutthāni viya ākiṇṇāni tiṭṭhanti,",
  "anya-e0104n3:10_3": "so padeso tesaṁ ākaro,",
  "anya-e0104n3:10_4": "evaṁ cittacetasikā cakkhādīsūti te tesaṁ ākaroti dassento āha “cakkhādīsu ca…pe… ākaro”ti.",
  "anya-e0104n3:10_5": "Tannissitattāti ettha mano manoviññāṇādīnaṁ cittacetasikānaṁ nissayapaccayo na hotīti tassa tesaṁ dvārabhāvo nissayabhāvoti daṭṭhabbo.",
  "anya-e0104n3:10_6": "Ahutvā eva paccayasāmaggivasena uppajjantāpi cittacetasikā aneke ekajjhaṁ tattha labbhamānā samosaṭā",
  "anya-e0104n3:10_7": "viya hontīti vuttaṁ “vatthudvārārammaṇavasena samosaraṇato”ti.",
  "anya-e0104n3:10_8": "Na hi dhammānaṁ anāgataddhe vijjamānatālesopi atthi.",
  "anya-e0104n3:10_9": "Tenāha “puñjo natthi anāgate”ti.",
  "anya-e0104n3:10_10": "Tattheva uppattitoti tesu cakkhādīsu eva uppattito.",
  "anya-e0104n3:10_11": "Uppattiyā paccayabhūte cakkhādike uppattiṭṭhānaṁ viya katvā upacāravasena vuttaṁ.",
  "anya-e0104n3:10_12": "Na hi arūpadhammānaṁ nippariyāyato uppattideso nāma atthi.",
  "anya-e0104n3:10_13": "Yadaggena vā te tesaṁ nissayārammaṇabhūtā,",
  "anya-e0104n3:10_14": "tadaggena sañjātideso.",
  "anya-e0104n3:10_15": "Na hi paccayabhāvamantarena rūpadhammānampi ādhārādheyyabhāvo atthi.",
  "anya-e0104n3:10_16": "Tenāha “nissayārammaṇabhāvenā”ti.",
  "anya-e0104n3:10_17": "Byatirekapadhānatāya kāraṇalakkhaṇassa “tesaṁ abhāve abhāvato” iccevāha,",
  "anya-e0104n3:10_18": "na “bhāve bhāvato”ti.",
  "anya-e0104n3:11_0": "Yathāvuttenatthenāti “cakkhatī”tiādinā,",
  "anya-e0104n3:11_1": "“āyatanato āyānaṁ tananato”tiādinā,",
  "anya-e0104n3:11_2": "“nivāsaṭṭhāna”ntiādinā ca vuttappakārena atthena.",
  "anya-e0104n3:11_3": "Dhammāyatanapariyāpannānaṁ dhammānaṁ bahubhāvato yebhuyyena ca te bahū eva hutvā kiccakarāti “dhammā ca te āyatanañcā”ti bahuvacananiddeso.",
  "anya-e0104n3:12_0": "513. Tathā tathā lakkhitabbato lakkhīyati etenāti vā lakkhaṇaṁ, sabhāvo.",
  "anya-e0104n3:13_0": "Tāvabhāvatoti tattakato,",
  "anya-e0104n3:13_1": "tena anūnādhikabhāvaṁ dasseti.",
  "anya-e0104n3:13_2": "Tattha dvādasāyatanavinimuttassa kassaci dhammassa abhāvā adhikabhāvato codanā natthi,",
  "anya-e0104n3:13_3": "salakkhaṇadhāraṇaṁ pana sabbesaṁ sāmaññalakkhaṇanti ūnacodanā sambhavatīti taṁ dassento āha “cakkhādayopi hī”tiādi.",
  "anya-e0104n3:13_4": "Bhavaṅgamanasaṅkhātoti dvikkhattuṁ calitvā pavattabhavaṅgamanasaṅkhāto.",
  "anya-e0104n3:13_5": "Calanavasena bhavaṅgappavattiyā sati eva āvajjanuppatti,",
  "anya-e0104n3:13_6": "na aññatthāti āvajjanassāpi kāraṇabhūtanti katvā vuttaṁ “bhavaṅgamanasaṅkhāto…pe…",
  "anya-e0104n3:13_7": "uppattidvāra”nti.",
  "anya-e0104n3:13_8": "Asādhāraṇanti cakkhuviññāṇādīnaṁ asādhāraṇaṁ.",
  "anya-e0104n3:13_9": "Satipi asādhāraṇabhāve cakkhādīnaṁ dvārabhāvena gahitattā dhammāyatanena aggahaṇaṁ daṭṭhabbaṁ.",
  "anya-e0104n3:13_10": "Dvārārammaṇabhāvehi vā asādhāraṇataṁ sandhāya “asādhāraṇa”nti vuttaṁ.",
  "anya-e0104n3:14_0": "514.",
  "anya-e0104n3:14_1": "Yebhuyyasahuppattiādīhi uppattikkamādīsu ayutti yojetabbā.",
  "anya-e0104n3:14_2": "Yebhuyyena hi cakkhāyatanādīni kassaci kadāci ekato uppajjanti.",
  "anya-e0104n3:14_3": "Tathā hi vuttaṁ “kāmadhātuyā upapattikkhaṇe kassaci ekādasāyatanāni pātubhavantī”tiādi.",
  "anya-e0104n3:14_4": "Tasmā āyatanānaṁ uppattikkamo tāva na yujjati,",
  "anya-e0104n3:14_5": "na pahānakkamo kusalābyākatānaṁ appahātabbato,",
  "anya-e0104n3:14_6": "na paṭipattikkamo akusalānaṁ ekaccaabyākatānañca appaṭipajjanīyato,",
  "anya-e0104n3:14_7": "na bhūmikkamo aḍḍhekādasannaṁ āyatanānaṁ ekantakāmāvacarattā,",
  "anya-e0104n3:14_8": "itaresañca catubhūmipariyāpannattā,",
  "anya-e0104n3:14_9": "ekaccassa lokuttarabhāvato cāti.",
  "anya-e0104n3:14_10": "“Ajjhattikesu hī”ti etena ajjhattikabhāvena,",
  "anya-e0104n3:14_11": "visayībhāvena ca ajjhattikānaṁ paṭhamaṁ desetabbataṁ dasseti,",
  "anya-e0104n3:14_12": "tesupi paṭhamaṁ desetabbesu pākaṭattā paṭhamataraṁ cakkhāyatanaṁ desitanti.",
  "anya-e0104n3:15_0": "Tato ghānāyatanādīnīti ettha bahupakārattābhāvena cakkhusotehi purimataraṁ adesetabbāni,",
  "anya-e0104n3:15_1": "saha vattuṁ asakkuṇeyyattā ekena kamena desetabbānīti ghānādikkamena desitānīti adhippāyo.",
  "anya-e0104n3:15_2": "Aññathāpi hi desitesu na na sakkā codetuṁ,",
  "anya-e0104n3:15_3": "na ca sakkā bodhetabbāni na desetunti.",
  "anya-e0104n3:15_4": "Paccuppannārammaṇattā vā cakkhādīni paṭhamaṁ vuttāni ārammaṇato supākaṭānīti,",
  "anya-e0104n3:15_5": "manāyatanaṁ pana kiñci paccunnārammaṇaṁ…pe…",
  "anya-e0104n3:15_6": "kiñci yāva navattabbārammaṇanti pacchā vuttaṁ.",
  "anya-e0104n3:15_7": "Paccuppannārammaṇesupi upādārūpārammaṇāni cattāri paṭhamaṁ vuttāni,",
  "anya-e0104n3:15_8": "tato bhūtarūpārammaṇaṁ.",
  "anya-e0104n3:15_9": "Upādārūpārammaṇesupi dūratare dūre,",
  "anya-e0104n3:15_10": "sīghataraṁ sīghañca ārammaṇasampaṭicchanadīpanatthaṁ cakkhādīnaṁ desanākkamo.",
  "anya-e0104n3:15_11": "Cakkhusotadvayañhi dūragocaranti paṭhamaṁ vuttaṁ,",
  "anya-e0104n3:15_12": "tatrāpi cakkhu dūrataragocaranti sabbapaṭhamaṁ vuttaṁ.",
  "anya-e0104n3:15_13": "Passantopi hi dūratare nadīsotaṁ,",
  "anya-e0104n3:15_14": "na tassa sotapaṭighātasaddaṁ suṇāti.",
  "anya-e0104n3:15_15": "Ghānajivhāsupi ghānaṁ sīghataravuttīti paṭhamaṁ vuttaṁ purato ṭhapitamattassapi bhojanassa gandho gayhatīti.",
  "anya-e0104n3:15_16": "Yathāṭhānaṁ vā tesaṁ desanākkamo.",
  "anya-e0104n3:15_17": "Imasmiñhi sarīre sabbupari cakkhussa adhiṭṭhānaṁ,",
  "anya-e0104n3:15_18": "tassa adho sotassa,",
  "anya-e0104n3:15_19": "tassa adho ghānassa,",
  "anya-e0104n3:15_20": "tassa adho jivhāya,",
  "anya-e0104n3:15_21": "tathā kāyassa yebhuyyato,",
  "anya-e0104n3:15_22": "mano pana arūpibhāvato sabbapacchā vutto.",
  "anya-e0104n3:15_23": "Taṁtaṁgocarattā tassa tassa anantaraṁ bāhirāyatanāni vuttānīti vuttovāyamatthoti evampi imesaṁ kamo veditabbo.",
  "anya-e0104n3:15_24": "Gocaro visayo etassāti gocaravisayo, mano.",
  "anya-e0104n3:15_25": "Kassa pana gocaro etassa visayo?",
  "anya-e0104n3:15_26": "Cakkhādīnaṁ pañcannampi.",
  "anya-e0104n3:15_27": "Viññāṇuppattikāraṇavavatthānatoti cakkhuviññāṇādīnaṁ uppattikāraṇassa vavatthitabhāvato savibhattibhāvato.",
  "anya-e0104n3:15_28": "Etena cakkhādianantaraṁ rūpādivacanassa ca kāraṇamāha.",
  "anya-e0104n3:16_0": "515.Saṅgahitattāti gaṇanasaṅgahavasena saṅgahitattā.",
  "anya-e0104n3:16_1": "Jātivasenāti cakkhubhāvasamānatāvasena.",
  "anya-e0104n3:16_2": "Paccayabhedo kammādibhedo.",
  "anya-e0104n3:16_3": "Dānādipāṇātipātādibhedabhinnassa hi kusalākusalakammassa,",
  "anya-e0104n3:16_4": "tassa ca sahakārīkāraṇabhūtānaṁ abbhantarānaṁ,",
  "anya-e0104n3:16_5": "bāhirānañca paccayānaṁ bhedena cakkhāyatanaṁ bhinnaṁ visadisaṁ hotīti.",
  "anya-e0104n3:16_6": "Nirayādiko,",
  "anya-e0104n3:16_7": "apadādigatinānākaraṇañca gatibhedo gatīnaṁ,",
  "anya-e0104n3:16_8": "gatīsu vā bhedoti katvā.",
  "anya-e0104n3:16_9": "Hatthiassādiko,",
  "anya-e0104n3:16_10": "khattiyādiko ca nikāyabhedo.",
  "anya-e0104n3:16_11": "Taṁtaṁsattasantānabhedo puggalabhedo.",
  "anya-e0104n3:16_12": "Yā cakkhādīnaṁ vatthūnaṁ anantappabhedatā vuttā,",
  "anya-e0104n3:16_13": "so eva hadayavatthussa bhedo tādisabhedānātivattanato.",
  "anya-e0104n3:16_14": "Tato manāyatanassa anantappabhedatā yojetabbā.",
  "anya-e0104n3:16_15": "Yasmā jhānavirahitaṁ nāma lokuttaraṁ natthi,",
  "anya-e0104n3:16_16": "tasmā pañcannaṁ jhānānaṁ vasena aṭṭha lokuttaracittāni cattālīsaṁ hontīti tāni ekāsītiyā lokiyacittesu",
  "anya-e0104n3:16_17": "pakkhipitvā āha “ekavīsuttarasatappabhedañcā”ti.",
  "anya-e0104n3:16_18": "Vatthūti cakkhādivatthu.",
  "anya-e0104n3:16_19": "Tappabhedena viññāṇaṁ anantappabhedaṁ.",
  "anya-e0104n3:16_20": "Paṭipadā dukkhāpaṭipadādi. Ādi-",
  "anya-e0104n3:16_21": "saddena jhānādhipatibhūmiārammaṇādīnaṁ saṅgaho daṭṭhabbo.",
  "anya-e0104n3:16_22": "Nīlaṁ nīlassa sabhāgaṁ,",
  "anya-e0104n3:16_23": "aññaṁ visabhāgaṁ.",
  "anya-e0104n3:16_24": "Paccayo kammādi.",
  "anya-e0104n3:16_25": "Tatthāpi kusalasamuṭṭhānāditā,",
  "anya-e0104n3:16_26": "sītautusamuṭṭhānāditā ca bhedo veditabbo.",
  "anya-e0104n3:16_27": "Ādisaddena gatinikāyabhedo.",
  "anya-e0104n3:16_28": "Sabhāvanānattabhedatoti sukhā dukkhā adukkhamasukhāti evamādiko sabhāvabhedo.",
  "anya-e0104n3:16_29": "Cakkhusamphassajā sotasamphassajāti evamādikaṁ nānattaṁ.",
  "anya-e0104n3:17_0": "516.",
  "anya-e0104n3:17_1": "“Anāgamanato aniggamanato”ti saṅkhepena vuttamatthaṁ vivarituṁ “na hī”tiādi vuttaṁ.",
  "anya-e0104n3:17_2": "Pubbantāparantesu avijjamānasarūpattā udayato pubbe kutoci nāgacchanti,",
  "anya-e0104n3:17_3": "vayato ca uddhaṁ na katthaci gacchanti,",
  "anya-e0104n3:17_4": "vijjamānakkhaṇepi ittarakālatāya aniccā dukkhā vipariṇāmadhammā.",
  "anya-e0104n3:17_5": "Tenāha “atha kho”tiādi.",
  "anya-e0104n3:17_6": "Saparipphandakiriyāvasena īhanaṁ īhā,",
  "anya-e0104n3:17_7": "cintanavasena byāpāranaṁ byāpāro,",
  "anya-e0104n3:17_8": "tattha byāpāraṁ dassento āha “na hi cakkhurūpādīnaṁ evaṁ hotī”ti.",
  "anya-e0104n3:17_9": "Īhaṁ dassento “na ca tānī”tiādi.",
  "anya-e0104n3:17_10": "Ubhayampi pana īhā ca hoti byāpāro cāti uppaṭipāṭivacanaṁ.",
  "anya-e0104n3:17_11": "Dhammatāvāti sabhāvo eva,",
  "anya-e0104n3:17_12": "kāraṇasamatthatā vā īhābyāpārarahitānaṁ dvārādibhāvo dhammatā.",
  "anya-e0104n3:17_13": "Imasmiñca atthe “ya”nti etassa yasmāti attho.",
  "anya-e0104n3:17_14": "Purimasmiṁ sambhavanavisesanaṁ yaṁ- saddo.",
  "anya-e0104n3:17_15": "“Suñño gāmoti kho,",
  "anya-e0104n3:17_16": "bhikkhave,",
  "anya-e0104n3:17_17": "channetaṁ ajjhattikānaṁ āyatanānaṁ adhivacana”nti vacanato suññagāmoviyadaṭṭhabbāni.",
  "anya-e0104n3:17_18": "Annapānasahitanti gahite suññagāme yaṁ yadeva bhājanaṁ parāmasīyati,",
  "anya-e0104n3:17_19": "taṁ taṁ rittakaṁyeva parāmasīyati,",
  "anya-e0104n3:17_20": "evaṁ dhuvādibhāvena gahitāni yoniso upaparikkhiyamānāni rittakāneva etāni dissantīti.",
  "anya-e0104n3:17_21": "Tenāha “dhuvasubhasukhattabhāvavirahitattā”ti.",
  "anya-e0104n3:17_22": "Cakkhādidvāresu abhijjhādomanassuppādakabhāvena rūpādīni cakkhādīnaṁ abhighātakānīti vuttāni.",
  "anya-e0104n3:17_23": "Ahisusumārapakkhīkukkurasiṅgālamakkaṭā cha pāṇakā.",
  "anya-e0104n3:17_24": "Visamabilākāsagāmasusānavanāni tesaṁ gocarā.",
  "anya-e0104n3:17_25": "Tattha visamādiajjhāsayehi cakkhādīhi visamabhāvabilākāsagāmasusānasannissitasadisūpādinnadhammavanabhāvehi",
  "anya-e0104n3:17_26": "abhiramitattā rūpādīnaṁ visamādisadisatā yojetabbā.",
  "anya-e0104n3:18_0": "Iti āyatanānaṁ vitthārakathāmukhavaṇṇanā.",
  "anya-e0104n3:19_0": "Dhātuvitthārakathāvaṇṇanā",
  "anya-e0104n3:20_0": "517.Cakkhussa viññāṇanti cakkhussa kāraṇabhūtassa viññāṇaṁ.",
  "anya-e0104n3:20_1": "Kāmaṁ rūpālokamanasikārādayopi tassa viññāṇassa kāraṇā,",
  "anya-e0104n3:20_2": "te pana sādhāraṇakāraṇaṁ,",
  "anya-e0104n3:20_3": "cakkhu asādhāraṇanti asādhāraṇakāraṇenāyaṁ niddeso yathā bherisaddo,",
  "anya-e0104n3:20_4": "yavaṅkuroti.",
  "anya-e0104n3:20_5": "Tathā hi cakkhu puggalantarāsādhāraṇaṁ,",
  "anya-e0104n3:20_6": "nīlādisabbarūpasādhāraṇañcāti sāmibhāvena niddiṭṭhaṁ.",
  "anya-e0104n3:21_0": "Vidahatīti evaṁ evañca tayā pavattitabbanti viniyuñjamānaṁ viya uppādetīti attho.",
  "anya-e0104n3:21_1": "Vidahatīti ca dhātvattho eva visiṭṭho upasaggena dīpīyatīti vināpi upasaggena dhātūti esa saddo tamatthaṁ vadatīti daṭṭhabbo.",
  "anya-e0104n3:21_2": "Kattukammabhāvakaraṇādhikaraṇesu ca dhātusaddasiddhi hotīti pañcāpi te atthā vuttā.",
  "anya-e0104n3:21_3": "Lokuttarā dhātuyo saṁsāradukkhaṁ na vidahanti,",
  "anya-e0104n3:21_4": "aññadatthu vidhaṁsentīti katvā “lokiyā”ti visesitaṁ.",
  "anya-e0104n3:21_5": "Vavatthitāti avatthitā,",
  "anya-e0104n3:21_6": "aññamaññaṁ vā asaṁkiṇṇā.",
  "anya-e0104n3:21_7": "Suvaṇṇarajatādidhātuyo suvaṇṇādīnaṁ bījabhūtā selādayo.",
  "anya-e0104n3:21_8": "Yathāsambhavanti ettha keci “lokiyalokuttarāsu dhātūsu yo yo attho sambhavati,",
  "anya-e0104n3:21_9": "tadanurūpa”nti atthaṁ vadanti,",
  "anya-e0104n3:21_10": "tadayuttaṁ “lokiyā hi dhātuyo”ti visesetvā vuttattā.",
  "anya-e0104n3:21_11": "Atthavasena cetaṁ yathāsambhavaggahaṇaṁ kataṁ,",
  "anya-e0104n3:21_12": "na dhātuvasena.",
  "anya-e0104n3:21_13": "Kāmaṁ pañcapi atthā cakkhādīnaṁ sabbesaṁ icchitabbā,",
  "anya-e0104n3:21_14": "tathāpi cakkhādīsu yassa yassa dhammassa yadā kattuvacanicchā,",
  "anya-e0104n3:21_15": "na tadā kammabhāvo.",
  "anya-e0104n3:21_16": "Yadā pana kammavacanicchā,",
  "anya-e0104n3:21_17": "na tadā kattubhāvo.",
  "anya-e0104n3:21_18": "Evaṁ sesesupīti yathāsambhavaggahaṇaṁ.",
  "anya-e0104n3:21_19": "Tenāha “iti cakkhādīsū”tiādi.",
  "anya-e0104n3:22_0": "518.Attano sabhāvaṁ dhārentīti dhātuyoti etthāpi dhātīti dhātūti padasiddhi veditabbā dhāraṇattho dhā-",
  "anya-e0104n3:22_1": "saddoti katvā.",
  "anya-e0104n3:22_2": "Kattuatthopi cāyaṁ purimena asadiso vidhānadhāraṇatthānaṁ bhinnasabhāvattā.",
  "anya-e0104n3:22_3": "Nissattasabhāvamattadhāraṇañca dhātusaddassa padhāno atthoti visuṁ vutto.",
  "anya-e0104n3:22_4": "Dhātuyo viya dhātuyoti ettha sīhasaddo viya kesarimhi niruḷhā purise selāvayavesu niruḷho dhātusaddo cakkhādīsu upacaritoti daṭṭhabbo.",
  "anya-e0104n3:22_5": "Ñāṇañca ñeyyañca ñāṇañeyyāni,",
  "anya-e0104n3:22_6": "tesaṁ avayavā tappabhedabhūtā dhātuyo ñāṇañeyyāvayavā.",
  "anya-e0104n3:22_7": "Tattha ñāṇappabhedo dhammadhātuekadeso,",
  "anya-e0104n3:22_8": "ñeyyappabhedo aṭṭhārasāpīti ñāṇañeyyāvayavamattā dhātuyo hontīti.",
  "anya-e0104n3:22_9": "Atha vā ñāṇena ñātabbo sabhāvo aviparīto dhātusaddena vuccamāno ñāṇañeyyo,",
  "anya-e0104n3:22_10": "na diṭṭhiādīhi viparītaggāhakehi ñeyyoti attho,",
  "anya-e0104n3:22_11": "tassa ñāṇañeyyassa avayavā cakkhādayo,",
  "anya-e0104n3:22_12": "visabhāgalakkhaṇāvayavesu rasādīsu niruḷho dhātusaddo tādisesu aññāvayavesu cakkhādīsu upacaritoti daṭṭhabbo.",
  "anya-e0104n3:22_13": "Rasādīsu viya vā cakkhādīsupi niruḷho eva.",
  "anya-e0104n3:22_14": "“Nijjīvamattassetaṁ adhivacana”nti etena nijjīvamattapadatthe dhātusaddassa niruḷhataṁ dasseti.",
  "anya-e0104n3:22_15": "Cha dhātuyo etassāti chadhāturo.",
  "anya-e0104n3:22_16": "Yo loke purisoti dhammasamudāyo vuccati,",
  "anya-e0104n3:22_17": "so chadhāturo channaṁ pathavīādīnaṁ nijjīvamattānaṁ sabhāvānaṁ samudāyamatto,",
  "anya-e0104n3:22_18": "na ettha jīvo vā puriso vā atthīti attho.",
  "anya-e0104n3:23_0": "519.",
  "anya-e0104n3:23_1": "Cakkhādīnaṁ kamo pubbe vuttoti idhekekasmiṁ tike tiṇṇaṁ dhātūnaṁ kamaṁ dassento āha “hetuphalānupubbavavatthānavasenā”ti.",
  "anya-e0104n3:23_2": "Hetuphalānaṁ anupubbavavatthānaṁ hetuphalabhāvo eva,",
  "anya-e0104n3:23_3": "manodhammadhātūnañca manoviññāṇassa hetubhāvo yathāsambhavaṁ yojetabbo.",
  "anya-e0104n3:23_4": "Kiriyamanodhātu manoviññāṇassa upanissayakoṭiyā,",
  "anya-e0104n3:23_5": "vipākamanodhātu vipākamanoviññāṇassa anantarādināpi,",
  "anya-e0104n3:23_6": "itarassa sabbāpi upanissayakoṭiyā ca,",
  "anya-e0104n3:23_7": "dhammadhātu pana vedanādikā sahajātā sahajātādinā,",
  "anya-e0104n3:23_8": "asahajātā anantarādinā,",
  "anya-e0104n3:23_9": "upanissayena,",
  "anya-e0104n3:23_10": "ārammaṇādinā ca manoviññāṇassa paccayo hotīti dvārabhūtamanovasena vā.",
  "anya-e0104n3:23_11": "Dvārabhūtamanopi hi suttesu manodhātūti vuccatīti tassā vā manodhātuyā manoviññāṇassa hetubhāvo yathāsambhavaṁ yojetabbo.",
  "anya-e0104n3:23_12": "Tattha hetūti paccayo adhippeto,",
  "anya-e0104n3:23_13": "phalanti paccayuppannanti āha “cakkhudhātū”tiādi.",
  "anya-e0104n3:24_0": "520.Sabbāsaṁ vasenāti yathāvuttānaṁ ābhādhātuādīnaṁ pañcatiṁsāya dhātūnaṁ vasena.",
  "anya-e0104n3:24_1": "Aparamatthasabhāvassa paramatthasabhāvesu na kadāci antogadhatā atthīti āha “sabhāvato vijjamānāna”nti.",
  "anya-e0104n3:25_0": "Candābhāsūriyābhādikā vaṇṇanibhā evāti āha “rūpadhātuyeva hi ābhādhātū”ti.",
  "anya-e0104n3:25_1": "Rūpādipaṭibaddhāti rāgavatthubhāvena gahetabbākāro subhanimittanti katvā “rūpādayo evā”ti avatvā paṭibaddhavacanaṁ vuttaṁ.",
  "anya-e0104n3:25_2": "Asatipi rāgavatthubhāve kusalavipākārammaṇaṁ subhadhātūti dutiyo vikappo vutto.",
  "anya-e0104n3:25_3": "Sesāti manoviññāṇadhātusampayuttā.",
  "anya-e0104n3:25_4": "Dhātudvayanirodhamattanti manoviññāṇadhātūnaṁ nirodhamattaṁ catutthāruppacittuppādanirodhabhāvato.",
  "anya-e0104n3:25_5": "Tadaññaviññāṇanirodho viya hi viññāṇadhātumanodhātūnaṁ nirodho samāpattibalasiddhoti katvā dhātudvayaggahaṇaṁ.",
  "anya-e0104n3:26_0": "“Dhammadhātumatta”nti idaṁ kāmadhātuyā dhammadhātupariyāpannattā vuttaṁ.",
  "anya-e0104n3:26_1": "Kāmapaṭisaṁyuttoti kāmarāgasampayutto,",
  "anya-e0104n3:26_2": "ārammaṇakaraṇena vā kāmaguṇopasaṁhito.",
  "anya-e0104n3:26_3": "Yaṁ etasmiṁ antareti ye etasmiṁ avīciparanimmitavasavattiparicchinne okāse.",
  "anya-e0104n3:26_4": "Ogāḷhā hutvā adhobhāge ca okāse carantīti etthāvacarā.",
  "anya-e0104n3:26_5": "Aññattha carantāpi yathāvutte eva ṭhāne pariyāpannāti ettha pariyāpannā.",
  "anya-e0104n3:27_0": "Nekkhammadhātudhammadhātu eva vitakkapakkhe.",
  "anya-e0104n3:27_1": "Sabbepi kusalā dhammāti dānamayapuññakiriyato,",
  "anya-e0104n3:27_2": "sīlamayapuññakiriyato,",
  "anya-e0104n3:27_3": "pabbajjato ca paṭṭhāya yāva aggamaggādhigamā pavattā sabbepi anavajjadhammā.",
  "anya-e0104n3:27_4": "Vihiṁsādhātu cetanā,",
  "anya-e0104n3:27_5": "paraviheṭhanacchando vā.",
  "anya-e0104n3:27_6": "Avihiṁsā karuṇā.",
  "anya-e0104n3:28_0": "Hīnāti hīḷitā.",
  "anya-e0104n3:28_1": "Paṇītāti sambhāvitā.",
  "anya-e0104n3:28_2": "“Nātihīḷitā nātisambhāvitā majjhimā”ti khandhaniddese āgatā hīnadukato eva nīharitvā majjhimā dhātu vuttāti veditabbā.",
  "anya-e0104n3:28_3": "Ubhopīti dhammadhātumanoviññāṇadhātuyo.",
  "anya-e0104n3:29_0": "Viññāṇadhātu yadipi chaviññāṇadhātuvasena vibhattā,",
  "anya-e0104n3:29_1": "tathāpi viññāṇadhātuggahaṇena tassa purecārikapacchācārikattā manodhātu gahitāva hotīti āha “viññāṇadhātu",
  "anya-e0104n3:29_2": "cakkhuviññāṇādisattaviññāṇadhātu saṅkhepoyevā”ti.",
  "anya-e0104n3:29_3": "Anekesaṁ cakkhudhātuādīnaṁ,",
  "anya-e0104n3:29_4": "tāsu ca ekekissā nānappakāratāya nānādhātūnaṁ vasena anekadhātu nānādhātu loko vuttoti āha “aṭṭhārasadhātuppabhedamattamevā”ti.",
  "anya-e0104n3:30_0": "521.Cakkhusotaghānajivhākāyamanodhātumanoviññāṇadhātubhedenāti bahūsu potthakesu likhitaṁ,",
  "anya-e0104n3:30_1": "kesuci “cakkhusotaghānajivhākāyamanomanoviññāṇadhātubhedenā”ti.",
  "anya-e0104n3:30_2": "Tattha na cakkhādīnaṁ kevalena dhātusaddena sambandho adhippeto vijānanasabhāvassa pabhedavacanato.",
  "anya-e0104n3:30_3": "Viññāṇadhātusaddena ca sambandhe kariyamāne dve manogahaṇāni na kātabbāni.",
  "anya-e0104n3:30_4": "Na hi dve manoviññāṇadhātuyo santi.",
  "anya-e0104n3:30_5": "Antarā vā manodhātugahaṇaṁ akatvā “cakkhu…pe…",
  "anya-e0104n3:30_6": "kāyamanoviññāṇadhātumanodhātū”ti vattabbaṁ atulyayoge dvandasamāsābhāvato.",
  "anya-e0104n3:30_7": "Ayaṁ panettha pāṭho siyā “cakkhu…pe…",
  "anya-e0104n3:30_8": "kāyaviññāṇamanomanoviññāṇadhātubhedenā”ti.",
  "anya-e0104n3:30_9": "Tassa viññāṇassa yebhuyyena attavādino tassa ekamekassa attassa advayataṁ,",
  "anya-e0104n3:30_10": "niccattañca pavedentīti anekatāniccatāpakāsanaṁ tesaṁ jīvasaññāsamūhananāya hoti.",
  "anya-e0104n3:30_11": "Khandhāyatanadesanā saṅkhepadesanā,",
  "anya-e0104n3:30_12": "indriyadesanā vitthāradesanā,",
  "anya-e0104n3:30_13": "tadubhayaṁ apekkhitvā ayaṁ anatisaṅkhepavitthārā dhātudesanā.",
  "anya-e0104n3:30_14": "Abhidhamme vā suttantabhājanīye vuttā dhātudesanā atisaṅkhepadesanā,",
  "anya-e0104n3:30_15": "ābhādhātuādīnaṁ anekadhātunānādhātuantānaṁ vasena desetabbā ativitthāradesanā,",
  "anya-e0104n3:30_16": "tadubhayaṁ apekkhitvā ayaṁ anatisaṅkhepavitthārā.",
  "anya-e0104n3:31_0": "Assa bhagavato. Saddhammatejasā vihataṁ saddhammatejavihataṁ.",
  "anya-e0104n3:32_0": "522.Saṅkhatoti gaṇanato.",
  "anya-e0104n3:32_1": "Jātitoti cakkhubhāvasāmaññato.",
  "anya-e0104n3:32_2": "Atha vā jātitoti cakkhusabhāvato.",
  "anya-e0104n3:32_3": "Tenāha “cakkhupasādo”ti.",
  "anya-e0104n3:32_4": "Vīsati dhammāti saṅkhaṁ gacchati vedanādīnaṁ abhinditvā gahaṇato.",
  "anya-e0104n3:32_5": "Sesakusalākusalābyākataviññāṇavasenāti ettha abyākatāpekkhāya sesaggahaṇaṁ,",
  "anya-e0104n3:32_6": "kusalākusalaṁ pana sabbaso aggahitamevāti.",
  "anya-e0104n3:33_0": "523.Tā ca cakkhuviññāṇadhātuādayo pañcapi.",
  "anya-e0104n3:34_0": "Purimehevāti anantarādīhi eva.",
  "anya-e0104n3:34_1": "Javanamanoviññāṇadhātu pana javanamanoviññāṇadhātuyā āsevanapaccayenāpi paccayo hotīti vuttovāyamattho.",
  "anya-e0104n3:34_2": "Dhammadhātūti pana sahajāto vedanādikkhandho adhippeto.",
  "anya-e0104n3:34_3": "Tenāha “sahajāta…pe…",
  "anya-e0104n3:34_4": "paccayo hotī”ti.",
  "anya-e0104n3:34_5": "Avigatādīhīti ettha ādi-",
  "anya-e0104n3:34_6": "saddena manoviññāṇadhātuyā yathārahaṁ hetuadhipatikammavipākāhārindriyajhānamaggapaccayabhāvo saṅgayhati.",
  "anya-e0104n3:34_7": "Tenāha “bahudhā paccayo hotī”ti.",
  "anya-e0104n3:34_8": "Ekaccā ca dhammadhātu sukhumarūpanibbānappakārā,",
  "anya-e0104n3:34_9": "yā ca sampayogānantarabhāvādīnaṁ abhāvena ārammaṇakaraṇe yogyā.",
  "anya-e0104n3:34_10": "Pañcadvārikavipākavajjanatthaṁ “ekaccāya manoviññāṇadhātuyā”ti vuttaṁ,",
  "anya-e0104n3:34_11": "manodvārikā pana vipākāpi tadārammaṇabhūtā ekaccaṁ dhammadhātuṁ ārabbha pavattatīti.",
  "anya-e0104n3:34_12": "Atha vā “ekaccāya manoviññāṇadhātuyā”ti idaṁ sabbaṁ kāmāvacarakusalaṁ kāmāvacarakiriyaṁ abhiññādvayaṁ",
  "anya-e0104n3:34_13": "āruppadvayanti evarūpaṁ manoviññāṇadhātuṁ sandhāya vuttaṁ,",
  "anya-e0104n3:34_14": "lokuttaramanoviññāṇadhātuyā pana ekaccā dhammadhātu ārammaṇapaccayoti pākaṭoyamattho.",
  "anya-e0104n3:34_15": "Cakkhuviññāṇadhātuādīnaṁ cakkhādīnaṁ yathāvuttapaccayadhammato atirekepi paccayadhamme dassetuṁ “na kevala”ntiādi āraddhaṁ.",
  "anya-e0104n3:34_16": "Tattha ālokādayoti āloko nāma sūriyālokādi.",
  "anya-e0104n3:34_17": "Tassa suttantanayena upanissayabhāvo veditabbo,",
  "anya-e0104n3:34_18": "evaṁ sesānipi.",
  "anya-e0104n3:35_0": "Vivaraṁ nāma visesato sotabilaṁ.",
  "anya-e0104n3:35_1": "Vāyu gandhūpasaṁharaṇakavāto.",
  "anya-e0104n3:35_2": "Āpo mukhe pakkhittaāhārassa temanakaudakaṁ.",
  "anya-e0104n3:35_3": "Pathavī kāyappasādassa nissayabhūtā pathavīdhātu.",
  "anya-e0104n3:35_4": "Bhavaṅgamanaṁ dvikkhattuṁ calitaṁ bhavaṅgacittaṁ.",
  "anya-e0104n3:35_5": "Sabbattha manasikāro āvajjanamanasikāro.",
  "anya-e0104n3:36_0": "524.",
  "anya-e0104n3:36_1": "Avisesato daṭṭhabbākārassa vuccamānattā āha “sabbā evā”ti.",
  "anya-e0104n3:36_2": "Visesato vipassanāya bhūmivicāro esoti “saṅkhatā”ti visesitaṁ.",
  "anya-e0104n3:36_3": "Pubbantāparantavivittatoti ettha “pubbantonāma atīto addhā,",
  "anya-e0104n3:36_4": "aparanto nāma anāgato.",
  "anya-e0104n3:36_5": "Ubhayattha ca saṅkhatā dhātuyo sabhāvavivittā anupalabbhamānasabhāvattā.",
  "anya-e0104n3:36_6": "Pubbanto vā sabhāvadhammassa udayo tato pubbe avijjamānattā.",
  "anya-e0104n3:36_7": "Aparanto vayo tato paraṁ abhāvato.",
  "anya-e0104n3:36_8": "Tasmā pubbantāparantavivittatoti pākābhāvato viddhaṁsābhāvatoti vuttaṁ hoti.",
  "anya-e0104n3:37_0": "Bheritalaṁ viya cakkhudātu saddassa viya viññāṇassa nissayabhāvato.",
  "anya-e0104n3:37_1": "Ādāsatalādīsupi eseva nayo.",
  "anya-e0104n3:37_2": "Yantaṁ nāma ucchuyantaṁ.",
  "anya-e0104n3:37_3": "Cakkayaṭṭhīti tilamanthaṁ āha.",
  "anya-e0104n3:37_4": "So hi acakkabaṇdhopi taṁsadisatāya cakkayaṭṭhītveva vuccati,",
  "anya-e0104n3:37_5": "cakkabandhameva vā sandhāya tathā vuttaṁ.",
  "anya-e0104n3:37_6": "Imāhi ca upamāhi nijjīvāna.",
  "anya-e0104n3:37_7": "Bheritaladaṇḍādīnaṁ samāyoge,",
  "anya-e0104n3:37_8": "nijjīvānaṁ saddādīnaṁ viya nijjīvānaṁ cakkhurūpādīnaṁ samāyoge nijjīvānaṁ cakkhuviññāṇādīnaṁ pavattīti kāraṇaphalānaṁ dhātumattataṁ,",
  "anya-e0104n3:37_9": "kārakavedakavirahañca dasseti.",
  "anya-e0104n3:38_0": "Purecarānucarā viyāti nijjīvassa kassaci keci nijjīvā purecarānucarā viyāti attho.",
  "anya-e0104n3:38_1": "Manodhātuyeva vā attano khaṇaṁ anativattantī attano khaṇa anativattantānaṁyeva cakkhuviññāṇādīnaṁ avijjamānāyapi",
  "anya-e0104n3:38_2": "purecarānucarābhisandhiyaṁ anantarapubbakālāparakālatāya purecarānucarā viya daṭṭhabbā.",
  "anya-e0104n3:39_0": "Channañhi viññāṇadhātūnaṁ ekajjhaṁ anekānantarapaccayābhāvato ekajjhaṁ uppattiabhāvo viya aññamaññānantarapaccayatābhāvato anantaruppattipi natthi.",
  "anya-e0104n3:39_1": "Yadi siyā,",
  "anya-e0104n3:39_2": "chaḷārammaṇasannidhāne manasikāramantarenāpi chaḷārammaṇūpaladdhi siyā,",
  "anya-e0104n3:39_3": "na ca hoti,",
  "anya-e0104n3:39_4": "tasmā dassanādianantaraṁ savanādīnaṁ abhāvo viya manoviññāṇadhātānantaraṁ na dassanādīni,",
  "anya-e0104n3:39_5": "na ca dassanādianantaraṁ manoviññāṇadhātu hoti.",
  "anya-e0104n3:39_6": "Tattha bhavaṅgassa,",
  "anya-e0104n3:39_7": "dassanādīnañca bhinnārammaṇatāya manoviññāṇadhātānantaraṁ dassanādīni,",
  "anya-e0104n3:39_8": "dassanādīnaṁ anantarañca savanādīni na uppajjantīti yuttametaṁ.",
  "anya-e0104n3:39_9": "Dassanādīnaṁ,",
  "anya-e0104n3:39_10": "pana santīramaṇassa ca abhinnavisayatāya dassanādianantaraṁ na manāviññāṇadātu hotīti ayuttanti ?",
  "anya-e0104n3:39_11": "Nayidamevaṁ niyatāniyatavisayānaṁ bhinnavisayabhāvupapattito.",
  "anya-e0104n3:39_12": "Yadi ca dassanādianantaraṁ kāci viññāṇadhātu uppajjeyya,",
  "anya-e0104n3:39_13": "sāpi dassanādidvāratāya dassanādiviññāṇadhātu eva siyā,",
  "anya-e0104n3:39_14": "na manoviññāṇadhātu,",
  "anya-e0104n3:39_15": "tato ca dassanādikiccavidhuraṁ cintanaṁ manananti manodvārappavattānaṁ mananakiccāpariccāgo viya dassanaviññāṇadhātuyā dassanakiccāpariccāgo āpajjati.",
  "anya-e0104n3:39_16": "Tathā tadanantarassāti sabbāyapi dassanaviññāṇabhāvato ca viññāṇakāyā na bhaveyyuṁ.",
  "anya-e0104n3:40_0": "Yathā pana manoviññāṇadhātānantaraṁ manodhātu,",
  "anya-e0104n3:40_1": "tato cakkhuviññāṇādīni,",
  "anya-e0104n3:40_2": "evaṁ dassanaviññāṇadhātānantaraṁ manodhātu,",
  "anya-e0104n3:40_3": "tato sotaviññāṇādīni hontīti ce? Na,",
  "anya-e0104n3:40_4": "manodhātuyā dassanadhātubhāvappasaṅgato.",
  "anya-e0104n3:40_5": "Yathā hi manaso nibbisesāvatthā mananamattatāya manodhātu,",
  "anya-e0104n3:40_6": "evaṁ dassanassa nibbisesāvatthā dassanamattatāya dassanadhātu siyā.",
  "anya-e0104n3:40_7": "Tañca cakkhūviññāṇaṁ rūpavisayanti saddādivisayābhogābhāvato savanaviññāṇādīnaṁ asambhavo.",
  "anya-e0104n3:40_8": "Tato ca rūpārammaṇapasutameva viññāṇaṁ siyā manoviññāṇānaṁ viya dassanaviññāṇādīnaṁ samānavatthubhāvappasaṅgato,",
  "anya-e0104n3:40_9": "aññavatthusannissitañca viññāṇaṁ na siyā,",
  "anya-e0104n3:40_10": "na cetaṁ yuttaṁ.",
  "anya-e0104n3:40_11": "Tasmā sukhadukkhānaṁ viya upekkhā cakkhuviññāṇādīnaṁ,",
  "anya-e0104n3:40_12": "manoviññāṇassa ca byavadhāyikā manodhātu daṭṭhabbā,",
  "anya-e0104n3:40_13": "na cassā upekkhāya viya adukkhamasukhatā adassanādiamananatā,",
  "anya-e0104n3:40_14": "ata kho mananakiccāvisesato manoviññāṇasabhāgatā.",
  "anya-e0104n3:40_15": "Mano hi hadayavatthumhi vattamāno aññavatthusannissitānaṁ viññāṇānaṁ visayaṁ dassetvā nivattamāno aggi viya usumamatte mananamatte ṭhatvā nivattati,",
  "anya-e0104n3:40_16": "aññavatthusannissitaviññāṇanirodhe ca uṭṭhahanto aggi viya usumamatte uṭṭhahati.",
  "anya-e0104n3:40_17": "Paccayānurūpapavattikāni ca mananamattāni manoviññāṇadhātuyā antāni honti.",
  "anya-e0104n3:40_18": "Paṭighasaññāsahagatānañhi pañcannaṁ viññāṇānaṁ indriyārammanapaṭighātajatāya abhinipātamattakiccaṁ,",
  "anya-e0104n3:40_19": "mananalakkhaṇindriyasamuppannassa ca manoviññāṇassa visayavicintanāsambhūtatāya tadanurūpācintanā.",
  "anya-e0104n3:40_20": "Tasmā abhinipātappaccayapaṭighaṭṭanānighaṁsabalena bhavaṅgalakkhaṇaṁ cittaṁ calanāvatthaṁ hutvā nivattamānaṁ",
  "anya-e0104n3:40_21": "cintanāvisesavirahato abhinipātānuguṇaṁ cintanāvasānaṁ mananamattaṁ uppādeti.",
  "anya-e0104n3:41_0": "Dassanādipi abhinipātamattaṁ dutiyaṁ khaṇaṁ anativattamānaṁ attānuguṇaṁ cintanāmananasamaññāvirahato",
  "anya-e0104n3:41_1": "dassanādiabhinipātavisesavicittaṁ cittabhāvādinā samānaṁ cintanādimananamattaṁ aññavatthusmiṁ nibbatteti,",
  "anya-e0104n3:41_2": "tasmā vatthukiccehi taṁ manoviññāṇakāyasaṅgahitāpi manodhātu manodvāranikkhamapavesabhūtā ārammaṇantare",
  "anya-e0104n3:41_3": "dvārantaramanasikāratabbisayasampaṭicchanabhāvena pañcannaṁ viññāṇadhātūnaṁ yathākkamaṁ purecarā,",
  "anya-e0104n3:41_4": "anucarāti ca vuttā.",
  "anya-e0104n3:41_5": "Sā panāyaṁ satipi viññāṇabhāve manaso sambhūya visiṭṭhamananakiccābhāvato dhātubhāvasāmaññena manomattā dhātu manodhātūti vuccati.",
  "anya-e0104n3:42_0": "Yathāvutteneva ca hetunā matta-",
  "anya-e0104n3:42_1": "saddalopaṁ katvā viññāṇaṭṭhayogato manomattaṁ viññāṇanti manoviññāṇakāyasaṅgahopi cassā yujjati eva.",
  "anya-e0104n3:42_2": "Aññaviññāṇehi pana dvārārammaṇehi ca visesanatthaṁ “manodhātū”ti vuttāti.",
  "anya-e0104n3:42_3": "Manoviññāṇadhātūti pana viññāṇadhātuvisesanaṁ manogahaṇaṁ.",
  "anya-e0104n3:42_4": "Dhātuvisesanatthe ca manoviññāṇaggahaṇe viññāṇavisesanaṁ dvārabhūtamanodassanamevāti dvārasamaññārahattā na manodhātūti vuccati.",
  "anya-e0104n3:42_5": "Tañhi manodvārantogadhaṁ,",
  "anya-e0104n3:42_6": "na ca dassanādipurecarānucaranti manaso viññāṇadhātu,",
  "anya-e0104n3:42_7": "manaso viññāṇanti ca manodvārasamaññārahaṁ,",
  "anya-e0104n3:42_8": "savisesañca tassa mananakiccaṁ,",
  "anya-e0104n3:42_9": "viññāṇakiccañcāti mattasaddassa lopamantarena “manoviññāṇa”nti,",
  "anya-e0104n3:42_10": "nijjīvabhāvavibhāvanatthaṁ “manoviññāṇadhātū”ti ca vuccatīti.",
  "anya-e0104n3:43_0": "Sallamiva sūlamiva tividhadukkhatāsamāyogato daṭṭhabbo.",
  "anya-e0104n3:43_1": "Vedanāsallasūlayogāti vedanāsaṅkhātasallasūlayogato.",
  "anya-e0104n3:43_2": "Āturā viyāti tena āturibhūtā puggalā viya.",
  "anya-e0104n3:43_3": "Āsāyeva dukkhaṁ āsādukkhaṁ,",
  "anya-e0104n3:43_4": "āsāvighātaṁ dukkhaṁ vā.",
  "anya-e0104n3:43_5": "Saññā hi asubhādikampi subhādito sajjānantī āsaṁ,",
  "anya-e0104n3:43_6": "tassā ca vighātaṁ āsīsitasubhādiasiddhiyā janetīti.",
  "anya-e0104n3:43_7": "Vanamigo tiṇapurisaṁ purisoti gaṇhanto ayathābhūccanimittaggāhako,",
  "anya-e0104n3:43_8": "tathā saññāpīti āha “vanamigo viyā”ti.",
  "anya-e0104n3:43_9": "Kammapadhānā saṅkhārāti “paṭisandhiyaṁ pakkhipanato”tiādi vuttaṁ.",
  "anya-e0104n3:43_10": "Jātidukkhānubandhatoti attanā nibbattiyamānena jātidukkhena anubandhatā.",
  "anya-e0104n3:43_11": "Bhavapaccayā jāti hi jātidukkhanti.",
  "anya-e0104n3:43_12": "Padumaṁ viya dissamānaṁ khuracakkaṁ viya rūpampi itthiādibhāvena dissamānaṁ nānāvidhupaddavaṁ janeti.",
  "anya-e0104n3:43_13": "Sabbe anatthā rāgādayo,",
  "anya-e0104n3:43_14": "jātiādayo ca visayabhūtā,",
  "anya-e0104n3:43_15": "anupasantā,",
  "anya-e0104n3:43_16": "sappaṭibhayā cāti.",
  "anya-e0104n3:43_17": "Tappaṭipakkhabhūtattā asaṅkhatā dhātu amatādito daṭṭhabbā.",
  "anya-e0104n3:44_0": "Vavatthānābhāvo “idameva imassa ārammaṇa”nti niyamābhāvo,",
  "anya-e0104n3:44_1": "tena yathā araññamakkaṭo kenaci anivārito gahitaṁ ekaṁ rukkhasākhaṁ muñcitvā aññaṁ gaṇhāti,",
  "anya-e0104n3:44_2": "tampi muñcitvā aññanti katthaci anavaṭṭhito paribbhamati,",
  "anya-e0104n3:44_3": "evaṁ gahitaṁ ekaṁ ārammaṇaṁ muñcitvā aññaṁ,",
  "anya-e0104n3:44_4": "tampi muñcitvā aññanti anavaṭṭhitatā,",
  "anya-e0104n3:44_5": "ārammaṇaṁ aggahetvā pavattituṁ asamatthatā ca makkaṭasamānatāti dasseti.",
  "anya-e0104n3:44_6": "Aṭṭhivedhaviddhopi uppathaṁ anugaccchanto duṭṭhasso assakhaḷuṅko.",
  "anya-e0104n3:44_7": "Yatthakāmanipātitoti yattha katthaci icchitārammaṇe nipātibhāvato.",
  "anya-e0104n3:44_8": "Nānāvesadhārī raṅganaṭo.",
  "anya-e0104n3:45_0": "Āyatanadātuniddesavaṇṇanā niṭṭhitā.",
  "anya-e0104n3:46_0": "Iti pannarasamaparicchedavaṇṇanā."
}