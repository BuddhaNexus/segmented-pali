{
  "tika-s0105t9:0_0": "11. Kevaṭṭasuttavaṇṇanā",
  "tika-s0105t9:1_0": "Kevaṭṭagahapatiputtavatthuvaṇṇanā",
  "tika-s0105t9:2_0": "481.",
  "tika-s0105t9:2_1": "Evaṁ subhasuttaṁ saṁvaṇṇetvā idāni kevaṭṭasuttaṁ saṁvaṇṇento yathānupubbaṁ saṁvaṇṇanokāsassa pattabhāvaṁ vibhāvetuṁ,",
  "tika-s0105t9:2_2": "subhasuttassānantaraṁ saṅgītassa suttassa kevaṭṭasuttabhāvaṁ vā pakāsetuṁ “evaṁ me sutaṁ…pe…",
  "tika-s0105t9:2_3": "nāḷandāyanti kevaṭṭasutta”nti āha.",
  "tika-s0105t9:2_4": "Pāvārikassāti evaṁnāmakassa seṭṭhino.",
  "tika-s0105t9:2_5": "Ambavaneti ambarukkhabahule upavane.",
  "tika-s0105t9:2_6": "Taṁ kira so seṭṭhi bhagavato anucchavikaṁ gandhakuṭiṁ,",
  "tika-s0105t9:2_7": "bhikkhusaṅghassa ca rattiṭṭhānadivāṭṭhānakuṭimaṇḍapādīni sampādetvā pākāraparikkhittaṁ dvārakoṭṭhakasampannaṁ",
  "tika-s0105t9:2_8": "katvā buddhappamukhassa saṅghassa niyyātesi,",
  "tika-s0105t9:2_9": "purimavohārena panesa vihāro “pāvārikambavana”ntveva vuccati.",
  "tika-s0105t9:2_10": "“Kevaṭṭo” tidaṁ nāmamattaṁ.",
  "tika-s0105t9:2_11": "“Kevaṭṭehi saṁrakkhitattā,",
  "tika-s0105t9:2_12": "tesaṁ vā santike sambuddhattā”ti keci.",
  "tika-s0105t9:2_13": "Gahapatiputtassāti ettha kāmañcesa tadā gahapatiṭṭhāne ṭhito,",
  "tika-s0105t9:2_14": "pitu panassa acirakālakatatāya purimasamaññāya “gahapatiputto”tveva voharīyati.",
  "tika-s0105t9:2_15": "Tenāha “gahapatimahāsālo”ti,",
  "tika-s0105t9:2_16": "mahāvibhavatāya mahāsāro gahapatīti attho, ra-",
  "tika-s0105t9:2_17": "kārassa pana la-",
  "tika-s0105t9:2_18": "kāraṁ katvā “mahāsālo”ti vuttaṁ yathā “palibuddho”ti saddho pasannoti pothujjanikasaddhāvasena ratanattayasaddhāya samannāgato,",
  "tika-s0105t9:2_19": "tatoyeva ratanattayappasanno.",
  "tika-s0105t9:2_20": "Kammakammaphalasaddhāya vā saddho,",
  "tika-s0105t9:2_21": "ratanattayappasādabahulatāya pasanno.",
  "tika-s0105t9:2_22": "Saddhādhikattāyevāti tathācintāya hetuvacanaṁ,",
  "tika-s0105t9:2_23": "saddhādhiko hi ummādappatto viya hoti.",
  "tika-s0105t9:3_0": "Samiddhāti sammadeva iddhā,",
  "tika-s0105t9:3_1": "vibhavasampattiyā vepullappattā sampuṇṇā,",
  "tika-s0105t9:3_2": "ākiṇṇā bahū manussā etthāti atthaṁ sandhāya “aṁsakūṭenā”tiādi vuttaṁ.",
  "tika-s0105t9:3_3": "“Ehi tvaṁ bhikkhu anvaddhamāsaṁ, anumāsaṁ,",
  "tika-s0105t9:3_4": "anusaṁvaccharaṁ vā manussānaṁ pasādāya iddhipāṭihāriyaṁ karohī”ti ekassa bhikkhuno āṇāpanameva samādisanaṁ,",
  "tika-s0105t9:3_5": "taṁ pana tasmiṁ ṭhāne ṭhapanaṁ nāmāti āha “ṭhānantare ṭhapetū”ti.",
  "tika-s0105t9:3_6": "Uttarimanussānanti pakatimanussehi uttaritarānaṁ uttamapurisānaṁ buddhādīnaṁ jhāyīnaṁ,",
  "tika-s0105t9:3_7": "ariyānañca.",
  "tika-s0105t9:3_8": "Dhammatoti adhigamadhammato,",
  "tika-s0105t9:3_9": "jhānābhiññāmaggaphaladhammatoti attho,",
  "tika-s0105t9:3_10": "niddhāraṇe cetaṁ nissakkavacanaṁ.",
  "tika-s0105t9:3_11": "Tato hi iddhipāṭihāriyaṁ niddhāreti.",
  "tika-s0105t9:3_12": "Evaṁ uttarisaddaṁ manussasaddena ekapadaṁ katvā idāni pāṭihāriyasaddena sambajjhitabbaṁ visumeva padaṁ karonto “dasakusalasaṅkhātato vā”tiādimāha.",
  "tika-s0105t9:3_13": "Manussadhammatoti pakatimanussadhammato.",
  "tika-s0105t9:3_14": "Pajjalitapadīpoti pajjalantapadīpo.",
  "tika-s0105t9:3_15": "Telasnehanti telasecanaṁ.",
  "tika-s0105t9:3_16": "Rājagahaseṭṭhivatthusminti rājagahaseṭṭhino candanapattadānavatthumhi.",
  "tika-s0105t9:3_17": "Sikkhāpadaṁ paññāpesīti “na bhikkhave gihīnaṁ uttarimanussadhammaṁ iddhipāṭihāriyaṁ dassetabbaṁ.",
  "tika-s0105t9:3_18": "Yo dasseyya,",
  "tika-s0105t9:3_19": "āpatti dukkaṭassā”ti vikubbaniddhipaṭikkhepakaṁ idaṁ sikkhāpadaṁ paññapesi.",
  "tika-s0105t9:4_0": "482.",
  "tika-s0105t9:4_1": "Guṇasampattito acāvanaṁ sandhāya etaṁ vuttanti dasseti “na guṇavināsanenā”ti iminā.",
  "tika-s0105t9:4_2": "Tenāha “sīlabheda”ntiādi.",
  "tika-s0105t9:4_3": "Visahanto nāma natthīti nivāritaṭṭhāne ussahanto nāma natthi.",
  "tika-s0105t9:4_4": "Evampi iminā kāraṇantarenāyaṁ ussahantoti dassetuṁ “ayaṁ panā”tiādi vuttaṁ.",
  "tika-s0105t9:4_5": "Yasmā vissāsiko,",
  "tika-s0105t9:4_6": "tasmā vissāsaṁ vaḍḍhetvāti yojanā.",
  "tika-s0105t9:4_7": "Vaḍḍhetvāti ca brūhetvā,",
  "tika-s0105t9:4_8": "vibhūtaṁ pākaṭaṁ katvāti attho.",
  "tika-s0105t9:5_0": "Iddhipāṭihāriyavaṇṇanā",
  "tika-s0105t9:6_0": "483-",
  "tika-s0105t9:6_1": "4.Ādīnavanti dosaṁ.",
  "tika-s0105t9:6_2": "Kathaṁ tena katā,",
  "tika-s0105t9:6_3": "kattha vā uppannāti āha “tattha kirā”tiādi.",
  "tika-s0105t9:6_4": "Ekenāti gandhārena nāma isināva.",
  "tika-s0105t9:6_5": "Evañhi pubbenāparaṁ saṁsandatīti.",
  "tika-s0105t9:6_6": "Gandhārī nāmesā vijjā cūḷagandhārī,",
  "tika-s0105t9:6_7": "mahāgandhārīti duvidhā hoti.",
  "tika-s0105t9:6_8": "Tattha cūḷagandhārī nāma tivassato oraṁ matasattānaṁ upapannaṭṭhānajānanā vijjā.",
  "tika-s0105t9:6_9": "Vaṅgīsavatthu cettha sādhakaṁ.",
  "tika-s0105t9:6_10": "Mahāgandhārī nāma tassa ceva jānanā,",
  "tika-s0105t9:6_11": "taduttari ca iddhividhañāṇakammassa sādhikā vijjā.",
  "tika-s0105t9:6_12": "Yebhuyyena hesā iddhividhañāṇakiccaṁ sādheti.",
  "tika-s0105t9:6_13": "Tassā kira vijjāya sādhako puggalo tādise dese,",
  "tika-s0105t9:6_14": "kāle ca mantaṁ parijappetvā bahudhāpi attānaṁ dasseti,",
  "tika-s0105t9:6_15": "hatthiādīnipi dasseti,",
  "tika-s0105t9:6_16": "adassanīyopi hoti,",
  "tika-s0105t9:6_17": "aggithambhampi karoti,",
  "tika-s0105t9:6_18": "jalathambhampi karoti,",
  "tika-s0105t9:6_19": "ākāsepi attānaṁ dasseti,",
  "tika-s0105t9:6_20": "sabbaṁ indajālasadisaṁ daṭṭhabbaṁ.",
  "tika-s0105t9:6_21": "Aṭṭoti dukkhito bādhito.",
  "tika-s0105t9:6_22": "Tenāha “pīḷito”ti.",
  "tika-s0105t9:7_0": "Ādesanāpāṭihāriyavaṇṇanā",
  "tika-s0105t9:8_0": "485.",
  "tika-s0105t9:8_1": "Kāmaṁ “cetasika”nti idaṁ ye cetasi niyuttā cittena sampayuttā,",
  "tika-s0105t9:8_2": "tesaṁ sādhāraṇavacanaṁ,",
  "tika-s0105t9:8_3": "sādhāraṇe pana gahite cittaviseso dassito nāma hoti.",
  "tika-s0105t9:8_4": "Sāmaññajotanā ca visese avatiṭṭhati,",
  "tika-s0105t9:8_5": "tasmā cetasikapadassa yathādhippetamatthaṁ dassento “somanassadomanassaṁ adhippeta”nti āha.",
  "tika-s0105t9:8_6": "Somanassaggahaṇena cettha tadekaṭṭhā rāgādayo,",
  "tika-s0105t9:8_7": "saddhādayo ca dhammā dassitā honti,",
  "tika-s0105t9:8_8": "domanassaggahaṇena dosādayo.",
  "tika-s0105t9:8_9": "Vitakkavicārā pana sarūpeneva dassitā. Pi-",
  "tika-s0105t9:8_10": "saddassa vattabbasampiṇḍanattho suviññeyyoti āha “evaṁ tava mano”ti,",
  "tika-s0105t9:8_11": "iminā pakārena tava mano pavattoti attho.",
  "tika-s0105t9:8_12": "Kena pakārenāti vuttaṁ “somanassito vā”tiādi.",
  "tika-s0105t9:8_13": "“Evampi te mano”ti idaṁ somanassitatādimattadassanaṁ,",
  "tika-s0105t9:8_14": "na pana yena somanassito vā domanassito vā,",
  "tika-s0105t9:8_15": "taṁ dassananti taṁ cittaṁ dassetuṁ pāḷiyaṁ “itipi te citta”nti vuttaṁ.",
  "tika-s0105t9:8_16": "Itisaddo cettha nidassanattho “atthīti kho kaccāna ayameko anto”tiādīsu viya.",
  "tika-s0105t9:8_17": "Tenāha “idañcidañca attha”nti. Pi-",
  "tika-s0105t9:8_18": "saddo idhāpi vuttasampiṇḍanattho.",
  "tika-s0105t9:8_19": "Parassa cintaṁ manati jānāti etāyāti cintāmaṇi na-",
  "tika-s0105t9:8_20": "kārassa ṇa-",
  "tika-s0105t9:8_21": "kāraṁ katvā,",
  "tika-s0105t9:8_22": "sā eva pubbapadamantarena maṇikā.",
  "tika-s0105t9:8_23": "Cintā nāma na cittena vinā bhavatīti āha “paresaṁ cittaṁ jānātī”ti.",
  "tika-s0105t9:8_24": "“Tassā kira vijjāya sādhako puggalo tādise dese,",
  "tika-s0105t9:8_25": "kāle ca mantaṁ parijappitvā yassa cittaṁ jānitukāmo,",
  "tika-s0105t9:8_26": "tassa diṭṭhasutādivisesasañjānanamukhena cittācāraṁ anuminanto kathetī”ti keci.",
  "tika-s0105t9:8_27": "“Vācaṁ niccharāpetvā tattha akkharasallakkhaṇavasena kathetī”ti apare.",
  "tika-s0105t9:8_28": "Sā pana vijjā padakusalajātakena dīpetabbā.",
  "tika-s0105t9:9_0": "Anusāsanīpāṭihāriyavaṇṇanā",
  "tika-s0105t9:10_0": "486.Pavattentāti pavattanakā hutvā,",
  "tika-s0105t9:10_1": "pavattanavasena vitakkethāti vuttaṁ hoti.",
  "tika-s0105t9:10_2": "Evanti hi yathānusiṭṭhāya anusāsaniyā vidhivasena,",
  "tika-s0105t9:10_3": "paṭisedhavasena ca pavattiākāraparāmasanaṁ,",
  "tika-s0105t9:10_4": "sā ca anusāsanī sammāvitakkānaṁ,",
  "tika-s0105t9:10_5": "micchāvitakkānañca pavattiākāradassanavasena tattha ānisaṁsassa,",
  "tika-s0105t9:10_6": "ādīnavassa ca vibhāvanatthaṁ pavattati.",
  "tika-s0105t9:10_7": "Aniccasaññameva,",
  "tika-s0105t9:10_8": "na niccasaññaṁ.",
  "tika-s0105t9:10_9": "Paṭiyogīnivattanatthañhi eva-",
  "tika-s0105t9:10_10": "kāraggahaṇaṁ.",
  "tika-s0105t9:10_11": "Idhāpi evaṁ-",
  "tika-s0105t9:10_12": "saddassa attho,",
  "tika-s0105t9:10_13": "payojanañca vuttanayeneva veditabbaṁ. Idaṁ-",
  "tika-s0105t9:10_14": "gahaṇepi eseva nayo.",
  "tika-s0105t9:10_15": "Pañcakāmaguṇikarāganti nidassanamattaṁ tadaññarāgassa ceva dosādīnañca pahānassa icchitattā,",
  "tika-s0105t9:10_16": "tappahānassa ca tadaññarāgādikhepanassa upāyabhāvato duṭṭhalohitavimocanassa pubbaduṭṭhamaṁsakhepanūpāyatā viya.",
  "tika-s0105t9:10_17": "Lokuttaradhammamevāti avadhāraṇaṁ paṭipakkhabhāvato sāvajjadhammanivattanaparaṁ daṭṭhabbaṁ tassādhigamūpāyānisaṁsabhūtānaṁ",
  "tika-s0105t9:10_18": "tadaññesaṁ anavajjadhammānaṁ nānantarikabhāvato.",
  "tika-s0105t9:10_19": "Iddhividhaṁ iddhipāṭihāriyanti dasseti iddhiyeva pāṭihāriyanti katvā.",
  "tika-s0105t9:10_20": "Sesapadadvayepi eseva nayo.",
  "tika-s0105t9:11_0": "Pāṭihāriyapadassa pana vacanatthaṁ “paṭipakkhaharaṇato,",
  "tika-s0105t9:11_1": "rāgādikilesāpanayanato pāṭihāriya”nti vadanti,",
  "tika-s0105t9:11_2": "bhagavato pana paṭipakkhā rāgādayo na santi ye haritabbā.",
  "tika-s0105t9:11_3": "Puthujjanānampi vigatupakkilese aṭṭhaṅgaguṇasamannāgate citte hatapaṭipakkhe iddhividhaṁ pavattati,",
  "tika-s0105t9:11_4": "tasmā tattha pavattavohārena ca na sakkā idha “pāṭihāriya”nti vattuṁ.",
  "tika-s0105t9:11_5": "Sace pana mahākāruṇikassa bhagavato veneyyagatā ca kilesā paṭipakkhā,",
  "tika-s0105t9:11_6": "tesaṁ haraṇato “pāṭihāriya”nti vuttaṁ,",
  "tika-s0105t9:11_7": "evaṁ sati yuttametaṁ.",
  "tika-s0105t9:11_8": "Atha vā bhagavato ceva sāsanassa ca paṭipakkhā titthiyā,",
  "tika-s0105t9:11_9": "tesaṁ haraṇato pāṭihāriyaṁ.",
  "tika-s0105t9:11_10": "Te hi diṭṭhiharaṇavasena,",
  "tika-s0105t9:11_11": "diṭṭhippakāsane asamatthabhāvena ca iddhiādesanānusāsanīhi haritā apanītā hontīti.",
  "tika-s0105t9:11_12": "“Paṭī”ti vā ayaṁ saddo “pacchā”ti etassa atthaṁ bodheti “tasmiṁ paṭipaviṭṭhamhi,",
  "tika-s0105t9:11_13": "añño āgañchi brāhmaṇo”ti pārāyanasuttapade viya,",
  "tika-s0105t9:11_14": "tasmā samāhite citte vigatupakkilese ca katakiccena pacchā haritabbaṁ pavattetabbanti paṭihāriyaṁ,",
  "tika-s0105t9:11_15": "attano vā upakkilesesu catutthajjhānamaggehi haritesu pacchā haraṇaṁ paṭihāriyaṁ,",
  "tika-s0105t9:11_16": "iddhiādesanānusāsaniyo ca vigatupakkilesena katakiccena ca sattahitatthaṁ puna pavattetabbā,",
  "tika-s0105t9:11_17": "haritesu ca attano upakkilesesu parasattānaṁ upakkilesaharaṇāni hontīti paṭihāriyāni nāma bhavanti,",
  "tika-s0105t9:11_18": "paṭihāriyameva pāṭihāriyaṁ.",
  "tika-s0105t9:11_19": "Paṭihāriye vā iddhiādesanānusāsanisamudāye bhavaṁ ekekaṁ “pāṭihāriya”nti vuccati.",
  "tika-s0105t9:11_20": "Paṭihāriyaṁ vā catutthajjhānaṁ,",
  "tika-s0105t9:11_21": "maggo ca paṭipakkhaharaṇato,",
  "tika-s0105t9:11_22": "tattha jātaṁ,",
  "tika-s0105t9:11_23": "tasmiṁ vā nimittabhūte,",
  "tika-s0105t9:11_24": "tato vā āgatanti pāṭihāriyaṁ,",
  "tika-s0105t9:11_25": "iddhiādesanānusāsanīhi vā parasantāne pasādādīnaṁ paṭipakkhassa kilesassa haraṇato vuttanayena pāṭihāriyaṁ.",
  "tika-s0105t9:11_26": "Satataṁ dhammadesanāti sabbakālaṁ desetabbadhammadesanā.",
  "tika-s0105t9:12_0": "Iddhipāṭihāriyenāti sahādiyoge karaṇavacanaṁ,",
  "tika-s0105t9:12_1": "tena saddhiṁ āciṇṇanti attho.",
  "tika-s0105t9:12_2": "Itaratthāpi esa nayo.",
  "tika-s0105t9:12_3": "Dhammasenāpatissa āciṇṇanti yojetabbaṁ.",
  "tika-s0105t9:12_4": "Tamatthaṁ khandhakavatthunā sādhento “devadatte”tiādimāha.",
  "tika-s0105t9:12_5": "Gayāsīseti gayāgāmassa avidūre gayāsīsanāmako hatthikumbhasadiso piṭṭhipāsāṇo atthi,",
  "tika-s0105t9:12_6": "yattha bhikkhusahassassapi okāso hoti,",
  "tika-s0105t9:12_7": "tasmiṁ piṭṭhipāsāṇe.",
  "tika-s0105t9:12_8": "“Cittācāraṁ ñatvā”ti iminā ādesanāpāṭihāriyaṁ dasseti,",
  "tika-s0105t9:12_9": "“dhammaṁ desesī”ti iminā anusāsanīpāṭihāriyaṁ,",
  "tika-s0105t9:12_10": "“vikubbanaṁ dassetvā”ti iminā iddhipāṭihāriyaṁ.",
  "tika-s0105t9:12_11": "Mahānāgāti mahākhīṇāsavā arahanto.",
  "tika-s0105t9:12_12": "“Nāgo”ti hi arahato adhivacanaṁ natthi āgu pāpametassāti katvā.",
  "tika-s0105t9:12_13": "Yathāha sabhiyasutte –",
  "tika-s0105t9:13_0": "“Āguṁ na karoti kiñci loke,",
  "tika-s0105t9:14_0": "Sabbasaṁyoge visajja bandhanāni;",
  "tika-s0105t9:15_0": "Sabbattha na sajjatī vimutto,",
  "tika-s0105t9:16_0": "Nāgo tādi pavuccate tathattā”ti. ;",
  "tika-s0105t9:17_0": "Aṭṭhakathāyaṁ panettha “dhammasenāpatissa dhammadesanaṁ sutvā pañcasatā bhikkhū sotāpattiphale patiṭṭhahiṁsu.",
  "tika-s0105t9:17_1": "Mahāmoggallānassa dhammadesanaṁ sutvā arahattaphale”ti vuttaṁ.",
  "tika-s0105t9:17_2": "Saṅghabhedakakkhandhakapāḷiyaṁ pana “atha kho tesaṁ bhikkhūnaṁ āyasmatā sāriputtena ādesanāpāṭihāriyānusāsaniyā,",
  "tika-s0105t9:17_3": "āyasmatā ca mahāmoggallānena iddhipāṭihāriyānusāsaniyā ovadiyamānānaṁ anusāsiyamānānaṁ virajaṁ vītamalaṁ",
  "tika-s0105t9:17_4": "dhammacakkhuṁ udapādi ‘yaṁ kiñci samudayadhammaṁ,",
  "tika-s0105t9:17_5": "sabbaṁ taṁ nirodhadhamma’nti” ubhinnampi therānaṁ dhammadesanāya tesaṁ dhammacakkhupaṭilābhova dassito,",
  "tika-s0105t9:17_6": "tayidaṁ visadisavacanaṁ dīghabhāṇakānaṁ,",
  "tika-s0105t9:17_7": "khandhakabhāṇakānañca matibhedenāti daṭṭhabbaṁ.",
  "tika-s0105t9:17_8": "Saṅgāhakabhāsitā hi ayaṁ pāḷi,",
  "tika-s0105t9:17_9": "aṭṭhakathā ca teheva saṅgahamāropitā,",
  "tika-s0105t9:17_10": "apica pāḷiyaṁ uparimaggaphalampi saṅgahetvā “dhammacakkhuṁ udapādī”ti vuttaṁ yathā taṁ brahmāyusutte,",
  "tika-s0105t9:17_11": "cūḷarāhulovādasutte cāti veditabbaṁ.",
  "tika-s0105t9:18_0": "“Anusāsanīpāṭihāriyaṁ pana buddhānaṁ satataṁ dhammadesanā”ti sātisayatāya vuttaṁ.",
  "tika-s0105t9:18_1": "Saupārambhāni yathāvuttena patirūpakena upārambhitabbato.",
  "tika-s0105t9:18_2": "Sadosāni parāropitadosasamucchindanassa anupāyabhāvato.",
  "tika-s0105t9:18_3": "Sadosattā eva addhānaṁ na tiṭṭhanti cirakālaṭṭhāyīni na honti.",
  "tika-s0105t9:18_4": "Addhānaṁ atiṭṭhanato na niyyantīti phalena hetuno anumānaṁ.",
  "tika-s0105t9:18_5": "Aniyyānikatāya hi tāni anaddhaniyāni.",
  "tika-s0105t9:18_6": "Anusāsanīpāṭihāriyaṁ anupārambhaṁ visuddhippabhavato,",
  "tika-s0105t9:18_7": "visuddhinissayato ca.",
  "tika-s0105t9:18_8": "Tatoyeva niddosaṁ.",
  "tika-s0105t9:18_9": "Na hi tattha pubbāparavirodhādidosasambhavo atthi.",
  "tika-s0105t9:18_10": "Niddosattā eva addhānaṁ tiṭṭhati parappavādavātehi,",
  "tika-s0105t9:18_11": "kilesavātehi ca anupahantabbato.",
  "tika-s0105t9:18_12": "Addhānaṁ tiṭṭhanato niyyātīti idhāpi phalena hetuno anumānaṁ.",
  "tika-s0105t9:18_13": "Niyyānikatāya hi taṁ addhaniyaṁ.",
  "tika-s0105t9:18_14": "Tasmāti yathāvuttakāraṇato,",
  "tika-s0105t9:18_15": "tena ca upārambhādiṁ,",
  "tika-s0105t9:18_16": "anupārambhādiñcāti ubhayaṁ yathākkamaṁ ubhayattha gārayhapāsaṁsabhāvānaṁ hetubhāvena paccāmasati.",
  "tika-s0105t9:19_0": "Bhūtanirodhesakavatthuvaṇṇanā",
  "tika-s0105t9:20_0": "487.Aniyyānikabhāvadassanatthanti yasmā mahābhūtapariyesako bhikkhu purimesu dvīsu pāṭihāriyesu vasippatto",
  "tika-s0105t9:20_1": "sukusalopi samāno mahābhūtānaṁ aparisesanirodhasaṅkhātaṁ nibbānaṁ nāvabujjhi,",
  "tika-s0105t9:20_2": "tasmā tadubhayāni niyyānāvahattābhāvato aniyyānikānīti tesaṁ aniyyānikabhāvadassanatthaṁ.",
  "tika-s0105t9:20_3": "Niyyānikabhāvadassanatthanti anusāsanīpāṭihāriyaṁ takkarassa ekantato niyyānāvahanti tasseva niyyānikabhāvadassanatthaṁ.",
  "tika-s0105t9:21_0": "Evaṁ etissā desanāya mukhyapayojanaṁ dassetvā idāni anusaṅgikapayojanaṁ dassetuṁ “apicā”tiādi āraddhaṁ.",
  "tika-s0105t9:21_1": "Niyyānameva hi etissā desanāya mukhyapayojanaṁ tassa tadatthabhāvato.",
  "tika-s0105t9:21_2": "Buddhānaṁ pana mahantabhāvo anusaṅgikapayojanaṁ atthāpattiyāva gantabbato.",
  "tika-s0105t9:21_3": "Kīdiso nāmesa bhikkhūti āha “yo mahābhūte”tiādi.",
  "tika-s0105t9:21_4": "Pariyesantoti apariyesaṁ nirujjhanavasena mahābhūte gavesanto,",
  "tika-s0105t9:21_5": "tesaṁ anavasesanirodhaṁ vīmaṁsantoti vuttaṁ hoti.",
  "tika-s0105t9:21_6": "Vicaritvāti dhammatāya codiyamāno paricaritvā.",
  "tika-s0105t9:21_7": "Dhammatāsiddhaṁ kiretaṁ,",
  "tika-s0105t9:21_8": "yadidaṁ tassa bhikkhuno tathā vicaraṇaṁ yathā abhijātiyaṁ mahāpathavikampādi.",
  "tika-s0105t9:21_9": "Vissajjokāsanti vissajjaṭṭhānaṁ,",
  "tika-s0105t9:21_10": "“vissajjakara”ntipi pāṭho,",
  "tika-s0105t9:21_11": "vissajjakanti attho.",
  "tika-s0105t9:21_12": "Tasmāti buddhameva pucchitvā nikkaṅkhattā,",
  "tika-s0105t9:21_13": "tasseva vissajjituṁ samatthatāyāti vuttaṁ hoti.",
  "tika-s0105t9:21_14": "Mahantabhāvappakāsanatthanti sadevake loke anaññasādhāraṇassa buddhānaṁ mahantabhāvassa mahānubhāvatāya dīpanatthaṁ.",
  "tika-s0105t9:21_15": "Idañca kāraṇanti “sabbesampi buddhānaṁ sāsane ediso eko bhikkhu tadānubhāvappakāsako hotī”ti imampi kāraṇaṁ.",
  "tika-s0105t9:22_0": "Katthāti nimitte bhummaṁ,",
  "tika-s0105t9:22_1": "kasmiṁ ṭhāne kāraṇabhūteti atthaṁ dassetuṁ “kiṁ āgammā”ti vuttaṁ,",
  "tika-s0105t9:22_2": "kiṁ ārammaṇaṁ paccayabhūtaṁ adhigantvā adhigamanahetūti attho.",
  "tika-s0105t9:22_3": "Tenāha “kiṁ pattassā”ti.",
  "tika-s0105t9:22_4": "Kimārammaṇaṁ pattassa puggalassa nirujjhantīti sambandho,",
  "tika-s0105t9:22_5": "hetugabbhavisesanametaṁ.",
  "tika-s0105t9:22_6": "Teti mahābhūtā.",
  "tika-s0105t9:22_7": "Appavattivasenāti puna anuppajjanavasena.",
  "tika-s0105t9:22_8": "Sabbākārenāti vacanatthalakkhaṇarasapaccupaṭṭhānapadaṭṭhāna-",
  "tika-s0105t9:22_9": "samuṭṭhānakalāpacuṇṇanānattekattavinibbhogā-",
  "tika-s0105t9:22_10": "vinibbhogasabhāga-",
  "tika-s0105t9:22_11": "visabhāgaajjhattikabāhirasaṅgahapaccayasamannāhārapaccayavibhāgākārato,",
  "tika-s0105t9:22_12": "sasambhārasaṅkhepasasambhāravibhattisalakkhaṇasaṅkhepasalakkhaṇavibhattiākārato cāti sabbena ākārena.",
  "tika-s0105t9:23_0": "488.",
  "tika-s0105t9:23_1": "Dibbanti ettha pañcahi kāmaguṇehi samaṅgībhūtā hutvā vicaranti, kīḷanti,",
  "tika-s0105t9:23_2": "jotenti cāti devā, devalokā.",
  "tika-s0105t9:23_3": "Te yanti upagacchanti etenāti devayāniyo yathā “niyyānikā”ti ettha anīyasaddo katvatthe,",
  "tika-s0105t9:23_4": "tathā idha karaṇattheti daṭṭhabbaṁ.",
  "tika-s0105t9:23_5": "Tathā hi vuttaṁ “tena hesā”tiādi.",
  "tika-s0105t9:23_6": "Vasaṁ vattentoti ettha vasavattanaṁ nāma yathicchitaṭṭhānagamanaṁ.",
  "tika-s0105t9:23_7": "Tanti iddhividhañāṇaṁ.",
  "tika-s0105t9:23_8": "Cattāro mahārājāno etesaṁ issarāti cātumahārājikā.",
  "tika-s0105t9:23_9": "Kasmā panesa samīpe ṭhitaṁ sadevakalokapajjotaṁ bhagavantaṁ apucchitvā dūre deve upasaṅkamīti codanamapaneti “samīpe ṭhita”ntiādinā.",
  "tika-s0105t9:23_10": "“Ye devā maggaphalalābhino,",
  "tika-s0105t9:23_11": "tepi tamatthaṁ ekadesena jāneyyuṁ,",
  "tika-s0105t9:23_12": "buddhavisayo panāyaṁ pañho pucchito”ti cintetvā “na jānāmā”ti āhaṁsu.",
  "tika-s0105t9:23_13": "Tenāha “buddhavisaye”tiādi.",
  "tika-s0105t9:23_14": "Na labbhāti na sakkā,",
  "tika-s0105t9:23_15": "ajjhottharaṇaṁ nāmettha pucchāya nibbādhananti vuttaṁ “punappunaṁ pucchatī”ti.",
  "tika-s0105t9:23_16": "“Hatthato mocessāmā”ti vohāravasena vuttaṁ,",
  "tika-s0105t9:23_17": "handa naṁ dūramapanessāmāti vuttaṁ hoti.",
  "tika-s0105t9:23_18": "Abhikkantatarāti ettha abhisaddo atisaddatthoti āha “atikkantatarā”ti,",
  "tika-s0105t9:23_19": "rūpasampattiyā ceva paññāpaṭibhānādiguṇehi ca amhe abhibhuyya paresaṁ kāmanīyatarāti attho.",
  "tika-s0105t9:23_20": "Paṇītatarāti uḷāratarā.",
  "tika-s0105t9:23_21": "Tena vuttaṁ “uttamatarā”ti.",
  "tika-s0105t9:24_0": "491- 493.",
  "tika-s0105t9:24_1": "Sahassakkho pana sakko abhisametāvī āgataphalo viññātasāsano,",
  "tika-s0105t9:24_2": "so kasmā taṁ bhikkhuṁ upāyena niyyojesīti anuyogamapaneti “ayaṁ pana viseso”tiādinā.",
  "tika-s0105t9:25_0": "Khajjopanakanti rattiṁ jalantaṁ khuddakakimiṁ.",
  "tika-s0105t9:25_1": "Dhamanto viyāti mukhavātaṁ dento viya.",
  "tika-s0105t9:25_2": "Atthi cevāti ediso mahābhūtapariyesako puggalo nāma vijjamāno eva bhaveyya,",
  "tika-s0105t9:25_3": "mayā apesitoyeva pacchā jānissatīti adhippāyo.",
  "tika-s0105t9:25_4": "Tatoti tathā cintanato paraṁ.",
  "tika-s0105t9:25_5": "Iddhividhañāṇasseva adhippetattā devayāniyasadisova.",
  "tika-s0105t9:25_6": "“Devayāniyamaggoti vā…pe…",
  "tika-s0105t9:25_7": "abhiññāñāṇanti vā sabbametaṁ iddhividhañāṇasseva nāma”nti idaṁ pāḷiyaṁ,",
  "tika-s0105t9:25_8": "aṭṭhakathāsu ca tattha tattha āgataruḷhināmavasena vuttaṁ.",
  "tika-s0105t9:25_9": "Sabbāsupi hi abhiññāsu devayāniyamaggādiekacittakkhaṇikaappanādināmaṁ yathārahaṁ sambhavati.",
  "tika-s0105t9:26_0": "494.Āgamanapubbabhāgenimittanti brahmuno āgamanassa pubbabhāge uppajjanakanimittaṁ.",
  "tika-s0105t9:26_1": "Udayato pubbabhāgeti ānetvā sambandho.",
  "tika-s0105t9:26_2": "Imeti brahmakāyikā.",
  "tika-s0105t9:26_3": "Veyyākaraṇenāti byākaraṇena.",
  "tika-s0105t9:26_4": "Anāraddhacittoti anārādhitacitto atuṭṭhacitto.",
  "tika-s0105t9:26_5": "Vādanti dosaṁ.",
  "tika-s0105t9:26_6": "Vikkhepanti vācāya vividhā khepanaṁ.",
  "tika-s0105t9:27_0": "495.Kuhakattāti vuttanayena abhūtato aññesaṁ vimhāpetukāmattā.",
  "tika-s0105t9:27_1": "“Guhakattā”ti paṭhitvā guyhitukāmattāti atthampi vadanti keci.",
  "tika-s0105t9:28_0": "Tīradassīsakuṇūpamāvaṇṇanā",
  "tika-s0105t9:29_0": "497.Padesenāti ekadesena,",
  "tika-s0105t9:29_1": "upādinnakena sattasantānapariyāpannenāti attho.",
  "tika-s0105t9:29_2": "Anupādinnakepīti anindriyabaddhepi.",
  "tika-s0105t9:29_3": "Nippadesatoti anavasesato.",
  "tika-s0105t9:29_4": "Tasmāti tathā pucchitattā,",
  "tika-s0105t9:29_5": "pucchāya ayuttabhāvatoti adhippāyo.",
  "tika-s0105t9:29_6": "Pucchāmūḷhassāti pucchitumajānanato pucchāya sammūḷhassa.",
  "tika-s0105t9:29_7": "Vitathapañho hi “pucchāmūḷho”ti vuccati yathā “maggamūḷho”ti.",
  "tika-s0105t9:29_8": "Pucchāya dosaṁ dassetvāti tena katapucchāya pucchitākāre dosaṁ vibhāvetvā.",
  "tika-s0105t9:29_9": "Pucchāvissajjananti tathā sikkhāpitāya avitathapucchāya vissajjanaṁ.",
  "tika-s0105t9:29_10": "Yasmā vissajjanaṁ nāma pucchānurūpaṁ,",
  "tika-s0105t9:29_11": "pucchāsabhāgena vissajjetabbato,",
  "tika-s0105t9:29_12": "na ca tathāgatā virajjhitvā katapucchānurūpaṁ virajjhitvāva vissajjenti,",
  "tika-s0105t9:29_13": "atthasabhāgatāya ca vissajjanassa pucchakā tadatthaṁ anavabujjhantā sammuyhanti,",
  "tika-s0105t9:29_14": "tasmā pucchaṁ sikkhāpetvā avitathapucchāya vissajjanaṁ buddhānamāciṇṇanti veditabbaṁ.",
  "tika-s0105t9:29_15": "Tenāha “kasmā”tiādi.",
  "tika-s0105t9:29_16": "Duviññāpayoti yathāvuttakāraṇena duviññāpetabbo.",
  "tika-s0105t9:30_0": "498.Na patiṭṭhātīti paccayaṁ katvā na patiṭṭhahati.",
  "tika-s0105t9:30_1": "“Katthā”ti idaṁ nimitte bhummanti āha “kiṁ āgammā”ti.",
  "tika-s0105t9:30_2": "Appatiṭṭhāti appaccayā,",
  "tika-s0105t9:30_3": "sabbena sabbaṁ samucchinnakāraṇāti attho.",
  "tika-s0105t9:30_4": "Upādinnaṁyevāti indriyabaddhameva.",
  "tika-s0105t9:30_5": "Yasmā ekadisābhimukhaṁ santānavasena bahudhā saṇṭhite rūpappabandhe dīghasaññā,",
  "tika-s0105t9:30_6": "tamupādāya tato appakaṁ saṇṭhite rassasaññā,",
  "tika-s0105t9:30_7": "tadubhayañca visesato rūpaggahaṇamukhena gayhati,",
  "tika-s0105t9:30_8": "tasmā “saṇṭhānavasenā”tiādi vuttaṁ.",
  "tika-s0105t9:30_9": "Appaparimāṇe rūpasaṅghāte aṇusaññā,",
  "tika-s0105t9:30_10": "tadupādāya tato mahati thūlasaññā,",
  "tika-s0105t9:30_11": "idampi dvayaṁ visesato rūpaggahaṇamukhena gayhatīti āha “imināpī”tiādi. “Pi-",
  "tika-s0105t9:30_12": "saddena cettha ‘saṇṭhānavasena upādārūpaṁ vutta”nti etthāpi vaṇṇamattameva kathitanti imamatthaṁ samuccinātī”ti vadanti.",
  "tika-s0105t9:30_13": "Vaṇṇasaddo hettha rūpāyatanapariyāyova.",
  "tika-s0105t9:30_14": "Subhanti sundaraṁ,",
  "tika-s0105t9:30_15": "iṭṭhanti attho.",
  "tika-s0105t9:30_16": "Asubhanti asundaraṁ,",
  "tika-s0105t9:30_17": "aniṭṭhanti attho.",
  "tika-s0105t9:30_18": "Tenāha “iṭṭhāniṭṭhārammaṇaṁ panevaṁ kathita”nti.",
  "tika-s0105t9:30_19": "Dīghaṁ rassaṁ aṇuṁ thūlaṁ subhāsubhanti tīsupi ṭhānesu rūpāyatanamukhena upādārūpasseva gahaṇaṁ bhūtarūpānaṁ visuṁ gahitattāti daṭṭhabbaṁ.",
  "tika-s0105t9:30_20": "“Kattha āpo ca pathavī,",
  "tika-s0105t9:30_21": "tejo vāyo na gādhatī”ti hi bhūtarūpāni visuṁ gayhanti.",
  "tika-s0105t9:30_22": "Nāmanti vedanādikkhandhacatukkaṁ.",
  "tika-s0105t9:30_23": "Tañhi ārammaṇābhimukhaṁ namanato,",
  "tika-s0105t9:30_24": "nāmakaraṇato ca “nāma”nti vuccati.",
  "tika-s0105t9:30_25": "Heṭṭhā “dīghaṁ rassa”ntiādinā vuttameva idha ruppanaṭṭhena rūpasaññāya gahitanti dasseti “dīghādibheda”nti iminā.",
  "tika-s0105t9:30_26": "Ādisaddena āpādīnañca saṅgaho.",
  "tika-s0105t9:30_27": "Yasmā vā dīghādisamaññā na rūpāyatanavatthukāva,",
  "tika-s0105t9:30_28": "atha kho bhūtarūpavatthukāpi.",
  "tika-s0105t9:30_29": "Tathā hi saṇṭhānaṁ phusanamukhenapi gayhati,",
  "tika-s0105t9:30_30": "tasmā dīgharassādiggahaṇena bhūtarūpampi gayhatevāti imamatthaṁ viññāpetuṁ “dīghādibhedaṁ rūpa” micceva vuttaṁ.",
  "tika-s0105t9:30_31": "Kiṁ āgammāti kiṁ adhigantvā kissa adhigamanahetu.",
  "tika-s0105t9:30_32": "“Uparujjhatī”ti idaṁ anuppādanirodhaṁ sandhāya vuttaṁ,",
  "tika-s0105t9:30_33": "na khaṇanirodhanti āha “asesametaṁ nappavattatī”ti.",
  "tika-s0105t9:31_0": "499.Tatra veyyākaraṇaṁ bhavatīti anusandhivacanamattaṁ cuṇṇiyapāṭhaṁ vatvā veyyākaraṇavacanabhūtaṁ viññāṇantiādiṁ silokamāhāti adhippāyo.",
  "tika-s0105t9:31_1": "Viññātabbanti visiṭṭhena ñāṇena ñātabbaṁ,",
  "tika-s0105t9:31_2": "sabbañāṇuttamena ariyamaggañāṇena paccakkhato jānitabbanti attho.",
  "tika-s0105t9:31_3": "Tenāha “nibbānassetaṁ nāma”nti.",
  "tika-s0105t9:31_4": "Nidassīyateti nidassanaṁ,",
  "tika-s0105t9:31_5": "cakkhuviññeyyaṁ,",
  "tika-s0105t9:31_6": "na nidassanaṁ anidassanaṁ,",
  "tika-s0105t9:31_7": "acakkhuviññeyyanti atthaṁ vadanti.",
  "tika-s0105t9:31_8": "Nidassanaṁ vā upamā,",
  "tika-s0105t9:31_9": "tadetassa natthīti anidassanaṁ.",
  "tika-s0105t9:31_10": "Na hi nibbānassa niccassa ekabhūtassa accantapaṇītasabhāvassa sadisaṁ nidassanaṁ kutoci labbhatīti.",
  "tika-s0105t9:31_11": "Yaṁ ahutvā sambhoti,",
  "tika-s0105t9:31_12": "hutvā paṭiveti,",
  "tika-s0105t9:31_13": "taṁ saṅkhataṁ udayavayantehi saantaṁ,",
  "tika-s0105t9:31_14": "asaṅkhatassa pana nibbānassa niccassa te ubhopi antā na santi,",
  "tika-s0105t9:31_15": "tato eva navabhāvāpagamasaṅkhātā jaratāpi tassa natthīti vuttaṁ “uppādanto vā”tiādi.",
  "tika-s0105t9:31_16": "Tattha uppādantoti uppādāvatthā.",
  "tika-s0105t9:31_17": "Vayantoti bhaṅgāvatthā.",
  "tika-s0105t9:31_18": "Ṭhitassa aññathattantoti jaratā vuttā.",
  "tika-s0105t9:31_19": "Avasesaggahaṇena ṭhitāvatthā anuññātā hoti.",
  "tika-s0105t9:31_20": "Titthassāti pānatitthassa.",
  "tika-s0105t9:31_21": "Tattha nibbacanaṁ dasseti “tañhī”tiādinā.",
  "tika-s0105t9:31_22": "Papantīti pakārena pivanti.",
  "tika-s0105t9:31_23": "Tathā hi ācariyena vuttaṁ “papanti etthāti papanti vuttaṁ.",
  "tika-s0105t9:31_24": "Ettha hi papanti pānatittha”nti niruttinayena,",
  "tika-s0105t9:31_25": "yathārutalakkhaṇena vā pa-",
  "tika-s0105t9:31_26": "kārassa bha-",
  "tika-s0105t9:31_27": "kāro kato.Sabbatoti sabbakammaṭṭhānamukhato.",
  "tika-s0105t9:31_28": "Tenāha “aṭṭhatiṁsāya kammaṭṭhānesu yena yena mukhenā”ti.",
  "tika-s0105t9:31_29": "Ayaṁ aṭṭhakathāto aparo nayo –",
  "tika-s0105t9:31_30": "pakārena bhāsanaṁ jotanaṁ pabhā,",
  "tika-s0105t9:31_31": "sabbato pabhā assāti sabbatopabhaṁ,",
  "tika-s0105t9:31_32": "kenaci anupakkiliṭṭhatāya samantato pabhassaraṁ visuddhanti attho.",
  "tika-s0105t9:31_33": "Ettha nibbāneti nimitte bhummaṁ dasseti “idaṁ nibbānaṁ āgammā”ti iminā.",
  "tika-s0105t9:31_34": "Yena nibbānamadhigataṁ,",
  "tika-s0105t9:31_35": "taṁ santatipariyāpannānaṁyeva idha anuppādanirodho adhippetoti vuttaṁ “upādinnakadhammajātaṁ nirujjhati,",
  "tika-s0105t9:31_36": "appavattaṁ hotī”ti.",
  "tika-s0105t9:32_0": "Tatthāti yadetaṁ “viññāṇassa nirodhenā”ti padaṁ vuttaṁ, tasmiṁ.",
  "tika-s0105t9:32_1": "Viññāṇaṁ uddharati tassa vibhajjitabbattā.",
  "tika-s0105t9:32_2": "Carimakaviññāṇanti arahato cuticittasaṅkhātaṁ parinibbānacittaṁ.",
  "tika-s0105t9:32_3": "Abhisaṅkhāraviññāṇanti puññādiabhisaṅkhāracittaṁ.",
  "tika-s0105t9:32_4": "Etthetaṁ uparujjhatīti etasmiṁ nibbāne etaṁ nāmarūpaṁ anupādisesāya nibbānadhātuyā nirujjhati.",
  "tika-s0105t9:32_5": "Tenāha “vijjhāta…pe…",
  "tika-s0105t9:32_6": "bhāvaṁ yātī”ti.",
  "tika-s0105t9:32_7": "Vijjhātadīpasikhā viyāti nibbutadīpasikhā viya.",
  "tika-s0105t9:32_8": "“Abhisaṅkhāraviññāṇassāpī”tiādinā saupādisesanibbānadhātumukhena anupādisesanibbānadhātumeva vadati nāmarūpassa",
  "tika-s0105t9:32_9": "anavasesato uparujjhanassa adhippetattā.",
  "tika-s0105t9:32_10": "Tena vuttaṁ “anuppādavasena uparujjhatī”ti.",
  "tika-s0105t9:32_11": "Sotāpattimaggañāṇenāti kattari,",
  "tika-s0105t9:32_12": "karaṇe vā karaṇavacanaṁ,",
  "tika-s0105t9:32_13": "nirodhenāti pana hetumhi.",
  "tika-s0105t9:32_14": "Etthāti nibbāne.",
  "tika-s0105t9:32_15": "Sesaṁ sabbattha uttānatthameva.",
  "tika-s0105t9:33_0": "Iti sumaṅgalavilāsiniyā dīghanikāyaṭṭhakathāya paramasukhumagambhīraduranubodhatthaparidīpanāya suvimalavipulapaññāveyyattiyajananāya",
  "tika-s0105t9:33_1": "sādhuvilāsiniyā nāma līnatthapakāsaniyā kevaṭṭasuttavaṇṇanāya līnatthapakāsanā.",
  "tika-s0105t9:34_0": "Kevaṭṭasuttavaṇṇanā niṭṭhitā."
}