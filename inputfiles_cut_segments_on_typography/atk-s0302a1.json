{
  "atk-s0302a1:0_0": "2. Abhisamayasaṁyuttaṁ",
  "atk-s0302a1:1_0": "1. Nakhasikhāsuttavaṇṇanā",
  "atk-s0302a1:2_0": "74.",
  "atk-s0302a1:2_1": "Abhisamayasaṁyuttassa paṭhame nakhasikhāyanti maṁsaṭṭhānena vimutte nakhagge.",
  "atk-s0302a1:2_2": "Nakhasikhā ca nāma lokiyānaṁ mahatīpi hoti,",
  "atk-s0302a1:2_3": "satthu pana rattuppalapattakoṭi viya sukhumā.",
  "atk-s0302a1:2_4": "Kathaṁ panettha paṁsu patiṭṭhitoti?",
  "atk-s0302a1:2_5": "Adhiṭṭhānabalena.",
  "atk-s0302a1:2_6": "Bhagavatā hi atthaṁ ñāpetukāmena adhiṭṭhānabalena tattha patiṭṭhāpito.",
  "atk-s0302a1:2_7": "Satimaṁ kalanti mahāpathaviyā paṁsuṁ satakoṭṭhāse katvā tato ekakoṭṭhāsaṁ.",
  "atk-s0302a1:2_8": "Paratopi eseva nayo.",
  "atk-s0302a1:2_9": "Abhisametāvinoti paññāya ariyasaccāni abhisametvā ṭhitassa.",
  "atk-s0302a1:2_10": "Purimaṁ dukkhakkhandhaṁ parikkhīṇaṁ pariyādiṇṇaṁ upanidhāyāti etadeva bahutaraṁ dukkhaṁ,",
  "atk-s0302a1:2_11": "yadidaṁ parikkhīṇanti evaṁ paṭhamaṁ vuttaṁ dukkhakkhandhaṁ upanidhāya,",
  "atk-s0302a1:2_12": "ñāṇena taṁ tassa santike ṭhapetvā upaparikkhiyamāneti attho.",
  "atk-s0302a1:2_13": "Katamaṁ panettha purimadukkhaṁ nāma?",
  "atk-s0302a1:2_14": "Yaṁ parikkhīṇaṁ.",
  "atk-s0302a1:2_15": "Katamaṁ pana parikkhīṇaṁ?",
  "atk-s0302a1:2_16": "Yaṁ paṭhamamaggassa abhāvitattā uppajjeyya.",
  "atk-s0302a1:2_17": "Katamaṁ pana upanidhāya?",
  "atk-s0302a1:2_18": "Yaṁ sattasu attabhāvesu apāye aṭṭhamañca paṭisandhiṁ ādiṁ katvā yattha katthaci uppajjeyya,",
  "atk-s0302a1:2_19": "sabbaṁ taṁ parikkhīṇanti veditabbaṁ.",
  "atk-s0302a1:2_20": "Sattakkhattunti satta vāre,",
  "atk-s0302a1:2_21": "sattasu attabhāvesūti attho.",
  "atk-s0302a1:2_22": "Paramatāti idamassa paraṁ pamāṇanti dasseti.",
  "atk-s0302a1:2_23": "Mahatthiyoti mahato atthassa nipphādako. Paṭhamaṁ.",
  "atk-s0302a1:3_0": "2. Pokkharaṇīsuttavaṇṇanā",
  "atk-s0302a1:4_0": "75.",
  "atk-s0302a1:4_1": "Dutiye pokkharaṇīti vāpī.",
  "atk-s0302a1:4_2": "Ubbedhenāti gambhīratāya.",
  "atk-s0302a1:4_3": "Samatittikāti mukhavaṭṭisamā.",
  "atk-s0302a1:4_4": "Kākapeyyāti sakkā hoti tīre ṭhitena kākena pakatiyāpi mukhatuṇḍikaṁ otāretvā pātuṁ. Dutiyaṁ.",
  "atk-s0302a1:5_0": "3. Saṁbhejjaudakasuttādivaṇṇanā",
  "atk-s0302a1:6_0": "76- 77.",
  "atk-s0302a1:6_1": "Tatiye yatthimāti yasmiṁ sambhijjaṭṭhāne imā.",
  "atk-s0302a1:6_2": "Saṁsandantīti samāgantvā sandanti.",
  "atk-s0302a1:6_3": "Samentīti samāgacchanti.",
  "atk-s0302a1:6_4": "Dve vā ti vāti dve vā tīṇi vā.",
  "atk-s0302a1:6_5": "Udakaphusitānīti udakabindūni.",
  "atk-s0302a1:6_6": "Saṁbhejjaudakanti aññāhi nadīhi saddhiṁ sambhinnaṭṭhāne udakaṁ.",
  "atk-s0302a1:6_7": "Catutthaṁ uttānatthameva.",
  "atk-s0302a1:6_8": "Tatiyacatutthāni.",
  "atk-s0302a1:7_0": "5. Pathavīsuttādivaṇṇanā",
  "atk-s0302a1:8_0": "78- 84.",
  "atk-s0302a1:8_1": "Pañcame mahāpathaviyāti cakkavāḷabbhantarāya mahāpathaviyā uddharitvā.",
  "atk-s0302a1:8_2": "Kolaṭṭhimattiyoti padaraṭṭhipamāṇā.",
  "atk-s0302a1:8_3": "Guḷikāti mattikaguḷikā.",
  "atk-s0302a1:8_4": "Upanikkhipeyyāti ekasmiṁ ṭhāne ṭhapeyya.",
  "atk-s0302a1:8_5": "Chaṭṭhādīsu vuttanayeneva attho veditabbo.",
  "atk-s0302a1:8_6": "Pariyosāne pana aññatitthiyasamaṇabrāhmaṇaparibbājakānaṁ adhigamoti bāhirakānaṁ sabbopi guṇādhigamo paṭhamamaggena",
  "atk-s0302a1:8_7": "adhigataguṇānaṁ satabhāgampi sahassabhāgampi satasahassabhāgampi na upagacchatīti.",
  "atk-s0302a1:8_8": "Pañcamādīni.",
  "atk-s0302a1:9_0": "Abhisamayasaṁyuttavaṇṇanā niṭṭhitā."
}