{
  "pli-tv-bu-vb-pc17:0.1_0": "Theravāda Vinaya",
  "pli-tv-bu-vb-pc17:0.2_0": "Mahāvibhaṅga",
  "pli-tv-bu-vb-pc17:0.3_0": "Pācittiyakaṇḍa",
  "pli-tv-bu-vb-pc17:0.4_0": "Bhūtagāmavagga",
  "pli-tv-bu-vb-pc17:0.5_0": "17. Nikkaḍḍhanasikkhāpada",
  "pli-tv-bu-vb-pc17:1.1_0": "Tena samayena buddho bhagavā sāvatthiyaṁ viharati jetavane anāthapiṇḍikassa ārāme.",
  "pli-tv-bu-vb-pc17:1.2_0": "Tena kho pana samayena sattarasavaggiyā bhikkhū aññataraṁ paccantimaṁ mahāvihāraṁ paṭisaṅkharonti—",
  "pli-tv-bu-vb-pc17:1.3_0": "“idha mayaṁ vassaṁ vasissāmā”ti.",
  "pli-tv-bu-vb-pc17:1.4_0": "Addasaṁsu kho chabbaggiyā bhikkhū sattarasavaggiye bhikkhū vihāraṁ paṭisaṅkharonte.",
  "pli-tv-bu-vb-pc17:1.5_0": "Disvāna evamāhaṁsu—",
  "pli-tv-bu-vb-pc17:1.6_0": "“ime, āvuso, sattarasavaggiyā bhikkhū vihāraṁ paṭisaṅkharonti.",
  "pli-tv-bu-vb-pc17:1.7_0": "Handa ne vuṭṭhāpessāmā”ti.",
  "pli-tv-bu-vb-pc17:1.8_0": "Ekacce evamāhaṁsu—",
  "pli-tv-bu-vb-pc17:1.9_0": "“āgamethāvuso, yāva paṭisaṅkharonti; paṭisaṅkhate vuṭṭhāpessāmā”ti.",
  "pli-tv-bu-vb-pc17:1.10_0": "Atha kho chabbaggiyā bhikkhū sattarasavaggiye bhikkhū etadavocuṁ—",
  "pli-tv-bu-vb-pc17:1.11_0": "“uṭṭhethāvuso, amhākaṁ vihāro pāpuṇātī”ti.",
  "pli-tv-bu-vb-pc17:1.12_0": "“Nanu, āvuso, paṭikacceva ācikkhitabbaṁ, mayañcaññaṁ paṭisaṅkhareyyāmā”ti.",
  "pli-tv-bu-vb-pc17:1.13_0": "“Nanu, āvuso, saṅghiko vihāro”ti?",
  "pli-tv-bu-vb-pc17:1.14_0": "“Āmāvuso, saṅghiko vihāro”ti.",
  "pli-tv-bu-vb-pc17:1.15_0": "“Uṭṭhethāvuso, amhākaṁ vihāro pāpuṇātī”ti.",
  "pli-tv-bu-vb-pc17:1.16_0": "“Mahallako, āvuso, vihāro.",
  "pli-tv-bu-vb-pc17:1.17_0": "Tumhepi vasatha, mayampi vasissāmā”ti.",
  "pli-tv-bu-vb-pc17:1.18_0": "“Uṭṭhethāvuso, amhākaṁ vihāro pāpuṇātī”ti kupitā anattamanā gīvāyaṁ gahetvā nikkaḍḍhanti.",
  "pli-tv-bu-vb-pc17:1.19_0": "Te nikkaḍḍhīyamānā rodanti.",
  "pli-tv-bu-vb-pc17:1.20_0": "Bhikkhū evamāhaṁsu—“kissa tumhe, āvuso, rodathā”ti?",
  "pli-tv-bu-vb-pc17:1.21_0": "“Ime, āvuso, chabbaggiyā bhikkhū kupitā anattamanā amhe saṅghikā vihārā nikkaḍḍhantī”ti.",
  "pli-tv-bu-vb-pc17:1.22_0": "Ye te bhikkhū appicchā …pe… te ujjhāyanti khiyyanti vipācenti—",
  "pli-tv-bu-vb-pc17:1.23_0": "“kathañhi nāma chabbaggiyā bhikkhū kupitā anattamanā bhikkhū saṅghikā vihārā nikkaḍḍhissantī”ti.",
  "pli-tv-bu-vb-pc17:1.24_0": "Atha kho te bhikkhū chabbaggiye bhikkhū anekapariyāyena vigarahitvā bhagavato etamatthaṁ ārocesuṁ …pe…",
  "pli-tv-bu-vb-pc17:1.25_0": "“saccaṁ kira tumhe, bhikkhave, kupitā anattamanā bhikkhū saṅghikā vihārā nikkaḍḍhathā”ti?",
  "pli-tv-bu-vb-pc17:1.26_0": "“Saccaṁ, bhagavā”ti.",
  "pli-tv-bu-vb-pc17:1.27_0": "Vigarahi buddho bhagavā …pe…",
  "pli-tv-bu-vb-pc17:1.28_0": "kathañhi nāma tumhe, moghapurisā, kupitā anattamanā bhikkhū saṅghikā vihārā nikkaḍḍhissatha?",
  "pli-tv-bu-vb-pc17:1.29_0": "Netaṁ, moghapurisā, appasannānaṁ vā pasādāya …pe…",
  "pli-tv-bu-vb-pc17:1.30_0": "evañca pana, bhikkhave, imaṁ sikkhāpadaṁ uddiseyyātha—",
  "pli-tv-bu-vb-pc17:1.31.1_0": "“Yo pana bhikkhu bhikkhuṁ kupito anattamano saṅghikā vihārā nikkaḍḍheyya vā nikkaḍḍhāpeyya vā,",
  "pli-tv-bu-vb-pc17:1.31.1_1": "pācittiyan”ti.",
  "pli-tv-bu-vb-pc17:2.1.1_0": "Yo panāti",
  "pli-tv-bu-vb-pc17:2.1.2_0": "yo yādiso …pe…",
  "pli-tv-bu-vb-pc17:2.1.3_0": "bhikkhūti",
  "pli-tv-bu-vb-pc17:2.1.4_0": "…pe… ayaṁ imasmiṁ atthe adhippeto bhikkhūti.",
  "pli-tv-bu-vb-pc17:2.1.5_0": "Bhikkhunti",
  "pli-tv-bu-vb-pc17:2.1.6_0": "aññaṁ bhikkhuṁ.",
  "pli-tv-bu-vb-pc17:2.1.7_0": "Kupito anattamanoti",
  "pli-tv-bu-vb-pc17:2.1.8_0": "anabhiraddho āhatacitto khilajāto.",
  "pli-tv-bu-vb-pc17:2.1.9_0": "Saṅghiko nāma vihāro",
  "pli-tv-bu-vb-pc17:2.1.10_0": "saṅghassa dinno hoti pariccatto.",
  "pli-tv-bu-vb-pc17:2.1.11_0": "Nikkaḍḍheyyāti",
  "pli-tv-bu-vb-pc17:2.1.12_0": "gabbhe gahetvā pamukhaṁ nikkaḍḍhati, āpatti pācittiyassa.",
  "pli-tv-bu-vb-pc17:2.1.13_0": "Pamukhe gahetvā bahi nikkaḍḍhati, āpatti pācittiyassa.",
  "pli-tv-bu-vb-pc17:2.1.14_0": "Ekena payogena bahukepi dvāre atikkāmeti, āpatti pācittiyassa.",
  "pli-tv-bu-vb-pc17:2.1.15_0": "Nikkaḍḍhāpeyyāti",
  "pli-tv-bu-vb-pc17:2.1.16_0": "aññaṁ āṇāpeti, āpatti pācittiyassa.",
  "pli-tv-bu-vb-pc17:2.1.17_0": "Sakiṁ āṇatto bahukepi dvāre atikkāmeti, āpatti pācittiyassa.",
  "pli-tv-bu-vb-pc17:2.2.1_0": "Saṅghike saṅghikasaññī kupito anattamano nikkaḍḍhati vā nikkaḍḍhāpeti vā, āpatti pācittiyassa.",
  "pli-tv-bu-vb-pc17:2.2.2_0": "Saṅghike vematiko kupito anattamano nikkaḍḍhati vā nikkaḍḍhāpeti vā, āpatti pācittiyassa.",
  "pli-tv-bu-vb-pc17:2.2.3_0": "Saṅghike puggalikasaññī kupito anattamano nikkaḍḍhati vā nikkaḍḍhāpeti vā, āpatti pācittiyassa.",
  "pli-tv-bu-vb-pc17:2.2.4_0": "Tassa parikkhāraṁ nikkaḍḍhati vā nikkaḍḍhāpeti vā, āpatti dukkaṭassa.",
  "pli-tv-bu-vb-pc17:2.2.5_0": "Vihārassa upacārā vā upaṭṭhānasālāya vā maṇḍapā vā rukkhamūlā vā ajjhokāsā vā nikkaḍḍhati vā nikkaḍḍhāpeti vā,",
  "pli-tv-bu-vb-pc17:2.2.5_1": "āpatti dukkaṭassa.",
  "pli-tv-bu-vb-pc17:2.2.6_0": "Tassa parikkhāraṁ nikkaḍḍhati vā nikkaḍḍhāpeti vā, āpatti dukkaṭassa.",
  "pli-tv-bu-vb-pc17:2.2.7_0": "Anupasampannaṁ vihārā vā vihārassa upacārā vā upaṭṭhānasālāya vā maṇḍapā vā rukkhamūlā vā ajjhokāsā vā nikkaḍḍhati vā nikkaḍḍhāpeti vā,",
  "pli-tv-bu-vb-pc17:2.2.7_1": "āpatti dukkaṭassa.",
  "pli-tv-bu-vb-pc17:2.2.8_0": "Tassa parikkhāraṁ nikkaḍḍhati vā nikkaḍḍhāpeti vā, āpatti dukkaṭassa.",
  "pli-tv-bu-vb-pc17:2.2.9_0": "Puggalike saṅghikasaññī, āpatti dukkaṭassa.",
  "pli-tv-bu-vb-pc17:2.2.10_0": "Puggalike vematiko, āpatti dukkaṭassa.",
  "pli-tv-bu-vb-pc17:2.2.11_0": "Puggalike puggalikasaññī aññassa puggalike āpatti dukkaṭassa.",
  "pli-tv-bu-vb-pc17:2.2.12_0": "Attano puggalike anāpatti.",
  "pli-tv-bu-vb-pc17:2.3.1_0": "Anāpatti—",
  "pli-tv-bu-vb-pc17:2.3.2_0": "alajjiṁ nikkaḍḍhati vā nikkaḍḍhāpeti vā,",
  "pli-tv-bu-vb-pc17:2.3.3_0": "tassa parikkhāraṁ nikkaḍḍhati vā nikkaḍḍhāpeti vā,",
  "pli-tv-bu-vb-pc17:2.3.4_0": "ummattakaṁ nikkaḍḍhati vā nikkaḍḍhāpeti vā,",
  "pli-tv-bu-vb-pc17:2.3.5_0": "tassa parikkhāraṁ nikkaḍḍhati vā nikkaḍḍhāpeti vā,",
  "pli-tv-bu-vb-pc17:2.3.6_0": "bhaṇḍanakārakaṁ kalahakārakaṁ vivādakārakaṁ bhassakārakaṁ saṅghe adhikaraṇakārakaṁ nikkaḍḍhati vā nikkaḍḍhāpeti vā,",
  "pli-tv-bu-vb-pc17:2.3.7_0": "tassa parikkhāraṁ nikkaḍḍhati vā nikkaḍḍhāpeti vā,",
  "pli-tv-bu-vb-pc17:2.3.8_0": "antevāsikaṁ vā saddhivihārikaṁ vā na sammā vattantaṁ nikkaḍḍhati vā nikkaḍḍhāpeti vā,",
  "pli-tv-bu-vb-pc17:2.3.9_0": "tassa parikkhāraṁ nikkaḍḍhati vā nikkaḍḍhāpeti vā,",
  "pli-tv-bu-vb-pc17:2.3.10_0": "ummattakassa,",
  "pli-tv-bu-vb-pc17:2.3.11_0": "ādikammikassāti.",
  "pli-tv-bu-vb-pc17:2.3.12_0": "Nikkaḍḍhanasikkhāpadaṁ niṭṭhitaṁ sattamaṁ."
}