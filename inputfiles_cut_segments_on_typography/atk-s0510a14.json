{
  "atk-s0510a14:0_0": "14. Sobhitavaggo",
  "atk-s0510a14:1_0": "1. Sobhitattheraapadānavaṇṇanā",
  "atk-s0510a14:2_0": "Padumuttaronāma jinotiādikaṁ āyasmato sobhitattherassa apadānaṁ.",
  "atk-s0510a14:2_1": "Ayampi purimabuddhesu katādhikāro tattha tattha bhave vivaṭṭūpanissayāni puññāni upacinanto padumuttarassa",
  "atk-s0510a14:2_2": "bhagavato kāle ekasmiṁ kulagehe nibbatto viññutaṁ patto gharāvāsaṁ saṇṭhapetvā ekadivasaṁ satthārā dhamme",
  "atk-s0510a14:2_3": "desiyamāne somanassena pasannamānaso nānappakārehi thomesi.",
  "atk-s0510a14:2_4": "So teneva somanassena kālaṁ katvā devesu nibbatto tattha dibbasukhaṁ anubhavitvā manussesu ca manussasukhaṁ",
  "atk-s0510a14:2_5": "anubhavitvā imasmiṁ buddhuppāde sāvatthiyaṁ kulagehe nibbatto sattavassikova pabbajitvā nacirasseva chaḷabhiñño",
  "atk-s0510a14:2_6": "arahā ahosi.",
  "atk-s0510a14:3_0": "1.",
  "atk-s0510a14:3_1": "So aparabhāge attano pubbakammaṁ saritvā somanassajāto pubbacaritāpadānaṁ pakāsento padumuttaro nāma jinotiādimāha.",
  "atk-s0510a14:3_2": "Taṁ sabbaṁ heṭṭhā vuttanayattā suviññeyyamevāti.",
  "atk-s0510a14:4_0": "Sobhitattheraapadānavaṇṇanā samattā.",
  "atk-s0510a14:5_0": "2. Sudassanattheraapadānavaṇṇanā",
  "atk-s0510a14:6_0": "Vitthatāya nadītīretiādikaṁ āyasmato sudassanattherassa apadānaṁ.",
  "atk-s0510a14:6_1": "Ayampi purimajinavaresu katādhikāro tattha tattha bhave katapuññūpacayo sikhissa bhagavato kāle kulagehe",
  "atk-s0510a14:6_2": "nibbatto vuddhippatto gharāvāsaṁ saṇṭhapetvā vasanto vitthatāya nāma gaṅgāya samīpe pilakkhuphalitaṁ",
  "atk-s0510a14:6_3": "pariyesanto tassā tīre nisinnaṁ jalamānaaggisikhaṁ iva sikhiṁ sammāsambuddhaṁ disvā pasannamānaso ketakīpupphaṁ",
  "atk-s0510a14:6_4": "vaṇṭeneva chinditvā pūjento evamāha – “bhante,",
  "atk-s0510a14:6_5": "yena ñāṇena tvaṁ evaṁ mahānubhāvo sabbaññubuddho jāto,",
  "atk-s0510a14:6_6": "taṁ ñāṇaṁ ahaṁ pūjemī”ti.",
  "atk-s0510a14:6_7": "Atha bhagavā anumodanamakāsi.",
  "atk-s0510a14:6_8": "So tena puññena devamanussesu jāto ubhayasampattiyo anubhavitvā imasmiṁ buddhuppāde ekasmiṁ kulagehe",
  "atk-s0510a14:6_9": "nibbatto satthari pasanno pabbajitvā nacirasseva arahā ahosi.",
  "atk-s0510a14:7_0": "10.",
  "atk-s0510a14:7_1": "So attano katakusalaṁ saritvā somanassajāto pubbacaritāpadānaṁ pakāsento vitthatāya nadītīretiādimāha.",
  "atk-s0510a14:7_2": "Tattha vitthatāyāti vittharati pattharati vitthiṇṇā hotīti vitthatā,",
  "atk-s0510a14:7_3": "nadanti saddaṁ karonti itā gatā pavattāti nadī,",
  "atk-s0510a14:7_4": "nadiṁ tarantā etaṁ patvā tiṇṇā nāma hontīti tīraṁ,",
  "atk-s0510a14:7_5": "tassā vitthatāya nadiyā tīre tīrasamīpeti attho.",
  "atk-s0510a14:7_6": "Ketakiṁ pupphitaṁ disvāti kucchitākārena gaṇhantānaṁ hatthaṁ kaṇḍako chindati vijjhatīti ketaṁ,",
  "atk-s0510a14:7_7": "ketassa esā ketakīpupphaṁ,",
  "atk-s0510a14:7_8": "taṁ disvā vaṇṭaṁ chinditvāti sambandho.",
  "atk-s0510a14:8_0": "11.Sikhino lokabandhunoti sikhī vuccati aggi,",
  "atk-s0510a14:8_1": "sikhīsadisā nīlapītādibhedā jalamānā chabbaṇṇaghanaraṁsiyo yassa so sikhī,",
  "atk-s0510a14:8_2": "lokassa sakalalokattayassa bandhu ñātakoti lokabandhu,",
  "atk-s0510a14:8_3": "tassa sikhino lokabandhuno ketakīpupphaṁ vaṇṭe chinditvā pūjesinti sambandho.",
  "atk-s0510a14:8_4": "Sesaṁ uttānatthamevāti.",
  "atk-s0510a14:9_0": "Sudassanattheraapadānavaṇṇanā samattā.",
  "atk-s0510a14:10_0": "3. Candanapūjanakattheraapadānavaṇṇanā",
  "atk-s0510a14:11_0": "Candabhāgānadītīretiādikaṁ āyasmato candanapūjanakattherassa apadānaṁ.",
  "atk-s0510a14:11_1": "Ayampi purimabuddhesu katādhikāro tattha tattha bhave vivaṭṭūpanissayāni puññāni upacinanto atthadassissa",
  "atk-s0510a14:11_2": "bhagavato kāle himavante candabhāgānadiyā samīpe kinnarayoniyaṁ nibbatto pupphabhakkho pupphanivasano",
  "atk-s0510a14:11_3": "candanaagaruādīsu gandhavibhūsito himavante bhummadevatā viya uyyānakīḷajalakīḷādianekasukhaṁ anubhavanto",
  "atk-s0510a14:11_4": "vāsaṁ kappesi.",
  "atk-s0510a14:11_5": "Tadā atthadassī bhagavā tassānukampāya himavantaṁ gantvā ākāsato oruyha saṅghāṭiṁ paññāpetvā nisīdi.",
  "atk-s0510a14:11_6": "So kinnaro taṁ bhagavantaṁ vijjotamānaṁ tattha nisinnaṁ disvā pasannamānaso sugandhacandanena pūjesi.",
  "atk-s0510a14:11_7": "Tassa bhagavā anumodanaṁ akāsi.",
  "atk-s0510a14:12_0": "17.",
  "atk-s0510a14:12_1": "So tena puññena tena somanassena yāvatāyukaṁ ṭhatvā tato cuto devaloke nibbatto aparāparaṁ cha kāmāvacarasampattiyo",
  "atk-s0510a14:12_2": "anubhavitvā manussesu cakkavattirajjapadesarajjasampattiyo anubhavitvā imasmiṁ buddhuppāde kulagehe nibbatto",
  "atk-s0510a14:12_3": "viññutaṁ patto pabbajitvā nacirasseva arahattaṁ patvā attano pubbakammaṁ saritvā somanassajāto pubbacaritāpadānaṁ",
  "atk-s0510a14:12_4": "pakāsento candabhāgānadītīretiādimāha.",
  "atk-s0510a14:12_5": "Tattha candaṁ manaṁ ruciṁ ajjhāsayaṁ ñatvā viya jātoti cando.",
  "atk-s0510a14:12_6": "Candamaṇḍalena pasannanimmalodakena ubhosu passesu muttādalasadisasantharadhavalapulinatalena ca samannāgatattā candena bhāgā sadisāti candabhāgā,",
  "atk-s0510a14:12_7": "tassā candabhāgāya nadiyā tīre samīpeti attho.",
  "atk-s0510a14:12_8": "Sesaṁ sabbaṁ heṭṭhā vuttanayattā suviññeyyamevāti.",
  "atk-s0510a14:13_0": "Candanapūjanakattheraapadānavaṇṇanā samattā.",
  "atk-s0510a14:14_0": "Aṭṭhamabhāṇavāravaṇṇanā samattā.",
  "atk-s0510a14:15_0": "4. Pupphacchadaniyattheraapadānavaṇṇanā",
  "atk-s0510a14:16_0": "Sunando nāma nāmenātiādikaṁ āyasmato pupphacchadaniyattherassa apadānaṁ.",
  "atk-s0510a14:16_1": "Ayampi purimabuddhesu katādhikāro anekesu bhavesu vivaṭṭūpanissayāni puññāni upacinanto padumuttarassa",
  "atk-s0510a14:16_2": "bhagavato kāle brāhmaṇakule nibbatto viññutaṁ patvā sakasippesu nipphattiṁ patto mahābhogo mahāyaso dānābhirato ahosi.",
  "atk-s0510a14:16_3": "Ekadivasaṁ so “sakalajambudīpe ime yācakā nāma ‘ahaṁ dānaṁ na laddhosmī’ti vattuṁ mā labhantū”ti mahādānaṁ sajjesi.",
  "atk-s0510a14:16_4": "Tadā padumuttaro bhagavā saparivāro ākāsena gacchati.",
  "atk-s0510a14:16_5": "Brāhmaṇo taṁ disvā pasannacitto sakasisse pakkosāpetvā pupphāni āharāpetvā ākāse ukkhipitvā pūjesi.",
  "atk-s0510a14:16_6": "Tāni sakalanagaraṁ chādetvā satta divasāni aṭṭhaṁsu.",
  "atk-s0510a14:17_0": "26.",
  "atk-s0510a14:17_1": "So tena puññakammena devamanussesu sukhaṁ anubhavitvā imasmiṁ buddhuppāde sāvatthiyaṁ ekasmiṁ kulagehe",
  "atk-s0510a14:17_2": "nibbatto saddhājāto pabbajitvā khuraggeyeva arahattaṁ patvā attano pubbakammaṁ saritvā somanassajāto",
  "atk-s0510a14:17_3": "pubbacaritāpadānaṁ pakāsento sunando nāma nāmenātiādimāha.",
  "atk-s0510a14:17_4": "Taṁ heṭṭhā vuttanayattā suviññeyyamevāti.",
  "atk-s0510a14:18_0": "Pupphacchadaniyattheraapadānavaṇṇanā samattā.",
  "atk-s0510a14:19_0": "5. Rahosaññakattheraapadānavaṇṇanā",
  "atk-s0510a14:20_0": "Himavantassāvidūretiādikaṁ āyasmato rahosaññakattherassa apadānaṁ.",
  "atk-s0510a14:20_1": "Ayampi purimabuddhesu katādhikāro tattha tattha bhave vivaṭṭūpanissayāni puññāni upacinanto ekasmiṁ buddhasuññakāle",
  "atk-s0510a14:20_2": "majjhimadese brāhmaṇakule nibbatto vuddhimanvāya sakasippesu nipphattiṁ patvā tattha sāraṁ apassanto",
  "atk-s0510a14:20_3": "kevalaṁ udaraṁ pūretvā kodhamadamānādayo akusaleyeva disvā gharāvāsaṁ pahāya himavantaṁ pavisitvā isipabbajjaṁ",
  "atk-s0510a14:20_4": "pabbajitvā anekatāpasasataparivāro vasabhapabbatasamīpe assamaṁ māpetvā tīṇi vassasahassāni himavanteyeva",
  "atk-s0510a14:20_5": "vasamāno “ahaṁ ettakānaṁ sissānaṁ ācariyoti sammato garuṭṭhāniyo garukātabbo vandanīyo,",
  "atk-s0510a14:20_6": "ācariyo me natthī”ti domanassappatto te sabbe sisse sannipātetvā buddhānaṁ abhāve nibbānādhigamābhāvaṁ",
  "atk-s0510a14:20_7": "pakāsetvā sayaṁ ekako raho vivekaṭṭhāneva nisinno buddhassa sammukhā nisinno viya buddhasaññaṁ manasi",
  "atk-s0510a14:20_8": "karitvā buddhārammaṇaṁ pītiṁ uppādetvā sālāyaṁ pallaṅkaṁ ābhujitvā nisinno kālaṁ katvā brahmaloke nibbatti.",
  "atk-s0510a14:21_0": "34.",
  "atk-s0510a14:21_1": "So tattha jhānasukhena ciraṁ vasitvā imasmiṁ buddhuppāde kulagehe nibbatto kāmesu anallīno sattavassiko",
  "atk-s0510a14:21_2": "pabbajitvā khuraggeyeva arahattaṁ patvā chaḷabhiñño hutvā pubbenivāsañāṇena attano pubbakammaṁ saritvā",
  "atk-s0510a14:21_3": "sañjātasomanasso pubbacaritāpadānaṁ pakāsento himavantassāvidūretiādimāha.",
  "atk-s0510a14:21_4": "Vasabho nāma pabbatoti himavantapabbataṁ vinā sesapabbatānaṁ uccatarabhāvena seṭṭhatarabhāvena vasabhoti saṅkhaṁ gato pabbatoti attho.",
  "atk-s0510a14:21_5": "Sesaṁ sabbattha uttānatthamevāti.",
  "atk-s0510a14:22_0": "Rahosaññakattheraapadānavaṇṇanā samattā.",
  "atk-s0510a14:23_0": "6. Campakapupphiyattheraapadānavaṇṇanā",
  "atk-s0510a14:24_0": "Kaṇikāraṁvajotantantiādikaṁ āyasmato campakapupphiyattherassa apadānaṁ.",
  "atk-s0510a14:24_1": "Ayampi purimabuddhesu katādhikāro tattha tattha bhave vivaṭṭūpanissayāni puññāni upacinanto vessabhussa",
  "atk-s0510a14:24_2": "bhagavato kāle brāhmaṇakule nibbatto vuddhippatto sakasippesu nipphattiṁ patvā tattha sāraṁ apassanto",
  "atk-s0510a14:24_3": "gharāvāsaṁ pahāya tāpasapabbajjaṁ pabbajitvā vanantare vasanto vessabhuṁ bhagavantaṁ uddissa sissehi",
  "atk-s0510a14:24_4": "ānītehi campakapupphehi pūjesi.",
  "atk-s0510a14:24_5": "Bhagavā anumodanaṁ akāsi.",
  "atk-s0510a14:24_6": "So teneva kusalena devamanussesu saṁsaranto ubhayasampattiyo anubhavitvā imasmiṁ buddhuppāde kulagehe",
  "atk-s0510a14:24_7": "nibbatto viññutaṁ pāpuṇitvā pubbavāsanābalena gharāvāse anallīno pabbajitvā nacirasseva arahā ahosi.",
  "atk-s0510a14:25_0": "41.",
  "atk-s0510a14:25_1": "So aparabhāge attano pubbapuññakammaṁ saritvā somanassajāto pubbacaritāpadānaṁ pakāsento kaṇikāraṁva jotantantiādimāha.",
  "atk-s0510a14:25_2": "Tattha kaṇikāranti sakalapattapalāsāni paribhajja pātetvā pupphagahaṇasamaye kaṇṇikābaddho hutvā pupphamakuḷānaṁ",
  "atk-s0510a14:25_3": "gahaṇato kaṇṇikākārena pakatoti kaṇikāro,",
  "atk-s0510a14:25_4": "“kaṇṇikāro”ti vattabbe niruttinayena ekassa pubba ṇa-",
  "atk-s0510a14:25_5": "kārassa lopaṁ katvā “kaṇikāra”nti vuttanti daṭṭhabbaṁ.",
  "atk-s0510a14:25_6": "Taṁ pupphitaṁ kaṇikārarukkhaṁ iva jotantaṁ buddhaṁ addasanti attho.",
  "atk-s0510a14:25_7": "Sesaṁ uttānatthamevāti.",
  "atk-s0510a14:26_0": "Campakapupphiyattheraapadānavaṇṇanā samattā.",
  "atk-s0510a14:27_0": "7. Atthasandassakattheraapadānavaṇṇanā",
  "atk-s0510a14:28_0": "Visālamāḷe āsīnotiādikaṁ āyasmato atthasandassakattherassa apadānaṁ.",
  "atk-s0510a14:28_1": "Ayampi purimabuddhesu katādhikāro anekesu attabhāvesu katapuññūpacayo padumuttarassa bhagavato kāle brāhmaṇakule",
  "atk-s0510a14:28_2": "nibbatto vuddhimanvāya sakasippesu nipphattiṁ patto tattha sāraṁ apassanto gehaṁ pahāya himavantaṁ gantvā",
  "atk-s0510a14:28_3": "ramaṇīye ṭhāne paṇṇasālaṁ katvā paṭivasati,",
  "atk-s0510a14:28_4": "tadā sattānukampāya himavantamāgataṁ padumuttarabhagavantaṁ disvā pasannamānaso pañcaṅgasamannāgato vanditvā thutivacanehi thomesi.",
  "atk-s0510a14:28_5": "So tena puññena yāvatāyukaṁ katvā kālaṅkatvā brahmalokūpago ahosi.",
  "atk-s0510a14:28_6": "So aparabhāge imasmiṁ buddhuppāde kulagehe nibbatto viññutaṁ patto satthu dhammadesanaṁ sutvā paṭiladdhasaddho pabbajitvā arahattaṁ pāpuṇi.",
  "atk-s0510a14:29_0": "47.",
  "atk-s0510a14:29_1": "So attano pubbakammaṁ saritvā somanassajāto pubbacaritāpadānaṁ pakāsento visālamāḷe āsīnotiādimāha.",
  "atk-s0510a14:29_2": "Tattha visālamāḷeti visālaṁ patthaṭaṁ vitthiṇṇaṁ mahantaṁ māḷaṁ visālamāḷaṁ,",
  "atk-s0510a14:29_3": "tasmiṁ visālamāḷe āsīno nisinno ahaṁ lokanāyakaṁ addasanti sambandho.",
  "atk-s0510a14:29_4": "Tesaṁ suviññeyyamevāti.",
  "atk-s0510a14:30_0": "Atthasandassakattheraapadānavaṇṇanā samattā.",
  "atk-s0510a14:31_0": "8. Ekapasādaniyattheraapadānavaṇṇanā",
  "atk-s0510a14:32_0": "Nārado iti me nāmantiādikaṁ āyasmato ekapasādaniyattherassa apadānaṁ.",
  "atk-s0510a14:32_1": "Ayampi purimabuddhesu katādhikāro anekāsu jātīsu katakusalo atthadassissa bhagavato kāle brāhmaṇakule",
  "atk-s0510a14:32_2": "nibbatto kesavoti pākaṭo hutvā viññutaṁ patvā gharāvāsaṁ pahāya pabbajitvā vasanto ekadivasaṁ satthu",
  "atk-s0510a14:32_3": "dhammadesanaṁ sutvā pasannamānaso añjaliṁ paggayha ativiya pītisomanassajāto pakkāmi.",
  "atk-s0510a14:32_4": "So yāvatāyukaṁ ṭhatvā teneva somanassena kālaṁ katvā devesu nibbatto tattha dibbasampattiṁ anubhavitvā",
  "atk-s0510a14:32_5": "manussesu uppanno tattha sampattiyo anubhavitvā imasmiṁ buddhuppāde aññatarasmiṁ kulagehe nibbatto vuddhippatto",
  "atk-s0510a14:32_6": "satthari pasīditvā pabbajito nacirasseva arahā ahosi.",
  "atk-s0510a14:33_0": "55.",
  "atk-s0510a14:33_1": "So aparabhāge attano katakusalakammaṁ saritvā somanassajāto pubbacaritāpadānaṁ pakāsento nārado iti me nāmantiādimāha.",
  "atk-s0510a14:33_2": "Tattha nāradoti jātivasena suddhasarīrattā natthi rajo dhūli malaṁ etassāti nārado, ja-",
  "atk-s0510a14:33_3": "kārassa da-",
  "atk-s0510a14:33_4": "kāraṁ katvā nāradoti kuladattikaṁ nāmaṁ.",
  "atk-s0510a14:33_5": "Kesavoti kisavacchagotte jātattā kesavo nāradakesavo iti maṁ janā vidū jānantīti attho.",
  "atk-s0510a14:33_6": "Sesaṁ pākaṭamevāti.",
  "atk-s0510a14:34_0": "Ekapasādaniyattheraapadānavaṇṇanā samattā.",
  "atk-s0510a14:35_0": "9. Sālapupphadāyakattheraapadānavaṇṇanā",
  "atk-s0510a14:36_0": "Migarājātadā āsintiādikaṁ āyasmato sālapupphadāyakattherassa apadānaṁ.",
  "atk-s0510a14:36_1": "Ayampi purimabuddhesu katādhikāro tattha tattha bhave katakusalasañcayo kenaci kammacchiddena himavante sīhayoniyaṁ nibbatto anekasīhaparivāro vihāsi.",
  "atk-s0510a14:36_2": "Tadā sikhī bhagavā tassānukampāya himavantaṁ agamāsi.",
  "atk-s0510a14:36_3": "Sīho taṁ upagataṁ disvā pasannamānaso sākhābhaṅgena sakaṇṇikasālapupphaṁ gahetvā pūjesi.",
  "atk-s0510a14:36_4": "Bhagavā tassa anumodanaṁ akāsi.",
  "atk-s0510a14:37_0": "60.",
  "atk-s0510a14:37_1": "So tena puññena devamanussesu saṁsaranto ubhayasampattiyo anubhavitvā imasmiṁ buddhuppāde ekasmiṁ kulagehe",
  "atk-s0510a14:37_2": "nibbatto viññutaṁ patvā satthari pasanno pabbajitvā arahattaṁ patto attano pubbakammaṁ saritvā somanassajāto",
  "atk-s0510a14:37_3": "pubbacaritāpadānaṁ pakāsento migarājā tadā āsintiādimāha.",
  "atk-s0510a14:37_4": "Tattha maraṇaṁ gacchantīti migā,",
  "atk-s0510a14:37_5": "atha vā ghāsaṁ magganti gavesantīti migā,",
  "atk-s0510a14:37_6": "migānaṁ rājā migarājā.",
  "atk-s0510a14:37_7": "Sakalacatuppadānaṁ rājabhāve satipi gāthābandhasukhatthaṁ mige ādiṁ katvā migarājāti vuttaṁ.",
  "atk-s0510a14:37_8": "Yadā bhagavantaṁ disvā sapupphaṁ sālasākhaṁ bhañjitvā pūjesiṁ,",
  "atk-s0510a14:37_9": "tadā ahaṁ migarājā ahosinti attho.",
  "atk-s0510a14:38_0": "62.Sakosaṁ pupphamāharinti sakaṇṇikaṁ sālapupphaṁ āhariṁ pūjesinti attho. Sesaṁ uttānatthamevāti.",
  "atk-s0510a14:39_0": "Sālapupphadāyakattheraapadānavaṇṇanā samattā.",
  "atk-s0510a14:40_0": "10. Piyālaphaladāyakattheraapadānavaṇṇanā",
  "atk-s0510a14:41_0": "Parodhakotadā āsintiādikaṁ āyasmato piyālaphaladāyakattherassa apadānaṁ.",
  "atk-s0510a14:41_1": "Ayampi purimabuddhesu katādhikāro tattha tattha bhave vivaṭṭūpanissayāni puññāni upacinanto sikhissa",
  "atk-s0510a14:41_2": "bhagavato kāle nesādakule nibbatto himavante ekasmiṁ pabbhāre mige vadhitvā jīvikaṁ kappetvā vasati.",
  "atk-s0510a14:41_3": "Tasmiṁ kāle tattha gataṁ sikhiṁ bhagavantaṁ disvā pasannamānaso sāyaṁ pātaṁ namassamāno kañci deyyadhammaṁ",
  "atk-s0510a14:41_4": "apassanto madhurāni piyālaphalāni uccinitvā adāsi.",
  "atk-s0510a14:41_5": "Bhagavā tāni paribhuñji.",
  "atk-s0510a14:41_6": "So nesādo buddhārammaṇāya pītiyā nirantaraṁ phuṭṭhasarīro pāpakamme virattacitto mūlaphalāhāro nacirasseva kālaṁ katvā devaloke nibbatti.",
  "atk-s0510a14:42_0": "66.",
  "atk-s0510a14:42_1": "So tattha dibbasampattiyo anubhavitvā manussesu ca anekavidhasampattiyo anubhavitvā imasmiṁ buddhuppāde",
  "atk-s0510a14:42_2": "gahapatikule nibbatto viññutaṁ patto gharāvāsaṁ saṇṭhapetvā tattha anabhirato gehaṁ pahāya satthu santike",
  "atk-s0510a14:42_3": "pabbajitvā vipassanaṁ vaḍḍhetvā nacirasseva arahattaṁ patto attano kataphaladānakammaṁ saritvā somanassajāto",
  "atk-s0510a14:42_4": "pubbacaritāpadānaṁ pakāsento parodhako tadā āsintiādimāha.",
  "atk-s0510a14:42_5": "Tattha yadā ahaṁ piyālaphalaṁ datvā cittaṁ pasādesiṁ,",
  "atk-s0510a14:42_6": "tadā ahaṁ parodhako āsinti sambandho.",
  "atk-s0510a14:42_7": "Parodhakoti parasattarodhako vihesako.",
  "atk-s0510a14:42_8": "“Pararodhako”ti vattabbe pubbassa ra-",
  "atk-s0510a14:42_9": "kārassa lopaṁ katvā “parodhako”ti vuttaṁ.",
  "atk-s0510a14:43_0": "69.Paricāriṁ vināyakanti taṁ nibbānapāpakaṁ satthāraṁ, “bhante,",
  "atk-s0510a14:43_1": "imaṁ phalaṁ paribhuñjathā”ti pavāriṁ nimantesiṁ ārādhesinti attho.",
  "atk-s0510a14:43_2": "Sesaṁ suviññeyyamevāti.",
  "atk-s0510a14:44_0": "Piyālaphaladāyakattheraapadānavaṇṇanā samattā.",
  "atk-s0510a14:45_0": "Cuddasamavaggavaṇṇanā samattā."
}