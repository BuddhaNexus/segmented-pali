{
  "mil5.5.7:0.1_0": "Milindapañha",
  "mil5.5.7:0.2_0": "Meṇḍakapañha",
  "mil5.5.7:0.3_0": "Santhavavagga",
  "mil5.5.7:0.4_0": "7. Ghaṭikārapañha",
  "mil5.5.7:1.1_0": "“Bhante nāgasena, bhāsitampetaṁ bhagavatā—",
  "mil5.5.7:1.2_0": "‘ghaṭikārassa kumbhakārassa āvesanaṁ sabbaṁ temāsaṁ ākāsacchadanaṁ aṭṭhāsi, na devotivassī’ti.",
  "mil5.5.7:1.3_0": "Puna ca bhaṇitaṁ—",
  "mil5.5.7:1.4_0": "‘kassapassa tathāgatassa kuṭi ovassatī’ti.",
  "mil5.5.7:1.5_0": "Kissa pana,",
  "mil5.5.7:1.5_1": "bhante nāgasena,",
  "mil5.5.7:1.5_2": "tathāgatassa evamussannakusalamūlassa kuṭi ovassati,",
  "mil5.5.7:1.5_3": "tathāgatassa nāma so ānubhāvo icchitabbo?",
  "mil5.5.7:1.6_0": "Yadi,",
  "mil5.5.7:1.6_1": "bhante nāgasena,",
  "mil5.5.7:1.6_2": "ghaṭikārassa kumbhakārassa āvesanaṁ anovassaṁ ākāsacchadanaṁ ahosi,",
  "mil5.5.7:1.6_3": "tena hi ‘tathāgatassa kuṭi ovassatī’ti yaṁ vacanaṁ,",
  "mil5.5.7:1.6_4": "taṁ micchā.",
  "mil5.5.7:1.7_0": "Yadi tathāgatassa kuṭi ovassati,",
  "mil5.5.7:1.7_1": "tena hi ‘ghaṭikārassa kumbhakārassa āvesanaṁ anovassakaṁ ahosi ākāsacchadanan’ti tampi vacanaṁ micchā.",
  "mil5.5.7:1.8_0": "Ayampi ubhato koṭiko pañho tavānuppatto, so tayā nibbāhitabbo”ti.",
  "mil5.5.7:2.1_0": "“Bhāsitampetaṁ, mahārāja, bhagavatā—",
  "mil5.5.7:2.2_0": "‘ghaṭikārassa kumbhakārassa āvesanaṁ sabbaṁ temāsaṁ ākāsacchadanaṁ aṭṭhāsi, na devotivassī’ti.",
  "mil5.5.7:2.3_0": "Bhaṇitañca—",
  "mil5.5.7:2.4_0": "‘kassapassa tathāgatassa kuṭi ovassatī’ti.",
  "mil5.5.7:2.5_0": "Ghaṭikāro, mahārāja,",
  "mil5.5.7:2.5_1": "kumbhakāro sīlavā kalyāṇadhammo ussannakusalamūlo andhe jiṇṇe mātāpitaro poseti,",
  "mil5.5.7:2.5_2": "tassa asammukhā anāpucchāyevassa ghare tiṇaṁ haritvā bhagavato kuṭiṁ chādesuṁ,",
  "mil5.5.7:2.5_3": "so tena tiṇaharaṇena akampitaṁ asañcalitaṁ susaṇṭhitaṁ vipulamasamaṁ pītiṁ paṭilabhati,",
  "mil5.5.7:2.5_4": "bhiyyo somanassañca atulaṁ uppādesi ‘aho vata me bhagavā lokuttamo suvissattho’ti,",
  "mil5.5.7:2.5_5": "tena tassa diṭṭhadhammiko vipāko nibbatto.",
  "mil5.5.7:2.6_0": "Na hi, mahārāja, tathāgato tāvatakena vikārena calati.",
  "mil5.5.7:3.1_0": "Yathā, mahārāja,",
  "mil5.5.7:3.1_1": "sineru girirājā anekasatasahassavātasampahārenapi na kampati na calati,",
  "mil5.5.7:3.1_2": "mahodadhi varappavarasāgaro anekasatanahutamahāgaṅgāsatasahassehipi na pūrati na vikāramāpajjati;",
  "mil5.5.7:3.2_0": "evameva kho, mahārāja, tathāgato na tāvatakena vikārena calati.",
  "mil5.5.7:4.1_0": "Yaṁ pana, mahārāja, tathāgatassa kuṭi ovassati, taṁ mahato janakāyassa anukampāya.",
  "mil5.5.7:4.2_0": "Dveme, mahārāja,",
  "mil5.5.7:4.2_1": "atthavase sampassamānā tathāgatā sayaṁ nimmitaṁ paccayaṁ nappaṭisevanti,",
  "mil5.5.7:4.2_2": "‘ayaṁ aggadakkhiṇeyyo satthā’ti bhagavato paccayaṁ datvā devamanussā sabbaduggatito parimuccissantīti,",
  "mil5.5.7:4.2_3": "pāṭihīraṁ dassetvā vuttiṁ pariyesantīti ‘mā aññe upavadeyyun’ti.",
  "mil5.5.7:4.3_0": "Ime dve atthavase sampassamānā tathāgatā sayaṁ nimmitaṁ paccayaṁ nappaṭisevanti.",
  "mil5.5.7:4.4_0": "Yadi, mahārāja,",
  "mil5.5.7:4.4_1": "sakko vā taṁ kuṭiṁ anovassaṁ kareyya brahmā vā sayaṁ vā,",
  "mil5.5.7:4.4_2": "sāvajjaṁ bhaveyya taṁyeva karaṇaṁ sadosaṁ saniggahaṁ,",
  "mil5.5.7:4.4_3": "ime vibhūtaṁ katvā lokaṁ sammohenti adhikataṁ karontīti,",
  "mil5.5.7:4.4_4": "tasmā taṁ karaṇaṁ vajjanīyaṁ.",
  "mil5.5.7:4.5_0": "Na, mahārāja, tathāgatā vatthuṁ yācanti, tāya avatthuyācanāya aparibhāsiyā bhavantī”ti.",
  "mil5.5.7:4.6_0": "“Sādhu, bhante nāgasena, evametaṁ tathā sampaṭicchāmī”ti.",
  "mil5.5.7:5.1_0": "Ghaṭikārapañho sattamo."
}