{
  "tika-s0403t26:0_0": "4. Devatāvaggo",
  "tika-s0403t26:1_0": "1-4. Sekhasuttādivaṇṇanā",
  "tika-s0403t26:2_0": "31- 34.",
  "tika-s0403t26:2_1": "Catutthassa paṭhame sekhānaṁ paṭiladdhaguṇassa parihāni nāma natthīti āha “uparūpariguṇaparihānāyā”ti,",
  "tika-s0403t26:2_2": "uparūpariladdhabbānaṁ maggaphalānaṁ parihānāya anuppādāyāti attho.",
  "tika-s0403t26:2_3": "Tatiyādīni uttānatthāneva.",
  "tika-s0403t26:3_0": "Sekhasuttādivaṇṇanā niṭṭhitā.",
  "tika-s0403t26:4_0": "5. Vijjābhāgiyasuttavaṇṇanā",
  "tika-s0403t26:5_0": "35.",
  "tika-s0403t26:5_1": "Pañcame sampayogavasena vijjaṁ bhajanti,",
  "tika-s0403t26:5_2": "sahajātaaññamaññanissayasampayuttaatthiavigatādipaccayavasena tāya saha ekībhāvaṁ gacchantīti vijjābhāgiyā.",
  "tika-s0403t26:5_3": "Atha vā vijjābhāge vijjākoṭṭhāse vattanti vijjāsabhāgatāya tadekadese vijjākoṭṭhāse pavattantīti vijjābhāgiyā.",
  "tika-s0403t26:5_4": "Tattha vipassanāñāṇaṁ,",
  "tika-s0403t26:5_5": "manomayiddhi,",
  "tika-s0403t26:5_6": "cha abhiññāti aṭṭha vijjā.",
  "tika-s0403t26:5_7": "Purimena atthena tāhi sampayuttadhammā vijjābhāgiyā.",
  "tika-s0403t26:5_8": "Pacchimena atthena tāsu yā kāci ekāva vijjā vijjā,",
  "tika-s0403t26:5_9": "sesā vijjābhāgiyā.",
  "tika-s0403t26:5_10": "Evaṁ vijjāpi vijjāya sampayuttadhammāpi “vijjābhāgiyā”tveva veditabbā.",
  "tika-s0403t26:5_11": "Idha pana vipassanāñāṇasampayuttā saññāva vijjābhāgiyāti āgatā,",
  "tika-s0403t26:5_12": "saññāsīsena sesasampayuttadhammāpi vuttā evāti daṭṭhabbaṁ.",
  "tika-s0403t26:5_13": "Aniccānupassanāñāṇeti aniccānupassanāñāṇe nissayapaccayabhūte uppannasaññā,",
  "tika-s0403t26:5_14": "tena sahagatāti attho.",
  "tika-s0403t26:5_15": "Sesesupi eseva nayo.",
  "tika-s0403t26:6_0": "Vijjābhāgiyasuttavaṇṇanā niṭṭhitā.",
  "tika-s0403t26:7_0": "6. Vivādamūlasuttavaṇṇanā",
  "tika-s0403t26:8_0": "36.",
  "tika-s0403t26:8_1": "Chaṭṭhe kodhanoti kujjhanasīlo.",
  "tika-s0403t26:8_2": "Yasmā so appahīnakodhatāya adhigatakodho nāma hoti,",
  "tika-s0403t26:8_3": "tasmā “kodhena samannāgato”ti āha.",
  "tika-s0403t26:8_4": "Upanāho etassa atthīti upanāhī,",
  "tika-s0403t26:8_5": "upanayhanasīloti vā upanāhī.",
  "tika-s0403t26:8_6": "Vivādo nāma uppajjamāno yebhuyyena paṭhamaṁ dvinnaṁ vasena uppajjatīti vuttaṁ “dvinnaṁ bhikkhūnaṁ vivādo”ti.",
  "tika-s0403t26:8_7": "So pana yathā bahūnaṁ anatthāvaho hoti,",
  "tika-s0403t26:8_8": "taṁ nidassanamukhena nidassento “katha”ntiādimāha.",
  "tika-s0403t26:8_9": "Abbhantaraparisāyāti parisabbhantare.",
  "tika-s0403t26:9_0": "Guṇamakkhanāya pavattopi attano kārakaṁ gūthena paharantiṁ gūtho viya paṭhamataraṁ makkhetīti makkho,",
  "tika-s0403t26:9_1": "so etassa atthīti makkhī.",
  "tika-s0403t26:9_2": "Paḷāsatīti paḷāso,",
  "tika-s0403t26:9_3": "parassa guṇe ḍaṁsitvā viya apanetīti attho.",
  "tika-s0403t26:9_4": "So etassa atthīti paḷāsī.",
  "tika-s0403t26:9_5": "Paḷāsī puggalo hi dutiyassa dhuraṁ na deti,",
  "tika-s0403t26:9_6": "samaṁ haritvā ativadati.",
  "tika-s0403t26:9_7": "Tenāha “yugaggāhalakkhaṇena paḷāsena samannāgato”ti.",
  "tika-s0403t26:9_8": "Issatīti issukī.",
  "tika-s0403t26:9_9": "Maccharāyatīti maccharaṁ,",
  "tika-s0403t26:9_10": "taṁ etassa atthīti maccharī.",
  "tika-s0403t26:9_11": "Saṭhayati na sammā bhāsatīti saṭho aññathā santaṁ attānaṁ aññathā pavedanato.",
  "tika-s0403t26:9_12": "Māyā etassa atthī māyāvī.",
  "tika-s0403t26:9_13": "Micchā pāpikā viññugarahitā etassa diṭṭhīti micchādiṭṭhi,",
  "tika-s0403t26:9_14": "kammapathapariyāpannāya “natthi dinna”ntiādivatthukāya micchattapariyāpannāya aniyyānikāya diṭṭhiyā samannāgatoti attho.",
  "tika-s0403t26:9_15": "Tenāha “natthikavādī”tiādi.",
  "tika-s0403t26:10_0": "Saṁ attano diṭṭhiṁ,",
  "tika-s0403t26:10_1": "sayaṁ vā attanā yathāgahitaṁ parāmasati,",
  "tika-s0403t26:10_2": "sabhāvaṁ atikkamitvā parato āmasatīti sandiṭṭhīparāmāsī.",
  "tika-s0403t26:10_3": "Ādhānaṁ daḷhaṁ gaṇhātīti ādhānaggāhī,",
  "tika-s0403t26:10_4": "daḷhaggāhī,",
  "tika-s0403t26:10_5": "“idameva sacca”nti thiraggāhīti attho.",
  "tika-s0403t26:10_6": "Yuttaṁ kāraṇaṁ disvāva laddhiṁ paṭinissajjatīti paṭinissaggī,",
  "tika-s0403t26:10_7": "dukkhena kicchena kasirena bahumpi kāraṇaṁ dassetvā na sakkā paṭinissaggaṁ kātunti duppaṭinissaggī.",
  "tika-s0403t26:10_8": "Yo attano uppannadiṭṭhiṁ “idameva sacca”nti daḷhaṁ gaṇhitvā api buddhādīhi kāraṇaṁ dassetvā vuccamāno na paṭinissajjati.",
  "tika-s0403t26:10_9": "Tassetaṁ adhivacanaṁ.",
  "tika-s0403t26:10_10": "Tādiso hi puggalo yaṁ yadeva dhammaṁ vā adhammaṁ vā suṇāti,",
  "tika-s0403t26:10_11": "taṁ sabbaṁ “evaṁ amhākaṁ ācariyehi kathitaṁ,",
  "tika-s0403t26:10_12": "evaṁ amhehi suta”nti kummova aṅgāni sake kapāle antoyeva samodahati.",
  "tika-s0403t26:10_13": "Yathā hi kacchapo attano hatthapādādike aṅge kenaci ghaṭite sabbāni aṅgāni attano kapāleyeva samodahati,",
  "tika-s0403t26:10_14": "na bahi nīharati,",
  "tika-s0403t26:10_15": "evamayampi “na sundaro tava gāho,",
  "tika-s0403t26:10_16": "chaḍḍehi na”nti vutto taṁ na vissajjati,",
  "tika-s0403t26:10_17": "antoyeva attano hadaye eva ṭhapetvā vicarati,",
  "tika-s0403t26:10_18": "kumbhīlaggāhaṁ gaṇhāti.",
  "tika-s0403t26:10_19": "Yathā susumārā gahitaṁ na paṭinissajjanti,",
  "tika-s0403t26:10_20": "evaṁ gaṇhāti.",
  "tika-s0403t26:11_0": "Vivādamūlasuttavaṇṇanā niṭṭhitā.",
  "tika-s0403t26:12_0": "7. Chaḷaṅgadānasuttavaṇṇanā",
  "tika-s0403t26:13_0": "37.",
  "tika-s0403t26:13_1": "Sattame dakkhanti vaḍḍhanti etāyāti dakkhiṇā,",
  "tika-s0403t26:13_2": "pariccāgamayaṁ puññaṁ,",
  "tika-s0403t26:13_3": "tassūpakaraṇabhūto deyyadhammo ca.",
  "tika-s0403t26:13_4": "Idha pana deyyadhammo adhippeto.",
  "tika-s0403t26:13_5": "Tenevāha “dakkhiṇaṁ patiṭṭhāpetī”ti.",
  "tika-s0403t26:13_6": "Ito uṭṭhitenāti ito khettato uppannena.",
  "tika-s0403t26:13_7": "Rāgo vinayati etenāti rāgavinayo,",
  "tika-s0403t26:13_8": "rāgassa samucchedikā paṭipadā.",
  "tika-s0403t26:13_9": "Tenāha “rāgavinayapaṭipadaṁ paṭipannā”ti.",
  "tika-s0403t26:14_0": "“Pubbeva dānā sumano”tiādigāthāya pubbeva dānā muñcacetanāya pubbe dānūpakaraṇasambharaṇato paṭṭhāya",
  "tika-s0403t26:14_1": "sumano “sampattīnaṁ nidānaṁ anugāmikadānaṁ dassāmī”ti somanassito bhaveyya.",
  "tika-s0403t26:14_2": "Dadaṁ cittaṁ pasādayeti dadanto deyyadhammaṁ dakkhiṇeyyahatthe patiṭṭhāpento “asārato dhanato sārādānaṁ karomī”ti attano cittaṁ pasādeyya.",
  "tika-s0403t26:14_3": "Datvā attamano hotīti dakkhiṇeyyānaṁ deyyadhammaṁ pariccajitvā “paṇḍitapaññattaṁ nāma mayā anuṭṭhitaṁ,",
  "tika-s0403t26:14_4": "aho sādhu suṭṭhū”ti attamano pamudito pītisomanassajāto hoti.",
  "tika-s0403t26:14_5": "Esāti yā ayaṁ pubbacetanā muñcacetanā aparacetanāti imāsaṁ kammaphalānaṁ saddhānugatānaṁ somanassapariggahitānaṁ tividhānaṁ cetanānaṁ pāripūrī, esā.",
  "tika-s0403t26:15_0": "Sīlasaññamenāti kāyikavācasikasaṁvarena.",
  "tika-s0403t26:15_1": "Hatthapādeti dakkhiṇeyyānaṁ hatthapāde.",
  "tika-s0403t26:15_2": "Mukhaṁ vikkhāletvāti tesaṁyeva mukhaṁ vikkhāletvā,",
  "tika-s0403t26:15_3": "attanāva mukhodakaṁ datvāti adhippāyo.",
  "tika-s0403t26:16_0": "Chaḷaṅgadānasuttavaṇṇanā niṭṭhitā.",
  "tika-s0403t26:17_0": "8-11. Attakārīsuttādivaṇṇanā",
  "tika-s0403t26:18_0": "38- 41.",
  "tika-s0403t26:18_1": "Aṭṭhame kusalakiriyāya ādiārambhabhāvena pavattavīriyaṁ ṭhitasabhāvatāya sabhāvadhāraṇaṭṭhena dhātūti vuttanti āha –",
  "tika-s0403t26:18_2": "“ārambhadhātūti ārabhanavasena pavattavīriya”nti.",
  "tika-s0403t26:18_3": "Laddhāsevanaṁ vīriyaṁ balappattaṁ hutvā paṭipakkhe vidhamatīti āha “nikkamadhātūti kosajjato nikkhamanasabhāvaṁ vīriya”nti.",
  "tika-s0403t26:18_4": "Parakkamanasabhāvoti adhimattatarānaṁ paṭipakkhadhammānaṁ vidhamanasamatthatāya paṭupaṭutarabhāvena paraṁ paraṁ ṭhānaṁ akkamanasabhāvo.",
  "tika-s0403t26:18_5": "Navamādīsu natthi vattabbaṁ.",
  "tika-s0403t26:19_0": "Attakārīsuttādivaṇṇanā niṭṭhitā.",
  "tika-s0403t26:20_0": "12. Nāgitasuttavaṇṇanā",
  "tika-s0403t26:21_0": "42.",
  "tika-s0403t26:21_1": "Dvādasame māhaṁ nāgita yasena samāgamanti mā ahaṁ yasena samāgamanaṁ patthemi.",
  "tika-s0403t26:21_2": "Mā ca mayā yasoti yaso ca mayā mā samāgacchatūti attho.",
  "tika-s0403t26:21_3": "Iminā attano lābhasakkārena anatthikataṁ vibhāveti.",
  "tika-s0403t26:21_4": "Pañcahi vimuttīhīti tadaṅgavimuttiādīhi pañcahi vimuttīhi.",
  "tika-s0403t26:21_5": "Sesamettha uttānameva.",
  "tika-s0403t26:22_0": "Nāgitasuttavaṇṇanā niṭṭhitā.",
  "tika-s0403t26:23_0": "Devatāvaggavaṇṇanā niṭṭhitā."
}