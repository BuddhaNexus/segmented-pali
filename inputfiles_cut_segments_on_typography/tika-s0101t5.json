{
  "tika-s0101t5:0_0": "5. Kūṭadantasuttavaṇṇanā",
  "tika-s0101t5:1_0": "323.Purimasuttadvayeti ambaṭṭhasoṇadaṇḍasuttadvaye.",
  "tika-s0101t5:1_1": "Vuttanayamevāti yaṁ tattha āgatasadisaṁ idhāgataṁ taṁ atthavaṇṇanato vuttanayameva,",
  "tika-s0101t5:1_2": "tattha vuttanayeneva veditabbanti attho.",
  "tika-s0101t5:1_3": "“Taruṇo ambarukkho ambalaṭṭhikā”ti brahmajālasuttavaṇṇanāyaṁ vuttanti āha “ambalaṭṭhikā brahmajāle vuttasadisāvā”ti.",
  "tika-s0101t5:2_0": "Yaññāvāṭaṁ sampādetvā mahāyaññaṁ uddissa saviññāṇakāni,",
  "tika-s0101t5:2_1": "aviññāṇakāni ca yaññūpakaraṇāni upaṭṭhapitānīti vuttaṁ pāḷiyaṁ “mahāyañño upakkhaṭo”ti,",
  "tika-s0101t5:2_2": "taṁ upakkharaṇaṁ tesaṁ tathāsajjananti āha “upakkhaṭoti sajjito”ti.",
  "tika-s0101t5:2_3": "Vacchatarasatānīti yuvabhāvappattāni balavavacchasatāni,",
  "tika-s0101t5:2_4": "te pana vacchā eva honti,",
  "tika-s0101t5:2_5": "na dammā balibaddā cāti āha “vacchasatānī”ti.",
  "tika-s0101t5:2_6": "Eteti usabhādayo urabbhapariyosānā.",
  "tika-s0101t5:2_7": "Anekesanti anekajātikānaṁ.",
  "tika-s0101t5:2_8": "Saṅkhyāvasena anekatā sattasataggahaṇeneva paricchinnā.",
  "tika-s0101t5:2_9": "Migapakkhīnanti mahiṁsarurupasadakuruṅgagokaṇṇamigānañceva morakapiñjaratittirakapotādipakkhīnañca.",
  "tika-s0101t5:3_0": "328.",
  "tika-s0101t5:3_1": "Yaññasaṅkhātassa puññassa yo saṁkileso,",
  "tika-s0101t5:3_2": "tassa nivāraṇato nisedhanato vidhā vuccanti vippaṭisāravinodanā.",
  "tika-s0101t5:3_3": "Tato eva tā taṁ puññābhisandaṁ avicchinditvā ṭhapentīti “ṭhapanā”ti vuttā.",
  "tika-s0101t5:3_4": "Tāsaṁ pana yaññassa ādimajjhapariyosānavasena tīsu kālesu pavattiyā yañño tiṭṭhapanoti āha “tiṭṭhapananti attho”ti.",
  "tika-s0101t5:3_5": "Parikkharonti abhisaṅkharontīti parikkhārā,",
  "tika-s0101t5:3_6": "parivārāti vuttaṁ.",
  "tika-s0101t5:3_7": "“Soḷasaparikkhāranti soḷasaparivāra”nti.",
  "tika-s0101t5:4_0": "Mahāvijitarājayaññakathāvaṇṇanā",
  "tika-s0101t5:5_0": "336.Pubbacaritanti attano purimajātisambhūtaṁ bodhisambhārabhūtaṁ puññacariyaṁ.",
  "tika-s0101t5:5_1": "Tathā hissa anugāminova nidhissa thāvaro nidhi nidassito.",
  "tika-s0101t5:5_2": "Aḍḍhatā nāma vibhavasampannatā,",
  "tika-s0101t5:5_3": "sā taṁ taṁ upādāyupādāya vuccatīti āha “yo koci attano santakena vibhavena aḍḍho hotī”ti.",
  "tika-s0101t5:5_4": "Tathā mahaddhanatāpīti taṁ ukkaṁsagataṁ dassetuṁ “mahatā aparimāṇasaṅkhyena dhanena samannāgato”ti vuttaṁ.",
  "tika-s0101t5:5_5": "Bhuñjitabbato paribhuñjitabbato visesato kāmā bhogo nāmāti āha “pañcakāmaguṇavasenā”ti.",
  "tika-s0101t5:5_6": "Piṇḍapiṇḍavasenāti bhājanālaṅkārādivibhāgaṁ ahutvā kevalaṁ khaṇḍakhaṇḍavasena.",
  "tika-s0101t5:6_0": "Māsakādīti ādi-",
  "tika-s0101t5:6_1": "saddena thālakādiṁ saṅgaṇhāti.",
  "tika-s0101t5:6_2": "Bhājanādīti ādi-",
  "tika-s0101t5:6_3": "saddena vatthaseyyāvasathādiṁ saṅgaṇhāti.",
  "tika-s0101t5:6_4": "Suvaṇṇarajatamaṇimuttāveḷuriyavajirapavāḷāni “sattaratanānī”ti vadanti.",
  "tika-s0101t5:6_5": "Sālivīhiādi pubbaṇṇaṁ purakkhataṁsassaphalanti katvā.",
  "tika-s0101t5:6_6": "Tabbipariyāyato muggamāsādi aparaṇṇaṁ.",
  "tika-s0101t5:6_7": "Devasikaṁ…pe…",
  "tika-s0101t5:6_8": "vasenāti divase divase paribhuñjitabbadātabbavaḍḍhetabbādividhinā parivattanakadhanadhaññavasena.",
  "tika-s0101t5:7_0": "Koṭṭhaṁ vuccati dhaññassa āṭhapanaṭṭhānaṁ,",
  "tika-s0101t5:7_1": "koṭṭhabhūtaṁ agāraṁ koṭṭhāgāraṁ tenāha “dhaññena…pe…",
  "tika-s0101t5:7_2": "gāro cā”ti.",
  "tika-s0101t5:7_3": "Evaṁ sāragabbhaṁ “koso”ti,",
  "tika-s0101t5:7_4": "dhaññassa āṭhapanaṭṭhānañca “koṭṭhāgāra”nti dassetvā idāni tato aññathā taṁ dassetuṁ “atha vā”tiādi vuttaṁ.",
  "tika-s0101t5:7_5": "Tattha yathā asino tikkhabhāvaparihārato paricchado “koso”ti vuccati,",
  "tika-s0101t5:7_6": "evaṁ rañño tikkhabhāvapariharaṇattā caturaṅginī senā “koso”ti āha “catubbidho koso hatthī assā rathā pattī”ti.",
  "tika-s0101t5:7_7": "“Vatthakoṭṭhāgāraggahaṇeneva sabbassāpi bhaṇḍaṭṭhapanaṭṭhānassa gahitattā tividhaṁ koṭṭhāgāranti vuttaṁ.",
  "tika-s0101t5:7_8": "“Idaṁ evaṁ bahu”ntiādi rājā tamatthaṁ jānantova bhaṇḍāgārikena kathāpetvā parisāya nissaddabhāvāpādanatthañca",
  "tika-s0101t5:7_9": "āha evaṁ me pakatikkhobho na bhavissatīti.",
  "tika-s0101t5:8_0": "337-",
  "tika-s0101t5:8_1": "8.Brāhmaṇo cintesi janapadassa anupaddavatthañceva yaññassa ca cirānupavattanatthañca,",
  "tika-s0101t5:8_2": "tenāha “ayaṁ rājā”tiādi.",
  "tika-s0101t5:9_0": "Sattānaṁ hitassa sukhassa ca vidūsanato ahitassa dukkhassa ca āvahanato corā eva kaṇṭakā,",
  "tika-s0101t5:9_1": "tehi corakaṇṭakehi.",
  "tika-s0101t5:9_2": "Yathā gāmavāsīnaṁ ghātā gāmaghātā,",
  "tika-s0101t5:9_3": "evaṁ panthikānaṁ duhanā vibādhanā panthaduhanā.",
  "tika-s0101t5:9_4": "Adhammakārīti dhammato apetassa ayuttassa karaṇasīlo,",
  "tika-s0101t5:9_5": "attano vijite janapadādīnaṁ tato anatthato tāyanena khattiyo yo khattadhammo,",
  "tika-s0101t5:9_6": "tassa vā akaraṇasīloti attho.",
  "tika-s0101t5:9_7": "Dassavo eva khīlasadisattā dassukhīlaṁ.",
  "tika-s0101t5:9_8": "Yathā hi khette khīlaṁ kasanādīnaṁ sukhappavattiṁ,",
  "tika-s0101t5:9_9": "mūlasantānena sassassa buddhiñca vibandhati,",
  "tika-s0101t5:9_10": "evaṁ dassavo rajje rājāṇāya sukhappavattiṁ,",
  "tika-s0101t5:9_11": "mūlaviruḷhiyā janapadānaṁ paribuddhiñca vibandhanti.",
  "tika-s0101t5:9_12": "Tena vuttaṁ “dassavo eva khīlasadisattā dassukhīla”nti. Vadha-",
  "tika-s0101t5:9_13": "saddo hiṁsanatthopi hotīti vuttaṁ “māraṇena vā koṭṭanena vā”ti.",
  "tika-s0101t5:9_14": "Addubandhanādināti ādi-",
  "tika-s0101t5:9_15": "saddena rajjubandhanasaṅkhalikabandhanādiṁ saṅgaṇhāti.",
  "tika-s0101t5:9_16": "Jāniyāti dhanajāniyā,",
  "tika-s0101t5:9_17": "tenāha “sataṁ gaṇhathā”tiādi.",
  "tika-s0101t5:9_18": "Pañcasikhamuṇḍakaraṇanti kākapakkhakaraṇaṁ.",
  "tika-s0101t5:9_19": "Gomayasiñcananti sīse chakaṇodakāvasecanaṁ.",
  "tika-s0101t5:9_20": "Kudaṇḍakabandhananti gaddulabandhanaṁ.",
  "tika-s0101t5:9_21": "Evamādīnīti ādi-",
  "tika-s0101t5:9_22": "saddena khuramuṇḍaṁ karitvā bhasmapuṭapothanādiṁ saṅgaṇhāti.",
  "tika-s0101t5:9_23": "Ūhanissāmīti uddharissāmi,",
  "tika-s0101t5:9_24": "apanessāmīti attho.",
  "tika-s0101t5:9_25": "Ussahantīti pubbe tattha kataparicayatāya ussāhaṁ kātuṁ sakkonti.",
  "tika-s0101t5:9_26": "Anuppadetūti anu anu padetu,",
  "tika-s0101t5:9_27": "tenāha “dinne appahonte”tiādi.",
  "tika-s0101t5:9_28": "Sakkhikaraṇapaṇṇāropanāni vaḍḍhiyā saha vā vinā vā puna gahetukāmassa,",
  "tika-s0101t5:9_29": "idha pana taṁ natthīti āha “sakkhiṁ akatvā”tiādi,",
  "tika-s0101t5:9_30": "tenāha “mūlacchejjavasenā”ti.",
  "tika-s0101t5:9_31": "Pakārato bhaṇḍāni ābharati sambharati paricayati etenāti pābhataṁ,",
  "tika-s0101t5:9_32": "bhaṇḍamūlaṁ.",
  "tika-s0101t5:10_0": "Divase divase dātabbabhattaṁ devasikabhattaṁ.",
  "tika-s0101t5:10_1": "“Anumāsaṁ,",
  "tika-s0101t5:10_2": "anuposatha”ntiādinā dātabbaṁ vetanaṁ māsikādiparibbayaṁ.",
  "tika-s0101t5:10_3": "Tassa tassa kulānurūpena kammānurūpena sūrabhāvānurūpenāti paccekaṁ anurūpa-",
  "tika-s0101t5:10_4": "saddo yojetabbo.",
  "tika-s0101t5:10_5": "Senāpaccādi ṭhānantaraṁ.",
  "tika-s0101t5:10_6": "Sakakammapasutattā,",
  "tika-s0101t5:10_7": "anupaddavattā ca dhanadhaññānaṁ rāsiko rāsikārabhūto.",
  "tika-s0101t5:10_8": "Khemena ṭhitāti anupaddavena pavattā,",
  "tika-s0101t5:10_9": "tenāha “abhayā”ti,",
  "tika-s0101t5:10_10": "kutocipi bhayarahitāti attho.",
  "tika-s0101t5:11_0": "Catuparikkhāravaṇṇanā",
  "tika-s0101t5:12_0": "339.",
  "tika-s0101t5:12_1": "Tasmiṁ tasmiṁ kicce anuyanti anuvattantīti anuyantā,",
  "tika-s0101t5:12_2": "anuyantā eva ānuyantā yathā “anubhāvo eva ānubhāvo”ti.",
  "tika-s0101t5:12_3": "Assāti rañño.",
  "tika-s0101t5:12_4": "Teti ānuyantakhattiyādayo.",
  "tika-s0101t5:12_5": "Attamanā na bhavissanti “amhe ettha bahi karotī”ti.",
  "tika-s0101t5:12_6": "Nibandhavipulāgamo gāmo nigamo,",
  "tika-s0101t5:12_7": "vivaḍḍhitamahāāyo mahāgāmoti attho. Janapada-",
  "tika-s0101t5:12_8": "saddo heṭṭhā vuttattho eva.",
  "tika-s0101t5:12_9": "Channaṁ pakatīnaṁ vasena rañño hitasukhābhibuddhi,",
  "tika-s0101t5:12_10": "tadekadesā ca ānuyantādayoti vuttaṁ “yaṁ tumhākaṁ anujānanaṁ mama bhaveyya dīgharattaṁ hitāya sukhāyā”ti.",
  "tika-s0101t5:13_0": "Amā saha bhavanti kiccesūti amaccā,",
  "tika-s0101t5:13_1": "rajjakiccavosāsanakā.",
  "tika-s0101t5:13_2": "Te pana rañño piyā,",
  "tika-s0101t5:13_3": "sahapavattanakā ca hontīti āha “piyasahāyakā”ti.",
  "tika-s0101t5:13_4": "Rañño parisati bhavāti pārisajjā,",
  "tika-s0101t5:13_5": "te pana keti āha “sesā āṇattikarā”ti,",
  "tika-s0101t5:13_6": "yathāvuttaānuyantakhattiyādī hi avasesā rañño āṇākarāti attho.",
  "tika-s0101t5:13_7": "Satipi deyyadhamme ānubhāvasampattiyā,",
  "tika-s0101t5:13_8": "parivārasampattiyā ca abhāve tādisaṁ dātuṁ na sakkā,",
  "tika-s0101t5:13_9": "vuḍḍhakāle ca tādisānampi rājūnaṁ tadubhayaṁ hāyatevāti āha “mahallakakāle…pe…",
  "tika-s0101t5:13_10": "na sakkā”ti.",
  "tika-s0101t5:13_11": "Anumatiyāti anujānanena,",
  "tika-s0101t5:13_12": "pakkhāti sapakkhā yaññassa aṅgabhūtā.",
  "tika-s0101t5:13_13": "Parikkharontīti parikkhārā, sambhārā.",
  "tika-s0101t5:13_14": "Ime tassa yaññassa aṅgabhūtā parivārā viya hontīti āha “parivārā bhavantī”ti.",
  "tika-s0101t5:14_0": "Aṭṭhaparikkhāravaṇṇanā",
  "tika-s0101t5:15_0": "340.Yasasāti ānubhāvena,",
  "tika-s0101t5:15_1": "tenāha “āṇāṭhapanasamatthatāyā”ti.",
  "tika-s0101t5:15_2": "Saddahatīti “dātā dānassa phalaṁ paccanubhotī”ti pattiyāyati.",
  "tika-s0101t5:15_3": "Dāne sūroti dānasūro deyyadhamme īsakampi saṅgaṁ akatvā muttacāgo.",
  "tika-s0101t5:15_4": "Svāyamattho kammassakataññāṇassa tikkhavisadabhāvena veditabbo,",
  "tika-s0101t5:15_5": "tenāha “na saddhāmattakenevā”tiādi.",
  "tika-s0101t5:15_6": "Yassa hi kammassakatā paccakkhato viya upaṭṭhāti,",
  "tika-s0101t5:15_7": "so evaṁ vutto.",
  "tika-s0101t5:15_8": "Yaṁ dānaṁ detīti yaṁ deyyadhammaṁ parassa deti.",
  "tika-s0101t5:15_9": "Tassa pati hutvāti tabbisayaṁ lobhaṁ suṭṭhu abhibhavanto tassa adhipati hutvā deti anadhibhavanīyattā. “Na dāso,",
  "tika-s0101t5:15_10": "na sahāyo”ti vatvā tadubhayaṁ anvayato,",
  "tika-s0101t5:15_11": "byatirekato ca dassetuṁ “yo hī”tiādi vuttaṁ.",
  "tika-s0101t5:15_12": "Dāso hutvā deti taṇhāya dānassa dāsabyataṁ upagatattā.",
  "tika-s0101t5:15_13": "Sahāyo hutvā deti tassa piyabhāvānissajjanato.",
  "tika-s0101t5:15_14": "Sāmī hutvā deti tattha taṇhādāsabyato attānaṁ mocetvā abhibhuyya pavattanato.",
  "tika-s0101t5:15_15": "Sāmiparibhogasadisā hetassāyaṁ pavattatīti.",
  "tika-s0101t5:16_0": "Samitapāpāsamaṇā,",
  "tika-s0101t5:16_1": "bāhitapāpā brāhmaṇā ukkaṭṭhaniddesena,",
  "tika-s0101t5:16_2": "pabbajjāmattasamaṇā jātimattabrāhmaṇā pana kapaṇādiggahaṇenevettha gahitāti adhippāyo.",
  "tika-s0101t5:16_3": "Duggatāti dukkarajīvikaṁ upagatā kasiravuttikā,",
  "tika-s0101t5:16_4": "tenāha “daliddamanussā”ti.",
  "tika-s0101t5:16_5": "Addhikāti addhānamaggagāmino.",
  "tika-s0101t5:16_6": "Vaṇibbakāti dāyakānaṁ guṇakittanavasena,",
  "tika-s0101t5:16_7": "kammaphalakittanamukhena ca yācanakā seyyathāpi naggacariyādayo,",
  "tika-s0101t5:16_8": "tenāha “iṭṭhaṁ dinna”ntiādi.",
  "tika-s0101t5:16_9": "“Pasatamatta”nti vīhitaṇḍulādivasena vuttaṁ,",
  "tika-s0101t5:16_10": "“sarāvamatta”nti yāgubhattādivasena.",
  "tika-s0101t5:16_11": "Opānaṁ vuccati ogāhetvā pātabbato naditaḷākādīnaṁ sabbasādhāraṇatitthaṁ opānaṁ viya bhūtoti opānabhūto,",
  "tika-s0101t5:16_12": "tenāha “udapānabhūto”tiādi.",
  "tika-s0101t5:16_13": "Sutameva sutajātanti jāta-",
  "tika-s0101t5:16_14": "saddassa anatthantaravācakatamāha yathā “kosajāta”nti.",
  "tika-s0101t5:17_0": "Atītādiatthacintanasamatthatā nāmassa rañño anumānavasena,",
  "tika-s0101t5:17_1": "itikattabbatāvasena ca veditabbā,",
  "tika-s0101t5:17_2": "na buddhānaṁ viya tattha paccakkhadassitāyāti dassetuṁ “atīte”tiādi vuttaṁ.",
  "tika-s0101t5:17_3": "Aḍḍhatādayo tāva yaññassa parikkhārā hontu tehi vinā tassa asijjhanato,",
  "tika-s0101t5:17_4": "sujātatā surūpatā pana kathanti āha “etehi kirā”tiādi.",
  "tika-s0101t5:17_5": "Ettha ca keci “yathā aḍḍhatādayo yaññassa ekaṁsato aṅgāni,",
  "tika-s0101t5:17_6": "na evamabhijātatā,",
  "tika-s0101t5:17_7": "abhirūpatā cāti dassetuṁ kirasaddaggahaṇa”nti vadanti “ayaṁ dujjāto”tiādi vacanassa anekantikataṁ maññamānā,",
  "tika-s0101t5:17_8": "tayidaṁ asāraṁ,",
  "tika-s0101t5:17_9": "sabbasādhāraṇavasena hesa yaññārambho tattha siyā kesañci tathāparivitakkoti tassāpi avakāsābhāvādassanatthaṁ tathā vuttattā. Kira-",
  "tika-s0101t5:17_10": "saddo pana tadā brāhmaṇena cintitākārasūcanattho daṭṭhabbo.",
  "tika-s0101t5:17_11": "Evamādīnīti ādi-",
  "tika-s0101t5:17_12": "saddena “ayaṁ virūpo daliddo appesakkho assaddho appassuto anatthaññū na medhāvī”ti etesaṁ saṅgaho daṭṭhabbo.",
  "tika-s0101t5:18_0": "Catuparikkhārādivaṇṇanā",
  "tika-s0101t5:19_0": "341.“Sujaṁ paggaṇhantāna”nti purohitassa sayameva kaṭacchuggahaṇajotanena evaṁ sahatthā,",
  "tika-s0101t5:19_1": "sakkaccañca dāne yuttatā icchitabbāti dasseti.",
  "tika-s0101t5:19_2": "Evaṁ dujjātassāti etthāpi heṭṭhā vuttanayeneva attho veditabbo.",
  "tika-s0101t5:20_0": "342.Tiṇṇaṁ ṭhānānanti dānassa ādimajjhapariyosānabhūtāsu tīsu bhūmīsu,",
  "tika-s0101t5:20_1": "avatthāsūti attho.",
  "tika-s0101t5:20_2": "Calantīti kampanti purimākārena na tiṭṭhanti.",
  "tika-s0101t5:20_3": "Karaṇattheti tatiyāvibhattiatthe.",
  "tika-s0101t5:20_4": "Kattari hetaṁ sāmivacanaṁ karaṇīyasaddāpekkhāya.",
  "tika-s0101t5:20_5": "“Paccānutāpo na kattabbo”ti vatvā tassa akaraṇūpāyaṁ dassetuṁ “pubbacetanā pana acalā patiṭṭhapetabbā”ti vuttaṁ.",
  "tika-s0101t5:20_6": "Tattha acalāti daḷhā kenaci asaṁhīrā.",
  "tika-s0101t5:20_7": "Patiṭṭhapetabbāti supatiṭṭhitā kātabbā.",
  "tika-s0101t5:20_8": "Evaṁ karaṇena hi yathā taṁ dānaṁ sampati yathādhippāyaṁ nippajjati,",
  "tika-s0101t5:20_9": "evaṁ āyatimpi vipulaphalatāyāti āha “evañhi dānaṁ mahapphalaṁ hotīti dassetī”ti,",
  "tika-s0101t5:20_10": "vippaṭisārena anupakkiliṭṭhabhāvato.",
  "tika-s0101t5:20_11": "Muñcacetanāti pariccāgacetanā.",
  "tika-s0101t5:20_12": "Tassā niccalabhāvo nāma muttacāgatā pubbābhisaṅkhāravasena uḷārabhāvo,",
  "tika-s0101t5:20_13": "samanussaraṇacetanāya pana niccalabhāvo “aho mayā dānaṁ dinnaṁ sādhu suṭṭhū”ti tassa sakkaccaṁ paccavekkhaṇāvasena veditabbo.",
  "tika-s0101t5:20_14": "Tathā akarontassāti muñcacetanaṁ,",
  "tika-s0101t5:20_15": "tattha paccāsamanussaraṇacetanañca vuttanayena niccalaṁ akarontassa vippaṭisāraṁ uppādentassa.",
  "tika-s0101t5:20_16": "Khettavisese pariccāgassa katattā laddhesupi uḷāresubhogesu cittaṁ nāpi namati.",
  "tika-s0101t5:20_17": "Yathā kathanti āha “mahāroruvaṁ upapannassa seṭṭhigahapatino viyā”ti.",
  "tika-s0101t5:21_0": "So kira tagarasikhiṁ paccekabuddhaṁ attano gehadvāre piṇḍāya ṭhitaṁ disvā “imassa samaṇassa piṇḍapātaṁ",
  "tika-s0101t5:21_1": "dehī”ti bhariyaṁ āṇāpetvā rājupaṭṭhānatthaṁ pakkāmi.",
  "tika-s0101t5:21_2": "Seṭṭhibhariyā sappaññajātikā,",
  "tika-s0101t5:21_3": "sā cintesi “mayā ettakena kālena ‘imassa dethā’ti vacanamattaṁ pissa na sutapubbaṁ,",
  "tika-s0101t5:21_4": "ayañca maññe ahosi paccekasambuddho,",
  "tika-s0101t5:21_5": "yathā tathā adatvā paṇītaṁ piṇḍapātaṁ dassāmī”ti upagantvā paccekasambuddhaṁ pañcapatiṭṭhitena vanditvā",
  "tika-s0101t5:21_6": "pattaṁ ādāya antonivesane paññattāsane nisīdāpetvā parisuddhehi sālitaṇḍulehi bhattaṁ sampādetvā tadanurūpaṁ",
  "tika-s0101t5:21_7": "khādanīyaṁ,",
  "tika-s0101t5:21_8": "byañjanaṁ,",
  "tika-s0101t5:21_9": "sūpeyyañca abhisaṅkharitvā bahi gandhehi alaṅkaritvā paccekasambuddhassa hatthesu patiṭṭhapetvā vandi.",
  "tika-s0101t5:21_10": "Paccekabuddho “aññesampi paccekabuddhānaṁ saṅgahaṁ karissāmī”ti aparibhuñjitvāva anumodanaṁ katvā pakkāmi.",
  "tika-s0101t5:21_11": "Sopi kho seṭṭhi rājupaṭṭhānaṁ katvā āgacchanto paccekabuddhaṁ disvā ahaṁ “tumhākaṁ piṇḍapātaṁ dethā”ti vatvā pakkanto,",
  "tika-s0101t5:21_12": "api vo laddho piṇḍapātoti.",
  "tika-s0101t5:21_13": "Āma seṭṭhi laddhoti.",
  "tika-s0101t5:21_14": "“Passāmā”ti gīvaṁ ukkhipitvā olokesi.",
  "tika-s0101t5:21_15": "Athassa piṇḍapātagandho uṭṭhahitvā nāsapuṭaṁ pūresi.",
  "tika-s0101t5:21_16": "So “mahā vata me dhanabyayo jāto”ti cittaṁ sandhāretuṁ asakkonto pacchā vippaṭisārī ahosi.",
  "tika-s0101t5:21_17": "Vippaṭisārassa pana uppannākāro “varameta”ntiādinā pāḷiyaṁ āgatoyeva.",
  "tika-s0101t5:21_18": "Bhātu panāyaṁ ekaṁ puttakaṁ sāpateyyakāraṇā jīvitā voropesi,",
  "tika-s0101t5:21_19": "tena mahāroruvaṁ upapanno.",
  "tika-s0101t5:21_20": "Piṇḍapātadānena panesa sattakkhattuṁ suggatiṁ saggaṁ lokaṁ upapanno,",
  "tika-s0101t5:21_21": "sattakkhattumeva ca seṭṭhikule nibbatto,",
  "tika-s0101t5:21_22": "na cāssa uḷāresu bhogesu cittaṁ nami,",
  "tika-s0101t5:21_23": "tena vuttaṁ “nāpi uḷāresu bhogesu cittaṁ namatī”ti.",
  "tika-s0101t5:22_0": "343.",
  "tika-s0101t5:22_1": "Ākaroti attano anurūpatāya samariyādaṁ saparicchedaṁ phalaṁ nibbattetīti ākāro,",
  "tika-s0101t5:22_2": "kāraṇanti āha “dasahi ākārehīti dasahi kāraṇehī”ti.",
  "tika-s0101t5:22_3": "Paṭiggāhakato vāti balavataro hutvā uppajjamāno paṭiggāhakatova uppajjati,",
  "tika-s0101t5:22_4": "itaro pana deyyadhammato,",
  "tika-s0101t5:22_5": "parivārajanatopi uppajjeyyeva.",
  "tika-s0101t5:22_6": "Uppajjituṁ yuttanti uppajjanārahaṁ.",
  "tika-s0101t5:22_7": "Tesaṁyeva pāṇātipātīnaṁ.",
  "tika-s0101t5:22_8": "Yajanaṁ nāmettha dānaṁ adhippetaṁ,",
  "tika-s0101t5:22_9": "na aggijuhananti āha “yajataṁ bhavanti detu bhava”nti.",
  "tika-s0101t5:22_10": "Vissajjatūti muttacāgavasena vissajjatu.",
  "tika-s0101t5:22_11": "Abbhantaranti ajjhattaṁ,",
  "tika-s0101t5:22_12": "sakasantāneti attho.",
  "tika-s0101t5:23_0": "344.",
  "tika-s0101t5:23_1": "Heṭṭhā soḷasa parikkhārā vuttā yaññassa te vatthuṁ katvā,",
  "tika-s0101t5:23_2": "idha pana sandassanādivasena anumodanāya āraddhattā vuttaṁ “soḷasahi ākārehī”ti.",
  "tika-s0101t5:23_3": "Dassetvā attano desanānubhāvena paccakkhato viya phalaṁ dassetvā,",
  "tika-s0101t5:23_4": "anekavāraṁ pana kathanato ca āmeḍitavacanaṁ.",
  "tika-s0101t5:23_5": "Tamatthanti yathāvuttaṁ dānaphalavasena kammaphalasambandhaṁ.",
  "tika-s0101t5:23_6": "Samādapetvāti sutamattameva akatvā yathā rājā tamatthaṁ sammadeva ādiyati citte karonto suggahitaṁ katvā gaṇhāti,",
  "tika-s0101t5:23_7": "tathā sakkaccaṁ ādāpetvā.",
  "tika-s0101t5:23_8": "Āmeḍitakāraṇaṁ heṭṭhā vuttameva.",
  "tika-s0101t5:24_0": "“Vippaṭisāravinodanenā”ti idaṁ nidassanamattaṁ lobhadosamohaissāmacchariyamānādayopi hi dānacittassa upakkilesā,",
  "tika-s0101t5:24_1": "tesaṁ vinodanenapi taṁ samuttejitaṁ nāma hoti tikkhavisadabhāvappattito.",
  "tika-s0101t5:24_2": "Āsannatarabhāvato vā vippaṭisārassa tabbinodanameva gahitaṁ,",
  "tika-s0101t5:24_3": "pavattitepi hi dāne tassa sambhavato.",
  "tika-s0101t5:24_4": "Yāthāvato vijjamānehi guṇehi tuṭṭhapahaṭṭhabhāvāpādanaṁ sampahaṁsananti āha “sundaraṁ te…pe…",
  "tika-s0101t5:24_5": "thutiṁ katvā kathesī”ti.",
  "tika-s0101t5:24_6": "Dhammatoti saccato.",
  "tika-s0101t5:24_7": "Saccañhi dhammato anapetattā dhammaṁ,",
  "tika-s0101t5:24_8": "upasamacariyābhāvato samaṁ,",
  "tika-s0101t5:24_9": "yuttabhāvena kāraṇanti ca vuccatīti.",
  "tika-s0101t5:25_0": "345.",
  "tika-s0101t5:25_1": "Tasmiṁ yaññe rukkhatiṇacchedopi nāma nāhosi,",
  "tika-s0101t5:25_2": "kuto pāṇavadhoti pāṇavadhābhāvasseva daḷhīkaraṇatthaṁ sabbaso viparītagāhāvidūsitañcassa dassetuṁ pāḷiyaṁ",
  "tika-s0101t5:25_3": "“neva gāvo haññiṁsū”ti ādiṁ vatvāpi “na rukkhā chijjiṁsū”tiādi vuttaṁ,",
  "tika-s0101t5:25_4": "tenāha “kiṁ pana gāvo”tiādi.",
  "tika-s0101t5:25_5": "Barihisatthāyāti paricchedanatthāya.",
  "tika-s0101t5:25_6": "Vanamālāsaṅkhepenāti vanapupphehi ganthitamālāniyāmena.",
  "tika-s0101t5:25_7": "Bhūmiyaṁ vā pattharantīti vedibhūmiṁ parikkhipantā tattha pantharanti.",
  "tika-s0101t5:25_8": "Antogehadāsādayoti antojātadhanakkītakaramarānītasayaṁdāsā.",
  "tika-s0101t5:25_9": "Pubbamevāti bhatikaraṇato pageva.",
  "tika-s0101t5:25_10": "Gahetvā karontīti divase divase gahetvā karonti.",
  "tika-s0101t5:25_11": "Tajjitāti gajjitā.",
  "tika-s0101t5:25_12": "Piyasamudācārenevāti iṭṭhavacaneneva.",
  "tika-s0101t5:25_13": "Phāṇitena cevāti ettha ca-",
  "tika-s0101t5:25_14": "saddo avuttasamuccayattho,",
  "tika-s0101t5:25_15": "tena paṇītapaṇītānaṁ nānappakārānaṁ khādanīyabhojanīyādīnañceva vatthamālāgandhavilepanayānaseyyādīnañca saṅgaho daṭṭhabbo,",
  "tika-s0101t5:25_16": "tenāha “paṇītehi sappitelādisammissehevā”tiādi.",
  "tika-s0101t5:26_0": "346.",
  "tika-s0101t5:26_1": "Saṁ nāma dhanaṁ,",
  "tika-s0101t5:26_2": "tassa patīti sapati, dhanavā.",
  "tika-s0101t5:26_3": "Diṭṭhadhammikasamparāyikahitāvahattā tassa hitanti sāpateyyaṁ,",
  "tika-s0101t5:26_4": "tadeva dhanaṁ.",
  "tika-s0101t5:26_5": "Tenāha “pahūtaṁ sāpateyyaṁ ādāyāti bahuṁ dhanaṁ gahetvā”ti.",
  "tika-s0101t5:26_6": "Gāmabhāgenāti saṅkittanavasena gāme vā gahetabbabhāgena.",
  "tika-s0101t5:27_0": "347.“Yāguṁ pivitvā”ti yāgusīsena pātarāsabhojanamāha.",
  "tika-s0101t5:27_1": "Puratthimena yaññavāṭassāti rañño dānasālāya nātidūre puratthimadisābhāgeti attho,",
  "tika-s0101t5:27_2": "yato tattha pātarāsaṁ bhuñjitvā akilantarūpāyeva sāyanhe sālaṁ pāpuṇanti “dakkhiṇena yaññavāṭassā”ti ādīsupi eseva nayo.",
  "tika-s0101t5:28_0": "348.Parihārenāti bhagavantaṁ garuṁ katvā agāravaparihārena.",
  "tika-s0101t5:29_0": "Niccadānaanukulayaññavaṇṇanā",
  "tika-s0101t5:30_0": "349.Uṭṭhāya samuṭṭhāyāti dāne uṭṭhānavīriyaṁ sakkaccaṁ katvā.",
  "tika-s0101t5:30_1": "Appasambhārataroti ativiya parittasambhāro.",
  "tika-s0101t5:30_2": "Samārabhīyati yañño etehīti samārambhā,",
  "tika-s0101t5:30_3": "sambhārasambharaṇavasena pavattasattapīḷā.",
  "tika-s0101t5:30_4": "Appaṭṭhataroti pana ativiya appakiccoti attho.",
  "tika-s0101t5:30_5": "Vipākasaññitaṁ atisayena mahantaṁ sadisaphalaṁ etassāti mahapphalataro.",
  "tika-s0101t5:30_6": "Udayasaññitaṁ atisayena mahantaṁ nissandādiphalaṁ etassāti mahānisaṁsataro.",
  "tika-s0101t5:30_7": "Dhuvadānānīti dhuvāni thirāni acchinnāni katvā dātabbadānāni.",
  "tika-s0101t5:30_8": "Anukulayaññānīti anukulaṁ kulānukkamaṁ upādāya dātabbadānāni,",
  "tika-s0101t5:30_9": "tenāha “amhāka”ntiādi.",
  "tika-s0101t5:30_10": "Nibaddhadānānīti nibandhetvā niyametvā paveṇīvasena pavattitadānāni.",
  "tika-s0101t5:31_0": "Hatthidantena pavattitā dantamayasalākā, yattha dāyakānaṁ nāmaṁ aṅkanti. Raññoti setavāhanarañño.",
  "tika-s0101t5:32_0": "Ādīnīti ādi-",
  "tika-s0101t5:32_1": "saddena “seno viya maṁsapesiṁ kasmā okkhanditvā gaṇhāsī”ti evamādīnaṁ saṅgaho.",
  "tika-s0101t5:32_2": "Pubbacetanāmuñcacetanāaparacetanāsampattiyā dāyakassa vasena tīṇi aṅgāni,",
  "tika-s0101t5:32_3": "vītarāgatāvītadosatāvītamohatāpaṭipattiyā dakkhiṇeyyassa vasena tīṇīti evaṁ chaḷaṅgasamannāgatāya dakkhiṇāya.",
  "tika-s0101t5:32_4": "Aparāparaṁ uppajjanakacetanāvasena mahānadī viya,",
  "tika-s0101t5:32_5": "mahogho viya ca ito cito ca abhisanditvā okkhanditvā pavattiyā puññameva puññābhisando.",
  "tika-s0101t5:33_0": "350.Kiccapariyosānaṁ natthi divase divase dāyakassa byāpārāpajjanato,",
  "tika-s0101t5:33_1": "tenāha “ekenā”tiādi.",
  "tika-s0101t5:33_2": "Kiccapariyosānaṁ atthi yathāraddhassa āvāsassa katipayenāpi kālena parisamāpetabbato,",
  "tika-s0101t5:33_3": "tenāha “paṇṇasāla”ntiādi.",
  "tika-s0101t5:33_4": "Suttantapariyāyenāti suttantapāḷinayena.",
  "tika-s0101t5:33_5": "nava ānisaṁsāti sītapaṭighātādayo paṭisallānārāmapariyosānā nava udayā.",
  "tika-s0101t5:33_6": "Appamattatāya cete vuttā.",
  "tika-s0101t5:34_0": "Yasmā āvāsaṁ dentena nāma sabbampi paccayajātaṁ dinnameva hoti.",
  "tika-s0101t5:34_1": "Dve tayo gāme piṇḍāya caritvā kiñci aladdhā āgatassapi chāyūdakasampannaṁ ārāmaṁ pavisitvā nhāyitvā patissaye",
  "tika-s0101t5:34_2": "muhuttaṁ nipajjitvā vuṭṭhāya nisinnassa kāye balaṁ āharitvā pakkhittaṁ viya hoti.",
  "tika-s0101t5:34_3": "Bahi vicarantassa ca kāye vaṇṇadhātu vātātapehi kilamati,",
  "tika-s0101t5:34_4": "patissayaṁ pavisitvā dvāraṁ pidhāya muhuttaṁ nipannassa visabhāgasantati vūpasammati,",
  "tika-s0101t5:34_5": "sabhāgasantati patiṭṭhāti,",
  "tika-s0101t5:34_6": "vaṇṇadhātu āharitvā pakkhittā viya hoti.",
  "tika-s0101t5:34_7": "Bahi vicarantassa ca pāde kaṇṭako vijjhati,",
  "tika-s0101t5:34_8": "khāṇu paharati,",
  "tika-s0101t5:34_9": "sarīsapādiparissayā ceva corabhayañca uppajjati,",
  "tika-s0101t5:34_10": "patissayaṁ pavisitvā dvāraṁ pidhāya nipannassa sabbe te parissayā na honti,",
  "tika-s0101t5:34_11": "sajjhāyantassa dhammapītisukhaṁ,",
  "tika-s0101t5:34_12": "kammaṭṭhānaṁ manasi karontassa upasamasukhañca uppajjati bahiddhā vikkhepābhāvato.",
  "tika-s0101t5:34_13": "Bahi vicarantassa ca kāye sedā muccanti,",
  "tika-s0101t5:34_14": "akkhīni phandanti,",
  "tika-s0101t5:34_15": "senāsanaṁ pavisanakkhaṇe mañcapīṭhādīni na paññāyanti,",
  "tika-s0101t5:34_16": "muhuttaṁ nisinnassa pana akkhīnaṁ pasādo āharitvā pakkhitto viya hoti,",
  "tika-s0101t5:34_17": "dvāravātapānamañcapīṭhādīni paññāyanti.",
  "tika-s0101t5:34_18": "Etasmiñca āvāse vasantaṁ disvā manussā catūhi paccayehi sakkaccaṁ upaṭṭhahanti.",
  "tika-s0101t5:34_19": "Tena vuttaṁ “āvāsaṁ dentena nāma sabbampi paccayajātaṁ dinnameva hotī”ti,",
  "tika-s0101t5:34_20": "tasmā ete yathāvuttā sabbepi ānisaṁsā veditabbā.",
  "tika-s0101t5:34_21": "Tena vuttaṁ “appamattatāya cete vuttā”ti.",
  "tika-s0101t5:35_0": "Sītanti ajjhattaṁ dhātukkhobhavasena vā bahiddhā utuvipariṇāmavasena vā uppajjanakasītaṁ.",
  "tika-s0101t5:35_1": "Uṇhanti aggisantāpaṁ,",
  "tika-s0101t5:35_2": "tassa vanaḍāhādīsu (vanadāhādīsu vā sārattha. ṭī.",
  "tika-s0101t5:35_3": "cūḷavagga 3.295) sambhavo veditabbo.",
  "tika-s0101t5:35_4": "Paṭihantīti paṭibāhati,",
  "tika-s0101t5:35_5": "yathā tadubhayavasena kāyacittānaṁ bādhanaṁ na hoti,",
  "tika-s0101t5:35_6": "evaṁ karoti.",
  "tika-s0101t5:35_7": "Sītuṇhabbhāhate hi sarīre vikkhittacitto bhikkhu yoniso padahituṁ na sakkoti.",
  "tika-s0101t5:35_8": "Vāḷamigānīti sīhabyagghādicaṇḍamige.",
  "tika-s0101t5:35_9": "Guttasenāsanañhi āraññakampi pavisitvā dvāraṁ pidhāya nisinnassa te parissayā na hontīti.",
  "tika-s0101t5:35_10": "Sarīsapeti ye keci sarante gacchante dīghajātike sappādike.",
  "tika-s0101t5:35_11": "Makaseti nidassanamattametaṁ,",
  "tika-s0101t5:35_12": "ḍaṁsādīnampi etesveva (etaneva sārattha. ṭī.",
  "tika-s0101t5:35_13": "cūḷavagga 3.295) saṅgaho daṭṭhabbo.",
  "tika-s0101t5:35_14": "Sisireti sisirakālavasena,",
  "tika-s0101t5:35_15": "sattāhavaddalikādivasena ca uppanne sisirasamphasse.",
  "tika-s0101t5:35_16": "Vuṭṭhiyoti yadā tadā uppannā vassavuṭṭhiyo paṭihanatīti yojanā.",
  "tika-s0101t5:36_0": "Vātātapo ghoroti rukkhagacchādīnaṁ ummūlabhañjanādivasena pavattiyā ghoro sarajaarajādibhedo vāto ceva",
  "tika-s0101t5:36_1": "gimhapariḷāhasamayesu uppattiyā ghoro sūriyātapo ca.",
  "tika-s0101t5:36_2": "Paṭihaññatīti paṭibāhīyati.",
  "tika-s0101t5:36_3": "Leṇatthanti nānārammaṇato cittaṁ nivattetvā paṭisallānārāmatthaṁ.",
  "tika-s0101t5:36_4": "Sukhatthanti vuttaparissayābhāvena phāsuvihāratthaṁ.",
  "tika-s0101t5:36_5": "Jhāyitunti aṭṭhatiṁsāya ārammaṇesu yattha katthaci cittaṁ upanibandhitvā upanijjhāyituṁ.",
  "tika-s0101t5:36_6": "Vipassitunti aniccādito saṅkhāre sammasituṁ.",
  "tika-s0101t5:37_0": "Vihāreti patissaye.",
  "tika-s0101t5:37_1": "Kārayeti kārāpeyya.",
  "tika-s0101t5:37_2": "Rammeti manorame nivāsasukhe.",
  "tika-s0101t5:37_3": "Vāsayettha bahussuteti kāretvā pana ettha vihāresu bahussute sīlavante kalyāṇadhamme nivāseyya,",
  "tika-s0101t5:37_4": "te nivāsento pana tesaṁ bahussutānaṁ yathā paccayehi kilamatho na hoti,",
  "tika-s0101t5:37_5": "evaṁ annañca pānañca vatthasenāsanāni ca dadeyya ujubhūtesu ajjhāsayasampannesu kammakammaphalānaṁ,",
  "tika-s0101t5:37_6": "ratanattayaguṇānañca saddahanena vippasannena cetasā.",
  "tika-s0101t5:38_0": "Idāni gahaṭṭhapabbajitānaṁ aññamaññūpakāritaṁ dassetuṁ “te tassā”ti gāthamāha.",
  "tika-s0101t5:38_1": "Tattha teti bahussutā.",
  "tika-s0101t5:38_2": "Tassāti upāsakassa.",
  "tika-s0101t5:38_3": "Dhammaṁ desentīti sakalavaṭṭadukkhapanūdanaṁ saddhammaṁ desenti.",
  "tika-s0101t5:38_4": "Yaṁ so dhammaṁ idhaññāyāti so upāsako yaṁ saddhammaṁ imasmiṁ sāsane sammāpaṭipajjanena jānitvā aggamaggādhigamena",
  "tika-s0101t5:38_5": "anāsavo hutvā parinibbāti ekādasaggivūpasamena sīti bhavati.",
  "tika-s0101t5:39_0": "Sītapaṭighātādayo vipassanāvasānā terasa,",
  "tika-s0101t5:39_1": "annādilābho,",
  "tika-s0101t5:39_2": "dhammassavanaṁ,",
  "tika-s0101t5:39_3": "dhammāvabodho,",
  "tika-s0101t5:39_4": "parinibbānanti evaṁ sattarasa.",
  "tika-s0101t5:40_0": "351.Attano santakāti attaniyā.",
  "tika-s0101t5:40_1": "Duppariccajanaṁ lobhaṁ niggaṇhituṁ asakkontassa.",
  "tika-s0101t5:40_2": "Saṅghassa vā gaṇassa vā santiketi yojanā.",
  "tika-s0101t5:40_3": "Tatthāti yathāgahite saraṇe.",
  "tika-s0101t5:40_4": "Natthi punappunaṁ kattabbatā viññūjātikassāti adhippāyo.",
  "tika-s0101t5:40_5": "“Jīvitapariccāgamayaṁ puñña”nti “sace tvaṁ na yathāgahitaṁ saraṇaṁ bhindissati,",
  "tika-s0101t5:40_6": "evāhaṁ taṁ māremī”ti yadipi koci tiṇhena satthena jīvitā voropeyya,",
  "tika-s0101t5:40_7": "tathāpi “nevāhaṁ buddhaṁ na buddhoti,",
  "tika-s0101t5:40_8": "dhammaṁ na dhammoti,",
  "tika-s0101t5:40_9": "saṅghaṁ na saṅghoti vadāmī”ti daḷhataraṁ katvā gahitasaraṇassa vasena vuttaṁ.",
  "tika-s0101t5:41_0": "352.",
  "tika-s0101t5:41_1": "Saraṇaṁ upagatena kāyavācācittehi sakkaccaṁ vatthuttayapūjā kātabbā,",
  "tika-s0101t5:41_2": "tattha ca saṁkileso parihanitabbo,",
  "tika-s0101t5:41_3": "sikkhāpadāni pana samādānamattaṁ,",
  "tika-s0101t5:41_4": "sampattavatthuto viramaṇamattañcāti saraṇagamanato sīlassa appaṭṭhataratā,",
  "tika-s0101t5:41_5": "appasamārambhataratā ca veditabbā.",
  "tika-s0101t5:41_6": "Sabbesaṁ sattānaṁ jīvitadānādinā daṇḍanidhānato,",
  "tika-s0101t5:41_7": "sakalalokiyalokuttaraguṇādhiṭṭhānato cassa mahapphalamahānisaṁsataratā daṭṭhabbā.",
  "tika-s0101t5:42_0": "Vakkhamānanayena ca verahetutāya veraṁ vuccati pāṇātipātādipāpadhammo,",
  "tika-s0101t5:42_1": "taṁ maṇati “mayi idha ṭhitāya kathaṁ āgacchasī”ti tajjentī viya nīharatīti veramaṇī,",
  "tika-s0101t5:42_2": "tato vā pāpadhammato viramati etāyāti “viramaṇī”ti vattabbe niruttinayena ikārassa ekāraṁ katvā “veramaṇī”ti vuttā.",
  "tika-s0101t5:42_3": "Asamādinnasīlassa sampattato yathāupaṭṭhitavītikkamitabbavatthuto virati sampattavirati.",
  "tika-s0101t5:42_4": "Samādānavasena uppannā virati samādānavirati.",
  "tika-s0101t5:42_5": "Setu vuccati ariyamaggo,",
  "tika-s0101t5:42_6": "tappariyāpannā hutvā pāpadhammānaṁ samucchedavasena ghātanavirati setughātavirati.",
  "tika-s0101t5:42_7": "Idāni tisso viratiyo sarūpato dassetuṁ “tatthā”tiādi vuttaṁ.",
  "tika-s0101t5:42_8": "Pariharatīti avītikkamavasena parivajjeti.",
  "tika-s0101t5:42_9": "Na hanāmīti ettha iti-",
  "tika-s0101t5:42_10": "saddo ādiattho,",
  "tika-s0101t5:42_11": "tena “adinnaṁ nādiyāmī”ti evaṁ ādīnaṁ saṅgaho, vā-",
  "tika-s0101t5:42_12": "saddena vā,",
  "tika-s0101t5:42_13": "tenāha “sikkhāpadāni gaṇhantassā”ti.",
  "tika-s0101t5:43_0": "Maggasampayuttāti sammādiṭṭhiyādimaggasampayuttā.",
  "tika-s0101t5:43_1": "Idāni tāsaṁ viratīnaṁ ārammaṇato vibhāgaṁ dassetuṁ “tatthā”tiādi vuttaṁ.",
  "tika-s0101t5:43_2": "Purimā dveti sampattasamādānaviratiyo.",
  "tika-s0101t5:43_3": "Pacchimāti setughātavirati.",
  "tika-s0101t5:43_4": "Sabbānipi bhinnāni honti ekajjhaṁ samādinnattā.",
  "tika-s0101t5:43_5": "Tadeva bhijjati visuṁ visuṁ samādinnattā.",
  "tika-s0101t5:43_6": "Gahaṭṭhavasena cetaṁ vuttaṁ.",
  "tika-s0101t5:43_7": "Bhedo nāma natthi paṭipakkhasamucchindanena akuppasabhāvattā,",
  "tika-s0101t5:43_8": "tenāha “bhavantarepī”ti.",
  "tika-s0101t5:43_9": "Yonisiddhanti manussatiracchānānaṁ uddhaṁ tiriyameva dīghatā viya jātisiddhanti attho.",
  "tika-s0101t5:43_10": "Bodhisatte kucchigate bodhisattamātusīlaṁ viya dhammatāya sabhāveneva siddhaṁ dhammatāsiddhaṁ,",
  "tika-s0101t5:43_11": "maggadhammatāya vā ariyamaggānubhāvena siddhaṁ dhammatāsiddhaṁ.",
  "tika-s0101t5:43_12": "Diṭṭhiujukaraṇaṁnāma bhāriyaṁ dukkhaṁ,",
  "tika-s0101t5:43_13": "tasmā saraṇagamanaṁ sikkhāpadasamādānato mahaṭṭhatarameva,",
  "tika-s0101t5:43_14": "na appaṭṭhataranti adhippāyo.",
  "tika-s0101t5:43_15": "Yathā tathā vā gaṇhantassāpīti ādaragāravaṁ akatvā samādiyantassāpi.",
  "tika-s0101t5:43_16": "Sādhukaṁ gaṇhantassāpīti sakkaccaṁ sīlāni samādiyantassāpi,",
  "tika-s0101t5:43_17": "na diguṇaṁ,",
  "tika-s0101t5:43_18": "tiguṇaṁ vā ussāho karaṇīyo.",
  "tika-s0101t5:44_0": "Abhayadānatāya sīlassa dānabhāvo,",
  "tika-s0101t5:44_1": "anavasesaṁ vā sattanikāyaṁ dayati tena rakkhatīti dānaṁ, sīlaṁ.",
  "tika-s0101t5:44_2": "“Aggānī”ti ñātattā aggaññāni.",
  "tika-s0101t5:44_3": "Cirarattatāya ñātattā rattaññāni.",
  "tika-s0101t5:44_4": "“Ariyānaṁ sādhūnaṁ vaṁsānī”ti ñātattā vaṁsaññāni.“Porāṇānī”tiādīsu purimānaṁ etāni porāṇāni.",
  "tika-s0101t5:44_5": "Sabbaso kenacipi pakārena sādhūhi na kiṇṇāni na khittāni na chaḍḍitānīti asaṅkiṇṇāni.",
  "tika-s0101t5:44_6": "Ayañca nayo nesaṁ yathā atīte,",
  "tika-s0101t5:44_7": "evaṁ etarahi,",
  "tika-s0101t5:44_8": "anāgate cāti āha “asaṅkiṇṇapubbāni na saṅkiyanti na saṅkiyissantī”ti.",
  "tika-s0101t5:44_9": "Tato eva appapikuṭṭhāni na paṭikkhittāni.",
  "tika-s0101t5:44_10": "Na hi kadācipi viññū samaṇabrāhmaṇā hiṁsādipāpadhammaṁ anujānanti.",
  "tika-s0101t5:44_11": "Aparimāṇānaṁ sattānaṁ abhayaṁ detīti sabbesu bhūtesu nihitadaṇḍattā sakalassapi sattanikāyassa bhayābhāvaṁ deti.",
  "tika-s0101t5:44_12": "Na hi ariyasāvakato kassaci bhayaṁ hoti.",
  "tika-s0101t5:44_13": "Averanti verābhāvaṁ.",
  "tika-s0101t5:44_14": "Abyāpajjhanti niddukkhataṁ.",
  "tika-s0101t5:45_0": "Nanu ca pañcasīlaṁ sabbakālikaṁ,",
  "tika-s0101t5:45_1": "na ca ekantato vimuttāyatanaṁ,",
  "tika-s0101t5:45_2": "saraṇagamanaṁ pana buddhuppādahetukaṁ,",
  "tika-s0101t5:45_3": "ekantavimuttāyatanañca,",
  "tika-s0101t5:45_4": "tattha kathaṁ saraṇāgamanato pañcasīlassa mahapphalatāti āha “kiñcāpī”tiādi.",
  "tika-s0101t5:45_5": "Jeṭṭhakanti uttamaṁ.",
  "tika-s0101t5:45_6": "“Saraṇagamaneyeva patiṭṭhāyā”ti iminā tassa sīlassa saraṇagamanena abhisaṅkhatatamāha.",
  "tika-s0101t5:46_0": "353.Īdisamevāti evaṁ saṁkilesaṁ paṭipakkhameva hutvā.",
  "tika-s0101t5:46_1": "Heṭṭhā vuttehi guṇehīti ettha heṭṭhā vuttaguṇā nāma saraṇagamanaṁ,",
  "tika-s0101t5:46_2": "sīlasampadā,",
  "tika-s0101t5:46_3": "indriyesu guttadvāratāti evaṁ ādayo.",
  "tika-s0101t5:46_4": "Paṭhamajjhānaṁ nibbattento na kilamatīti yojanā.",
  "tika-s0101t5:46_5": "Tānīti paṭhamajjhānādīni.",
  "tika-s0101t5:46_6": "“Paṭhamajjhāna”nti ukkaṭṭhaniddeso ayanti āha “ekaṁ kappa”nti,",
  "tika-s0101t5:46_7": "ekaṁ mahākappanti attho.",
  "tika-s0101t5:46_8": "Hīnaṁ pana paṭhamajjhānaṁ,",
  "tika-s0101t5:46_9": "majjhimañca asaṅkhyeyyakappassa tatiyaṁ bhāgaṁ,",
  "tika-s0101t5:46_10": "upaḍḍhakappañca āyuṁ deti.",
  "tika-s0101t5:46_11": "“Dutiyaṁ aṭṭhakappe”ti ādīsupi iminā nayena attho veditabbo,",
  "tika-s0101t5:46_12": "mahākappavaseneva ca gahetabbaṁ.",
  "tika-s0101t5:46_13": "Yasmā vā paṇītāniyevettha jhānāni adhippetāni mahapphalatarabhāvadassanaparattā desanāya,",
  "tika-s0101t5:46_14": "tasmā “paṭhamajjhānaṁ ekaṁ kappa”ntiādi vuttaṁ.",
  "tika-s0101t5:46_15": "Tadevāti catutthajjhānameva.",
  "tika-s0101t5:46_16": "Yadi evaṁ kathaṁ āruppatāti āha “ākāsānañcāyatanādī”tiādi.",
  "tika-s0101t5:47_0": "Sammadeva niccasaññādipaṭipakkhavidhamanavasena pavattamānā pubbabhāgiye eva bodhipakkhiyadhamme sammānentī",
  "tika-s0101t5:47_1": "vipassanā vipassakassa anappakaṁ pītisomanassaṁ samāvahatīti āha “vipassanā…pe…",
  "tika-s0101t5:47_2": "abhāvā”ti.",
  "tika-s0101t5:47_3": "Tenāha bhagavā –",
  "tika-s0101t5:48_0": "“Yato yato sammasati, khandhānaṁ udayabbayaṁ;",
  "tika-s0101t5:49_0": "Labhatī pītipāmojjaṁ, amataṁ taṁ vijānata”nti. ;",
  "tika-s0101t5:50_0": "Yasmā ayaṁ desanā iminā anukkamena imāni ñāṇāni nibbattentassa vasena pavattitā,",
  "tika-s0101t5:50_1": "tasmā “vipassanāñāṇe patiṭṭhāya nibbattento”ti heṭṭhimaṁ heṭṭhimaṁ uparimassa uparimassa patiṭṭhābhūtaṁ katvā vuttaṁ.",
  "tika-s0101t5:50_2": "Samānarūpanimmānaṁ nāma manomayiddhiyā aññehi asādhāraṇakiccanti āha “attano…pe…",
  "tika-s0101t5:50_3": "mahapphalā”ti.",
  "tika-s0101t5:50_4": "Vikubbanadassanasamatthatāyāti hatthiassādivividharūpakaraṇaṁ vikubbanaṁ,",
  "tika-s0101t5:50_5": "tassa dassanasamatthabhāvena.",
  "tika-s0101t5:50_6": "Icchiticchitaṭṭhānaṁ nāma purimajātīsu icchiticchito khandhappadeso.",
  "tika-s0101t5:50_7": "Samāpentoti pariyosāpento.",
  "tika-s0101t5:51_0": "Kūṭadantaupāsakattapaṭivedanākathāvaṇṇanā",
  "tika-s0101t5:52_0": "354-",
  "tika-s0101t5:52_1": "8.Sabbete pāṇayoti “satta ca usabhasatānī”tiādinā vutte sabbe pāṇino.",
  "tika-s0101t5:52_2": "Ākulabhāvoti bhagavato santike dhammassa sutattā pāṇīsu anuddayaṁ upaṭṭhapetvā ṭhitassa “kathañhi nāma",
  "tika-s0101t5:52_3": "mayā tāva bahū pāṇino māraṇatthāya bandhāpitā”ti citte paribyākulabhāvo udapādi.",
  "tika-s0101t5:52_4": "Sutvāti “bandhanato mocitā”ti sutvā.",
  "tika-s0101t5:52_5": "Kāmacchandavigamena kallacittatā arogacittatā,",
  "tika-s0101t5:52_6": "byāpādavigamena mettāvasena muducittatā akathinacittatā,",
  "tika-s0101t5:52_7": "uddhaccakukkuccappahānena vikkhepavigamanato vinīvaraṇacittatā tehi na pihitacittatā,",
  "tika-s0101t5:52_8": "thinamiddhavigamena udaggacittatā saṁpaggaṇhanavasena alīnacittatā,",
  "tika-s0101t5:52_9": "vicikicchāvigamena sammāpaṭipattiyā adhimuttatāya pasannacittatā ca hotīti āha “kallacittantiādi anupubbikathānubhāvena",
  "tika-s0101t5:52_10": "vikkhambhitanīvaraṇataṁ sandhāya vutta”nti.",
  "tika-s0101t5:52_11": "Yaṁ panettha atthato avibhattaṁ,",
  "tika-s0101t5:52_12": "taṁ suviññeyyameva.",
  "tika-s0101t5:53_0": "Kūṭadantasuttavaṇṇanāya līnatthappakāsanā."
}