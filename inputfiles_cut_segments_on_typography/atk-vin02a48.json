{
  "atk-vin02a48:0_0": "Dutiyagāthāsaṅgaṇikaṁ",
  "atk-vin02a48:1_0": "Codanādipucchāvissajjanāvaṇṇanā",
  "atk-vin02a48:2_0": "359.",
  "atk-vin02a48:2_1": "Dutiyagāthāsaṅgaṇiyaṁ codanāti vatthuñca āpattiñca dassetvā codanā.",
  "atk-vin02a48:2_2": "Sāraṇāti dosasāraṇā.",
  "atk-vin02a48:2_3": "Saṅgho kimatthāyāti saṅghasannipāto kimatthāya.",
  "atk-vin02a48:2_4": "Matikammaṁ pana kissa kāraṇāti matikammaṁ vuccati mantaggahaṇaṁ;",
  "atk-vin02a48:2_5": "taṁ kissa kāraṇāti attho.",
  "atk-vin02a48:3_0": "Codanā sāraṇatthāyāti vuttappakārā codanā,",
  "atk-vin02a48:3_1": "tena cuditakapuggalena codakadosasāraṇatthāya.",
  "atk-vin02a48:3_2": "Niggahatthāya sāraṇāti dosasāraṇā pana tassa puggalassa niggahatthāya.",
  "atk-vin02a48:3_3": "Saṅgho pariggahatthāyāti tattha sannipatito saṅgho vinicchayapariggahaṇatthāya;",
  "atk-vin02a48:3_4": "dhammādhammaṁ tulanatthāya suvinicchitadubbinicchitaṁ jānanatthāyāti attho.",
  "atk-vin02a48:3_5": "Matikammaṁ pana pāṭiyekkanti suttantikattherānañca vinayadharattherānañca mantaggahaṇaṁ pāṭekkaṁ pāṭekkaṁ vinicchayasanniṭṭhāpanatthaṁ.",
  "atk-vin02a48:4_0": "Mā kho paṭighanti cuditake vā codake vā kopaṁ mā janayi.",
  "atk-vin02a48:4_1": "Sace anuvijjako tuvanti sace tvaṁ saṅghamajjhe otiṇṇaṁ adhikaraṇaṁ vinicchituṁ nisinno vinayadharo.",
  "atk-vin02a48:5_0": "Viggāhikanti “na tvaṁ imaṁ dhammavinayaṁ ājānāsī”tiādinayappavattaṁ.",
  "atk-vin02a48:5_1": "Anatthasaṁhitanti yā anatthaṁ janayati,",
  "atk-vin02a48:5_2": "parisaṁ khobhetvā uṭṭhāpeti,",
  "atk-vin02a48:5_3": "evarūpiṁ kathaṁ mā abhaṇi.",
  "atk-vin02a48:5_4": "Sutte vinaye vātiādīsu suttaṁ nāma ubhatovibhaṅgo.",
  "atk-vin02a48:5_5": "Vinayo nāma khandhako.",
  "atk-vin02a48:5_6": "Anulomo nāma parivāro.",
  "atk-vin02a48:5_7": "Paññattaṁ nāma sakalaṁ vinayapiṭakaṁ.",
  "atk-vin02a48:5_8": "Anulomikaṁ nāma cattāro mahāpadesā.",
  "atk-vin02a48:6_0": "Anuyogavattaṁnisāmayāti anuyuñjanavattaṁ nisāmehi.",
  "atk-vin02a48:6_1": "Kusalena buddhimatā katanti chekena paṇḍitena ñāṇapāramippattena bhagavatā nīharitvā ṭhapitaṁ.",
  "atk-vin02a48:6_2": "Suvuttanti supaññāpitaṁ.",
  "atk-vin02a48:6_3": "Sikkhāpadānulomikanti sikkhāpadānaṁ anulomaṁ.",
  "atk-vin02a48:6_4": "Ayaṁ tāva padattho,",
  "atk-vin02a48:6_5": "ayaṁ panettha sādhippāyasaṅkhepavaṇṇanā –",
  "atk-vin02a48:6_6": "“sace tvaṁ anuvijjako,",
  "atk-vin02a48:6_7": "mā sahasā bhaṇi,",
  "atk-vin02a48:6_8": "mā anatthasaṁhitaṁ viggāhikakathaṁ bhaṇi.",
  "atk-vin02a48:6_9": "Yaṁ pana kusalena buddhimatā lokanāthena etesu suttādīsu anuyogavattaṁ kathaṁ supaññattaṁ sabbasikkhāpadānaṁ anulomaṁ,",
  "atk-vin02a48:6_10": "taṁ nisāmaya taṁ upadhārehī”ti.",
  "atk-vin02a48:6_11": "Gatiṁ na nāsento samparāyikanti attano samparāye sugatinibbattiṁ anāsento anuyogavattaṁ nisāmaya.",
  "atk-vin02a48:6_12": "Yo hi taṁ anisāmetvā anuyuñjati,",
  "atk-vin02a48:6_13": "so samparāyikaṁ attano gatiṁ nāseti,",
  "atk-vin02a48:6_14": "tasmā tvaṁ anāsento nisāmayāti attho.",
  "atk-vin02a48:6_15": "Idāni taṁ anuyogavattaṁ dassetuṁ hitesītiādimāha.",
  "atk-vin02a48:6_16": "Tattha hitesīti hitaṁ esanto gavesanto;",
  "atk-vin02a48:6_17": "mettañca mettāpubbabhāgañca upaṭṭhapetvāti attho.",
  "atk-vin02a48:6_18": "Kālenāti yuttapattakālena;",
  "atk-vin02a48:6_19": "ajjhesitakāleyeva tava bhāre kate anuyuñjāti attho.",
  "atk-vin02a48:7_0": "Sahasā vohāraṁ mā padhāresīti yo etesaṁ sahasā vohāro hoti,",
  "atk-vin02a48:7_1": "sahasā bhāsitaṁ,",
  "atk-vin02a48:7_2": "taṁ mā padhāresi,",
  "atk-vin02a48:7_3": "mā gaṇhittha.",
  "atk-vin02a48:8_0": "Paṭiññānusandhitena kārayeti ettha anusandhitanti kathānusandhi vuccati,",
  "atk-vin02a48:8_1": "tasmā paṭiññānusandhinā kāraye;",
  "atk-vin02a48:8_2": "kathānusandhiṁ sallakkhetvā paṭiññāya kārayeti attho.",
  "atk-vin02a48:8_3": "Atha vā paṭiññāya ca anusandhitena ca kāraye,",
  "atk-vin02a48:8_4": "lajjiṁ paṭiññāya kāraye;",
  "atk-vin02a48:8_5": "alajjiṁ vattānusandhināti attho.",
  "atk-vin02a48:8_6": "Tasmā eva paṭiññā lajjīsūti gāthamāha.",
  "atk-vin02a48:8_7": "Tattha vattānusandhitena kārayeti vattānusandhinā kāraye,",
  "atk-vin02a48:8_8": "yā assa vattena saddhiṁ paṭiññā sandhiyati,",
  "atk-vin02a48:8_9": "tāya paṭiññāya kārayeti attho.",
  "atk-vin02a48:9_0": "Sañciccāti jānanto āpajjati. Parigūhatīti nigūhati na deseti na vuṭṭhāti.",
  "atk-vin02a48:10_0": "Sā ahampi jānāmīti yaṁ tumhehi vuttaṁ,",
  "atk-vin02a48:10_1": "taṁ saccaṁ,",
  "atk-vin02a48:10_2": "ahampi naṁ evameva jānāmi.",
  "atk-vin02a48:10_3": "Aññañca tāhanti aññañca taṁ ahaṁ pucchāmi.",
  "atk-vin02a48:11_0": "Pubbāparaṁna jānātīti purekathitañca pacchākathitañca na jānāti.",
  "atk-vin02a48:11_1": "Akovidoti tasmiṁ pubbāpare akusalo.",
  "atk-vin02a48:11_2": "Anusandhivacanapathaṁ na jānātīti kathānusandhivacanaṁ vinicchayānusandhivacanañca na jānāti.",
  "atk-vin02a48:12_0": "Sīlavipattiyā codetīti dvīhi āpattikkhandhehi codeti.",
  "atk-vin02a48:12_1": "Ācāradiṭṭhiyāti ācāravipattiyā ceva diṭṭhivipattiyā ca.",
  "atk-vin02a48:12_2": "Ācāravipattiyā codento pañcahāpattikkhandhehi codeti,",
  "atk-vin02a48:12_3": "diṭṭhivipattiyā codento micchādiṭṭhiyā ceva antaggāhikadiṭṭhiyā ca codeti.",
  "atk-vin02a48:12_4": "Ājīvenapi codetīti ājīvahetupaññattehi chahi sikkhāpadehi codeti.",
  "atk-vin02a48:12_5": "Sesaṁ sabbattha uttānamevāti.",
  "atk-vin02a48:13_0": "Dutiyagāthāsaṅgaṇikavaṇṇanā niṭṭhitā."
}