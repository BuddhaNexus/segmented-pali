{
  "ps3.7:0.1_0": "Paṭisambhidāmagga",
  "ps3.7:0.2_0": "3 Paññāvagga",
  "ps3.7:0.3_0": "3.7. Samasīsakathā",
  "ps3.7:1.1_0": "Sabbadhammānaṁ sammāsamucchede nirodhe ca anupaṭṭhānatā paññā samasīsaṭṭhe ñāṇaṁ.",
  "ps3.7:2.1_0": "<b>Sabbadhammānan</b>ti pañcakkhandhā,",
  "ps3.7:2.1_1": "dvādasāyatanāni,",
  "ps3.7:2.1_2": "aṭṭhārasa dhātuyo,",
  "ps3.7:2.1_3": "kusalā dhammā,",
  "ps3.7:2.1_4": "akusalā dhammā,",
  "ps3.7:2.1_5": "abyākatā dhammā,",
  "ps3.7:2.1_6": "kāmāvacarā dhammā,",
  "ps3.7:2.1_7": "rūpāvacarā dhammā,",
  "ps3.7:2.1_8": "arūpāvacarā dhammā,",
  "ps3.7:2.1_9": "apariyāpannā dhammā.",
  "ps3.7:2.2_0": "<b>Sammā samucchede</b>ti nekkhammena kāmacchandaṁ sammā samucchindati,",
  "ps3.7:2.2_1": "abyāpādena byāpādaṁ sammā samucchindati,",
  "ps3.7:2.2_2": "ālokasaññāya thinamiddhaṁ sammā samucchindati,",
  "ps3.7:2.2_3": "avikkhepena uddhaccaṁ sammā samucchindati,",
  "ps3.7:2.2_4": "dhammavavatthānena vicikicchaṁ sammā samucchindati,",
  "ps3.7:2.2_5": "ñāṇena avijjaṁ sammā samucchindati,",
  "ps3.7:2.2_6": "pāmojjena aratiṁ sammā samucchindati,",
  "ps3.7:2.2_7": "paṭhamena jhānena nīvaraṇe sammā samucchindati …pe…",
  "ps3.7:2.3_0": "arahattamaggena sabbakilese sammā samucchindati.",
  "ps3.7:3.1_0": "<b>Nirodhe</b>ti nekkhammena kāmacchandaṁ nirodheti,",
  "ps3.7:3.1_1": "abyāpādena byāpādaṁ nirodheti,",
  "ps3.7:3.1_2": "ālokasaññāya thinamiddhaṁ nirodheti,",
  "ps3.7:3.1_3": "avikkhepena uddhaccaṁ nirodheti,",
  "ps3.7:3.1_4": "dhammavavatthānena vicikicchaṁ nirodheti,",
  "ps3.7:3.1_5": "ñāṇena avijjaṁ nirodheti,",
  "ps3.7:3.1_6": "pāmojjena aratiṁ nirodheti,",
  "ps3.7:3.1_7": "paṭhamena jhānena nīvaraṇe nirodheti …pe…",
  "ps3.7:3.2_0": "arahattamaggena sabbakilese nirodheti.",
  "ps3.7:4.1_0": "<b>Anupaṭṭhānatā</b>ti nekkhammaṁ paṭiladdhassa kāmacchando na upaṭṭhāti,",
  "ps3.7:4.1_1": "abyāpādaṁ paṭiladdhassa byāpādo na upaṭṭhāti,",
  "ps3.7:4.1_2": "ālokasaññaṁ paṭiladdhassa thinamiddhaṁ na upaṭṭhāti,",
  "ps3.7:4.1_3": "avikkhepaṁ paṭiladdhassa uddhaccaṁ na upaṭṭhāti,",
  "ps3.7:4.1_4": "dhammavavatthānaṁ paṭiladdhassa vicikicchā na upaṭṭhāti,",
  "ps3.7:4.1_5": "ñāṇaṁ paṭiladdhassa avijjā na upaṭṭhāti,",
  "ps3.7:4.1_6": "pāmojjaṁ paṭiladdhassa arati na upaṭṭhāti,",
  "ps3.7:4.1_7": "paṭhamaṁ jhānaṁ paṭiladdhassa nīvaraṇā na upaṭṭhanti …pe…",
  "ps3.7:4.2_0": "arahattamaggaṁ paṭiladdhassa sabbakilesā na upaṭṭhanti.",
  "ps3.7:5.1_0": "<b>Saman</b>ti kāmacchandassa pahīnattā nekkhammaṁ samaṁ,",
  "ps3.7:5.1_1": "byāpādassa pahīnattā abyāpādo samaṁ,",
  "ps3.7:5.1_2": "thinamiddhassa pahīnattā ālokasaññā samaṁ,",
  "ps3.7:5.1_3": "uddhaccassa pahīnattā avikkhepo samaṁ,",
  "ps3.7:5.1_4": "vicikicchāya pahīnattā dhammavavatthānaṁ samaṁ,",
  "ps3.7:5.1_5": "avijjāya pahīnattā ñāṇaṁ samaṁ,",
  "ps3.7:5.1_6": "aratiyā pahīnattā pāmojjaṁ samaṁ,",
  "ps3.7:5.1_7": "nīvaraṇānaṁ pahīnattā paṭhamaṁ jhānaṁ samaṁ …pe…",
  "ps3.7:5.2_0": "sabbakilesānaṁ pahīnattā arahattamaggo samaṁ.",
  "ps3.7:6.1_0": "<b>Sīsan</b>ti terasa sīsāni—",
  "ps3.7:6.2_0": "palibodhasīsañca taṇhā,",
  "ps3.7:6.2_1": "vinibandhanasīsañca māno,",
  "ps3.7:6.2_2": "parāmāsasīsañca diṭṭhi,",
  "ps3.7:6.2_3": "vikkhepasīsañca uddhaccaṁ,",
  "ps3.7:6.2_4": "saṅkilesasīsañca avijjā,",
  "ps3.7:6.2_5": "adhimokkhasīsañca saddhā,",
  "ps3.7:6.2_6": "paggahasīsañca vīriyaṁ,",
  "ps3.7:6.2_7": "upaṭṭhānasīsañca sati,",
  "ps3.7:6.2_8": "avikkhepasīsañca samādhi,",
  "ps3.7:6.2_9": "dassanasīsañca paññā,",
  "ps3.7:6.2_10": "pavattasīsañca jīvitindriyaṁ,",
  "ps3.7:6.2_11": "gocarasīsañca vimokkho,",
  "ps3.7:6.2_12": "saṅkhārasīsañca nirodhoti.",
  "ps3.7:6.3_0": "Samasīsakathā niṭṭhitā."
}