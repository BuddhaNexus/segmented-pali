{
  "tika-abh07t8:0_0": "9. Kammaṭṭhānaparicchedo",
  "tika-abh07t8:1_0": "1. Samathavipassanānaṁ, bhāvanānamito paraṁ.",
  "tika-abh07t8:2_0": "Kammaṭṭhānaṁ pavakkhāmi, duvidhampi yathākkamaṁ.",
  "tika-abh07t8:3_0": "Samathakammaṭṭhānaṁ",
  "tika-abh07t8:4_0": "2.",
  "tika-abh07t8:4_1": "Tattha samathasaṅgahe tāva dasa kasiṇāni,",
  "tika-abh07t8:4_2": "dasa asubhā,",
  "tika-abh07t8:4_3": "dasa anussatiyo,",
  "tika-abh07t8:4_4": "catasso appamaññāyo,",
  "tika-abh07t8:4_5": "ekā saññā,",
  "tika-abh07t8:4_6": "ekaṁ vavatthānaṁ,",
  "tika-abh07t8:4_7": "cattāro āruppā ceti sattavidhena samathakammaṭṭhānasaṅgaho.",
  "tika-abh07t8:5_0": "Caritabhedo",
  "tika-abh07t8:6_0": "3.",
  "tika-abh07t8:6_1": "Rāgacaritā dosacaritā mohacaritā saddhācaritā buddhicaritā vitakkacaritā ceti chabbidhena caritasaṅgaho.",
  "tika-abh07t8:7_0": "Bhāvanābhedo",
  "tika-abh07t8:8_0": "4. Parikammabhāvanā upacārabhāvanā appanābhāvanā ceti tisso bhāvanā.",
  "tika-abh07t8:9_0": "Nimittabhedo",
  "tika-abh07t8:10_0": "5. Parikammanimittaṁ uggahanimittaṁ paṭibhāganimittañceti tīṇi nimittāni ca veditabbāni.",
  "tika-abh07t8:11_0": "6. Kathaṁ?",
  "tika-abh07t8:11_1": "Pathavīkasiṇaṁ āpokasiṇaṁ tejokasiṇaṁ vāyokasiṇaṁ nīlakasiṇaṁ pītakasiṇaṁ lohitakasiṇaṁ odātakasiṇaṁ",
  "tika-abh07t8:11_2": "ākāsakasiṇaṁ ālokakasiṇañceti imāni dasa kasiṇāni nāma.",
  "tika-abh07t8:12_0": "7.",
  "tika-abh07t8:12_1": "Uddhumātakaṁ vinīlakaṁ vipubbakaṁ vicchiddakaṁ vikkhāyitakaṁ vikkhittakaṁ hatavikkhittakaṁ lohitakaṁ puḷavakaṁ aṭṭhikañceti ime dasa asubhā nāma.",
  "tika-abh07t8:13_0": "8.",
  "tika-abh07t8:13_1": "Buddhānussati dhammānussati saṁghānussati sīlānussati cāgānussati devatānussati upasamānussati maraṇānussati",
  "tika-abh07t8:13_2": "kāyagatāsati ānāpānassati ceti imā dasa anussatiyo nāma.",
  "tika-abh07t8:14_0": "9. Mettā karuṇā muditā upekkhā ceti imā catasso appamaññāyo nāma, brahmavihāroti ca pavuccati.",
  "tika-abh07t8:15_0": "10. Āhārepaṭikūlasaññā ekā saññā nāma.",
  "tika-abh07t8:16_0": "11. Catudhātuvavatthānaṁ ekaṁ vavatthānaṁ nāma.",
  "tika-abh07t8:17_0": "12.",
  "tika-abh07t8:17_1": "Ākāsānañcāyatanādayo cattāro āruppā nāmāti sabbathāpi samathaniddese cattālīsa kammaṭṭhānāni bhavanti.",
  "tika-abh07t8:18_0": "Sappāyabhedo",
  "tika-abh07t8:19_0": "13. Caritāsu pana dasa asubhā kāyagatāsatisaṅkhātā koṭṭhāsabhāvanā ca rāgacaritassa sappāyā.",
  "tika-abh07t8:20_0": "14. Catasso appamaññāyo nīlādīni ca cattāri kasiṇāni dosacaritassa.",
  "tika-abh07t8:21_0": "15. Ānāpānaṁ mohacaritassa vitakkacaritassa ca,",
  "tika-abh07t8:22_0": "16. Buddhānussatiādayo cha saddhācaritassa.",
  "tika-abh07t8:23_0": "17. Maraṇaupasamasaññāvavatthānāni buddhicaritassa.",
  "tika-abh07t8:24_0": "18.",
  "tika-abh07t8:24_1": "Sesāni pana sabbānipi kammaṭṭhānāni sabbesampi sappāyāni,",
  "tika-abh07t8:24_2": "tatthāpi kasiṇesu puthulaṁ mohacaritassa,",
  "tika-abh07t8:24_3": "khuddakaṁ vitakkacaritassevāti.",
  "tika-abh07t8:25_0": "Ayamettha sappāyabhedo.",
  "tika-abh07t8:26_0": "Bhāvanābhedo",
  "tika-abh07t8:27_0": "19.Bhāvanāsu sabbatthāpi parikammabhāvanā labbhateva,",
  "tika-abh07t8:27_1": "buddhānussatiādīsu aṭṭhasu saññāvavatthānesu cāti dasasukammaṭṭhānesu upacārabhāvanāva sampajjati,",
  "tika-abh07t8:27_2": "natthi appanā.",
  "tika-abh07t8:28_0": "20. Sesesu pana samatiṁsakammaṭṭhānesu appanābhāvanāpi sampajjati.",
  "tika-abh07t8:29_0": "21. Tatthāpi dasa kasiṇāni ānāpānañca pañcakajjhānikāni.",
  "tika-abh07t8:30_0": "22. Dasa asubhā kāyagatāsati ca paṭhamajjhānikā.",
  "tika-abh07t8:31_0": "23. Mettādayo tayo catukkajjhānikā.",
  "tika-abh07t8:32_0": "24. Upekkhā pañcamajjhānikāti chabbīsati rūpāvacarajjhānikāni kammaṭṭhānāni.",
  "tika-abh07t8:33_0": "25. Cattāro pana āruppā āruppajjhānikāti.",
  "tika-abh07t8:34_0": "Ayamettha bhāvanābhedo.",
  "tika-abh07t8:35_0": "Gocarabhedo",
  "tika-abh07t8:36_0": "26.Nimittesu pana parikammanimittaṁ uggahanimittañca sabbatthāpi yathārahaṁ pariyāyena labbhanteva.",
  "tika-abh07t8:37_0": "27.",
  "tika-abh07t8:37_1": "Paṭibhāganimittaṁ pana kasiṇāsubhakoṭṭhāsaānāpānesveva labbhati,",
  "tika-abh07t8:37_2": "tattha hi paṭibhāganimittamārabbha upacārasamādhi appanāsamādhi ca pavattanti.",
  "tika-abh07t8:38_0": "28. Kathaṁ?",
  "tika-abh07t8:38_1": "Ādikammikassa hi pathavīmaṇḍalādīsu nimittaṁ uggaṇhantassa tamārammaṇaṁ parikammanimittanti pavuccati,",
  "tika-abh07t8:38_2": "sā ca bhāvanā parikammabhāvanā nāma.",
  "tika-abh07t8:39_0": "29.",
  "tika-abh07t8:39_1": "Yadā pana taṁ nimittaṁ cittena samuggahitaṁ hoti,",
  "tika-abh07t8:39_2": "cakkhunā passantasseva manodvārassa āpāthamāgataṁ,",
  "tika-abh07t8:39_3": "tadā tamevārammaṇaṁ uggahanimittaṁ nāma,",
  "tika-abh07t8:39_4": "sā ca bhāvanā samādhiyati.",
  "tika-abh07t8:40_0": "30.",
  "tika-abh07t8:40_1": "Tathā samāhitassa panetassa tato paraṁ tasmiṁ uggahanimitte parikammasamādhinā bhāvanamanuyuñjantassa",
  "tika-abh07t8:40_2": "yadā tappaṭibhāgaṁ vatthudhammavimuccitaṁ paññattisaṅkhātaṁ bhāvanāmayamārammaṇaṁ citte sannisannaṁ samappitaṁ hoti,",
  "tika-abh07t8:40_3": "tadā taṁ paṭibhāganimittaṁ samuppannanti pavuccati.",
  "tika-abh07t8:41_0": "31. Tato paṭṭhāya paripanthavippahīnā kāmāvacarasamādhisaṅkhātā upacārabhāvanā nipphannā nāma hoti.",
  "tika-abh07t8:42_0": "32.",
  "tika-abh07t8:42_1": "Tato paraṁ tameva paribhāganimittaṁ upacārasamādhinā samāsevantassa rūpāvacarapaṭhamajjhānamappeti.",
  "tika-abh07t8:43_0": "33.",
  "tika-abh07t8:43_1": "Tato paraṁ tameva paṭhamajjhānaṁ āvajjanaṁ samāpajjanaṁ adhiṭṭhānaṁ vuṭṭhānaṁ paccavekkhaṇā ceti imāhi",
  "tika-abh07t8:43_2": "pañcahi vasitāhi vasībhūtaṁ katvā vitakkādikamoḷārikaṅgaṁ pahānāya vicārādisukhumaṅgupattiyā padahato",
  "tika-abh07t8:43_3": "yathākkamaṁ dutiyajjhānādayo yathārahamappenti.",
  "tika-abh07t8:44_0": "34. Iccevaṁ pathavīkasiṇādīsu dvāvīsatikammaṭṭhānesu paṭibhāganimittamupalabbhati.",
  "tika-abh07t8:45_0": "35. Avasesesu pana appamaññā sattapaññattiyaṁ pavattanti.",
  "tika-abh07t8:46_0": "36.",
  "tika-abh07t8:46_1": "Ākāsavajjitakasiṇesu pana yaṁ kiñci kasiṇaṁ ugghāṭetvā laddhamākāsaṁ anantavasena parikammaṁ karontassa paṭhamāruppamappeti.",
  "tika-abh07t8:47_0": "37. Tameva paṭhamāruppaviññāṇaṁ anantavasena parikammaṁ karontassa dutiyāruppamappeti.",
  "tika-abh07t8:48_0": "38. Tameva paṭhamāruppaviññāṇābhāvaṁ pana “natthi kiñcī”ti parikammaṁ karontassa tatiyāruppamappeti.",
  "tika-abh07t8:49_0": "39. Tatiyāruppaṁ “santametaṁ, paṇītameta”nti parikammaṁ karontassa catutthāruppamappeti.",
  "tika-abh07t8:50_0": "40.",
  "tika-abh07t8:50_1": "Avasesesu ca dasasu kammaṭṭhānesu buddhaguṇādikamārammaṇamārabbha parikammaṁ katvā tasmiṁ nimitte sādhukamuggahite tattheva parikammañca samādhiyati,",
  "tika-abh07t8:50_2": "upacāro ca sampajjati.",
  "tika-abh07t8:51_0": "41.",
  "tika-abh07t8:51_1": "Abhiññāvasena pavattamānaṁ pana rūpāvacarapañcamajjhānaṁ abhiññāpādakapañcamajjhānā vuṭṭhahitvā adhiṭṭheyyādikamāvajjetvā",
  "tika-abh07t8:51_2": "parikammaṁ karontassa rūpādīsu ārammaṇesu yathārahamappeti.",
  "tika-abh07t8:52_0": "42. Abhiññā ca nāma –",
  "tika-abh07t8:53_0": "Iddhividhaṁ dibbasotaṁ, paracittavijānanā;",
  "tika-abh07t8:54_0": "Pubbenivāsānussati, dibbacakkhūti pañcadhā.",
  "tika-abh07t8:55_0": "Ayamettha gocarabhedo.",
  "tika-abh07t8:56_0": "Niṭṭhito ca samathakammaṭṭhānanayo.",
  "tika-abh07t8:57_0": "Vipassanākammaṭṭhānaṁ",
  "tika-abh07t8:58_0": "Visuddhibhedo",
  "tika-abh07t8:59_0": "43.Vipassanākammaṭṭhāne pana sīlavisuddhi cittavisuddhi diṭṭhivisuddhi kaṅkhāvitaraṇavisuddhi maggāmaggañāṇadassanavisuddhi",
  "tika-abh07t8:59_1": "paṭipadāñāṇadassanavisuddhi ñāṇadassanavisuddhi ceti sattavidhena visuddhisaṅgaho.",
  "tika-abh07t8:60_0": "44. Aniccalakkhaṇaṁ dukkhalakkhaṇaṁ anattalakkhaṇañceti tīṇi lakkhaṇāni.",
  "tika-abh07t8:61_0": "45. Aniccānupassanā dukkhānupassanā anattānupassanā ceti tisso anupassanā.",
  "tika-abh07t8:62_0": "46.",
  "tika-abh07t8:62_1": "Sammasanañāṇaṁ udayabbayañāṇaṁ bhaṅgañāṇaṁ bhayañāṇaṁ ādīnavañāṇaṁ nibbidāñāṇaṁ muccitukamyatāñāṇaṁ paṭisaṅkhāñāṇaṁ",
  "tika-abh07t8:62_2": "saṅkhārupekkhāñāṇaṁ anulomañāṇañceti dasa vipassanāñāṇāni.",
  "tika-abh07t8:63_0": "47. Suññato vimokkho, animitto vimokkho, appaṇihito vimokkho ceti tayo vimokkhā.",
  "tika-abh07t8:64_0": "48. Suññatānupassanā animittānupassanā appaṇihitānupassānā ceti tīṇi vimokkhamukhāni ca veditabbāni.",
  "tika-abh07t8:65_0": "49. Kathaṁ ?",
  "tika-abh07t8:65_1": "Pātimokkhasaṁvarasīlaṁ indriyasaṁvarasīlaṁ ājīvapārisuddhisīlaṁ paccayasannissitasīlañceti catupārisuddhisīlaṁ sīlavisuddhi nāma.",
  "tika-abh07t8:66_0": "50. Upacārasamādhi appanāsamādhi ceti duvidhopi samādhi cittavisuddhi nāma.",
  "tika-abh07t8:67_0": "51. Lakkhaṇarasapaccupaṭṭhānapadaṭṭhānavasena nāmarūpa pariggaho diṭṭhivisuddhi nāma.",
  "tika-abh07t8:68_0": "52. Tesameva ca nāmarūpānaṁ paccayapariggaho kaṅkhāvitaraṇavisuddhi nāma.",
  "tika-abh07t8:69_0": "53.",
  "tika-abh07t8:69_1": "Tato paraṁ pana tathāpariggahitesu sappaccayesu tebhūmakasaṅkhāresu atītādibhedabhinnesu khandhādinayamārabbha",
  "tika-abh07t8:69_2": "kalāpavasena saṅkhipitvā “aniccaṁ khayaṭṭhena,",
  "tika-abh07t8:69_3": "dukkhaṁ bhayaṭṭhena,",
  "tika-abh07t8:69_4": "anattā asārakaṭṭhenā”ti addhānavasena santativasena khaṇavasena vā sammasanañāṇena lakkhaṇattayaṁ sammasantassa",
  "tika-abh07t8:69_5": "tesveva paccayavasena khaṇavasena ca udayabbayañāṇena udayabbayaṁ samanupassantassa ca –",
  "tika-abh07t8:70_0": "“Obhāso pīti passaddhi, adhimokkho ca paggaho;",
  "tika-abh07t8:71_0": "Sukhaṁ ñāṇamupaṭṭhānamupekkhā ca nikanti ce”ti. –",
  "tika-abh07t8:72_0": "Obhāsādivipassanupakkilesaparipanthapariggahavasena maggāmaggalakkhaṇavavatthānaṁ maggāmaggañāṇadassanavisuddhi nāma.",
  "tika-abh07t8:73_0": "54.",
  "tika-abh07t8:73_1": "Tathā paripanthavimuttassa pana tassa udayabbayañāṇato paṭṭhāya yā vānulomā tilakkhaṇaṁ vipassanāparamparāya",
  "tika-abh07t8:73_2": "paṭipajjantassa nava vipassanāñāṇāni paṭipadāñāṇadassanavisuddhi nāma.",
  "tika-abh07t8:74_0": "55.",
  "tika-abh07t8:74_1": "Tassevaṁ paṭipajjantassa pana vipassanāparipākamāgamma “idāni appanā uppajjissatī”ti bhavaṅgaṁ vocchijjitvā",
  "tika-abh07t8:74_2": "uppannamanodvārāvajjanānantaraṁ dve tīṇi vipassanācittāni yaṁ kiñci aniccādilakkhaṇamārabbha parikammopacārānulomanāmena",
  "tika-abh07t8:74_3": "pavattanti.",
  "tika-abh07t8:75_0": "56. Yā sikhāppattā, sā sānulomā saṅkhārupekkhā vuṭṭhānagāminivipassanāti ca pavuccati.",
  "tika-abh07t8:76_0": "57.",
  "tika-abh07t8:76_1": "Tato paraṁ gotrabhucittaṁ nibbānamālambitvā puthujjanagottamabhibhavantaṁ,",
  "tika-abh07t8:76_2": "ariyagottamabhisambhontañca pavattati.",
  "tika-abh07t8:77_0": "58.",
  "tika-abh07t8:77_1": "Tassānantarameva maggo dukkhasaccaṁ parijānanto samudayasaccaṁ pajahanto,",
  "tika-abh07t8:77_2": "nirodhasaccaṁ sacchikaronto,",
  "tika-abh07t8:77_3": "maggasaccaṁ bhāvanāvasena appanāvīthimotarati.",
  "tika-abh07t8:78_0": "59.",
  "tika-abh07t8:78_1": "Tato paraṁ dve tīṇi phalacittāni pavattitvā bhavaṅgapātova hoti,",
  "tika-abh07t8:78_2": "puna bhavaṅgaṁ vocchinditvā paccavekkhaṇañāṇāni pavattanti.",
  "tika-abh07t8:79_0": "60. Maggaṁ phalañca nibbānaṁ, paccavekkhati paṇḍito.",
  "tika-abh07t8:80_0": "Hīne kilese sese ca, paccavekkhati vāna vā.",
  "tika-abh07t8:81_0": "Chabbisuddhikamenevaṁ, bhāvetabbo catubbidho;",
  "tika-abh07t8:82_0": "Ñāṇadassanavisuddhi, nāma maggo pavuccati.",
  "tika-abh07t8:83_0": "Ayamettha visuddhibhedo.",
  "tika-abh07t8:84_0": "Vimokkhabhedo",
  "tika-abh07t8:85_0": "61. Tattha anattānupassanā attābhinivesaṁ muñcantī suññatānupassanā nāma vimokkhamukhaṁ hoti.",
  "tika-abh07t8:86_0": "62. Aniccānupassanā vipallāsanimittaṁ muñcantī animittānupassanā nāma.",
  "tika-abh07t8:87_0": "63. Dukkhānupassanā taṇhāpaṇidhiṁ muñcantī appaṇihitānupassanā nāma.",
  "tika-abh07t8:88_0": "64. Tasmā yadi vuṭṭhānagāminivipassanā anattato vipassati, suññato vimokkho nāma hoti maggo.",
  "tika-abh07t8:89_0": "65. Yadi aniccato vipassati, animitto vimokkho nāma.",
  "tika-abh07t8:90_0": "66.",
  "tika-abh07t8:90_1": "Yadi dukkhato vipassati,",
  "tika-abh07t8:90_2": "appaṇihito vimokkho nāmāti ca maggo vipassanāgamanavasena tīṇi nāmāni labhati,",
  "tika-abh07t8:90_3": "tathā phalañca maggāgamanavasena maggavīthiyaṁ.",
  "tika-abh07t8:91_0": "67.",
  "tika-abh07t8:91_1": "Phalasamāpattivīthiyaṁ pana yathāvuttanayena vipassantānaṁ yathāsakaphalamuppajjamānampi vipassanāgamanavaseneva suññatādivimokkhoti ca pavuccati,",
  "tika-abh07t8:91_2": "ārammaṇavasena pana sarasavasena ca nāmattayaṁ sabbattha sabbesampi samameva ca.",
  "tika-abh07t8:92_0": "Ayamettha vimokkhabhedo.",
  "tika-abh07t8:93_0": "Puggalabhedo",
  "tika-abh07t8:94_0": "68.",
  "tika-abh07t8:94_1": "Ettha pana sotāpattimaggaṁ bhāvetvā diṭṭhivicikicchāpahānena pahīnāpāyagamano sattakkhattuparamo sotāpanno nāma hoti.",
  "tika-abh07t8:95_0": "69.",
  "tika-abh07t8:95_1": "Sakadāgāmimaggaṁ bhāvetvā rāgadosamohānaṁ tanukarattā sakadāgāmī nāma hoti sakideva imaṁ lokaṁ āgantvā.",
  "tika-abh07t8:96_0": "70.",
  "tika-abh07t8:96_1": "Anāgāmimaggaṁ bhāvetvā kāmarāgabyāpādānamanavasesappahānena anāgāmī nāma hoti anāgantvā itthattaṁ.",
  "tika-abh07t8:97_0": "71.",
  "tika-abh07t8:97_1": "Arahattamaggaṁ bhāvetvā anavasesakilesappahānena arahā nāma hoti khīṇāsavo loke aggadakkhiṇeyyoti.",
  "tika-abh07t8:98_0": "Ayamettha puggalabhedo.",
  "tika-abh07t8:99_0": "Samāpattibhedo",
  "tika-abh07t8:100_0": "72.Phalasamāpattivīthiyaṁ panettha sabbesampi yathāsakaphalavasena sādhāraṇāva.",
  "tika-abh07t8:101_0": "73.Nirodhasamāpattisamāpajjanaṁ pana anāgāmīnañceva arahantānañca labbhati,",
  "tika-abh07t8:101_1": "tattha yathākkamaṁ paṭhamajjhānādimahaggatasamāpattiṁ samāpajjitvā vuṭṭhāya tattha gate saṅkhāradhamme",
  "tika-abh07t8:101_2": "tattha tattheva vipassanto yāva ākiñcaññāyatanaṁ gantvā tato paraṁ adhiṭṭheyyādikaṁ pubbakiccaṁ katvā",
  "tika-abh07t8:101_3": "nevasaññānāsaññāyatanaṁ samāpajjati,",
  "tika-abh07t8:101_4": "tassa dvinnaṁ appanājavanānaṁ parato vocchijjati cittasantati,",
  "tika-abh07t8:101_5": "tato nirodhasamāpanno nāma hoti.",
  "tika-abh07t8:102_0": "74.",
  "tika-abh07t8:102_1": "Vuṭṭhānakāle pana anāgāmino anāgāmiphalacittaṁ,",
  "tika-abh07t8:102_2": "arahato arahattaphalacittaṁ ekavārameva pavattitvā bhavaṅgapāto hoti,",
  "tika-abh07t8:102_3": "tato paraṁ paccavekkhaṇañāṇaṁ pavattati.",
  "tika-abh07t8:103_0": "Ayamettha samāpattibhedo.",
  "tika-abh07t8:104_0": "Niṭṭhito ca vipassanākammaṭṭhānanayo.",
  "tika-abh07t8:105_0": "Uyyojanaṁ",
  "tika-abh07t8:106_0": "75. Bhāvetabbaṁ paniccevaṁ, bhāvanādvayamuttamaṁ.",
  "tika-abh07t8:107_0": "Paṭipattirasassādaṁ, patthayantena sāsaneti.",
  "tika-abh07t8:108_0": "Iti abhidhammatthasaṅgahe kammaṭṭhānasaṅgahavibhāgo nāma",
  "tika-abh07t8:109_0": "Navamo paricchedo.",
  "tika-abh07t8:110_0": "Nigamanaṁ",
  "tika-abh07t8:111_0": "(Ka) cārittasobhitavisālakulodayena,",
  "tika-abh07t8:112_0": "Saddhābhivuḍḍhaparisuddhaguṇodayena;",
  "tika-abh07t8:113_0": "Nampavhayena paṇidhāya parānukampaṁ,",
  "tika-abh07t8:114_0": "Yaṁ patthitaṁ pakaraṇaṁ pariniṭṭhitaṁ taṁ.",
  "tika-abh07t8:115_0": "(Kha) puññena tena vipulena tu mūlasomaṁ;",
  "tika-abh07t8:116_0": "Dhaññādhivāsamuditoditamāyukantaṁ;",
  "tika-abh07t8:117_0": "Paññāvadātaguṇasobhitalajjibhikkhū,",
  "tika-abh07t8:118_0": "Maññantu puññavibhavodayamaṅgalāya.",
  "tika-abh07t8:119_0": "Iti anuruddhācariyena racitaṁ",
  "tika-abh07t8:120_0": "Abhidhammatthasaṅgahaṁ nāma pakaraṇaṁ.",
  "tika-abh07t8:121_0": "Namo tassa bhagavato arahato sammāsambuddhassa.",
  "tika-abh07t8:122_0": "Abhidhammatthavibhāvinīṭīkā",
  "tika-abh07t8:123_0": "Ganthārambhakathā",
  "tika-abh07t8:124_0": "(Ka) visuddhakaruṇāñāṇaṁ, buddhaṁ sambuddhapūjitaṁ;",
  "tika-abh07t8:125_0": "Dhammaṁ saddhammasambhūtaṁ, natvā saṁghaṁ niraṅgaṇaṁ.",
  "tika-abh07t8:126_0": "(Kha) sāriputtaṁ mahātheraṁ, pariyattivisāradaṁ;",
  "tika-abh07t8:127_0": "Vanditvā sirasā dhīraṁ, garuṁ gāravabhājanaṁ.",
  "tika-abh07t8:128_0": "(Ga) vaṇṇayissaṁ samāsena, abhidhammatthasaṅgahaṁ;",
  "tika-abh07t8:129_0": "Ābhidhammikabhikkhūnaṁ, paraṁ pītivivaḍḍhanaṁ.",
  "tika-abh07t8:130_0": "(Gha) porāṇehi anekāpi, katā yā pana vaṇṇanā;",
  "tika-abh07t8:131_0": "Na tāhi sakkā sabbattha, attho viññātave idha.",
  "tika-abh07t8:132_0": "(Ṅa) tasmā līnapadānettha, sādhippāyamahāpayaṁ;",
  "tika-abh07t8:133_0": "Vibhāvento samāsena, racayissāmi vaṇṇananti.",
  "tika-abh07t8:134_0": "Ganthārambhakathāvaṇṇanā",
  "tika-abh07t8:135_0": "1.",
  "tika-abh07t8:135_1": "Paramavicittanayasamannāgataṁ sakasamayasamayantaragahanaviggāhaṇasamatthaṁ suvimalavipulapaññāveyyattiyajananaṁ",
  "tika-abh07t8:135_2": "pakaraṇamidamārabhantoyamācariyo paṭhamaṁ tāva ratanattayapaṇāmābhidheyya karaṇappakārapakaraṇābhidhānapayojanāni",
  "tika-abh07t8:135_3": "dassetuṁ “sammāsambuddha”ntyādimāha.",
  "tika-abh07t8:136_0": "Ettha hi “sammāsambuddha…pe…",
  "tika-abh07t8:136_1": "abhivādiyā”ti iminā ratanattayapaṇāmo vutto,",
  "tika-abh07t8:136_2": "abhidhammatthasaṅgaha”nti etena abhidheyyakaraṇappakārapakaraṇābhidhānāni abhidhammatthānaṁ idha saṅgahetabbabhāvadassanena",
  "tika-abh07t8:136_3": "tesaṁ iminā samuditena paṭipādetabbabhāvadīpanato,",
  "tika-abh07t8:136_4": "ekattha saṅgayha kathanākāradīpanato,",
  "tika-abh07t8:136_5": "atthānugatasamaññāparidīpanato ca.",
  "tika-abh07t8:136_6": "Payojanaṁ pana saṅgahapadena sāmatthiyato dassitameva abhidhammatthānaṁ ekattha saṅgahe sati taduggahaparipucchādivasena tesaṁ sarūpāvabodhassa,",
  "tika-abh07t8:136_7": "tammūlikāya ca diṭṭhadhammikasamparāyikatthasiddhiyā anāyāsena saṁsijjhanato.",
  "tika-abh07t8:137_0": "Tattha ratanattayapaṇāmappayojanaṁ tāva bahudhā papañcenti ācariyā,",
  "tika-abh07t8:137_1": "visesato pana antarāyanivāraṇaṁ paccāsīsanti.",
  "tika-abh07t8:137_2": "Tathā hi vuttaṁ saṅgahakārehi “tassānubhāvena hatantarāyo”ti.",
  "tika-abh07t8:137_3": "Ratanattayapaṇāmo hi atthato paṇāmakiriyābhinipphādikā kusalacetanā,",
  "tika-abh07t8:137_4": "sā ca vandaneyyavandakānaṁ khettajjhāsayasampadāhi diṭṭhadhammavedanīyabhūtā yathāladdhasampattinimittakassa",
  "tika-abh07t8:137_5": "kammassa anubalappadānavasena tannibbattitavipākasantatiyā antarāyakarāni upapīḷakaupacchedakakammāni",
  "tika-abh07t8:137_6": "paṭibāhitvā tannidānānaṁ yathādhippetasiddhivibandhakānaṁ rogādiantarāyānamappavattiṁ sādheti.",
  "tika-abh07t8:137_7": "Tasmā pakaraṇārambhe ratanattayapaṇāmakaraṇaṁ yathāraddhapakaraṇassa anantarāyena parisamāpanatthañceva",
  "tika-abh07t8:137_8": "sotūnañca vandanāpubbaṅgamāya paṭipattiyā anantarāyena uggahaṇadhāraṇādisaṁsijjhanatthañca.",
  "tika-abh07t8:137_9": "Abhidheyyakathanaṁ pana viditābhidheyyasseva ganthassa viññūhi uggahaṇādivasena paṭipajjitabbabhāvato.",
  "tika-abh07t8:137_10": "Karaṇappakārappayojanasandassanāni ca sotujanasamussāhajananatthaṁ.",
  "tika-abh07t8:137_11": "Abhidhānakathanaṁ pana vohārasukhatthanti ayamettha samudāyattho.",
  "tika-abh07t8:137_12": "Ayaṁ pana avayavattho –",
  "tika-abh07t8:137_13": "sasaddhammagaṇuttamaṁ atulaṁ sammāsambuddhaṁ abhivādiya abhidhammatthasaṅgahaṁ bhāsissanti sambandho.",
  "tika-abh07t8:138_0": "Tattha sammā sāmañca sabbadhamme abhisambuddhoti sammā sambuddho, bhagavā.",
  "tika-abh07t8:138_1": "So hi saṅkhatāsaṅkhatabhedaṁ sakalampi dhammajātaṁ yāthāvasarasalakkhaṇapaṭivedhavasena sammā sayaṁ vicitopacitapāramitāsambhūtena",
  "tika-abh07t8:138_2": "sayambhūñāṇena sāmaṁ bujjhi aññāsi.",
  "tika-abh07t8:138_3": "Yathāha “sayaṁ abhiññāya kamuddiseyya”nti,",
  "tika-abh07t8:138_4": "atha vā budhadhātussa jāgaraṇavikasanatthesupi pavattanato sammā sāmañca paṭibuddho anaññapaṭibodhito",
  "tika-abh07t8:138_5": "hutvā sayameva savāsanasammohaniddāya accantaṁ vigato,",
  "tika-abh07t8:138_6": "dinakarakiraṇasamāgamena paramarucirasirisobhaggappattiyā vikasitamiva padumaṁ aggamaggañāṇasamāgamena",
  "tika-abh07t8:138_7": "aparimitaguṇagaṇālaṅkatasabbaññutaññāṇappattiyā sammā sayameva vikasito vikāsamanuppattotyattho.",
  "tika-abh07t8:138_8": "Yathāvuttavacanatthayogepi sammāsambuddhasaddassa bhagavati samaññāvasena pavattattā “atula”nti iminā viseseti.",
  "tika-abh07t8:138_9": "Tulāya sammito tulyo,",
  "tika-abh07t8:138_10": "soyeva tulo yakāralopavasena.",
  "tika-abh07t8:138_11": "Atha vā sammitatthe akārapaccayavasena tulāya sammito tulo,",
  "tika-abh07t8:138_12": "na tulo atulo,",
  "tika-abh07t8:138_13": "sīlādīhi guṇehi kenaci asadiso,",
  "tika-abh07t8:138_14": "natthi etassa vā tulo sadisoti atulo sadevake loke aggapuggalabhāvato.",
  "tika-abh07t8:138_15": "Yathāha “yāvatā,",
  "tika-abh07t8:138_16": "bhikkhave,",
  "tika-abh07t8:138_17": "sattā apadā vā dvipadā vā catuppadā vā…pe…",
  "tika-abh07t8:138_18": "tathāgato tesaṁ aggamakkhāyatī”tiādi.",
  "tika-abh07t8:139_0": "Ettāvatā ca hetuphalasattūpakārasampadāvasena tīhākārehi bhagavato thomanā katā hoti.",
  "tika-abh07t8:139_1": "Tattha hetusampadā nāma mahākaruṇāsamāyogo bodhisambhārasambharaṇañca.",
  "tika-abh07t8:139_2": "Phalasampadā pana ñāṇapahānaānubhāvarūpakāyasampadāvasena catubbidhā.",
  "tika-abh07t8:139_3": "Tattha sabbaññutaññāṇapadaṭṭhānaṁ maggañāṇaṁ,",
  "tika-abh07t8:139_4": "tammūlakāni ca dasabalādiñāṇāni ñāṇasampadā.",
  "tika-abh07t8:139_5": "Savāsanasakalasaṁkilesānamaccantamanuppādadhammatāpādanaṁ pahānasampadā.",
  "tika-abh07t8:139_6": "Yathicchitanipphādane ādhipaccaṁ ānubhāvasampadā.",
  "tika-abh07t8:139_7": "Sakalalokanayanābhisekabhūtā pana lakkhaṇānubyañjanappaṭimaṇḍitā attabhāvasampatti rūpakāyasampadā nāma.",
  "tika-abh07t8:139_8": "Sattūpakāro pana āsayapayogavasena duvidho.",
  "tika-abh07t8:139_9": "Tattha devadattādīsu virodhisattesupi niccaṁ hitajjhāsayatā,",
  "tika-abh07t8:139_10": "aparipākagatindriyānaṁ indriyaparipākakālāgamanañca āsayo nāma.",
  "tika-abh07t8:139_11": "Tadaññasattānaṁ pana lābhasakkārādinirapekkhacittassa yānattayamukhena sabbadukkhaniyyānikadhammadesanā payogo nāma.",
  "tika-abh07t8:140_0": "Tattha purimā dve phalasampadā “sammāsambuddha”nti iminā dassitā,",
  "tika-abh07t8:140_1": "itarā pana dve,",
  "tika-abh07t8:140_2": "tathā sattūpakārasampadā ca “atula”nti etena,",
  "tika-abh07t8:140_3": "tadupāyabhūtā pana hetusampadā dvīhipi sāmatthiyato dassitā tathāvidhahetubyatirekena tadubhayasampattīnamasambhavato,",
  "tika-abh07t8:140_4": "ahetukatte ca sabbattha tāsaṁ sambhavappasaṅgato.",
  "tika-abh07t8:141_0": "Tadevaṁ tividhāvatthāsaṅgahitathomanāpubbaṅgamaṁ buddharatanaṁ vanditvā idāni sesaratanānampi paṇāmamārabhanto āha “sasaddhammagaṇuttama”nti.",
  "tika-abh07t8:141_1": "Guṇībhūtānampi hi dhammasaṁghānaṁ abhivādetabbabhāvo sahayogena viññāyati yathā “saputtadāro āgatoti puttadārassāpi āgamana”nti.",
  "tika-abh07t8:142_0": "Tattha attānaṁ dhārente catūsu apāyesu,",
  "tika-abh07t8:142_1": "vaṭṭadukkhesu ca apatamāne katvā dhāretīti dhammo,",
  "tika-abh07t8:142_2": "catumaggaphalanibbānavasena navavidho,",
  "tika-abh07t8:142_3": "pariyattiyā saha dasavidho vā dhammo.",
  "tika-abh07t8:142_4": "Dhāraṇañca panetassa apāyādinibbattakakilesaviddhaṁsanaṁ,",
  "tika-abh07t8:142_5": "taṁ ariyamaggassa kilesasamucchedakabhāvato,",
  "tika-abh07t8:142_6": "nibbānassa ca ārammaṇabhāvena tassa tadatthasiddhihetutāya nippariyāyato labbhati,",
  "tika-abh07t8:142_7": "phalassa pana kilesānaṁ paṭippassambhanavasena maggānukūlappavattito,",
  "tika-abh07t8:142_8": "pariyattiyā ca tadadhigamahetutāyāti ubhinnampi pariyāyatoti daṭṭhabbaṁ.",
  "tika-abh07t8:142_9": "Sataṁ sappurisānaṁ ariyapuggalānaṁ,",
  "tika-abh07t8:142_10": "santo vā saṁvijjamāno na titthiyaparikappito attā viya paramatthato avijjamāno santo vā pasattho svākkhātatādiguṇayogato",
  "tika-abh07t8:142_11": "na bāhirakadhammo viya ekantanindito dhammoti saddhammo,",
  "tika-abh07t8:142_12": "gaṇo ca so aṭṭhannaṁ ariyapuggalānaṁ samūhabhāvato uttamo ca suppaṭipannatādiguṇavisesayogato, gaṇānaṁ,",
  "tika-abh07t8:142_13": "gaṇesu vā devamanussādi samūhesu uttamo yathāvuttaguṇavasenāti gaṇuttamo,",
  "tika-abh07t8:142_14": "saha saddhammena,",
  "tika-abh07t8:142_15": "gaṇuttamena cāti sasaddhammagaṇuttamo,",
  "tika-abh07t8:142_16": "taṁ sasaddhammagaṇuttamaṁ.",
  "tika-abh07t8:143_0": "Abhivādiyāti visesato vanditvā,",
  "tika-abh07t8:143_1": "bhayalābhakulācārādivirahena sakkaccaṁ ādarena kāyavacīmanodvārehi vanditvātyattho.",
  "tika-abh07t8:143_2": "Bhāsissanti kathessāmi.",
  "tika-abh07t8:143_3": "Nibbattitaparamatthabhāvena abhi visiṭṭhā dhammā etthātiādinā abhidhammo,",
  "tika-abh07t8:143_4": "dhammasaṅgaṇīādisattapakaraṇaṁ abhidhammapiṭakaṁ,",
  "tika-abh07t8:143_5": "tattha vuttā atthā abhidhammatthā,",
  "tika-abh07t8:143_6": "te saṅgayhanti ettha,",
  "tika-abh07t8:143_7": "etenāti vā abhidhammatthasaṅgahaṁ.",
  "tika-abh07t8:144_0": "Paramatthadhammavaṇṇanā",
  "tika-abh07t8:145_0": "2.",
  "tika-abh07t8:145_1": "Evaṁ tāva yathādhippetappayojananimittaṁ ratanattayapaṇāmādikaṁ vidhāya idāni yesaṁ abhidhammatthānaṁ saṅgahaṇavasena idaṁ pakaraṇaṁ paṭṭhapīyati,",
  "tika-abh07t8:145_2": "te tāva saṅkhepato uddisanto āha “tattha vuttā”tyādi.",
  "tika-abh07t8:145_3": "Tattha tasmiṁ abhidhamme sabbathā kusalādivasena,",
  "tika-abh07t8:145_4": "khandhādivasena ca vuttā abhidhammatthā paramatthato sammutiṁ ṭhapetvā nibbattitaparamatthavasena cittaṁ viññāṇakkhandho,",
  "tika-abh07t8:145_5": "cetasikaṁ vedanādikkhandhattayaṁ,",
  "tika-abh07t8:145_6": "rūpaṁ bhūtupādāyabhedabhinno rūpakkhandho,",
  "tika-abh07t8:145_7": "nibbānaṁ maggaphalānamārammaṇabhūto asaṅkhatadhammoti evaṁ catudhā catūhākārehi ṭhitāti yojanā.",
  "tika-abh07t8:145_8": "Tattha paramo uttamo aviparīto attho,",
  "tika-abh07t8:145_9": "paramassa vā uttamassa ñāṇassa attho gocaroti paramattho.",
  "tika-abh07t8:146_0": "Cintetīti cittaṁ,",
  "tika-abh07t8:146_1": "ārammaṇaṁ vijānātīti attho.",
  "tika-abh07t8:146_2": "Yathāha “visayavijānanalakkhaṇaṁ citta”nti.",
  "tika-abh07t8:146_3": "Satipi hi nissayasamanantarādipaccayena vinā ārammaṇena cittamuppajjatīti tassa taṁlakkhaṇatā vuttā,",
  "tika-abh07t8:146_4": "etena nirārammaṇavādimataṁ paṭikkhittaṁ hoti.",
  "tika-abh07t8:146_5": "Cintenti vā etena karaṇabhūtena sampayuttadhammāti cittaṁ.",
  "tika-abh07t8:146_6": "Atha vā cintanamattaṁ cittaṁ.",
  "tika-abh07t8:146_7": "Yathāpaccayaṁ hi pavattimattameva yadidaṁ sabhāvadhammo nāma.",
  "tika-abh07t8:146_8": "Evañca katvā sabbesampi paramatthadhammānaṁ bhāvasādhanameva nippariyāyato labbhati,",
  "tika-abh07t8:146_9": "kattukaraṇavasena pana nibbacanaṁ pariyāyakathāti daṭṭhabbaṁ.",
  "tika-abh07t8:146_10": "Sakasakakiccesu hi dhammānaṁ attappadhānatāsamāropanena kattubhāvo ca,",
  "tika-abh07t8:146_11": "tadanukūlabhāvena sahajātadhammasamūhe kattubhāvasamāropanena paṭipādetabbadhammassa karaṇattañca pariyāyatova labbhati,",
  "tika-abh07t8:146_12": "tathānidassanaṁ pana dhammasabhāvavinimuttassa kattādino abhāvaparidīpanatthanti veditabbaṁ.",
  "tika-abh07t8:146_13": "Vicittakaraṇāditopi cittasaddatthaṁ papañcenti.",
  "tika-abh07t8:146_14": "Ayaṁ panettha saṅgaho –",
  "tika-abh07t8:147_0": "“Vicittakaraṇā cittaṁ, attano cittatāya vā;",
  "tika-abh07t8:148_0": "Citaṁ kammakilesehi, citaṁ tāyati vā tathā;",
  "tika-abh07t8:149_0": "Cinoti attasantānaṁ, vicittārammaṇanti cā”ti.",
  "tika-abh07t8:150_0": "Cetasi bhavaṁ tadāyattavuttitāyāti cetasikaṁ.",
  "tika-abh07t8:150_1": "Na hi taṁ cittena vinā ārammaṇaggahaṇasamatthaṁ asati citte sabbena sabbaṁ anuppajjanato,",
  "tika-abh07t8:150_2": "cittaṁ pana kenaci cetasikena vināpi ārammaṇe pavattatīti taṁ cetasikameva cittāyattavuttikaṁ nāma.",
  "tika-abh07t8:150_3": "Tenāha bhagavā “manopubbaṅgamā dhammā”ti,",
  "tika-abh07t8:150_4": "etena sukhādīnaṁ acetanattaniccattādayo vippaṭipattiyopi paṭikkhittā honti.",
  "tika-abh07t8:150_5": "Cetasi niyuttaṁ vā cetasikaṁ.",
  "tika-abh07t8:151_0": "Ruppatīti rūpaṁ,",
  "tika-abh07t8:151_1": "sītuṇhādivirodhipaccayehi vikāramāpajjati,",
  "tika-abh07t8:151_2": "āpādīyatīti vā attho.",
  "tika-abh07t8:151_3": "Tenāha bhagavā “sītenapi ruppati,",
  "tika-abh07t8:151_4": "uṇhenapi ruppatī”tyādi,",
  "tika-abh07t8:151_5": "ruppanañcettha sītādivirodhipaccayasamavāye visadisuppattiyeva.",
  "tika-abh07t8:151_6": "Yadi evaṁ arūpadhammānampi rūpavohāro āpajjatīti?",
  "tika-abh07t8:151_7": "Nāpajjati sītādiggahaṇasāmatthiyato vibhūtatarasseva ruppanassādhippetattā.",
  "tika-abh07t8:151_8": "Itarathā hi “ruppatī”ti avisesavacaneneva pariyattanti kiṁ sītādiggahaṇena,",
  "tika-abh07t8:151_9": "taṁ pana sītādinā phuṭṭhassa ruppanaṁ vibhūtataraṁ,",
  "tika-abh07t8:151_10": "tasmā tadevetthādhippetanti ñāpanatthaṁ sītādiggahaṇaṁ kataṁ.",
  "tika-abh07t8:151_11": "Yadi evaṁ kathaṁ brahmaloke rūpavohāro,",
  "tika-abh07t8:151_12": "na hi tattha upaghātakā sītādayo atthīti?",
  "tika-abh07t8:151_13": "Kiñcāpi upaghātakā natthi,",
  "tika-abh07t8:151_14": "anuggāhakā pana atthi,",
  "tika-abh07t8:151_15": "tasmā taṁvasenettha ruppanaṁ sambhavatīti,",
  "tika-abh07t8:151_16": "atha vā taṁsabhāvānativattanato tattha rūpavohāroti alamatippapañcena.",
  "tika-abh07t8:152_0": "Bhavābhavaṁ vinanato saṁsibbanato vānasaṅkhātāya taṇhāya nikkhantaṁ,",
  "tika-abh07t8:152_1": "nibbāti vā etena rāgaggiādikoti nibbānaṁ."
}