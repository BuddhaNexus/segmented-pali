{
  "mil6.2.1:0.1_0": "Milindapañha",
  "mil6.2.1:0.2_0": "Anumānapañha",
  "mil6.2.1:0.3_0": "Nippapañcavagga",
  "mil6.2.1:0.4_0": "1. Nippapañcapañha",
  "mil6.2.1:1.1_0": "“Bhante nāgasena, bhāsitampetaṁ bhagavatā—",
  "mil6.2.1:1.2_0": "‘nippapañcārāmā, bhikkhave, viharatha nippapañcaratino’ti, katamaṁ taṁ nippapañcan”ti?",
  "mil6.2.1:1.3_0": "“Sotāpattiphalaṁ, mahārāja,",
  "mil6.2.1:1.3_1": "nippapañcaṁ,",
  "mil6.2.1:1.3_2": "sakadāgāmiphalaṁ nippapañcaṁ,",
  "mil6.2.1:1.3_3": "anāgāmiphalaṁ nippapañcaṁ,",
  "mil6.2.1:1.3_4": "arahattaphalaṁ nippapañcan”ti.",
  "mil6.2.1:2.1_0": "“Yadi,",
  "mil6.2.1:2.1_1": "bhante nāgasena,",
  "mil6.2.1:2.1_2": "sotāpattiphalaṁ nippapañcaṁ,",
  "mil6.2.1:2.1_3": "sakadāgāmianāgāmiarahattaphalaṁ nippapañcaṁ,",
  "mil6.2.1:2.1_4": "kissa pana ime bhikkhū uddisanti paripucchanti suttaṁ geyyaṁ veyyākaraṇaṁ gāthaṁ udānaṁ itivuttakaṁ jātakaṁ abbhutadhammaṁ vedallaṁ,",
  "mil6.2.1:2.1_5": "navakammena palibujjhanti dānena ca pūjāya ca,",
  "mil6.2.1:2.1_6": "nanu te jinappaṭikkhittaṁ kammaṁ karontī”ti?",
  "mil6.2.1:3.1_0": "“Ye te, mahārāja,",
  "mil6.2.1:3.1_1": "bhikkhū uddisanti paripucchanti suttaṁ geyyaṁ veyyākaraṇaṁ gāthaṁ udānaṁ itivuttakaṁ jātakaṁ abbhutadhammaṁ vedallaṁ,",
  "mil6.2.1:3.1_2": "navakammena palibujjhanti dānena ca pūjāya ca,",
  "mil6.2.1:3.1_3": "sabbe te nippapañcassa pattiyā karonti.",
  "mil6.2.1:3.2_0": "Ye te, mahārāja, sabhāvaparisuddhā pubbe vāsitavāsanā, te ekacittakkhaṇena nippapañcā honti.",
  "mil6.2.1:3.3_0": "Ye pana te bhikkhū mahārajakkhā, te imehi payogehi nippapañcā honti.",
  "mil6.2.1:4.1_0": "Yathā, mahārāja,",
  "mil6.2.1:4.1_1": "eko puriso khette bījaṁ ropetvā attano yathābalavīriyena vinā pākāravatiyā dhaññaṁ uddhareyya,",
  "mil6.2.1:4.1_2": "eko puriso khette bījaṁ ropetvā vanaṁ pavisitvā kaṭṭhañca sākhañca chinditvā vatipākāraṁ katvā dhaññaṁ uddhareyya.",
  "mil6.2.1:4.2_0": "Yā tattha tassa vatipākārapariyesanā, sā dhaññatthāya.",
  "mil6.2.1:4.3_0": "Evameva kho, mahārāja,",
  "mil6.2.1:4.3_1": "ye te sabhāvaparisuddhā pubbe vāsitavāsanā,",
  "mil6.2.1:4.3_2": "te ekacittakkhaṇena nippapañcā honti,",
  "mil6.2.1:4.3_3": "vinā vatipākāraṁ puriso viya dhaññuddhāro.",
  "mil6.2.1:4.4_0": "Ye pana te bhikkhū mahārajakkhā,",
  "mil6.2.1:4.4_1": "te imehi payogehi nippapañcā honti,",
  "mil6.2.1:4.4_2": "vatipākāraṁ katvā puriso viya dhaññuddhāro.",
  "mil6.2.1:5.1_0": "Yathā vā pana, mahārāja,",
  "mil6.2.1:5.1_1": "puriso mahatimahante ambarukkhamatthake phalapiṇḍi bhaveyya,",
  "mil6.2.1:5.1_2": "atha tattha yo koci iddhimā āgantvā tassa phalaṁ hareyya,",
  "mil6.2.1:5.1_3": "yo pana tattha aniddhimā,",
  "mil6.2.1:5.1_4": "so kaṭṭhañca valliñca chinditvā nisseṇiṁ bandhitvā tāya taṁ rukkhaṁ abhiruhitvā phalaṁ hareyya.",
  "mil6.2.1:5.2_0": "Yā tattha tassa nisseṇipariyesanā, sā phalatthāya.",
  "mil6.2.1:5.3_0": "Evameva kho, mahārāja,",
  "mil6.2.1:5.3_1": "ye te sabhāvaparisuddhā pubbe vāsitavāsanā,",
  "mil6.2.1:5.3_2": "te ekacittakkhaṇena nippapañcā honti,",
  "mil6.2.1:5.3_3": "iddhimā viya rukkhaphalaṁ haranto.",
  "mil6.2.1:5.4_0": "Ye pana te bhikkhū mahārajakkhā,",
  "mil6.2.1:5.4_1": "te iminā payogena saccāni abhisamenti,",
  "mil6.2.1:5.4_2": "nisseṇiyā viya puriso rukkhaphalaṁ haranto.",
  "mil6.2.1:6.1_0": "Yathā vā pana, mahārāja, eko puriso atthakaraṇiko ekakoyeva sāmikaṁ upagantvā atthaṁ sādheti.",
  "mil6.2.1:6.2_0": "Eko dhanavā dhanavasena parisaṁ vaḍḍhetvā parisāya atthaṁ sādheti.",
  "mil6.2.1:6.3_0": "Yā tattha tassa parisapariyesanā, sā atthatthāya.",
  "mil6.2.1:6.4_0": "Evameva kho, mahārāja,",
  "mil6.2.1:6.4_1": "ye te sabhāvaparisuddhā pubbe vāsitavāsanā,",
  "mil6.2.1:6.4_2": "te ekacittakkhaṇena chasu abhiññāsu vasibhāvaṁ pāpuṇanti,",
  "mil6.2.1:6.4_3": "puriso viya ekako atthasiddhiṁ karonto.",
  "mil6.2.1:6.5_0": "Ye pana te bhikkhū mahārajakkhā,",
  "mil6.2.1:6.5_1": "te imehi payogehi sāmaññatthamabhisādhenti,",
  "mil6.2.1:6.5_2": "parisāya viya puriso atthasiddhiṁ karonto.",
  "mil6.2.1:7.1_0": "Uddesopi, mahārāja, bahukāro,",
  "mil6.2.1:7.1_1": "paripucchāpi bahukārā,",
  "mil6.2.1:7.1_2": "navakammampi bahukāraṁ,",
  "mil6.2.1:7.1_3": "dānampi bahukāraṁ,",
  "mil6.2.1:7.1_4": "pūjāpi bahukārā tesu tesu karaṇīyesu.",
  "mil6.2.1:7.2_0": "Yathā, mahārāja,",
  "mil6.2.1:7.2_1": "puriso rājūpasevī katāvī amaccabhaṭabaladovārikaanīkaṭṭhapārisajjajanehi,",
  "mil6.2.1:7.2_2": "te tassa karaṇīye anuppatte sabbepi upakārā honti.",
  "mil6.2.1:7.3_0": "Evameva kho, mahārāja,",
  "mil6.2.1:7.3_1": "uddesopi bahukāro,",
  "mil6.2.1:7.3_2": "paripucchāpi bahukārā,",
  "mil6.2.1:7.3_3": "navakammampi bahukāraṁ,",
  "mil6.2.1:7.3_4": "dānampi bahukāraṁ,",
  "mil6.2.1:7.3_5": "pūjāpi bahukārā tesu tesu karaṇīyesu.",
  "mil6.2.1:7.4_0": "Yadi, mahārāja, sabbepi abhijātiparisuddhā bhaveyyuṁ, anusāsanena karaṇīyaṁ na bhaveyya.",
  "mil6.2.1:7.5_0": "Yasmā ca kho, mahārāja,",
  "mil6.2.1:7.5_1": "savanena karaṇīyaṁ hoti, thero, mahārāja,",
  "mil6.2.1:7.5_2": "sāriputto aparimitamasaṅkheyyakappaṁ upādāya upacitakusalamūlo paññāya koṭiṁ gato,",
  "mil6.2.1:7.5_3": "sopi vinā savanena nāsakkhi āsavakkhayaṁ pāpuṇituṁ, tasmā, mahārāja,",
  "mil6.2.1:7.5_4": "bahukāraṁ savanaṁ,",
  "mil6.2.1:7.5_5": "tathā uddesopi paripucchāpi,",
  "mil6.2.1:7.5_6": "tasmā uddesaparipucchāpi nippapañcā saṅkhatā”ti.",
  "mil6.2.1:7.6_0": "“Sunijjhāpito, bhante nāgasena, pañho, evametaṁ tathā sampaṭicchāmī”ti.",
  "mil6.2.1:8.1_0": "Nippapañcapañho paṭhamo."
}