{
  "mil7.7.10:0.1_0": "Milindapañha",
  "mil7.7.10:0.2_0": "Opammakathāpañha",
  "mil7.7.10:0.3_0": "Makkaṭakavagga",
  "mil7.7.10:0.4_0": "10. Tacchakaṅgapañha",
  "mil7.7.10:1.1_0": "“Bhante nāgasena,",
  "mil7.7.10:1.1_1": "‘tacchakassa dve aṅgāni gahetabbānī’ti yaṁ vadesi,",
  "mil7.7.10:1.1_2": "katamāni tāni dve aṅgāni gahetabbānī”ti?",
  "mil7.7.10:1.2_0": "“Yathā, mahārāja, tacchako kāḷasuttaṁ anulometvā rukkhaṁ tacchati;",
  "mil7.7.10:1.3_0": "evameva kho, mahārāja,",
  "mil7.7.10:1.3_1": "yoginā yogāvacarena jinasāsanamanulomayitvā sīlapathaviyaṁ patiṭṭhahitvā saddhāhatthena paññāvāsiṁ gahetvā kilesā tacchetabbā.",
  "mil7.7.10:1.4_0": "Idaṁ, mahārāja, tacchakassa paṭhamaṁ aṅgaṁ gahetabbaṁ.",
  "mil7.7.10:2.1_0": "Puna caparaṁ, mahārāja, tacchako phegguṁ apaharitvā sāramādiyati;",
  "mil7.7.10:2.2_0": "evameva kho, mahārāja,",
  "mil7.7.10:2.2_1": "yoginā yogāvacarena sassataṁ ucchedaṁ taṁ jīvaṁ taṁ sarīraṁ aññaṁ jīvaṁ aññaṁ sarīraṁ taduttamaṁ aññaduttamaṁ",
  "mil7.7.10:2.2_2": "akatamabhabbaṁ apurisakāraṁ abrahmacariyavāsaṁ sattavināsaṁ navasattapātubhāvaṁ saṅkhārasassatabhāvaṁ",
  "mil7.7.10:2.2_3": "yo karoti,",
  "mil7.7.10:2.2_4": "so paṭisaṁvedeti,",
  "mil7.7.10:2.2_5": "añño karoti,",
  "mil7.7.10:2.2_6": "añño paṭisaṁvedeti,",
  "mil7.7.10:2.2_7": "kammaphaladassanā ca kiriyaphaladiṭṭhi ca iti evarūpāni ceva aññāni ca vivādapathāni apanetvā saṅkhārānaṁ",
  "mil7.7.10:2.2_8": "sabhāvaṁ paramasuññataṁ nirīhanijjīvataṁ accantaṁ suññataṁ ādiyitabbaṁ.",
  "mil7.7.10:2.3_0": "Idaṁ, mahārāja, tacchakassa dutiyaṁ aṅgaṁ gahetabbaṁ.",
  "mil7.7.10:2.4_0": "Bhāsitampetaṁ, mahārāja, bhagavatā devātidevena suttanipāte—",
  "mil7.7.10:3.1_0": "‘Kāraṇḍavaṁ niddhamatha,",
  "mil7.7.10:3.2_0": "Kasambuṁ apakassatha;",
  "mil7.7.10:3.3_0": "Tato palāpe vāhetha,",
  "mil7.7.10:3.4_0": "Assamaṇe samaṇamānine.",
  "mil7.7.10:4.1_0": "Niddhamitvāna pāpicche,",
  "mil7.7.10:4.2_0": "pāpaācāragocare;",
  "mil7.7.10:4.3_0": "Suddhā suddhehi saṁvāsaṁ,",
  "mil7.7.10:4.4_0": "kappayavho patissatā;",
  "mil7.7.10:4.5_0": "Tato samaggā nipakā,",
  "mil7.7.10:4.6_0": "dukkhassantaṁ karissathā’”ti.",
  "mil7.7.10:5.1_0": "Tacchakaṅgapañho dasamo.",
  "mil7.7.10:6.1_0": "Makkaṭakavaggo chaṭṭho.",
  "mil7.7.10:7.1_0": "Tassuddānaṁ",
  "mil7.7.10:8.1_0": "Makkaṭo dārako kummo,",
  "mil7.7.10:8.2_0": "vanaṁ rukkho ca pañcamo;",
  "mil7.7.10:8.3_0": "Megho maṇi māgaviko,",
  "mil7.7.10:8.4_0": "bāḷisī tacchakena cāti."
}