{
  "tika-abh08t46:0_0": "22. Bāvīsatimo paricchedo",
  "tika-abh08t46:1_0": "Ñāṇadassanavisuddhiniddesavaṇṇanā",
  "tika-abh08t46:2_0": "1319- 21.",
  "tika-abh08t46:2_1": "Idāni ñāṇadassanavisuddhiyā niddese anuppatte sā yassa ñāṇassa anantaraṁ uppajjati,",
  "tika-abh08t46:2_2": "taṁ tāva dassento “ito para”ntiādimāha.",
  "tika-abh08t46:2_3": "Ito paranti ito anulomañāṇato upari.",
  "tika-abh08t46:2_4": "Āvajjaniyaṭhānattāti āvajjanakiccaṁ karontaṁ kiriyamanodhātu viya maggassa āvajjanaṭṭhāne ṭhitattā abbohārikameva ubhayavisuddhilakkhaṇābhāvato.",
  "tika-abh08t46:2_5": "Kiñcāpi evaṁ,",
  "tika-abh08t46:2_6": "tathāpi vuṭṭhānagāminivipassanāya pariyosānattā vipassanāpakkhiyamevāti āha “vipassanāya sotasmiṁ,",
  "tika-abh08t46:2_7": "patitattā vipassanā”ti.",
  "tika-abh08t46:2_8": "Etenassa paṭipadāñāṇadassanavisuddhibhajanaṁ dasseti.",
  "tika-abh08t46:3_0": "1322.",
  "tika-abh08t46:3_1": "Puthujjanesu bhavaṁ pothujjanikaṁ,",
  "tika-abh08t46:3_2": "tadeva gottaṁ ariyehi asammissā puthujjanasamaññāti pothujjanikagottaṁ.",
  "tika-abh08t46:3_3": "Ekavaṁsajānañhi samānā samaññā “gotta”nti vuccati,",
  "tika-abh08t46:3_4": "gaṁ tāyati buddhiṁ,",
  "tika-abh08t46:3_5": "abhidhānañca ekaṁsikavisayatāya rakkhatīti katvā. Vā-",
  "tika-abh08t46:3_6": "saddo vakkhamānatthavikappane.",
  "tika-abh08t46:3_7": "Abhibhuyya pavattito gotrabhūti sambandho.",
  "tika-abh08t46:3_8": "Gottaṁ vuccati nibbānaṁ “ariyo”ti buddhiyā,",
  "tika-abh08t46:3_9": "abhidhānassa ca tāyanato pavattanatoti adhippāyo.",
  "tika-abh08t46:3_10": "Tato bhavatīti tato gottato ārammaṇapaccayato bhavati. Iti-",
  "tika-abh08t46:3_11": "saddo cettha hetuttho daṭṭhabbo.",
  "tika-abh08t46:3_12": "Tena yasmā tato bhavati,",
  "tika-abh08t46:3_13": "tasmā gotrabhūti attho.",
  "tika-abh08t46:4_0": "1323- 5.",
  "tika-abh08t46:4_1": "Ñāṇadassanavisuddhi eva ñāṇadassanasuddhikaṁ.",
  "tika-abh08t46:4_2": "Taṁ sampādetuṁ panicchatā tena bhikkhunā yaṁ aññaṁ kiñcipi kātabbaṁ,",
  "tika-abh08t46:4_3": "taṁ natthīti sambandho.",
  "tika-abh08t46:4_4": "Kasmā natthīti ce āha “yaṁ hī”tiādi.",
  "tika-abh08t46:4_5": "“Katamevā”ti vutte “katha”nti anuyogassa upaṭṭhitattā “anulomāvasānaṁ hī”tiādinā taṁ samattheti.",
  "tika-abh08t46:5_0": "1326- 7.",
  "tika-abh08t46:5_1": "Evaṁ uppannaanulomañāṇassa panassa etehi tīhipi anulomañāṇehi attano balānurūpena thūlathūle saccapaṭicchādakatamamhi",
  "tika-abh08t46:5_2": "antaradhāpite sabbasaṅkhāragate cittaṁ na pakkhandati,",
  "tika-abh08t46:5_3": "na laggati,",
  "tika-abh08t46:5_4": "padumapalāsato udakaṁ viya patikuṭati pativaṭṭati,",
  "tika-abh08t46:5_5": "sabbaṁ nimittārammaṇampi sabbaṁ pavattārammaṇampi palibodhato upaṭṭhāti,",
  "tika-abh08t46:5_6": "athassa sabbasmiṁ nimittappavattārammaṇe palibodhato upaṭṭhite dutiyassa vā tatiyassa vā anulomañāṇassa anantaraṁ gotrabhuñāṇaṁ uppajjati.",
  "tika-abh08t46:5_7": "Tenāha “tassā”tiādi.",
  "tika-abh08t46:5_8": "Paṭhamāvajjanañceva paṭhamābhogatāpi cāti paṭhamāvajjanaṁ paṭhamābhogabhūtaṁ.",
  "tika-abh08t46:5_9": "Sakatthe hi ayaṁ tā-",
  "tika-abh08t46:5_10": "paccayoti.",
  "tika-abh08t46:5_11": "Tattha āvajjanaṁ cittasantānassa pariṇāmanavasena,",
  "tika-abh08t46:5_12": "ābhogo attano ābhujanavasena daṭṭhabbo.",
  "tika-abh08t46:6_0": "1328-",
  "tika-abh08t46:6_1": "33.Anantarādīhīti anantarasamanantaraāsevanaupanissayanatthivigatavasena chahi paccayehi.",
  "tika-abh08t46:6_2": "Muddhanti muddhabhūtaṁ.",
  "tika-abh08t46:6_3": "Ekantikatāya ekavārameva ca uppajjanato punarāvattābhāvena pana anāvattaṁ.",
  "tika-abh08t46:6_4": "Anāvajjanampi cāti anāvajjanampisamānaṁ.",
  "tika-abh08t46:6_5": "Saññaṁ datvā viyāti “evaṁ uppajjāhī”ti saññaṁ datvā viya.",
  "tika-abh08t46:6_6": "Anibbiddhapubbanti apadālitapubbaṁ.",
  "tika-abh08t46:6_7": "Viddhaṁsentovāti vināsento eva.",
  "tika-abh08t46:6_8": "Jāyatīti nibbattati.",
  "tika-abh08t46:6_9": "Ettha ca imaṁ upamaṁ āharanti –",
  "tika-abh08t46:6_10": "eko kira issāso aṭṭhausabhamatte padese phalakasataṁ ṭhapāpetvā vatthena mukhaṁ veṭhetvā saraṁ sannayhitvā cakkayante aṭṭhāsi,",
  "tika-abh08t46:6_11": "añño puriso cakkayantaṁ āvijjhitvā yadā issāsassa phalakaṁ abhimukhaṁ hoti,",
  "tika-abh08t46:6_12": "tadā tattha daṇḍakena saññaṁ deti.",
  "tika-abh08t46:6_13": "Issāso daṇḍakasaññaṁ amuñcitvāva saraṁ khipitvā phalakasatanibbijjhati.",
  "tika-abh08t46:6_14": "Tattha daṇḍakasaññaṁ dento viya gotrabhuñāṇaṁ,",
  "tika-abh08t46:6_15": "issāso viya maggañāṇaṁ,",
  "tika-abh08t46:6_16": "daṇḍakasaññaṁ amuñcitvāva phalakasataṁ nibbijjhanaṁ viya maggañāṇassa gotrabhuñāṇena dinnasaññaṁ amuñcitvāva",
  "tika-abh08t46:6_17": "nibbānaṁ ārammaṇaṁ katvā anibbiddhapubbānaṁ apadālitapubbānaṁ lobhadosamohakkhandhānaṁ nibbijjhananti.",
  "tika-abh08t46:7_0": "1335-",
  "tika-abh08t46:7_1": "8.Anāmatagga…pe…",
  "tika-abh08t46:7_2": "mahodadhinti aṭṭhamabhavato paṭṭhāya nibbattakaṁ aññātakoṭiṁ saṁsāravaṭṭadukkhamahāsamuddaṁ.",
  "tika-abh08t46:7_3": "Pāṇātipātādipañcaverāni ceva pañcavīsati mahābhayāni cāti sabbaverabhayāni.",
  "tika-abh08t46:7_4": "Anekepi ānisaṁseti ratanattaye niviṭṭhasaddhādike ānisaṁse.",
  "tika-abh08t46:7_5": "Ādimaggenāti sotāpattimaggasaṅkhātena paṭhamamaggena.",
  "tika-abh08t46:7_6": "Paṭhamamaggañāṇavaṇṇanā.",
  "tika-abh08t46:8_0": "1339.Tassevānantaranti tassa anantaraṁyeva.",
  "tika-abh08t46:8_1": "Dvepi tīṇi vāti nātitikkhapaññassa dve,",
  "tika-abh08t46:8_2": "tikkhapaññassa tīṇi phalacittāni.",
  "tika-abh08t46:9_0": "1340-",
  "tika-abh08t46:9_1": "3.“Ajānitvāvadanti te”ti vatvā tattha kāraṇaṁ dassetuṁ “ekassā”tiādi vuttaṁ.",
  "tika-abh08t46:9_2": "Pañcamaṁ maggacittanti imināva chaṭṭhassa abhāvadīpanena “ekaṁ phalacitta”nti vadato godattattherassa vādopi paṭikkhitto.",
  "tika-abh08t46:10_0": "1344.“Ettāvatā”ti paṭhamamaggassa uppattianantaraṁ phalassa uppattimattena.",
  "tika-abh08t46:10_1": "Sotāpannoti vuccatīti sotāpanno nāma dutiyo ariyapuggaloti vuccati.",
  "tika-abh08t46:10_2": "So devarajjacakkavattirajjādipamādaṭṭhānaṁ āgamma bhusaṁ pamattopi hutvā kāmasugatiyaṁ sattakkhattumeva",
  "tika-abh08t46:10_3": "sandhāvitvā saṁsaritvā dukkhassantakaraṇasamattho hoti. Yathāha –",
  "tika-abh08t46:11_0": "“Kiñcāpi te honti bhusaṁ pamattā,",
  "tika-abh08t46:12_0": "Na te bhavaṁ aṭṭhamamādiyantī”ti. ;",
  "tika-abh08t46:13_0": "Rūpārūpalokesu pana na tathā niyamoti ācariyā.",
  "tika-abh08t46:14_0": "1347.Phalādīnanti ādi-",
  "tika-abh08t46:14_1": "saddena pahīnakilesādike saṅgaṇhāti.",
  "tika-abh08t46:14_2": "Tathā ca “iminā vatāhaṁ maggena āgato”ti paṭhamaṁ maggaṁ paccavekkhati,",
  "tika-abh08t46:14_3": "tato “ayaṁ me ānisaṁso laddho”ti phalaṁ paccavekkhati,",
  "tika-abh08t46:14_4": "tato “ime nāma me kilesā pahīnā”ti pahīnakilese paccavekkhati,",
  "tika-abh08t46:14_5": "tato “ime nāma me kilesā avasiṭṭhā”ti uparimaggattayavajjhe kilese paccavekkhati,",
  "tika-abh08t46:14_6": "avasāne “ayaṁ me dhammo ārammaṇato paṭividdho”ti amataṁ nibbānaṁ paccavekkhati.",
  "tika-abh08t46:14_7": "Iti sotāpannassa pañca paccavekkhaṇañāṇāni honti.",
  "tika-abh08t46:14_8": "Yathā ca sotāpannassa,",
  "tika-abh08t46:14_9": "evaṁ sakadāgāmianāgāmīnampi.",
  "tika-abh08t46:14_10": "Arahato pana avasiṭṭhakilesapaccavekkhaṇaṁ nāma natthi.",
  "tika-abh08t46:14_11": "Evaṁ sabbānipi ekūnavīsati paccavekkhaṇañāṇāni.",
  "tika-abh08t46:14_12": "Tenāha “paccavekkhaṇañāṇāni,",
  "tika-abh08t46:14_13": "bhavantekūnavīsatī”ti.",
  "tika-abh08t46:15_0": "1348- 50.",
  "tika-abh08t46:15_1": "Yāsaṁ paccavekkhaṇavasena imāni ñāṇāni pavattanti,",
  "tika-abh08t46:15_2": "tā dassetuṁ “maggo phalañcā”tiādimāha.",
  "tika-abh08t46:15_3": "Ukkaṭṭhaparicchedoyeva ceso.",
  "tika-abh08t46:15_4": "Pahīnāvasiṭṭhakilesapaccavekkhaṇañhi sekhānampi hoti vā na vā.",
  "tika-abh08t46:15_5": "Na hi sabbeva tattha samatthā honti.",
  "tika-abh08t46:15_6": "Teneva hi mahānāmo bhagavantaṁ pucchi “ko su nāma me dhammo ajjhattaṁ appahīno,",
  "tika-abh08t46:15_7": "yena me ekadā lobhadhammāpi cittaṁ pariyādāya tiṭṭhantī”tiādi.",
  "tika-abh08t46:15_8": "Yogamārabhateti tasmiṁyeva vā āsane nisinno,",
  "tika-abh08t46:15_9": "aparena vā samayena kāmarāgabyāpādānaṁ tanubhāvakarāya sakadāgāmimaggasaṅkhātāya dutiyāya bhūmiyā adhigamatthāya vipassanāyogaṁ karoti,",
  "tika-abh08t46:15_10": "dutiyabhāvo cassa desanāvasena,",
  "tika-abh08t46:15_11": "uppattivasena ca veditabbo.",
  "tika-abh08t46:15_12": "Sampayuttānaṁ pana nissayabhāvena te dhammā bhavanti etthāti bhūmi,",
  "tika-abh08t46:15_13": "yasmā vā samānepi lokuttarabhāve sayampi bhavati,",
  "tika-abh08t46:15_14": "na nibbānaṁ viya apātubhūtaṁ,",
  "tika-abh08t46:15_15": "tasmāpi “bhūmī”ti vuccati.",
  "tika-abh08t46:15_16": "Ñāṇena parimajjatīti tena tenākārena indriyānaṁ tikkhatarataṁ sampādetvā,",
  "tika-abh08t46:15_17": "balabojjhaṅgānañca paṭutarabhāvaṁ sādhetvā lakkhaṇattayaṁ tīraṇavasena parimajjati.",
  "tika-abh08t46:16_0": "1351- 2.",
  "tika-abh08t46:16_1": "Tattha aparāparaṁ ñāṇaṁ cārento parivatteti.",
  "tika-abh08t46:16_2": "Tenāha “vipassanāvīthiṁ ogāhatī”ti.",
  "tika-abh08t46:16_3": "Heṭṭhā vuttanayenāti udayabbayañāṇādīnaṁ uppādane vuttanayeneva.",
  "tika-abh08t46:16_4": "Gotrabhussa anantaranti ettha gotrabhu viya gotrabhu.",
  "tika-abh08t46:16_5": "Paṭhamamaggapurecārikañāṇañhi puthujjanagottābhibhavanato,",
  "tika-abh08t46:16_6": "ariyagottabhavanato ca nippariyāyato “gotrabhū”ti vuccati,",
  "tika-abh08t46:16_7": "idaṁ pana taṁsadisatāya pariyāyato gotrabhu.",
  "tika-abh08t46:16_8": "Ekaccasaṁkilesavisuddhiyā,",
  "tika-abh08t46:16_9": "pana accantavisuddhiyā ārammaṇakaraṇato ca “vodāna”nti vuccati.",
  "tika-abh08t46:16_10": "Tenāha paṭṭhāne “anulomaṁ vodānassa anantarapaccayena paccayo”ti.",
  "tika-abh08t46:16_11": "Yasmā pana paṭisambhidāmagge “uppādādiabhibhavanaṭṭhaṁ upādāya aṭṭha gotrabhudhammā samādhivasena uppajjanti,",
  "tika-abh08t46:16_12": "dasa gotrabhudhammā vipassanāvasena uppajjantī”tiādīsu gotrabhunāmavaseneva āgataṁ,",
  "tika-abh08t46:16_13": "tasmā idhāpi “gotrabhussa anantara”nti vuttaṁ gottasaṅkhātanibbānato bhūtanti katvā.",
  "tika-abh08t46:16_14": "Dutiyamaggañāṇavaṇṇanā.",
  "tika-abh08t46:17_0": "1355-",
  "tika-abh08t46:17_1": "7.Yanti yasmā.",
  "tika-abh08t46:17_2": "Sakidevāti ekavārameva.",
  "tika-abh08t46:17_3": "Imaṁ lokaṁ āgantvāti iminā pañcasu sakadāgāmīsu cattāro vajjetvā ekova gahito.",
  "tika-abh08t46:17_4": "Ekacco hi idha sakadāgāmiphalaṁ patvā idheva parinibbāyati,",
  "tika-abh08t46:17_5": "ekacco idha patvā devaloke parinibbāyati,",
  "tika-abh08t46:17_6": "ekacco devaloke patvā tattheva parinibbāyati,",
  "tika-abh08t46:17_7": "ekacco devaloke patvā idhūpapajjitvā parinibbāyatīti ime cattāropi idha na gahitā.",
  "tika-abh08t46:17_8": "Yo pana idha patvā devaloke yāvatāyukaṁ vasitvā idhūpapajjitvā parinibbāyati,",
  "tika-abh08t46:17_9": "ayamekova idha gahitoti.",
  "tika-abh08t46:17_10": "Antakaro bhaveti dukkhassantakaro bhaveyya,",
  "tika-abh08t46:17_11": "bhave vā antakaro bhavassa antakaroti attho.",
  "tika-abh08t46:17_12": "Tatiyāya bhūmiyā pattiyāti sambandho.",
  "tika-abh08t46:17_13": "Byāpādakāmarāgānaṁpahānāyāti tesaṁyeva sakadāgāmimaggena tanukarānaṁ saṁyojanānaṁ niravasesappahānāya.",
  "tika-abh08t46:17_14": "Tatiyamaggañāṇavaṇṇanā.",
  "tika-abh08t46:18_0": "1363- 7.",
  "tika-abh08t46:18_1": "Paṭisandhivasena kāmabhavassa anāgamanato anāgāmī.",
  "tika-abh08t46:18_2": "Tenāha “tattheva parinibbāyī”ti.",
  "tika-abh08t46:18_3": "Tatthevāti suddhāvāse vā aññattha vā yattha uppanno,",
  "tika-abh08t46:18_4": "tattheva parinibbāyi.",
  "tika-abh08t46:18_5": "Anāvattisabhāvoti tasmā lokā idha paṭisandhiggahaṇavasena imaṁ lokaṁ punarāgamanābhāvato anāvattanasabhāvo,",
  "tika-abh08t46:18_6": "buddhadassanatheradassanadhammassavanānaṁ panatthāya āgamanaṁ hotiyeva.",
  "tika-abh08t46:18_7": "Rūparāgādipahānāyāti rūparāgaarūparāgamānauddhaccaavijjāsaṅkhātānaṁ pañcannaṁ uddhambhāgiyasaṁyojanānaṁ niravasesappahānāya.",
  "tika-abh08t46:18_8": "Viddhaṁsāyāti vināsāya.",
  "tika-abh08t46:18_9": "Catutthamaggañāṇavaṇṇanā.",
  "tika-abh08t46:19_0": "1371-",
  "tika-abh08t46:19_1": "4.Mahākhīṇāsavoti mahānubhāvato nibaddhapūjāvacanametaṁ,",
  "tika-abh08t46:19_2": "na upādāyavacanaṁ “yathā mahāmoggallāno”ti.",
  "tika-abh08t46:19_3": "Na hi cūḷakhīṇāsavo nāma atthi.",
  "tika-abh08t46:19_4": "Anuppatto sadattho sakattho,",
  "tika-abh08t46:19_5": "pūjattho vā etenāti anuppattasadattho,",
  "tika-abh08t46:19_6": "sadatthoti ca arahattaṁ veditabbaṁ.",
  "tika-abh08t46:19_7": "Tañhi attupanibandhanaṭṭhena,",
  "tika-abh08t46:19_8": "attānaṁ avijahanaṭṭhena,",
  "tika-abh08t46:19_9": "attano paramatthaṭṭhena ca attano atthattā “sadattho”ti vuccati.",
  "tika-abh08t46:19_10": "Khīṇāni dasapi bhavasaṁyojanāni etassāti khīṇasaṁyojano.",
  "tika-abh08t46:19_11": "Dakkhiṇaṁ arahatīti dakkhiṇeyyo.",
  "tika-abh08t46:19_12": "Catassopīti sotāpattimaggo sakadāgāmimaggo anāgāmimaggo arahattamaggoti catassopi.",
  "tika-abh08t46:19_13": "Visuddhikāmenāti attano visuddhiṁ icchantena.",
  "tika-abh08t46:19_14": "Tapoyeva dhanamassāti tapodhano, tena.",
  "tika-abh08t46:20_0": "Iti abhidhammatthavikāsiniyā nāma",
  "tika-abh08t46:21_0": "Abhidhammāvatārasaṁvaṇṇanāya",
  "tika-abh08t46:22_0": "Ñāṇadassanavisuddhiniddesavaṇṇanā niṭṭhitā."
}