{
  "tika-vin09t9:0.1_0": "Bhikkhunīpātimokkhavaṇṇanā",
  "tika-vin09t9:0.2_0": "Pārājikakaṇḍaṁ",
  "tika-vin09t9:1_0": "Abhilāpamattamevāti ettha daharavasena “bhante”ti ca vuḍḍhavasena “āvuso”ti ca tattha duvidho abhilāpo,",
  "tika-vin09t9:1_1": "idha pana vuḍḍhadaharānaṁ “ayyā”ti ekameva.",
  "tika-vin09t9:2_0": "Kāyasaṁsagge vuttanayenāti ettha tabbahulanayena kiriyasamuṭṭhānatā vuttā.",
  "tika-vin09t9:2_1": "“Kāyasaṁsaggaṁ samāpajjeyyā”ti avatvā pana “sādiyeyyā”ti vuttattā akiriyatopi samuṭṭhātīti veditabbaṁ.",
  "tika-vin09t9:2_2": "Yathā cettha,",
  "tika-vin09t9:2_3": "evaṁ heṭṭhā “manussitthiyā tayo magge methunaṁ dhammaṁ paṭisevantassa āpatti pārājikassā”tiādinā nayena",
  "tika-vin09t9:2_4": "kiriyasamuṭṭhānataṁ vatvā tadanantaraṁ “bhikkhupaccatthikā manussitthiṁ bhikkhussa santikaṁ ānetvā vaccamaggena",
  "tika-vin09t9:2_5": "aṅgajātaṁ abhinisīdenti,",
  "tika-vin09t9:2_6": "so ce pavesanaṁ sādiyatī”tiādinā nayena akiriyasamuṭṭhānassapi vuttattā paṭhamapārājikāyapi tabbahulanayeneva kiriyasamuṭṭhānatā veditabbā.",
  "tika-vin09t9:2_7": "Na hi pavesanasādiyanādimhi kiriyasamuṭṭhānatā dissati.",
  "tika-vin09t9:3_0": "Aṅgajātacalanañcettha na sārato daṭṭhabbaṁ “so ce pavesanaṁ na sādiyati,",
  "tika-vin09t9:3_1": "paviṭṭhaṁ na sādiyati,",
  "tika-vin09t9:3_2": "ṭhitaṁ na sādiyati,",
  "tika-vin09t9:3_3": "uddharaṇaṁ sādiyati,",
  "tika-vin09t9:3_4": "āpatti pārājikassā”ti ettha ṭhitanasādiyane pakatiyāpi paripuṇṇacalanattā.",
  "tika-vin09t9:3_5": "Sādiyanapaccayā paṭisevanacalanañcettha na dissatevāti tabbahulanayeneva kiriyasamuṭṭhānatā gahetabbā.",
  "tika-vin09t9:4_0": "Apica bhikkhuniyāpi paṭhamapārājike tassa sādiyanassa sarūpena vuttattā tadanurūpavasena vibhaṅganayamanoloketvā “kiriyasamuṭṭhāna”micceva vuttaṁ.",
  "tika-vin09t9:4_1": "Yathā cetesu tabbahulanayena kiriyasamuṭṭhānatā vuttā,",
  "tika-vin09t9:4_2": "tathā surādīnaṁ akusaleneva pātabbatā.",
  "tika-vin09t9:4_3": "Itarathā “yaṁ akusaleneva āpajjati,",
  "tika-vin09t9:4_4": "ayaṁ lokavajjā,",
  "tika-vin09t9:4_5": "sesā paṇṇattivajjā”ti vutte lokavajjapaṇṇattivajjānaṁ niyamalakkhaṇasiddhi hoti,",
  "tika-vin09t9:4_6": "tathā taṁ avatvā “yassā sacittakapakkhe cittaṁ akusalameva hoti,",
  "tika-vin09t9:4_7": "ayaṁ lokavajjā,",
  "tika-vin09t9:4_8": "sesā paṇṇattivajjā”ti vutte lokavajjavacanaṁ niratthakaṁ siyā vatthuajānanapakkhepi akusaleneva pātabbattā.",
  "tika-vin09t9:4_9": "Yasmā tattha surāpānavītikkamassa akusalacittuppādo natthi,",
  "tika-vin09t9:4_10": "tasmā khandhakaṭṭhakathāyaṁ “majjapāne pana bhikkhuno ajānitvāpi bījato paṭṭhāya majjaṁ pivantassa pācittiyaṁ.",
  "tika-vin09t9:4_11": "Sāmaṇero jānitvāva pivanto sīlabhedaṁ āpajjati,",
  "tika-vin09t9:4_12": "na ajānitvā”ti vuttaṁ,",
  "tika-vin09t9:4_13": "na vuttaṁ “vatthuajānanapakkhe pāṇātipātādīnaṁ siddhikaraakusalacittuppādasadise cittuppāde satipi sāmaṇero sīlabhedaṁ nāpajjatī”ti.",
  "tika-vin09t9:4_14": "Abhinivesavacanaṁ pāṇātipātādīhi samānagatikattā sāmaṇerānaṁ surāpānassa.",
  "tika-vin09t9:4_15": "“Surāmerayime”ti vatthuṁ jānitvā pātabbatādivasena vītikkamantassa akusalassa asambhavo natthi.",
  "tika-vin09t9:4_16": "Tena vuttaṁ “yassā sacittakapakkhe”tiādi.",
  "tika-vin09t9:5_0": "Kiñcettha –",
  "tika-vin09t9:5_1": "yuttivacanena arahantānaṁ appavisanato sacittakācittakapakkhesu akusalaniyamoti ce? Na,",
  "tika-vin09t9:5_2": "dhammatāvasena sekkhānampi appavisanato.",
  "tika-vin09t9:5_3": "Acittakapakkhe akusalaniyamābhāvadassanatthaṁ supantassa mukhe pakkhittajalabindumiva surābinduādayo udāharitabbā.",
  "tika-vin09t9:5_4": "Tabbahulanayena hi atthe gahite pubbenāparaṁ aṭṭhakathāya sameti saddhiṁ pāḷiyā cāti.",
  "tika-vin09t9:5_5": "Ācariyāpi surāpāne akusalaniyamābhāvameva vadanti.",
  "tika-vin09t9:5_6": "Ekacce pana kiriyasamuṭṭhānatā panassa tabbahulanayameva,",
  "tika-vin09t9:5_7": "na paṭhamapārājike. Kathaṁ?",
  "tika-vin09t9:5_8": "Kāyasaṁsaggasikkhāpadaṁ paṭhamapārājikasamuṭṭhānaṁ.",
  "tika-vin09t9:5_9": "Ettha bhikkhussa ca bhikkhuniyā ca kāyasaṁsaggabhāve sati bhikkhunī kāyaṅgaṁ acopayamānāpi citteneva adhivāseti, āpajjati,",
  "tika-vin09t9:5_10": "na evaṁ bhikkhu.",
  "tika-vin09t9:5_11": "Bhikkhu pana copayamānova āpajjati,",
  "tika-vin09t9:5_12": "evameva paṭhamapārājikepi copane sati eva āpajjati, nāsati.",
  "tika-vin09t9:5_13": "Pavesanaṁsādiyatīti ettha pavesanasādiyanaṁ nāma sevanacittuppādanaṁ,",
  "tika-vin09t9:5_14": "maggena vā maggappaṭipannampi icchanti.",
  "tika-vin09t9:5_15": "Tassāpi kāyacalanaṁ ekantaṁ atthi eva.",
  "tika-vin09t9:5_16": "Evaṁ santepi vīmaṁsitvā gahetabbanti vadantīti likhitaṁ",
  "tika-vin09t9:6_0": "Pārājikavaṇṇanā niṭṭhitā."
}