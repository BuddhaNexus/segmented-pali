{
  "tika-s0402t50:0_0": "(17) 2. Paṭipadāvaggo",
  "tika-s0402t50:1_0": "1. Saṁkhittasuttavaṇṇanā",
  "tika-s0402t50:2_0": "161.",
  "tika-s0402t50:2_1": "Dutiyassa paṭhame dukkhāpaṭipadā dandhābhiññātiādīsu pāḷiyā āgatanayena attho veditabbo.",
  "tika-s0402t50:2_2": "Tathā hi –",
  "tika-s0402t50:3_0": "“Tattha katamā dukkhapaṭipadā dandhābhiññā paññā?",
  "tika-s0402t50:3_1": "Kicchena kasirena samādhiṁ uppādentassa dandhaṁ taṁ ṭhānaṁ abhijānantassa yā uppajjati paññā pajānanā…pe…",
  "tika-s0402t50:3_2": "amoho dhammavicayo sammādiṭṭhi,",
  "tika-s0402t50:3_3": "ayaṁ vuccati dukkhapaṭipadā dandhābhiññā paññā.",
  "tika-s0402t50:3_4": "Tattha katamā dukkhapaṭipadā khippābhiññā paññā?",
  "tika-s0402t50:3_5": "Kicchena kasirena samādhiṁ uppādentassa khippaṁ taṁ ṭhānaṁ abhijānantassa yā uppajjati paññā pajānanā…pe…",
  "tika-s0402t50:3_6": "sammādiṭṭhi,",
  "tika-s0402t50:3_7": "ayaṁ vuccati dukkhapaṭipadā khippābhiññā paññā.",
  "tika-s0402t50:3_8": "Tattha katamā sukhapaṭipadā dandhābhiññā paññā?",
  "tika-s0402t50:3_9": "Akicchena akasirena samādhiṁ uppādentassa dandhaṁ taṁ ṭhānaṁ abhijānantassa yā uppajjati paññā pajānanā…pe…",
  "tika-s0402t50:3_10": "sammādiṭṭhi,",
  "tika-s0402t50:3_11": "ayaṁ vuccati sukhapaṭipadā dandhābhiññā paññā.",
  "tika-s0402t50:3_12": "Tattha katamā sukhapaṭipadā khippābhiññā paññā?",
  "tika-s0402t50:3_13": "Akicchena akasirena samādhiṁ uppādentassa khippaṁ taṁ ṭhānaṁ abhijānantassa yā uppajjati paññā pajānanā…pe…",
  "tika-s0402t50:3_14": "sammādiṭṭhi,",
  "tika-s0402t50:3_15": "ayaṁ vuccati sukhapaṭipadā khippābhiññā paññā”ti –",
  "tika-s0402t50:3_16": "ayamettha pāḷi.",
  "tika-s0402t50:4_0": "Tattha kicchena kasirena samādhiṁ uppādentassāti pubbabhāge āgamanakāle kicchena kasirena dukkhena sasaṅkhārena",
  "tika-s0402t50:4_1": "sappayogena kilese vikkhambhetvā lokuttarasamādhiṁ uppādentassa.",
  "tika-s0402t50:4_2": "Dandhaṁ taṁ ṭhānaṁ abhijānantassāti vikkhambhitesu kilesesu vipassanāparivāse ciraṁ vasitvā taṁ lokuttarasamādhisaṅkhātaṁ",
  "tika-s0402t50:4_3": "ṭhānaṁ dandhaṁ saṇikaṁ abhijānantassa paṭivijjhantassa,",
  "tika-s0402t50:4_4": "pāpuṇantassāti attho.",
  "tika-s0402t50:4_5": "Ayaṁ vuccatīti yā esā evaṁ uppajjati,",
  "tika-s0402t50:4_6": "ayaṁ kilesavikkhambhanappaṭipadāya dukkhattā,",
  "tika-s0402t50:4_7": "vipassanāparivāsapaññāya ca dandhattā maggakāle ekacittakkhaṇe uppannāpi paññā āgamanavasena “dukkhapaṭipadādandhābhiññā nāmā”ti vuccati.",
  "tika-s0402t50:4_8": "Upari tīsu padesupi iminā nayena attho veditabbo.",
  "tika-s0402t50:5_0": "Saṁkhittasuttavaṇṇanā niṭṭhitā.",
  "tika-s0402t50:6_0": "2. Vitthārasuttavaṇṇanā",
  "tika-s0402t50:7_0": "162.",
  "tika-s0402t50:7_1": "Dutiye akatābhinivesoti akatādhikāro.",
  "tika-s0402t50:7_2": "Rūpānaṁ lakkhaṇādīhi paricchinditvā gahaṇaṁ rūpapariggaho.",
  "tika-s0402t50:7_3": "Tīsu addhāsu kilamatīti pubbante aparante pubbantāparanteti evaṁ tīsu padesesu kilamati.",
  "tika-s0402t50:7_4": "Pañcasu ñāṇesūti rūpapariggahādīsu pañcasu ñāṇesu.",
  "tika-s0402t50:7_5": "Navasu vipassanāñāṇesūti udayabbayādinavavipassanāñāṇesu.",
  "tika-s0402t50:7_6": "Sesamettha uttānameva.",
  "tika-s0402t50:8_0": "Vitthārasuttavaṇṇanā niṭṭhitā.",
  "tika-s0402t50:9_0": "3. Asubhasuttavaṇṇanā",
  "tika-s0402t50:10_0": "163. Tatiye “yathā etaṁ, tathā ida”nti iminā nayenāti etena –",
  "tika-s0402t50:11_0": "“Yathā idaṁ tathā etaṁ, yathā etaṁ tathā idaṁ;",
  "tika-s0402t50:12_0": "Ajjhattañca bahiddhā ca, kāye chandaṁ virājaye”ti. ; –",
  "tika-s0402t50:13_0": "Imaṁ desanānayaṁ saṅgaṇhāti.",
  "tika-s0402t50:13_1": "Tassattho –",
  "tika-s0402t50:13_2": "yathā idaṁ saviññāṇakāsubhaṁ āyuusmāviññāṇānaṁ anapagamā carati tiṭṭhati nisīdati sayati,",
  "tika-s0402t50:13_3": "tathā etaṁ etarahi susāne sayitaṁ aviññāṇakampi pubbe tesaṁ dhammānaṁ anapagamā ahosi.",
  "tika-s0402t50:13_4": "Yathā ca etaṁ etarahi matasarīraṁ tesaṁ dhammānaṁ apagamā na carati na tiṭṭhati na nisīdati na seyyaṁ kappeti,",
  "tika-s0402t50:13_5": "tathā idaṁ saviññāṇakampi tesaṁ dhammānaṁ apagamā bhavissati.",
  "tika-s0402t50:13_6": "Yathā ca idaṁ saviññāṇakaṁ netarahi susāne mataṁ seti na uddhumātakādibhāvamupagataṁ,",
  "tika-s0402t50:13_7": "tathā etaṁ etarahi matasarīrampi pubbe ahosi.",
  "tika-s0402t50:13_8": "Yathā panetaṁ etarahi aviññāṇakāsubhaṁ matakasusāne seti uddhumātakādibhāvañca upagataṁ,",
  "tika-s0402t50:13_9": "tathā idaṁ saviññāṇakampi bhavissatīti.",
  "tika-s0402t50:13_10": "Tattha yathā idaṁ tathā etanti attanā matasarīrassa samānabhāvaṁ karonto bāhire dosaṁ pajahati.",
  "tika-s0402t50:13_11": "Yathā etaṁ tathā idanti matasarīrena attano samānabhāvaṁ karonto ajjhattike rāgaṁ pajahati.",
  "tika-s0402t50:13_12": "Yenākārena ubhayaṁ samaṁ karoti,",
  "tika-s0402t50:13_13": "taṁ sampajānanto ubhayattha mohaṁ pajahati.",
  "tika-s0402t50:14_0": "Bahiddhā diṭṭhānanti bahiddhā susānādīsu diṭṭhānaṁ uddhumātakādidasannaṁ asubhānaṁ.",
  "tika-s0402t50:14_1": "“Navannaṁ pāṭikulyānaṁ vasenā”ti kasmā vuttaṁ,",
  "tika-s0402t50:14_2": "nanu antimajīvikābhāvato piṇḍapātassa alābhalābhesu paritassanagedhādisamuppattito bhattassa sammadajananato",
  "tika-s0402t50:14_3": "kimikulasaṁvaddhanatoti evamādīhipi ākārehi āhārepaṭikūlatā paccavekkhitabbā.",
  "tika-s0402t50:14_4": "Vuttañhetaṁ –",
  "tika-s0402t50:14_5": "“antamidaṁ,",
  "tika-s0402t50:14_6": "bhikkhave,",
  "tika-s0402t50:14_7": "jīvikānaṁ yadidaṁ piṇḍolyaṁ atipāpoyaṁ lokasmiṁ yadidaṁ piṇḍolyo vicarati pattapāṇīti.",
  "tika-s0402t50:14_8": "Aladdhā ca piṇḍapātaṁ paritassati,",
  "tika-s0402t50:14_9": "laddhā ca piṇḍapātaṁ gadhito mucchito ajjhopanno anādīnavadassāvī anissaraṇapañño paribhuñjatīti.",
  "tika-s0402t50:14_10": "Bhutto ca āhāro kassaci kadāci maraṇaṁ vā maraṇamattaṁ vā dukkhaṁ āvahatī”ti.",
  "tika-s0402t50:15_0": "Kaṭukīṭakādayo dvattiṁsakulappabhedā kimiyo naṁ upanissāya jīvantīti? Vuccate –",
  "tika-s0402t50:15_1": "antimajīvikābhāvo tāva cittasaṁkilesavisodhanatthaṁ kammaṭṭhānābhinivesanato pageva manasi kātabbo “māhaṁ chavālātasadiso bhaveyya”nti.",
  "tika-s0402t50:15_2": "Tathā piṇḍapātassa alābhalābhesu paritassanagedhādisamuppattinivāraṇaṁ pageva anuṭṭhātabbaṁ suparisuddhasīlassa paṭisaṅkhānavato tadabhāvato.",
  "tika-s0402t50:15_3": "Bhattasammado anekantiko paribhoge antogadhovāti veditabbo.",
  "tika-s0402t50:15_4": "Kimikulasaṁvaddhanaṁ pana saṅgahetabbaṁ,",
  "tika-s0402t50:15_5": "saṅgahitameva vā “navannaṁ pāṭikulyānaṁ vasenā”ti ettha niyamassa akatattā.",
  "tika-s0402t50:15_6": "Iminā vā nayena itaresampettha saṅgaho daṭṭhabbo yathāsambhavamettha paṭikūlatāpaccavekkhaṇassa adhippetattā.",
  "tika-s0402t50:16_0": "Evañca katvā visuddhimagge dasahi ākārehi paṭikūlatā veditabbā.",
  "tika-s0402t50:16_1": "Seyyathidaṁ – gamanato,",
  "tika-s0402t50:16_2": "pariyesanato,",
  "tika-s0402t50:16_3": "paribhogato, āsayato,",
  "tika-s0402t50:16_4": "nidhānato,",
  "tika-s0402t50:16_5": "aparipakkato,",
  "tika-s0402t50:16_6": "paripakkato, phalato,",
  "tika-s0402t50:16_7": "nissandato,",
  "tika-s0402t50:16_8": "sammakkhanatoti.",
  "tika-s0402t50:16_9": "Evaṁ dasannaṁ vasena pāṭikulyavacanenapi idha “navanna”nti vacanaṁ na virujjhati,",
  "tika-s0402t50:16_10": "sammakkhanassa paribhogādīsu labbhamānabhāvā visuṁ taṁ aggahetvā na vadanti.",
  "tika-s0402t50:16_11": "Visuddhimagge pana sammakkhanaṁ paribhogādīsu labbhamānampi nissandavasena visesato paṭikūlanti dassetuṁ sabbapacchā ṭhapitā.",
  "tika-s0402t50:17_0": "Ukkaṇṭhitasaññāya samannāgatoti tīsu bhavesu aruccanavasena pavattāya vipassanāpaññāya samannāgato.",
  "tika-s0402t50:17_1": "Nibbidānupassanā hesā saññāsīsena vuttā.",
  "tika-s0402t50:17_2": "Sesamettha uttānameva.",
  "tika-s0402t50:18_0": "Asubhasuttavaṇṇanā niṭṭhitā.",
  "tika-s0402t50:19_0": "4-6. Paṭhamakhamasuttādivaṇṇanā",
  "tika-s0402t50:20_0": "164- 166.",
  "tika-s0402t50:20_1": "Catutthe padhānakaraṇakāle sītādīni nakkhamati na sahatīti akkhamā.",
  "tika-s0402t50:20_2": "Khamati sahati abhibhavatīti khamā.",
  "tika-s0402t50:20_3": "Indriyadamanaṁ damā.",
  "tika-s0402t50:20_4": "“Uppannaṁ kāmavitakkaṁ nādhivāsetī”tiādinā nayena vitakkasamanaṁ samāti āha “akusalavitakkānaṁ vūpasamanapaṭipadā”ti.",
  "tika-s0402t50:20_5": "Nidassanamattañcetaṁ,",
  "tika-s0402t50:20_6": "sabbesampi kilesānaṁ samanavasena pavattā paṭipadā samā.",
  "tika-s0402t50:20_7": "Pañcamachaṭṭhāni uttānatthāneva.",
  "tika-s0402t50:21_0": "Paṭhamakhamasuttādivaṇṇanā niṭṭhitā.",
  "tika-s0402t50:22_0": "7-8. Mahāmoggallānasuttādivaṇṇanā",
  "tika-s0402t50:23_0": "167- 168.",
  "tika-s0402t50:23_1": "Sattamaṭṭhamesu mahāmoggallānattherassātiādinā moggallānattherassa heṭṭhā tiṇṇaṁ maggānaṁ sukhapaṭipadadandhābhiññabhāvo,",
  "tika-s0402t50:23_2": "arahattamaggassa dukkhapaṭipadakhippābhiññabhāvo vutto,",
  "tika-s0402t50:23_3": "sāriputtattherassa pana heṭṭhimānaṁ tiṇṇaṁ maggānaṁ sukhapaṭipadadandhābhiññabhāvo,",
  "tika-s0402t50:23_4": "arahattamaggassa ca sukhapaṭipadakhippābhiññabhāvo dassito.",
  "tika-s0402t50:23_5": "Yaṁ pana vuttaṁ visuddhimagge “buddhānaṁ pana cattāropi maggā sukhapaṭipadakhippābhiññāva ahesuṁ,",
  "tika-s0402t50:23_6": "tathā dhammasenāpatissa.",
  "tika-s0402t50:23_7": "Mahāmoggallānattherassa pana paṭhamamaggo sukhapaṭipadakhippābhiñño ahosi,",
  "tika-s0402t50:23_8": "upari tayo dukkhapaṭipadadandhābhiññā”ti.",
  "tika-s0402t50:23_9": "Yañca vuttaṁ aṭṭhasāliniyaṁ “tathāgatassa hi sāriputtattherassa ca cattāropi maggā sukhapaṭipadakhippābhiññāva ahesuṁ,",
  "tika-s0402t50:23_10": "mahāmoggallānattherassa pana paṭhamamaggo sukhapaṭipadakhippābhiñño upari tayo dukkhapaṭipadakhippābhiññā”ti,",
  "tika-s0402t50:23_11": "taṁ sabbaṁ aññamaññaṁ nānulometi.",
  "tika-s0402t50:23_12": "Imāya pāḷiyā imāya ca aṭṭhakathāya na sameti,",
  "tika-s0402t50:23_13": "tasmā vīmaṁsitabbametaṁ.",
  "tika-s0402t50:23_14": "Taṁtaṁbhāṇakānaṁ vā matena tattha tattha tathā tathā vuttanti gahetabbaṁ.",
  "tika-s0402t50:24_0": "Mahāmoggallānasuttādivaṇṇanā niṭṭhitā.",
  "tika-s0402t50:25_0": "9. Sasaṅkhārasuttavaṇṇanā",
  "tika-s0402t50:26_0": "169.",
  "tika-s0402t50:26_1": "Navame sasaṅkhārena dukkhena kasirena adhimattapayogaṁ katvāva kilesaparinibbānadhammoti sasaṅkhāraparinibbāyī.",
  "tika-s0402t50:26_2": "Asaṅkhārena appayogena adhimattapayogaṁ akatvāva kilesaparinibbānadhammoti asaṅkhāraparinibbāyī.",
  "tika-s0402t50:26_3": "Dhammānusārī puggalo hi āgamanamhi kilese vikkhambhento appadukkhena akasirena akilamantova vikkhambhetuṁ sakkoti.",
  "tika-s0402t50:26_4": "Saddhānusārī puggalo pana dukkhena kasirena kilamanto hutvā vikkhambhetuṁ,",
  "tika-s0402t50:26_5": "tasmā dhammānusārissa pubbabhāgamaggakkhaṇe kilesacchedakaṁ ñāṇaṁ adandhaṁ tikhiṇaṁ sūraṁ hutvā vahati.",
  "tika-s0402t50:26_6": "Yathā nāma tikhiṇena asinā kadaliṁ chindantassa chinnaṭṭhānaṁ maṭṭhaṁ hoti,",
  "tika-s0402t50:26_7": "atisīghaṁ vahati,",
  "tika-s0402t50:26_8": "saddo na suyyati,",
  "tika-s0402t50:26_9": "balavavāyāmakiccaṁ na hoti,",
  "tika-s0402t50:26_10": "evarūpā dhammānusārino pubbabhāgabhāvanā hoti.",
  "tika-s0402t50:26_11": "Saddhānusārino pana pubbabhāgakkhaṇe kilesacchedakaṁ ñāṇaṁ dandhaṁ atikhiṇaṁ asūraṁ hutvā vahati.",
  "tika-s0402t50:26_12": "Yathā nāma kuṇṭhena asinā kadaliṁ chindantassa chinnaṭṭhānaṁ na maṭṭhaṁ hoti,",
  "tika-s0402t50:26_13": "atisīghaṁ na vahati,",
  "tika-s0402t50:26_14": "saddo suyyati,",
  "tika-s0402t50:26_15": "balavavāyāmakiccaṁ icchitabbaṁ hoti,",
  "tika-s0402t50:26_16": "evarūpā saddhānusārino pubbabhāgabhāvanā hoti.",
  "tika-s0402t50:26_17": "Evaṁ santepi nesaṁ kilesakkhaye nānattaṁ natthi,",
  "tika-s0402t50:26_18": "anavasesāva kilesā khīyanti.",
  "tika-s0402t50:27_0": "Sasaṅkhārasuttavaṇṇanā niṭṭhitā.",
  "tika-s0402t50:28_0": "10. Yuganaddhasuttavaṇṇanā",
  "tika-s0402t50:29_0": "170.",
  "tika-s0402t50:29_1": "Dasame samathapubbaṅgamaṁ vipassanaṁ bhāvetīti idaṁ samathayānikassa vasena vuttaṁ.",
  "tika-s0402t50:29_2": "So hi paṭhamaṁ upacārasamādhiṁ vā appanāsamādhiṁ vā uppādeti,",
  "tika-s0402t50:29_3": "ayaṁ samatho.",
  "tika-s0402t50:29_4": "So tañca taṁsampayutte ca dhamme aniccādīhi vipassati,",
  "tika-s0402t50:29_5": "ayaṁ vipassanā,",
  "tika-s0402t50:29_6": "iti paṭhamaṁ samatho,",
  "tika-s0402t50:29_7": "pacchā vipassanā.",
  "tika-s0402t50:29_8": "Tena vuccati “samathapubbaṅgamaṁ vipassanaṁ bhāvetī”ti.",
  "tika-s0402t50:29_9": "Vipassanāpubbaṅgamaṁ samathaṁ bhāvetīti idaṁ pana vipassanāyānikassa vasena vuttaṁ.",
  "tika-s0402t50:29_10": "So taṁ vuttappakāraṁ samathaṁ asampādetvā pañcupādānakkhandhe aniccādīhi vipassati.",
  "tika-s0402t50:29_11": "Paṭhamo lokuttaramaggo nibbattatīti sotāpattimaggaṁ sandhāya vadati,",
  "tika-s0402t50:29_12": "lokiyamaggavaseneva vā imissā pāḷiyā attho veditabbo. Kathaṁ?",
  "tika-s0402t50:29_13": "Maggo sañjāyati,",
  "tika-s0402t50:29_14": "pubbabhāgiyo lokiyamaggo uppajjati.",
  "tika-s0402t50:29_15": "Āsevati nibbidānupassanāvasena.",
  "tika-s0402t50:29_16": "Bhāveti muccitukamyatāvasena.",
  "tika-s0402t50:29_17": "Bahulīkaroti paṭisaṅkhānupassanāvasena.",
  "tika-s0402t50:29_18": "Āsevati vā bhayatupaṭṭhānādiñāṇavasena.",
  "tika-s0402t50:29_19": "Bhāveti muccitukamyatādiñāṇavasena.",
  "tika-s0402t50:29_20": "Bahulīkaroti vuṭṭhānagāminivipassanāvasena.",
  "tika-s0402t50:29_21": "Saṁyojanāni pahīyanti.",
  "tika-s0402t50:29_22": "Anusayā byantī hontīti maggappaṭipāṭiyā pahīyanti byantī honti.",
  "tika-s0402t50:30_0": "Dhammuddhaccaviggahitamānasanti obhāsādīsu ariyadhammoti pavattaṁ uddhaccaṁ vikkhepo dhammuddhaccaṁ,",
  "tika-s0402t50:30_1": "tena dhammuddhaccena vipassanāvīthito uggamanena virūpaṁ gahitaṁ pavattiyamānaṁ dhammuddhaccaviggahitamānasaṁ.",
  "tika-s0402t50:30_2": "Vuttañhetaṁ –",
  "tika-s0402t50:31_0": "“Dhammuddhaccaviggahitamānasaṁ hoti,",
  "tika-s0402t50:31_1": "aniccato manasi karoti,",
  "tika-s0402t50:31_2": "obhāso uppajjati,",
  "tika-s0402t50:31_3": "obhāso dhammoti obhāsaṁ āvajjati,",
  "tika-s0402t50:31_4": "tato vikkhepo uddhaccaṁ,",
  "tika-s0402t50:31_5": "tena uddhaccena viggahitamānaso aniccato upaṭṭhānaṁ yathābhūtaṁ nappajānāti.",
  "tika-s0402t50:31_6": "Dukkhato…pe…",
  "tika-s0402t50:31_7": "anattato upaṭṭhānaṁ yathābhūtaṁ nappajānāti.",
  "tika-s0402t50:31_8": "Tathā aniccato manasikaroto ñāṇaṁ uppajjati…pe…",
  "tika-s0402t50:31_9": "pīti passaddhi sukhaṁ adhimokkho paggaho upaṭṭhānaṁ upekkhā nikanti uppajjati,",
  "tika-s0402t50:31_10": "nikanti dhammoti nikantiṁ āvajjati,",
  "tika-s0402t50:31_11": "tato vikkhepo uddhaccaṁ,",
  "tika-s0402t50:31_12": "tena uddhaccena viggahitamānaso aniccato upaṭṭhānaṁ yathābhūtaṁ nappajānāti.",
  "tika-s0402t50:31_13": "Dukkhato…pe…",
  "tika-s0402t50:31_14": "anattato upaṭṭhānaṁ yathābhūtaṁ nappajānātī”ti.",
  "tika-s0402t50:31_15": "Sesamettha uttānameva.",
  "tika-s0402t50:32_0": "Yuganaddhasuttavaṇṇanā niṭṭhitā.",
  "tika-s0402t50:33_0": "Paṭipadāvaggavaṇṇanā niṭṭhitā."
}