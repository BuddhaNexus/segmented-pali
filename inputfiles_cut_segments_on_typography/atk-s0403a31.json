{
  "atk-s0403a31:0_0": "6. Mahāvaggo",
  "atk-s0403a31:1_0": "1. Soṇasuttavaṇṇanā",
  "atk-s0403a31:2_0": "55.",
  "atk-s0403a31:2_1": "Chaṭṭhassa paṭhame soṇoti sukhumālasoṇatthero.",
  "atk-s0403a31:2_2": "Sītavaneti evaṁnāmake susāne.",
  "atk-s0403a31:2_3": "Tasmiṁ kira paṭipāṭiyā pañca caṅkamanapaṇṇasālāsatāni māpitāni,",
  "atk-s0403a31:2_4": "tesu thero attano sappāyacaṅkamanaṁ gahetvā samaṇadhammaṁ karoti.",
  "atk-s0403a31:2_5": "Tassa āraddhavīriyassa hutvā caṅkamato pādatalāni bhijjiṁsu,",
  "atk-s0403a31:2_6": "jāṇūhi caṅkamato jāṇukānipi hatthatalānipi bhijjiṁsu,",
  "atk-s0403a31:2_7": "chiddāni ahesuṁ.",
  "atk-s0403a31:2_8": "Evaṁ āraddhavīriyo viharanto obhāsanimittamattakampi dassetuṁ nāsakkhi.",
  "atk-s0403a31:2_9": "Tassa vīriyena kilamitakāyassa koṭiyaṁ pāsāṇaphalake nisinnassa yo vitakko udapādi,",
  "atk-s0403a31:2_10": "taṁ dassetuṁ atha kho āyasmatotiādi vuttaṁ.",
  "atk-s0403a31:2_11": "Tattha āraddhavīriyāti paripuṇṇapaggahitavīriyā.",
  "atk-s0403a31:2_12": "Na anupādāya āsavehi cittaṁ vimuccatīti sace hi ahaṁ ugghaṭitaññū vā assaṁ vipañcitaññū vā neyyo vā,",
  "atk-s0403a31:2_13": "nūna me cittaṁ vimucceyya.",
  "atk-s0403a31:2_14": "Addhā panasmi padaparamo,",
  "atk-s0403a31:2_15": "yena me cittaṁ na vimuccatīti sanniṭṭhānaṁ katvā saṁvijjanti kho panātiādīni cintesi.",
  "atk-s0403a31:2_16": "Tattha bhogāti upayogatthe paccattaṁ.",
  "atk-s0403a31:3_0": "Pāturahosīti therassa cittācāraṁ ñatvā “ayaṁ soṇo ajja sītavane padhānabhūmiyaṁ nisinno imaṁ vitakkaṁ vitakketi,",
  "atk-s0403a31:3_1": "gantvāssa vitakkaṁ sahotthaṁ gaṇhitvā vīṇopamaṁ kammaṭṭhānaṁ kathessāmī”ti pamukhe pākaṭo ahosi.",
  "atk-s0403a31:3_2": "Paññatte āsaneti padhānikabhikkhū attano vasanaṭṭhāne ovadituṁ āgatassa buddhassa bhagavato nisīdanatthaṁ",
  "atk-s0403a31:3_3": "yathālābhena āsanaṁ paññāpetvāva padhānaṁ karonti,",
  "atk-s0403a31:3_4": "aññaṁ alabhamānā purāṇapaṇṇānipi santharitvā upari saṅghāṭiṁ paññapenti.",
  "atk-s0403a31:3_5": "Theropi āsanaṁ paññāpetvā padhānaṁ akāsi.",
  "atk-s0403a31:3_6": "Taṁ sandhāya vuttaṁ –",
  "atk-s0403a31:3_7": "“paññatte āsane”ti.",
  "atk-s0403a31:4_0": "Taṁ kiṁ maññasīti satthā “imassa bhikkhuno avasesakammaṭṭhānehi attho natthi,",
  "atk-s0403a31:4_1": "ayaṁ gandhabbasippe cheko ciṇṇavasī,",
  "atk-s0403a31:4_2": "attano visaye kathiyamānaṁ khippameva sallakkhessatī”ti vīṇopamaṁ kathetuṁ “taṁ kiṁ maññasī”tiādimāha.",
  "atk-s0403a31:4_3": "Vīṇāya tantissare kusalatā nāma vīṇāya vādanakusalatā,",
  "atk-s0403a31:4_4": "so ca tattha kusalo.",
  "atk-s0403a31:4_5": "Mātāpitaro hissa “amhākaṁ putto aññaṁ sippaṁ sikkhanto kāyena kilamissati,",
  "atk-s0403a31:4_6": "idaṁ pana sayane nisinneneva sakkā uggaṇhitu”nti gandhabbasippameva uggaṇhāpesuṁ. Tassa –",
  "atk-s0403a31:5_0": "“Satta sarā tayo gāmā, mucchanā ekavīsati;",
  "atk-s0403a31:6_0": "Ṭhānā ekūnapaññāsa, iccete saramaṇḍalā”ti. –",
  "atk-s0403a31:7_0": "Ādikaṁ gandhabbasippaṁ sabbameva paguṇaṁ ahosi.",
  "atk-s0403a31:7_1": "Accāyatāti atiāyatā kharamucchanā.",
  "atk-s0403a31:7_2": "Saravatīti sarasampannā.",
  "atk-s0403a31:7_3": "Kammaññāti kammakkhamā kammayoggā.",
  "atk-s0403a31:7_4": "Atisithilāti mandamucchanā.",
  "atk-s0403a31:7_5": "Same guṇe patiṭṭhitāti majjhime sare ṭhapetvā mucchitā.",
  "atk-s0403a31:8_0": "Accāraddhanti atigāḷhaṁ.",
  "atk-s0403a31:8_1": "Uddhaccāya saṁvattatīti uddhatabhāvāya saṁvattati.",
  "atk-s0403a31:8_2": "Atilīnanti atisithilaṁ.",
  "atk-s0403a31:8_3": "Kosajjāyāti kusītabhāvatthāya.",
  "atk-s0403a31:8_4": "Vīriyasamathaṁ adhiṭṭhahāti vīriyasampayuttaṁ samathaṁ adhiṭṭhaha,",
  "atk-s0403a31:8_5": "vīriyaṁ samathena yojehīti attho.",
  "atk-s0403a31:8_6": "Indriyānañca samataṁ paṭivijjhāti saddhādīnaṁ indriyānaṁ samataṁ samabhāvaṁ adhiṭṭhāhi.",
  "atk-s0403a31:8_7": "Tattha saddhaṁ paññāya,",
  "atk-s0403a31:8_8": "paññañca saddhāya,",
  "atk-s0403a31:8_9": "vīriyaṁ samādhinā,",
  "atk-s0403a31:8_10": "samādhiñca vīriyena yojayatā indriyānaṁ samatā adhiṭṭhitā nāma hoti.",
  "atk-s0403a31:8_11": "Sati pana sabbatthikā,",
  "atk-s0403a31:8_12": "sā sadā balavatīyeva vaṭṭati.",
  "atk-s0403a31:8_13": "Tañca pana tesaṁ yojanāvidhānaṁ visuddhimagge pakāsitameva.",
  "atk-s0403a31:8_14": "Tattha ca nimittaṁ gaṇhāhīti tasmiñca samabhāve sati yena ādāse mukhabimbeneva nimittena uppajjitabbaṁ,",
  "atk-s0403a31:8_15": "taṁ samathanimittaṁ vipassanānimittaṁ magganimittaṁ phalanimittañca gaṇhāhi nibbattehīti evamassa satthā arahatte pakkhipitvā kammaṭṭhānaṁ kathesi.",
  "atk-s0403a31:9_0": "Tattha ca nimittaṁ aggahesīti samathanimittañca vipassanānimittañca aggahesi.",
  "atk-s0403a31:9_1": "Cha ṭhānānīti cha kāraṇāni.",
  "atk-s0403a31:9_2": "Adhimutto hotīti paṭivijjhitvā paccakkhaṁ katvā ṭhito hoti.",
  "atk-s0403a31:9_3": "Nekkhammādhimuttotiādi sabbaṁ arahattavaseneva vuttaṁ.",
  "atk-s0403a31:9_4": "Arahattañhi sabbakilesehi nikkhantattā nekkhammaṁ,",
  "atk-s0403a31:9_5": "teheva pavivittattā paviveko,",
  "atk-s0403a31:9_6": "byāpajjhābhāvato abyāpajjhaṁ,",
  "atk-s0403a31:9_7": "taṇhākkhayante uppannattā taṇhākkhayo,",
  "atk-s0403a31:9_8": "upādānakkhayante uppannattā upādānakkhayo,",
  "atk-s0403a31:9_9": "sammohābhāvato asammohoti vuccati.",
  "atk-s0403a31:10_0": "Kevalaṁ saddhāmattakanti paṭivedharahitaṁ kevalaṁ paṭivedhapaññāya asammissakaṁ saddhāmattakaṁ.",
  "atk-s0403a31:10_1": "Paṭicayanti punappunaṁ karaṇena vaḍḍhiṁ.",
  "atk-s0403a31:10_2": "Vītarāgattāti maggapaṭivedhena rāgassa vigatattāyeva nekkhammasaṅkhātaṁ arahattaṁ paṭivijjhitvā sacchikatvā ṭhito hoti,",
  "atk-s0403a31:10_3": "phalasamāpattivihārena viharati,",
  "atk-s0403a31:10_4": "tanninnamānasoyeva ca hotīti attho.",
  "atk-s0403a31:10_5": "Sesapadesupi eseva nayo.",
  "atk-s0403a31:11_0": "Lābhasakkārasilokanti catupaccayalābhañca tesaññeva sukatabhāvañca vaṇṇabhaṇanañca.",
  "atk-s0403a31:11_1": "Nikāmayamānoti icchamāno patthayamāno.",
  "atk-s0403a31:11_2": "Pavivekādhimuttoti paviveke adhimutto arahanti evaṁ arahattaṁ byākarotīti attho.",
  "atk-s0403a31:12_0": "Sīlabbataparāmāsanti sīlañca vatañca parāmasitvā gahitaṁ gahaṇamattaṁ.",
  "atk-s0403a31:12_1": "Sāratopaccāgacchantoti sārabhāvena jānanto.",
  "atk-s0403a31:12_2": "Abyāpajjhādhimuttoti abyāpajjhaṁ arahattaṁ byākaroti.",
  "atk-s0403a31:12_3": "Imināva nayena sabbaṭṭhānesu attho daṭṭhabbo.",
  "atk-s0403a31:12_4": "Apicettha “nekkhammādhimuttoti imasmiṁyeva arahattaṁ kathitaṁ,",
  "atk-s0403a31:12_5": "sesesu pañcasu nibbāna”nti eke vadanti.",
  "atk-s0403a31:12_6": "Apare “asammohādhimuttoti ettheva nibbānaṁ kathitaṁ,",
  "atk-s0403a31:12_7": "sesesu arahatta”nti vadanti.",
  "atk-s0403a31:12_8": "Ayaṁ panettha sāro –",
  "atk-s0403a31:12_9": "sabbesveva tesu arahattampi nibbānampi kathitamevāti.",
  "atk-s0403a31:13_0": "Bhusāti balavanto dibbarūpasadisā.",
  "atk-s0403a31:13_1": "Nevassa cittaṁ pariyādiyantīti etassa khīṇāsavassa cittaṁ gahetvā ṭhātuṁ na sakkonti.",
  "atk-s0403a31:13_2": "Kilesā hi uppajjamānā cittaṁ gaṇhanti nāma.",
  "atk-s0403a31:13_3": "Amissīkatanti kilesā hi ārammaṇena saddhiṁ cittaṁ missaṁ karonti,",
  "atk-s0403a31:13_4": "tesaṁ abhāvā amissīkataṁ.",
  "atk-s0403a31:13_5": "Ṭhitanti patiṭṭhitaṁ.",
  "atk-s0403a31:13_6": "Āneñjappattanti acalappattaṁ.",
  "atk-s0403a31:13_7": "Vayañcassānupassatīti tassa cesa cittassa uppādampi vayampi passati.",
  "atk-s0403a31:13_8": "Bhusā vātavuṭṭhīti balavā vātakkhandho.",
  "atk-s0403a31:13_9": "Neva sampakampeyyāti ekabhāgena cāletuṁ na sakkuṇeyya.",
  "atk-s0403a31:13_10": "Na sampakampeyyāti thūṇaṁ viya sabbabhāgato kampetuṁ na sakkuṇeyya.",
  "atk-s0403a31:13_11": "Na sampavedheyyāti vedhetvā pavedhetvā pātetuṁ na sakkuṇeyya.",
  "atk-s0403a31:14_0": "Nekkhammaṁadhimuttassāti arahattaṁ paṭivijjhitvā ṭhitassa khīṇāsavassa.",
  "atk-s0403a31:14_1": "Sesapadesupi arahattameva kathitaṁ.",
  "atk-s0403a31:14_2": "Upādānakkhayassa cāti upayogatthe sāmivacanaṁ.",
  "atk-s0403a31:14_3": "Asammohañca cetasoti cittassa ca asammohaṁ adhimuttassa.",
  "atk-s0403a31:14_4": "Disvā āyatanuppādanti āyatanānaṁ uppādañca vayañca disvā.",
  "atk-s0403a31:14_5": "Sammā cittaṁ vimuccatīti sammā hetunā nayena imāya vipassanāpaṭipattiyā phalasamāpattivasena cittaṁ vimuccati,",
  "atk-s0403a31:14_6": "nibbānārammaṇe adhimuccati.",
  "atk-s0403a31:14_7": "Atha vā iminā khīṇāsavassa paṭipadā kathitā.",
  "atk-s0403a31:14_8": "Tassa hi āyatanuppādaṁ disvā imāya vipassanāya adhigatassa ariyamaggassānubhāvena sabbakilesehi sammā cittaṁ vimuccati.",
  "atk-s0403a31:14_9": "Evaṁ tassa sammā vimuttassa…pe…",
  "atk-s0403a31:14_10": "na vijjati.",
  "atk-s0403a31:14_11": "Tattha santacittassāti nibbutacittassa.",
  "atk-s0403a31:14_12": "Sesamettha uttānatthamevāti.",
  "atk-s0403a31:15_0": "2. Phaggunasuttavaṇṇanā",
  "atk-s0403a31:16_0": "56.",
  "atk-s0403a31:16_1": "Dutiye samadhosīti uṭṭhānākāraṁ dassesi.",
  "atk-s0403a31:16_2": "Paṭikkamantīti parihāyanti.",
  "atk-s0403a31:16_3": "No abhikkamantīti na vaḍḍhanti.",
  "atk-s0403a31:16_4": "Sīsaveṭhanaṁ dadeyyāti sīsaṁ veṭhetvā daṇḍakena samparivattakaṁ bandheyya.",
  "atk-s0403a31:16_5": "Indriyāni vippasīdiṁsūti tasmiṁ maraṇasamaye cha indriyāni vippasannāni ahesuṁ.",
  "atk-s0403a31:16_6": "Atthupaparikkhāyāti atthānatthaṁ kāraṇākāraṇaṁ upaparikkhane.",
  "atk-s0403a31:16_7": "Anuttare upadhisaṅkhayeti nibbāne.",
  "atk-s0403a31:16_8": "Avimuttaṁ hotīti arahattaphalena adhimuttaṁ hoti.",
  "atk-s0403a31:17_0": "3. Chaḷabhijātisuttavaṇṇanā",
  "atk-s0403a31:18_0": "57.",
  "atk-s0403a31:18_1": "Tatiye chaḷabhijātiyoti cha jātiyo.",
  "atk-s0403a31:18_2": "Tatridanti tatrāyaṁ.",
  "atk-s0403a31:18_3": "Luddāti dāruṇā.",
  "atk-s0403a31:18_4": "Bhikkhūkaṇṭakavuttikāti samaṇā nāmete.",
  "atk-s0403a31:18_5": "Ekasāṭakāti ekeneva pilotikakhaṇḍena purato paṭicchādanakā.",
  "atk-s0403a31:18_6": "Akāmakassa bilaṁ olaggeyyunti satthe gacchamāne goṇamhi mate gomaṁsamūlaṁ uppādanatthāya vibhajitvā khādamānā",
  "atk-s0403a31:18_7": "ekassa gomaṁsaṁ anicchantasseva koṭṭhāsaṁ katvā “ayañca te khāditabbo,",
  "atk-s0403a31:18_8": "mūlañca dātabba”nti taṁ koṭṭhāsasaṅkhātaṁ bilaṁ olaggeyyuṁ,",
  "atk-s0403a31:18_9": "balakkārena hatthe ṭhapeyyunti attho.",
  "atk-s0403a31:18_10": "Akhettaññunāti abhijātipaññattiyā khettaṁ ajānantena.",
  "atk-s0403a31:18_11": "Taṁ suṇāhīti taṁ mama paññattiṁ suṇāhi.",
  "atk-s0403a31:18_12": "Kaṇhābhijātikoti kāḷakajātiko.",
  "atk-s0403a31:18_13": "Kaṇhaṁ dhammaṁ abhijāyatīti kaṇhasabhāvo hutvā jāyati nibbattati,",
  "atk-s0403a31:18_14": "kaṇhābhijātiyaṁ vā jāyati.",
  "atk-s0403a31:18_15": "Nibbānaṁabhijāyatīti nibbānaṁ pāpuṇāti,",
  "atk-s0403a31:18_16": "ariyabhūmisaṅkhātāya vā nibbānajātiyā jāyati.",
  "atk-s0403a31:19_0": "4. Āsavasuttavaṇṇanā",
  "atk-s0403a31:20_0": "58.",
  "atk-s0403a31:20_1": "Catutthe saṁvarā pahātabbāti saṁvarena pahātabbā.",
  "atk-s0403a31:20_2": "Sesesupi eseva nayo.",
  "atk-s0403a31:20_3": "Idhāti imasmiṁ sāsane.",
  "atk-s0403a31:20_4": "Paṭisaṅkhāti paṭisañjānitvā,",
  "atk-s0403a31:20_5": "paccavekkhitvāti attho.",
  "atk-s0403a31:20_6": "Yonisoti upāyena pathena.",
  "atk-s0403a31:20_7": "Ettha ca asaṁvare ādīnavapaṭisaṅkhā yoniso paṭisaṅkhāti veditabbā.",
  "atk-s0403a31:20_8": "Sā cāyaṁ “varaṁ,",
  "atk-s0403a31:20_9": "bhikkhave,",
  "atk-s0403a31:20_10": "tattāya ayosalākāya ādittāya sampajjalitāya sajotibhūtāya cakkhundriyaṁ sampalimaṭṭhaṁ,",
  "atk-s0403a31:20_11": "na tveva cakkhuviññeyyesu rūpesu anubyañjanaso nimittaggāho”tiādinā ādittapariyāyena veditabbā.",
  "atk-s0403a31:20_12": "Cakkhundriyasaṁvarasaṁvutoviharatīti ettha cakkhumeva indriyaṁ cakkhundriyaṁ,",
  "atk-s0403a31:20_13": "saṁvaraṇato saṁvaro,",
  "atk-s0403a31:20_14": "pidahanato thakanatoti vuttaṁ hoti.",
  "atk-s0403a31:20_15": "Satiyā etaṁ adhivacanaṁ.",
  "atk-s0403a31:20_16": "Cakkhundriye saṁvaro cakkhundriyasaṁvaro.",
  "atk-s0403a31:20_17": "Javane uppajjamānopi hesa tasmiṁ dvāre kilesānaṁ uppattivāraṇato cakkhundriyasaṁvaroti vuccati.",
  "atk-s0403a31:20_18": "Saṁvutoti tena saṁvarena upeto.",
  "atk-s0403a31:20_19": "Tathā hi “pātimokkhasaṁvarasaṁvuto”ti imassa vibhaṅge “iminā pātimokkhasaṁvarena upeto hoti…pe…",
  "atk-s0403a31:20_20": "samannāgato”ti vuttaṁ.",
  "atk-s0403a31:20_21": "Atha vā saṁvarīti saṁvuto,",
  "atk-s0403a31:20_22": "thakesi pidahīti vuttaṁ hoti.",
  "atk-s0403a31:20_23": "Cakkhundriyasaṁvarasaṁvutoti cakkhundriyasaṁvarasaṅkhātaṁ satikavāṭaṁ cakkhudvāre gharadvāre kavāṭaṁ viya saṁvari thakesi pidahīti vuttaṁ hoti.",
  "atk-s0403a31:20_24": "Ayamevettha attho sundarataro.",
  "atk-s0403a31:20_25": "Tathā hi “cakkhundriyasaṁvaraṁ asaṁvutassa viharato,",
  "atk-s0403a31:20_26": "saṁvutassa viharato”ti etesu padesu ayamevattho dissatīti.",
  "atk-s0403a31:21_0": "Yaṁ hissātiādimhi yaṁ cakkhundriyasaṁvaraṁ assa bhikkhuno asaṁvutassa athaketvā apidahitvā viharantassāti attho.",
  "atk-s0403a31:21_1": "Yekārassa vā esa yanti ādeso,",
  "atk-s0403a31:21_2": "ye assāti attho.",
  "atk-s0403a31:21_3": "Āsavā vighātapariḷāhāti cattāro āsavā ca aññe ca vighātakarā kilesapariḷāhā vipākapariḷāhā vā.",
  "atk-s0403a31:21_4": "Cakkhudvārasmiñhi iṭṭhārammaṇaṁ āpāthagataṁ kāmassādavasena assādayato abhinandato kāmāsavo uppajjati,",
  "atk-s0403a31:21_5": "“īdisaṁ aññasmimpi sugatibhave labhissāmī”ti bhavapatthanāya assādayato bhavāsavo uppajjati,",
  "atk-s0403a31:21_6": "sattoti vā sattassāti vā gaṇhato diṭṭhāsavo uppajjati,",
  "atk-s0403a31:21_7": "sabbeheva sahajātaṁ aññāṇaṁ avijjāsavoti cattāro āsavā uppajjanti.",
  "atk-s0403a31:21_8": "Etehi sampayuttā apare kilesā vighātapariḷāhā āyatiṁ vā tesaṁ vipākā tehipi asaṁvutasseva viharato uppajjeyyunti vuccanti.",
  "atk-s0403a31:21_9": "Evaṁsateti evaṁ assa te,",
  "atk-s0403a31:21_10": "etenupāyena na honti,",
  "atk-s0403a31:21_11": "no aññathāti vuttaṁ hoti.",
  "atk-s0403a31:21_12": "Paṭisaṅkhā yoniso sotindriyasaṁvarasaṁvutotiādīsupi eseva nayo.",
  "atk-s0403a31:21_13": "Ime vuccanti āsavā saṁvarā pahātabbāti imesu chasu dvāresu cattāro cattāro katvā catuvīsati āsavā saṁvarena pahātabbāti vuccanti.",
  "atk-s0403a31:22_0": "Paṭisaṅkhā yoniso cīvarantiādīsu yaṁ vattabbaṁ,",
  "atk-s0403a31:22_1": "taṁ sabbaṁ visuddhimagge sīlakathāya vuttameva.",
  "atk-s0403a31:22_2": "Yaṁ hissāti yañhi cīvaraṁ piṇḍapātādīsu vā aññataraṁ assa.",
  "atk-s0403a31:22_3": "Appaṭisevatoti evaṁ yoniso appaṭisevantassa.",
  "atk-s0403a31:22_4": "Imasmiṁ vāre aladdhaṁ cīvarādiṁ patthayato laddhaṁ vā assādayato kāmāsavassa uppatti veditabbā,",
  "atk-s0403a31:22_5": "īdisaṁ aññasmimpi sugatibhave labhissāmīti bhavapatthanāya assādayato bhavāsavassa,",
  "atk-s0403a31:22_6": "ahaṁ labhāmi na labhāmīti vā mayhaṁ vā idanti attasaññaṁ adhiṭṭhahato diṭṭhāsavassa,",
  "atk-s0403a31:22_7": "sabbeheva pana sahajāto avijjāsavoti evaṁ catunnaṁ āsavānaṁ uppatti vighātapariḷāhāva navavedanuppādanatopi veditabbā.",
  "atk-s0403a31:22_8": "Ime vuccanti,",
  "atk-s0403a31:22_9": "bhikkhave,",
  "atk-s0403a31:22_10": "āsavā paṭisevanā pahātabbāti ime ekamekasmiṁ paccaye cattāro cattāro katvā soḷasa āsavā iminā ñāṇasaṁvarasaṅkhātena",
  "atk-s0403a31:22_11": "paccavekkhaṇapaṭisevanena pahātabbāti vuccanti.",
  "atk-s0403a31:23_0": "Paṭisaṅkhā yoniso khamo hoti sītassāti upāyena pathena paccavekkhitvā khantā hoti sītassa,",
  "atk-s0403a31:23_1": "sītaṁ khamati sahati,",
  "atk-s0403a31:23_2": "na avīrapuriso viya appamattakenapi sītena calati kampati kammaṭṭhānaṁ vijahati.",
  "atk-s0403a31:23_3": "Uṇhādīsupi eseva nayo.",
  "atk-s0403a31:23_4": "Ettha ca vacanameva vacanapathoti veditabbo.",
  "atk-s0403a31:23_5": "Dukkhānantiādīsu dukkhamanaṭṭhena dukkhā,",
  "atk-s0403a31:23_6": "bahalaṭṭhena tibbā,",
  "atk-s0403a31:23_7": "pharusaṭṭhena kharā,",
  "atk-s0403a31:23_8": "tikhiṇaṭṭhena kaṭukā,",
  "atk-s0403a31:23_9": "assādavirahato asātā,",
  "atk-s0403a31:23_10": "manaṁ avaḍḍhanato amanāpā,",
  "atk-s0403a31:23_11": "pāṇaharaṇasamatthatāya pāṇaharāti veditabbā.",
  "atk-s0403a31:23_12": "Yaṁ hissāti sītādīsu yaṁkiñci ekadhammampi assa.",
  "atk-s0403a31:23_13": "Anadhivāsatoti anadhivāsentassa akkhamantassa.",
  "atk-s0403a31:23_14": "Āsavuppatti panettha evaṁ veditabbā –",
  "atk-s0403a31:23_15": "sītena phuṭṭhassa uṇhaṁ patthayato kāmāsavo uppajjati,",
  "atk-s0403a31:23_16": "evaṁ sabbattha.",
  "atk-s0403a31:23_17": "“Natthi sugatibhave sītaṁ vā uṇhaṁ vā”ti bhavaṁ patthentassa bhavāsavo,",
  "atk-s0403a31:23_18": "mayhaṁ sītaṁ uṇhanti gāho diṭṭhāsavo,",
  "atk-s0403a31:23_19": "sabbeheva sampayutto avijjāsavoti.",
  "atk-s0403a31:23_20": "Ime vuccantīti ime sītādīsu ekamekassa vasena cattāro cattāro katvā aneke āsavā imāya khantisaṁvarasaṅkhātāya",
  "atk-s0403a31:23_21": "adhivāsanāya pahātabbāti vuccantīti attho.",
  "atk-s0403a31:24_0": "Paṭisaṅkhā yoniso caṇḍaṁ hatthiṁ parivajjetīti ahaṁ samaṇoti na caṇḍassa hatthissa āsanne ṭhātabbaṁ.",
  "atk-s0403a31:24_1": "Tatonidānañhi maraṇampi maraṇamattampi dukkhaṁ bhaveyyāti evaṁ upāyena pathena paccavekkhitvā caṇḍaṁ hatthiṁ parivajjeti paṭikkamati.",
  "atk-s0403a31:24_2": "Esa nayo sabbattha.",
  "atk-s0403a31:24_3": "Caṇḍanti duṭṭhaṁ vāḷaṁ.",
  "atk-s0403a31:24_4": "Khāṇunti khadirakhāṇukādiṁ.",
  "atk-s0403a31:24_5": "Kaṇṭakaṭṭhānanti yattha kaṇṭakā vijjhanti,",
  "atk-s0403a31:24_6": "taṁ okāsaṁ.",
  "atk-s0403a31:24_7": "Sobbhanti sabbato chinnataṭaṁ.",
  "atk-s0403a31:24_8": "Papātanti ekato chinnataṭaṁ.",
  "atk-s0403a31:24_9": "Candanikanti ucchiṭṭhodakagabbhamalādīnaṁ chaḍḍanaṭṭhānaṁ.",
  "atk-s0403a31:24_10": "Oḷigallanti tesaṁyeva kaddamādīnaṁ sandanokāsaṁ.",
  "atk-s0403a31:24_11": "Taṁ jaṇṇumattampi asucibharitaṁ hoti.",
  "atk-s0403a31:24_12": "Dvepi cetāni ṭhānāni amanussussadaṭṭhānāni honti,",
  "atk-s0403a31:24_13": "tasmā vajjetabbāni.",
  "atk-s0403a31:24_14": "Anāsaneti ettha ayuttaṁ āsanaṁ anāsanaṁ,",
  "atk-s0403a31:24_15": "taṁ atthato aniyatavatthubhūtaṁ rahopaṭicchannāsananti veditabbaṁ.",
  "atk-s0403a31:24_16": "Agocareti etthapi ayutto gocaro agocaro.",
  "atk-s0403a31:24_17": "So vesiyādibhedato pañcavidho.",
  "atk-s0403a31:24_18": "Pāpake mitteti lāmake dussīle mittapatirūpake amitte.",
  "atk-s0403a31:24_19": "Pāpakesūti lāmakesu.",
  "atk-s0403a31:24_20": "Okappeyyunti saddaheyyuṁ adhimucceyyuṁ “addhā ayamāyasmā akāsi vā karissati vā”ti.",
  "atk-s0403a31:24_21": "Yaṁ hissāti hatthiādīsu yaṁkiñci ekampi assa.",
  "atk-s0403a31:24_22": "Āsavuppatti panettha evaṁ veditabbā –",
  "atk-s0403a31:24_23": "hatthiādinidānena dukkhena phuṭṭhassa sukhaṁ patthayato kāmāsavo uppajjati,",
  "atk-s0403a31:24_24": "“natthi sugatibhave īdisaṁ dukkha”nti bhavaṁ patthentassa bhavāsavo,",
  "atk-s0403a31:24_25": "maṁ hatthī maddati maṁ assoti gāho diṭṭhāsavo,",
  "atk-s0403a31:24_26": "sabbeheva sampayutto avijjāsavoti.",
  "atk-s0403a31:24_27": "Ime vuccantīti ime hatthiādīsu ekekassa vasena cattāro cattāro katvā aneke āsavā iminā sīlasaṁvarasaṅkhātena parivajjanena pahātabbāti vuccanti.",
  "atk-s0403a31:25_0": "Paṭisaṅkhāyoniso uppannaṁ kāmavitakkaṁ nādhivāsetīti “itipāyaṁ vitakko akusalo,",
  "atk-s0403a31:25_1": "itipi sāvajjo,",
  "atk-s0403a31:25_2": "itipi dukkhavipāko,",
  "atk-s0403a31:25_3": "so ca kho attabyābādhāya saṁvattatī”tiādinā nayena yoniso kāmavitakke ādīnavaṁ paccavekkhitvā tasmiṁ",
  "atk-s0403a31:25_4": "tasmiṁ ārammaṇe uppannaṁ kāmavitakkaṁ nādhivāseti,",
  "atk-s0403a31:25_5": "cittaṁ āropetvā na vāseti,",
  "atk-s0403a31:25_6": "abbhantare vā na vāsetīti attho.",
  "atk-s0403a31:25_7": "Anadhivāsento kiṁ karotīti? Pajahati.",
  "atk-s0403a31:25_8": "Kiṁ kacavaraṁ viya piṭakenāti? Na hi,",
  "atk-s0403a31:25_9": "api ca kho naṁ vinodeti tudati vijjhati nīharati.",
  "atk-s0403a31:25_10": "Kiṁ balibaddaṁ viya patodenāti? Na hi,",
  "atk-s0403a31:25_11": "atha kho naṁ byantīkaroti vigatantaṁ karoti,",
  "atk-s0403a31:25_12": "yathāssa antopi nāvasissati antamaso bhaṅgamattampi,",
  "atk-s0403a31:25_13": "tathā naṁ karoti.",
  "atk-s0403a31:25_14": "Kathaṁ pana naṁ tathā karotīti?",
  "atk-s0403a31:25_15": "Anabhāvaṁ gameti anu anu abhāvaṁ gameti,",
  "atk-s0403a31:25_16": "vikkhambhanappahānena yathā suvikkhambhito hoti,",
  "atk-s0403a31:25_17": "tathā karoti.",
  "atk-s0403a31:25_18": "Sesavitakkadvayepi eseva nayo.",
  "atk-s0403a31:25_19": "Uppannuppanneti uppanne uppanne,",
  "atk-s0403a31:25_20": "uppannamatteyevāti vuttaṁ hoti.",
  "atk-s0403a31:25_21": "Sakiṁ vā uppanne vinodetvā dutiye vāre ajjhupekkhitā na hoti,",
  "atk-s0403a31:25_22": "satakkhattumpi uppanne uppanne vinodetiyeva.",
  "atk-s0403a31:25_23": "Pāpake akusale dhammeti teyeva kāmavitakkādayo,",
  "atk-s0403a31:25_24": "sabbepi vā nava mahāvitakke.",
  "atk-s0403a31:25_25": "Tattha tayo vuttā,",
  "atk-s0403a31:25_26": "avasesā “ñātivitakko,",
  "atk-s0403a31:25_27": "janapadavitakko,",
  "atk-s0403a31:25_28": "amarāvitakko,",
  "atk-s0403a31:25_29": "parānuddayatāpaṭisaṁyutto vitakko,",
  "atk-s0403a31:25_30": "lābhasakkārasilokappaṭisaṁyutto vitakko,",
  "atk-s0403a31:25_31": "anavaññattippaṭisaṁyutto vitakko”ti ime cha.",
  "atk-s0403a31:25_32": "Yaṁ hissāti etesu vitakkesu yaṁkiñci assa.",
  "atk-s0403a31:25_33": "Kāmavitakko panettha kāmāsavo eva,",
  "atk-s0403a31:25_34": "tabbiseso bhavāsavo,",
  "atk-s0403a31:25_35": "taṁsampayutto diṭṭhāsavo,",
  "atk-s0403a31:25_36": "sabbavitakkesu avijjā avijjāsavoti evaṁ āsavuppatti veditabbā.",
  "atk-s0403a31:25_37": "Imevuccantīti ime kāmavitakkādivasena vuttappakārā āsavā iminā tasmiṁ tasmiṁ vitakke ādīnavapaccavekkhaṇasahitena",
  "atk-s0403a31:25_38": "vīriyasaṁvarasaṅkhātena vinodanena pahātabbāti vuccanti.",
  "atk-s0403a31:26_0": "Paṭisaṅkhā yoniso satisambojjhaṅgaṁ bhāvetīti abhāvanāya ādīnavaṁ bhāvanāya ca ānisaṁsaṁ upāyena pathena paccavekkhitvā satisambojjhaṅgaṁ bhāveti.",
  "atk-s0403a31:26_1": "Eseva nayo sabbattha.",
  "atk-s0403a31:26_2": "Bojjhaṅgānaṁ bhāvanā heṭṭhā vitthāritāva.",
  "atk-s0403a31:26_3": "Yaṁ hissāti etesu bojjhaṅgesu yaṁkiñci assa.",
  "atk-s0403a31:26_4": "Āsavuppattiyaṁ panettha imesaṁ ariyamaggasampayuttānaṁ bojjhaṅgānaṁ abhāvitattā ye uppajjeyyuṁ kāmāsavādayo āsavā,",
  "atk-s0403a31:26_5": "bhāvayato evaṁsa te na hontīti ayaṁ nayo veditabbo.",
  "atk-s0403a31:26_6": "Ime vuccantīti ime kāmāsavādayo āsavā imāya lokuttarāya bojjhaṅgabhāvanāya pahātabbāti vuccanti.",
  "atk-s0403a31:26_7": "Imehi chahākārehi pahīnāsavaṁ bhikkhuṁ thomento yato kho,",
  "atk-s0403a31:26_8": "bhikkhavetiādimāha.",
  "atk-s0403a31:26_9": "Tattha yatoti sāmivacane to- kāro,",
  "atk-s0403a31:26_10": "yassāti vuttaṁ hoti.",
  "atk-s0403a31:26_11": "Porāṇā pana yamhi kāleti vaṇṇayanti.",
  "atk-s0403a31:26_12": "Ye āsavā saṁvarā pahātabbā,",
  "atk-s0403a31:26_13": "te saṁvarā pahīnā hontīti ye āsavā saṁvarena pahātabbā,",
  "atk-s0403a31:26_14": "te saṁvareneva pahīnā honti,",
  "atk-s0403a31:26_15": "na appahīnesuyeva pahīnasaññī hotīti.",
  "atk-s0403a31:27_0": "5. Dārukammikasuttavaṇṇanā",
  "atk-s0403a31:28_0": "59.",
  "atk-s0403a31:28_1": "Pañcame dārukammikoti dāruvikkayena pavattitājīvo eko upāsako.",
  "atk-s0403a31:28_2": "Kāsikacandananti saṇhacandanaṁ.",
  "atk-s0403a31:28_3": "Aṅgenāti aguṇaṅgena,",
  "atk-s0403a31:28_4": "sukkapakkhe guṇaṅgena.",
  "atk-s0403a31:28_5": "Nemantanikoti nimantanaṁ gaṇhanako.",
  "atk-s0403a31:28_6": "Saṅghe dānaṁ dassāmīti bhikkhusaṅghassa dassāmi.",
  "atk-s0403a31:28_7": "So evaṁ vatvā satthāraṁ abhivādetvā pakkāmi.",
  "atk-s0403a31:28_8": "Athassa aparabhāge pañcasatā kulūpakā bhikkhū gihibhāvaṁ pāpuṇiṁsu.",
  "atk-s0403a31:28_9": "So “kulūpakabhikkhū te vibbhantā”ti vutte “kiṁ ettha mayha”nti vatvā cittuppādavemattamattampi na akāsi.",
  "atk-s0403a31:28_10": "Idaṁ sandhāya satthā saṅghe te dānaṁ dadato cittaṁ pasīdissatīti āha.",
  "atk-s0403a31:29_0": "6. Hatthisāriputtasuttavaṇṇanā",
  "atk-s0403a31:30_0": "60.",
  "atk-s0403a31:30_1": "Chaṭṭhe abhidhammakathanti abhidhammamissakaṁ kathaṁ.",
  "atk-s0403a31:30_2": "Kathaṁ opātetīti tesaṁ kathaṁ vicchinditvā attano kathaṁ katheti.",
  "atk-s0403a31:30_3": "Therānaṁ bhikkhūnanti karaṇatthe sāmivacanaṁ,",
  "atk-s0403a31:30_4": "therehi bhikkhūhi saddhinti attho.",
  "atk-s0403a31:30_5": "Yā ca therānaṁ abhidhammakathā,",
  "atk-s0403a31:30_6": "taṁ ayampi kathetuṁ sakkotīti attho.",
  "atk-s0403a31:30_7": "Cetopariyāyanti cittavāraṁ.",
  "atk-s0403a31:30_8": "Idhāti imasmiṁ loke.",
  "atk-s0403a31:30_9": "Soratasoratoti sūrato viya sūrato,",
  "atk-s0403a31:30_10": "soraccasamannāgato viyāti attho.",
  "atk-s0403a31:30_11": "Nivātanivātoti nivāto viya nivāto,",
  "atk-s0403a31:30_12": "nivātavutti viyāti attho.",
  "atk-s0403a31:30_13": "Upasantupasantoti upasanto viya upasanto.",
  "atk-s0403a31:30_14": "Vapakassateva satthārāti satthu santikā apagacchati.",
  "atk-s0403a31:30_15": "Saṁsaṭṭhassāti pañcahi saṁsaggehi saṁsaṭṭhassa.",
  "atk-s0403a31:30_16": "Vissaṭṭhassāti vissajjitassa.",
  "atk-s0403a31:30_17": "Pākatassāti pākatindriyassa.",
  "atk-s0403a31:31_0": "Kiṭṭhādoti kiṭṭhakhādako.",
  "atk-s0403a31:31_1": "Antaradhāpeyyāti nāseyya.",
  "atk-s0403a31:31_2": "Gopasūti gāvo ca ajikā ca.",
  "atk-s0403a31:31_3": "Sippisambukanti sippiyo ca sambukā ca.",
  "atk-s0403a31:31_4": "Sakkharakaṭhalanti sakkharā ca kaṭhalāni ca.",
  "atk-s0403a31:31_5": "Ābhidosikanti abhiññātadosaṁ kudrūsakabhojanaṁ.",
  "atk-s0403a31:31_6": "Nacchādeyyāti na rucceyya.",
  "atk-s0403a31:31_7": "Tattha yadetaṁ purisaṁ bhuttāvinti upayogavacanaṁ,",
  "atk-s0403a31:31_8": "taṁ sāmiatthe daṭṭhabbaṁ.",
  "atk-s0403a31:31_9": "Amuṁ hāvuso,",
  "atk-s0403a31:31_10": "purisanti, āvuso,",
  "atk-s0403a31:31_11": "amuṁ purisaṁ.",
  "atk-s0403a31:32_0": "Sabbanimittānanti sabbesaṁ niccanimittādīnaṁ nimittānaṁ.",
  "atk-s0403a31:32_1": "Animittaṁ cetosamādhinti balavavipassanāsamādhiṁ.",
  "atk-s0403a31:32_2": "Cīrikasaddoti jhallikasaddo.",
  "atk-s0403a31:32_3": "Sarissati nekkhammassāti pabbajjāya guṇaṁ sarissati.",
  "atk-s0403a31:32_4": "Arahataṁ ahosīti bhagavato sāvakānaṁ arahantānaṁ antare eko arahā ahosi.",
  "atk-s0403a31:32_5": "Ayañhi thero satta vāre gihī hutvā satta vāre pabbaji.",
  "atk-s0403a31:32_6": "Kiṁ kāraṇā?",
  "atk-s0403a31:32_7": "Kassapasammāsambuddhakāle kiresa ekassa bhikkhuno gihibhāve vaṇṇaṁ kathesi.",
  "atk-s0403a31:32_8": "So teneva kammena arahattassa upanissaye vijjamāneyeva satta vāre gihibhāve ca pabbajjāya ca sañcaranto sattame vāre pabbajitvā arahattaṁ pāpuṇīti.",
  "atk-s0403a31:33_0": "7. Majjhesuttavaṇṇanā",
  "atk-s0403a31:34_0": "61.",
  "atk-s0403a31:34_1": "Sattame pārāyane metteyyapañheti pārāyanasamāgamamhi metteyyamāṇavassa pañhe.",
  "atk-s0403a31:34_2": "Ubhonte viditvānāti dve ante dve koṭṭhāse jānitvā.",
  "atk-s0403a31:34_3": "Majjhe mantā na lippatīti mantā vuccati paññā,",
  "atk-s0403a31:34_4": "tāya ubho ante viditvā majjhe na lippati,",
  "atk-s0403a31:34_5": "vemajjheṭṭhāne na lippati.",
  "atk-s0403a31:34_6": "Sibbanimaccagāti sibbanisaṅkhātaṁ taṇhaṁ atīto.",
  "atk-s0403a31:34_7": "Phassoti phassavasena nibbattattā ayaṁ attabhāvo.",
  "atk-s0403a31:34_8": "Eko antoti ayameko koṭṭhāso.",
  "atk-s0403a31:34_9": "Phassasamudayoti phasso samudayo assāti phassasamudayo,",
  "atk-s0403a31:34_10": "imasmiṁ attabhāve katakammaphassapaccayā nibbatto anāgatattabhāvo.",
  "atk-s0403a31:34_11": "Dutiyo antoti dutiyo koṭṭhāso.",
  "atk-s0403a31:34_12": "Phassanirodhoti nibbānaṁ.",
  "atk-s0403a31:34_13": "Majjheti sibbinitaṇhaṁ chetvā dvidhākaraṇaṭṭhena nibbānaṁ majjhe nāma hoti.",
  "atk-s0403a31:34_14": "Taṇhā hinaṁ sibbatīti taṇhā naṁ attabhāvadvayasaṅkhātaṁ phassañca phassasamudayañca sibbati ghaṭṭeti.",
  "atk-s0403a31:34_15": "Kiṁ kāraṇā?",
  "atk-s0403a31:34_16": "Tassa tasseva bhavassa abhinibbattiyā.",
  "atk-s0403a31:34_17": "Yadi hi taṇhā na sibbeyya,",
  "atk-s0403a31:34_18": "tassa tassa bhavassa nibbatti na bhaveyya.",
  "atk-s0403a31:34_19": "Imasmiṁ ṭhāne koṭimajjhikūpamaṁ gaṇhanti.",
  "atk-s0403a31:34_20": "Dvinnañhi kaṇḍānaṁ ekato katvā majjhe suttena saṁsibbitānaṁ koṭi majjhanti vuccati.",
  "atk-s0403a31:34_21": "Sutte chinne ubho kaṇḍāni ubhato patanti.",
  "atk-s0403a31:34_22": "Evamettha kaṇḍadvayaṁ viya vuttappakārā dve antā,",
  "atk-s0403a31:34_23": "sibbitvā ṭhitasuttaṁ viya taṇhā,",
  "atk-s0403a31:34_24": "sutte chinne kaṇḍadvayassa ubhatopatanaṁ viya taṇhāya niruddhāya antadvayaṁ niruddhameva hoti.",
  "atk-s0403a31:34_25": "Ettāvatāti ettakena iminā ubho ante viditvā taṇhāya majjhe anupalittabhāvena abhiññeyyaṁ catusaccadhammaṁ abhijānāti nāma,",
  "atk-s0403a31:34_26": "tīraṇapariññāya ca pahānapariññāya ca parijānitabbaṁ lokiyasaccadvayaṁ parijānāti nāma.",
  "atk-s0403a31:34_27": "Diṭṭhevadhammeti imasmiṁyeva attabhāve.",
  "atk-s0403a31:34_28": "Dukkhassantakaro hotīti vaṭṭadukkhassa koṭikaro paricchedaparivaṭumakaro hoti nāma.",
  "atk-s0403a31:35_0": "Dutiyavāre tiṇṇaṁ kaṇḍānaṁ vasena upamā veditabbā.",
  "atk-s0403a31:35_1": "Tiṇṇañhi kaṇḍānaṁ suttena saṁsibbitānaṁ sutte chinne tīṇi kaṇḍāni tīsu ṭhānesu patanti,",
  "atk-s0403a31:35_2": "evamettha kaṇḍattayaṁ viya atītānāgatapaccuppannā khandhā,",
  "atk-s0403a31:35_3": "suttaṁ viya taṇhā.",
  "atk-s0403a31:35_4": "Sā hi atītaṁ paccuppannena,",
  "atk-s0403a31:35_5": "paccuppannañca anāgatena saddhiṁ saṁsibbati.",
  "atk-s0403a31:35_6": "Sutte chinne kaṇḍattayassa tīsu ṭhānesu patanaṁ viya taṇhāya niruddhāya atītānāgatapaccuppannā khandhā niruddhāva honti.",
  "atk-s0403a31:36_0": "Tatiyavāre adukkhamasukhā majjheti dvinnaṁ vedanānaṁ antaraṭṭhakabhāvena majjhe.",
  "atk-s0403a31:36_1": "Sukhañhi dukkhassa,",
  "atk-s0403a31:36_2": "dukkhaṁ vā sukhassa antaraṁ nāma natthi.",
  "atk-s0403a31:36_3": "Taṇhā sibbinīti vedanāsu nandirāgo vedanānaṁ upacchedaṁ nivāretīti tā sibbati nāma.",
  "atk-s0403a31:37_0": "Catutthavāre viññāṇaṁ majjheti paṭisandhiviññāṇampi sesaviññāṇampi nāmarūpapaccayasamudāgatattā nāmarūpānaṁ majjhe nāma.",
  "atk-s0403a31:38_0": "Pañcamavāre viññāṇaṁ majjheti kammaviññāṇaṁ majjhe,",
  "atk-s0403a31:38_1": "ajjhattikāyatanesu vā manāyatanena kammassa gahitattā idha yaṁkiñci viññāṇaṁ majjhe nāma,",
  "atk-s0403a31:38_2": "manodvāre vā āvajjanassa ajjhattikāyatananissitattā javanaviññāṇaṁ majjhe nāma.",
  "atk-s0403a31:39_0": "Chaṭṭhavāre sakkāyoti tebhūmakavaṭṭaṁ.",
  "atk-s0403a31:39_1": "Sakkāyasamudayoti samudayasaccaṁ.",
  "atk-s0403a31:39_2": "Sakkāyanirodhoti nirodhasaccaṁ.",
  "atk-s0403a31:39_3": "Pariyāyenāti tena tena kāraṇeneva.",
  "atk-s0403a31:39_4": "Sesaṁ sabbattha vuttanayeneva veditabbaṁ.",
  "atk-s0403a31:40_0": "8. Purisindriyañāṇasuttavaṇṇanā",
  "atk-s0403a31:41_0": "62.",
  "atk-s0403a31:41_1": "Aṭṭhame aññataroti devadattapakkhiko eko.",
  "atk-s0403a31:41_2": "Samannāharitvāti āvajjitvā.",
  "atk-s0403a31:41_3": "Idaṁ so “kiṁ nu kho bhagavatā jānitvā kathitaṁ,",
  "atk-s0403a31:41_4": "udāhu ajānitvā,",
  "atk-s0403a31:41_5": "ekaṁsikaṁ vā kathitaṁ udāhu vibhajjakathita”nti adhippāyena pucchati.",
  "atk-s0403a31:41_6": "Āpāyikoti apāye nibbattanako.",
  "atk-s0403a31:41_7": "Nerayikoti nirayagāmī.",
  "atk-s0403a31:41_8": "Kappaṭṭhoti kappaṭṭhiyakammassa katattā kappaṁ ṭhassati.",
  "atk-s0403a31:41_9": "Atekicchoti na sakkā tikicchituṁ.",
  "atk-s0403a31:41_10": "Dvejjhanti dvidhābhāvaṁ.",
  "atk-s0403a31:41_11": "Vālaggakoṭinittudanamattanti vālassa aggakoṭiyā dassetabbamattakaṁ,",
  "atk-s0403a31:41_12": "vālaggakoṭinipātamattakaṁ vā.",
  "atk-s0403a31:41_13": "Purisindriyañāṇānīti purisapuggalānaṁ indriyaparopariyattañāṇāni,",
  "atk-s0403a31:41_14": "indriyānaṁ tikkhamudubhāvajānanañāṇānīti attho.",
  "atk-s0403a31:42_0": "Vijjamānā kusalāpi dhammā akusalāpi dhammāti ettakā kusalā dhammā vijjanti,",
  "atk-s0403a31:42_1": "ettakā akusalā dhammāti jānāmi.",
  "atk-s0403a31:42_2": "Antarahitāti adassanaṁ gatā.",
  "atk-s0403a31:42_3": "Sammukhībhūtāti samudācāravasena pākaṭā jātā.",
  "atk-s0403a31:42_4": "Kusalamūlanti kusalajjhāsayo.",
  "atk-s0403a31:42_5": "Kusalā kusalanti tamhā kusalajjhāsayā aññampi kusalaṁ nibbattissati.",
  "atk-s0403a31:42_6": "Sāradānīti sārādāni gahitasārāni,",
  "atk-s0403a31:42_7": "saradamāse vā nibbattāni.",
  "atk-s0403a31:42_8": "Sukhasayitānīti sukhasannicitāni.",
  "atk-s0403a31:42_9": "Sukhetteti maṇḍakhette.",
  "atk-s0403a31:42_10": "Nikkhittānīti vuttāni.",
  "atk-s0403a31:42_11": "Sappaṭibhāgāti sarikkhakā.",
  "atk-s0403a31:42_12": "Abhido addharattanti abhiaddharattaṁ addharatte abhimukhībhūte.",
  "atk-s0403a31:42_13": "Bhattakālasamayeti rājakulānaṁ bhattakālasaṅkhāte samaye.",
  "atk-s0403a31:42_14": "Parihānadhammoti ko evaṁ bhagavatā ñātoti?",
  "atk-s0403a31:42_15": "Ajātasatturājā.",
  "atk-s0403a31:42_16": "So hi pāpamittaṁ nissāya maggaphalehi parihīno.",
  "atk-s0403a31:42_17": "Aparepi suppabuddhasunakkhattādayo bhagavatā ñātāva.",
  "atk-s0403a31:42_18": "Aparihānadhammoti evaṁ bhagavatā ko ñāto?",
  "atk-s0403a31:42_19": "Susīmo paribbājako aññe ca evarūpā.",
  "atk-s0403a31:42_20": "Parinibbāyissatīti evaṁ ko ñāto bhagavatāti?",
  "atk-s0403a31:42_21": "Santatimahāmatto aññe ca evarūpā.",
  "atk-s0403a31:43_0": "9. Nibbedhikasuttavaṇṇanā",
  "atk-s0403a31:44_0": "63.",
  "atk-s0403a31:44_1": "Navame anibbiddhapubbe appadālitapubbe lobhakkhandhādayo nibbijjhati padāletīti nibbedhikapariyāyo,",
  "atk-s0403a31:44_2": "nibbijjhanakāraṇanti attho.",
  "atk-s0403a31:44_3": "Nidānasambhavoti kāme nideti uppādanasamatthatāya niyyādetīti nidānaṁ.",
  "atk-s0403a31:44_4": "Sambhavati tatoti sambhavo,",
  "atk-s0403a31:44_5": "nidānameva sambhavo nidānasambhavo.",
  "atk-s0403a31:44_6": "Vemattatāti nānākaraṇaṁ.",
  "atk-s0403a31:45_0": "Kāmaguṇāti kāmayitabbaṭṭhena kāmā,",
  "atk-s0403a31:45_1": "bandhanaṭṭhena guṇā “antaguṇa”ntiādīsu viya.",
  "atk-s0403a31:45_2": "Cakkhuviññeyyāti cakkhuviññāṇena passitabbā.",
  "atk-s0403a31:45_3": "Iṭṭhāti pariyiṭṭhā vā hontu mā vā,",
  "atk-s0403a31:45_4": "iṭṭhārammaṇabhūtāti attho.",
  "atk-s0403a31:45_5": "Kantāti kamanīyā.",
  "atk-s0403a31:45_6": "Manāpāti manavaḍḍhanakā.",
  "atk-s0403a31:45_7": "Piyarūpāti piyajātikā.",
  "atk-s0403a31:45_8": "Kāmūpasañhitāti ārammaṇaṁ katvā uppajjamānena kāmena upasañhitā.",
  "atk-s0403a31:45_9": "Rajanīyāti rāguppattikāraṇabhūtā.",
  "atk-s0403a31:45_10": "Nete kāmāti na ete kamanaṭṭhena kāmā nāma honti.",
  "atk-s0403a31:45_11": "Saṅkapparāgoti saṅkappavasena uppannarāgo.",
  "atk-s0403a31:45_12": "Kāmoti ayaṁ kāmappahānāya paṭipannehi pahātabbo.",
  "atk-s0403a31:45_13": "Kamanaṭṭhena kāmā nāma.",
  "atk-s0403a31:45_14": "Citrānīti citravicitrārammaṇāni.",
  "atk-s0403a31:46_0": "Phassoti sahajātaphasso.",
  "atk-s0403a31:46_1": "Kāmayamānoti kāmaṁ kāmayamāno.",
  "atk-s0403a31:46_2": "Tajjaṁ tajjanti tajjātikaṁ tajjātikaṁ.",
  "atk-s0403a31:46_3": "Puññabhāgiyanti dibbe kāme patthetvā sucaritapāripūriyā devaloke nibbattassa attabhāvo puññabhāgiyo nāma,",
  "atk-s0403a31:46_4": "duccaritapāripūriyā apāye nibbattassa attabhāvo apuññabhāgiyo nāma.",
  "atk-s0403a31:46_5": "Ayaṁ vuccati,",
  "atk-s0403a31:46_6": "bhikkhave,",
  "atk-s0403a31:46_7": "kāmānaṁ vipākoti ayaṁ duvidhopi kāmapatthanaṁ nissāya uppannattā kāmānaṁ vipākoti vuccati.",
  "atk-s0403a31:46_8": "So imaṁ nibbedhikanti so bhikkhu imaṁ chattiṁsaṭṭhānesu nibbijjhanakaṁ seṭṭhacariyaṁ jānāti.",
  "atk-s0403a31:46_9": "Kāmanirodhanti kāmānaṁ nirodhane evaṁ laddhanāmaṁ.",
  "atk-s0403a31:46_10": "Imasmiñhi ṭhāne brahmacariyasaṅkhāto maggova kāmanirodhoti vutto.",
  "atk-s0403a31:47_0": "Sāmisāti kilesāmisasampayuttā.",
  "atk-s0403a31:47_1": "Iminā nayena sabbaṭhānesu attho veditabbo.",
  "atk-s0403a31:47_2": "Apicettha vohāravepakkanti vohāravipākaṁ.",
  "atk-s0403a31:47_3": "Kathāsaṅkhāto hi vohāro saññāya vipāko nāma.",
  "atk-s0403a31:47_4": "Yathāyathā nanti ettha naṁ-",
  "atk-s0403a31:47_5": "iti nipātamattameva.",
  "atk-s0403a31:47_6": "Iti yasmā yathā yathā sañjānāti,",
  "atk-s0403a31:47_7": "tathā tathā evaṁsaññī ahosinti katheti,",
  "atk-s0403a31:47_8": "tasmā vohāravepakkāti attho.",
  "atk-s0403a31:48_0": "Avijjāti aṭṭhasu ṭhānesu aññāṇabhūtā bahalaavijjā.",
  "atk-s0403a31:48_1": "Nirayaṁ gamentīti nirayagamanīyā,",
  "atk-s0403a31:48_2": "niraye nibbattipaccayāti attho.",
  "atk-s0403a31:48_3": "Sesesupi eseva nayo.",
  "atk-s0403a31:48_4": "Cetanāhanti cetanaṁ ahaṁ.",
  "atk-s0403a31:48_5": "Idha sabbasaṅgāhikā saṁvidahanacetanā gahitā.",
  "atk-s0403a31:48_6": "Cetayitvāti dvārappavattacetanā.",
  "atk-s0403a31:48_7": "Manasāti cetanāsampayuttacittena.",
  "atk-s0403a31:48_8": "Nirayavedanīyanti niraye vipākadāyakaṁ.",
  "atk-s0403a31:48_9": "Sesesupi eseva nayo.",
  "atk-s0403a31:48_10": "Adhimattanti balavadukkhaṁ.",
  "atk-s0403a31:48_11": "Dandhavirāgīti garukaṁ na khippaṁ saṇikaṁ vigacchanakadukkhaṁ.",
  "atk-s0403a31:48_12": "Urattāḷiṁ kandatīti uraṁ tāḷetvā rodati.",
  "atk-s0403a31:48_13": "Pariyeṭṭhinti pariyesanaṁ.",
  "atk-s0403a31:48_14": "Ekapadaṁ dvipadanti ekapadamantaṁ vā dvipadamantaṁ vā,",
  "atk-s0403a31:48_15": "ko mantaṁ jānātīti attho.",
  "atk-s0403a31:48_16": "Sammohavepakkanti sammohavipākaṁ.",
  "atk-s0403a31:48_17": "Dukkhassa hi sammoho nissandavipāko nāma.",
  "atk-s0403a31:48_18": "Dutiyapadepi eseva nayo.",
  "atk-s0403a31:48_19": "Pariyesanāpi hi tassa nissandavipākoti.",
  "atk-s0403a31:48_20": "Imasmiṁ sutte vaṭṭavivaṭṭaṁ kathitaṁ.",
  "atk-s0403a31:49_0": "10. Sīhanādasuttavaṇṇanā",
  "atk-s0403a31:50_0": "64.",
  "atk-s0403a31:50_1": "Dasame āsabhaṁ ṭhānanti seṭṭhaṁ niccalaṭṭhānaṁ.",
  "atk-s0403a31:50_2": "Sīhanādanti abhītanādaṁ pamukhanādaṁ.",
  "atk-s0403a31:50_3": "Brahmacakkanti seṭṭhañāṇacakkaṁ paṭivedhañāṇañceva desanāñāṇañca.",
  "atk-s0403a31:50_4": "Ṭhānañca ṭhānatoti kāraṇañca kāraṇato.",
  "atk-s0403a31:50_5": "Yampīti yena ñāṇena.",
  "atk-s0403a31:50_6": "Idampi tathāgatassāti idampi ṭhānāṭṭhānañāṇaṁ tathāgatassa tathāgatabalaṁ nāma hoti.",
  "atk-s0403a31:50_7": "Evaṁ sabbapadesu attho veditabbo.",
  "atk-s0403a31:50_8": "Kammasamādānānanti samādiyitvā katānaṁ kusalākusalakammānaṁ,",
  "atk-s0403a31:50_9": "kammameva vā kammasamādānaṁ.",
  "atk-s0403a31:50_10": "Ṭhānaso hetusoti paccayato ceva hetuto ca.",
  "atk-s0403a31:50_11": "Tattha gatiupadhikālapayogā vipākassa ṭhānaṁ,",
  "atk-s0403a31:50_12": "kammaṁ hetu.",
  "atk-s0403a31:50_13": "Jhānavimokkhasamādhisamāpattīnanti catunnaṁ jhānānaṁ aṭṭhannaṁ vimokkhānaṁ tiṇṇaṁ samādhīnaṁ navannaṁ anupubbasamāpattīnañca.",
  "atk-s0403a31:50_14": "Saṁkilesanti hānabhāgiyaṁ dhammaṁ.",
  "atk-s0403a31:50_15": "Vodānanti visesabhāgiyaṁ dhammaṁ.",
  "atk-s0403a31:50_16": "Vuṭṭhānanti “vodānampi vuṭṭhānaṁ,",
  "atk-s0403a31:50_17": "tamhā tamhā samādhimhā vuṭṭhānampi vuṭṭhāna”nti evaṁ vuttaṁ paguṇajjhānañceva bhavaṅganaphalasamāpattiyo ca.",
  "atk-s0403a31:50_18": "Heṭṭhimaṁ heṭṭhimañhi paguṇajjhānaṁ uparimassa uparimassa padaṭṭhānaṁ hoti,",
  "atk-s0403a31:50_19": "tasmā “vodānampi vuṭṭhāna”nti vuttaṁ.",
  "atk-s0403a31:50_20": "Bhavaṅgena pana sabbajjhānehi vuṭṭhānaṁ hoti,",
  "atk-s0403a31:50_21": "phalasamāpattiyā nirodhasamāpattito vuṭṭhānaṁ hoti.",
  "atk-s0403a31:50_22": "Taṁ sandhāya “tamhā tamhā samādhimhā vuṭṭhānampi vuṭṭhāna”nti vuttaṁ.",
  "atk-s0403a31:50_23": "Anekavihitantiādīni visuddhimagge vaṇṇitāni.",
  "atk-s0403a31:50_24": "Āsavakkhayañāṇaṁ heṭṭhā vuttatthameva.",
  "atk-s0403a31:50_25": "Purimassāpi ñāṇattayassa vitthārakathaṁ icchantena majjhimaṭṭhakathāya mahāsīhanādavaṇṇanā oloketabbā.",
  "atk-s0403a31:50_26": "Samāhitassāti ekaggacittassa.",
  "atk-s0403a31:50_27": "Samādhi maggoti samādhi etesaṁ ñāṇānaṁ adhigamāya upāyo.",
  "atk-s0403a31:50_28": "Asamādhīti anekaggabhāvo.",
  "atk-s0403a31:50_29": "Kummaggoti micchāmaggo.",
  "atk-s0403a31:50_30": "Imasmiṁ sutte tathāgatassa ñāṇabalaṁ kathitanti.",
  "atk-s0403a31:51_0": "Mahāvaggo chaṭṭho."
}