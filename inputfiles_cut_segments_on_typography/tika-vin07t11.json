{
  "tika-vin07t11:0_0": "2. Saṅghādisesakaṇḍaṁ",
  "tika-vin07t11:1_0": "1. Paṭhamasaṅghādisesasikkhāpadavaṇṇanā",
  "tika-vin07t11:2_0": "679.",
  "tika-vin07t11:2_1": "Saṅghādisesakaṇḍe “dutiyassa ārocetī”ti etthāpi dvīsupi aḍḍakārakesu yassa kassaci dutiyassa kathaṁ yo",
  "tika-vin07t11:2_2": "koci ārocetīti evamattho gahetabboti āha “eseva nayo”ti.",
  "tika-vin07t11:3_0": "Gatigatanti cirakālappavattaṁ.",
  "tika-vin07t11:3_1": "Āpattīti āpajjanaṁ.",
  "tika-vin07t11:3_2": "“Nissāraṇīya”nti idaṁ kattuatthe siddhanti āha “nissāretī”ti.",
  "tika-vin07t11:3_3": "Āpannaṁ bhikkhuniṁ saṅghato viyojeti,",
  "tika-vin07t11:3_4": "viyojanahetu hotīti attho.",
  "tika-vin07t11:4_0": "Gīvāyevāti āṇattiyā abhāvato.",
  "tika-vin07t11:4_1": "Tesaṁ anatthakāmatāyāti “coro”ti vuttaṁ mama vacanaṁ sutvā keci daṇḍissanti jīvitā voropessantīti evaṁ saññāya.",
  "tika-vin07t11:4_2": "Etena kevalaṁ bhayena vā parikkhāraggahaṇatthaṁ vā sahasā “coro”ti vutte daṇḍitepi na dosoti dasseti.",
  "tika-vin07t11:4_3": "Rājapurisānañhi “coro aya”nti uddissa kathane eva gīvā,",
  "tika-vin07t11:4_4": "bhikkhūnaṁ,",
  "tika-vin07t11:4_5": "pana ārāmikādīnaṁ vā sammukhā “asuko coro evamakāsī”ti kenaci vuttavacanaṁ nissāya ārāmikādīsu rājapurisānaṁ",
  "tika-vin07t11:4_6": "vatvā daṇḍāpentesupi bhikkhussa na gīvā rājapurisānaṁ avuttattā.",
  "tika-vin07t11:4_7": "Yesañca vuttaṁ,",
  "tika-vin07t11:4_8": "tehi sayaṁ corassa adaṇḍitattāti gahetabbaṁ.",
  "tika-vin07t11:4_9": "“Tvaṁ etassa santakaṁ acchindā”ti āṇattopi hi sace aññena acchindāpeti,",
  "tika-vin07t11:4_10": "āṇāpakassa anāpatti visaṅketattā.",
  "tika-vin07t11:4_11": "“Attano vacanakara”nti idaṁ sāmīcivasena vuttaṁ.",
  "tika-vin07t11:4_12": "Vacanaṁ akarontānaṁ rājapurisānampi “iminā gahitaparikkhāraṁ āharāpehi,",
  "tika-vin07t11:4_13": "mā cassa daṇḍaṁ karohī”ti uddissa vadantassāpi daṇḍe gahitepi na gīvā eva daṇḍaggahaṇassa paṭikkhittattā,",
  "tika-vin07t11:4_14": "“asukabhaṇḍaṁ avaharā”ti āṇāpetvā vippaṭisāre uppanne puna paṭikkhipane viya.",
  "tika-vin07t11:5_0": "Dāsādīnaṁ sampaṭicchane viya tadatthāya aḍḍakaraṇe bhikkhūnampi dukkaṭanti āha “akappiyaaḍḍo nāma na vaṭṭatī”ti.",
  "tika-vin07t11:5_1": "Kenaci pana bhikkhunā khettādiatthāya vohārikānaṁ santikaṁ gantvā aḍḍe katepi taṁ khettādisampaṭicchane",
  "tika-vin07t11:5_2": "viya sabbesaṁ akappiyaṁ na hoti pubbe eva saṅghassa santakattā,",
  "tika-vin07t11:5_3": "bhikkhusseva pana payogavasena āpattiyo honti.",
  "tika-vin07t11:5_4": "Dāsādīnampi pana atthāya rakkhaṁ yācituṁ vohārikena puṭṭhena saṅghassa uppannaṁ kappiyakkamaṁ vattuṁ,",
  "tika-vin07t11:5_5": "ārāmikādīhi ca aḍḍaṁ kārāpetuñca vaṭṭati eva.",
  "tika-vin07t11:5_6": "Vihāravatthādikappiyaaḍḍaṁ pana bhikkhuno sayampi kātuṁ vaṭṭati.",
  "tika-vin07t11:6_0": "Bhikkhunīnaṁ vuttoti rakkhaṁ yācantīnaṁ bhikkhunīnaṁ vutto uddissaanuddissavasena rakkhāyācanavinicchayo,",
  "tika-vin07t11:6_1": "na sabbo sikkhāpadavinicchayo asādhāraṇattā sikkhāpadassa.",
  "tika-vin07t11:6_2": "Tenāha “bhikkhunopī”tiādi.",
  "tika-vin07t11:6_3": "Anākaḍḍhitāya aḍḍakaraṇaṁ,",
  "tika-vin07t11:6_4": "aḍḍapariyosānanti dve aṅgāni.",
  "tika-vin07t11:7_0": "Paṭhamasaṅghādisesasikkhāpadavaṇṇanā niṭṭhitā.",
  "tika-vin07t11:8_0": "2. Dutiyasaṅghādisesasikkhāpadavaṇṇanā",
  "tika-vin07t11:9_0": "683.",
  "tika-vin07t11:9_1": "Pāḷiyaṁ dutiye mallagaṇabhaṭiputtagaṇādikantiādīsu mallarājūnaṁ gaṇo mallagaṇo.",
  "tika-vin07t11:9_2": "Bhaṭiputtā nāma keci gaṇarājāno,",
  "tika-vin07t11:9_3": "tesaṁ gaṇo.",
  "tika-vin07t11:9_4": "Keci pana “nārāyanabhattiko puññakāragaṇo mallagaṇo.",
  "tika-vin07t11:9_5": "Tathā kumārabhattiko ca gaṇo bhaṭiputtagaṇo”tipi vadanti.",
  "tika-vin07t11:9_6": "Dhammagaṇoti sāsane,",
  "tika-vin07t11:9_7": "loke vā anekappakārapuññakārako gaṇo.",
  "tika-vin07t11:9_8": "Gandhavikatikārako gaṇo gandhikaseṇī.",
  "tika-vin07t11:9_9": "Pesakārādigaṇo dussikaseṇī.",
  "tika-vin07t11:9_10": "Kappagatikanti kappiyabhāvagataṁ,",
  "tika-vin07t11:9_11": "pabbajitapubbanti attho.",
  "tika-vin07t11:10_0": "685.",
  "tika-vin07t11:10_1": "Pāḷiyaṁ vuṭṭhāpetīti upasampādeti.",
  "tika-vin07t11:10_2": "Akappagatampi pabbājentiyā dukkaṭanti vadanti.",
  "tika-vin07t11:10_3": "Khīṇāsavāyapi āpajjitabbato “ticitta”nti vuttaṁ. Coritā,",
  "tika-vin07t11:10_4": "taṁ ñatvā ananuññātakāraṇā vuṭṭhāpananti dve aṅgāni.",
  "tika-vin07t11:11_0": "Dutiyasaṅghādisesasikkhāpadavaṇṇanā niṭṭhitā.",
  "tika-vin07t11:12_0": "3. Tatiyasaṅghādisesasikkhāpadavaṇṇanā",
  "tika-vin07t11:13_0": "692.",
  "tika-vin07t11:13_1": "Tatiye parikkhepaṁ atikkāmentiyāti gāmantarassa parikkhepaṁ atikkāmentiyā.",
  "tika-vin07t11:13_2": "“Gāmantaraṁ gaccheyyā”ti hi vuttaṁ.",
  "tika-vin07t11:13_3": "Vikālagāmappavesanasikkhāpade viya “aparikkhittassa upacāraṁ okkamantiyā”ti avatvā “atikkāmentiyā”ti",
  "tika-vin07t11:13_4": "pāḷiyaṁ vuttattā gāmaṁ pavisantiyā gharūpacāre ṭhitassa dutiyaleḍḍupātasaṅkhātassa upacārassa atikkamo",
  "tika-vin07t11:13_5": "nāma paṭhamaleḍḍupātaṭṭhānasaṅkhātassa parikkhepārahaṭṭhānassa atikkamo evāti āha “parikkhepārahaṭṭhānaṁ",
  "tika-vin07t11:13_6": "ekena pādena atikkamatī”ti.",
  "tika-vin07t11:14_0": "Majjheti gāmamajjhe.",
  "tika-vin07t11:14_1": "Pacchāti aparakāle.",
  "tika-vin07t11:14_2": "“Catugāmasādhāraṇattā”ti iminā vihārato catūsu gāmesu yattha katthaci pavisituṁ vaṭṭatīti ettha kāraṇamāha.",
  "tika-vin07t11:15_0": "Paratīrameva akkamantiyāti nadiṁ anotaritvā orimatīrato laṅghitvā vā ākāsādinā vā paratīrameva atikkāmentiyā.",
  "tika-vin07t11:15_1": "Orimatīrameva āgacchati,",
  "tika-vin07t11:15_2": "āpattīti pāragamanāya otiṇṇattā vuttaṁ.",
  "tika-vin07t11:16_0": "Tādise araññeti indakhīlato bahibhāvalakkhaṇe araññe.",
  "tika-vin07t11:16_1": "“Tenevā”tiādinā dassanūpacāre virahite savanūpacārassa vijjamānattepi āpatti hotīti dasseti.",
  "tika-vin07t11:16_2": "Aññaṁ maggaṁ gaṇhātīti maggamūḷhattā gaṇhāti,",
  "tika-vin07t11:16_3": "na dutiyikaṁ ohiyituṁ.",
  "tika-vin07t11:16_4": "Tasmā anāpatti.",
  "tika-vin07t11:16_5": "Anantarāyena ekabhāvo,",
  "tika-vin07t11:16_6": "anāpadāya gāmantaragamanādīsu ekanti dve aṅgāni.",
  "tika-vin07t11:17_0": "Tatiyasaṅghādisesasikkhāpadavaṇṇanā niṭṭhitā.",
  "tika-vin07t11:18_0": "4. Catutthasaṅghādisesasikkhāpadavaṇṇanā",
  "tika-vin07t11:19_0": "694.",
  "tika-vin07t11:19_1": "Catutthe kārakagaṇassāti imassa kammaṁ kātabbanti yehi sanniṭṭhānaṁ kataṁ,",
  "tika-vin07t11:19_2": "te sandhāya vuttaṁ.",
  "tika-vin07t11:19_3": "Kammavācakkhaṇe sahaṭhiteti keci.",
  "tika-vin07t11:19_4": "Netthāravatteti nittharaṇahetumhi vatte.",
  "tika-vin07t11:20_0": "698.",
  "tika-vin07t11:20_1": "Pāḷiyaṁ asante kārakasaṅgheti ettha vijjamānaṁ sudūrampi gantvā āpucchitabbaṁ.",
  "tika-vin07t11:20_2": "Antarāye pana sati sammā vattantaṁ osāretuṁ vaṭṭatīti.",
  "tika-vin07t11:20_3": "Dhammakammena ukkhittatā,",
  "tika-vin07t11:20_4": "ananuññātakāraṇā osāraṇanti dve aṅgāni.",
  "tika-vin07t11:21_0": "Catutthasaṅghādisesasikkhāpadavaṇṇanā niṭṭhitā.",
  "tika-vin07t11:22_0": "5. Pañcamasaṅghādisesasikkhāpadavaṇṇanā",
  "tika-vin07t11:23_0": "701.",
  "tika-vin07t11:23_1": "Pañcame tanti mahāaṭṭhakathāyaṁ avacanaṁ “anavassutoti jānantī paṭiggaṇhātī”tiādi pāḷiyā sameti.",
  "tika-vin07t11:23_2": "Ubhato avassutabhāvo,",
  "tika-vin07t11:23_3": "udakadantaponato aññaṁ sahatthā gahetvā ajjhoharaṇanti dve aṅgāni.",
  "tika-vin07t11:24_0": "Pañcamasaṅghādisesasikkhāpadavaṇṇanā niṭṭhitā.",
  "tika-vin07t11:25_0": "6. Chaṭṭhasaṅghādisesasikkhāpadavaṇṇanā",
  "tika-vin07t11:26_0": "705.",
  "tika-vin07t11:26_1": "Chaṭṭhe paṭiggaho tena na vijjatīti teneva “na detī”ti vuttakāraṇena uyyojitāya hatthato itarāya paṭiggahopi natthi.",
  "tika-vin07t11:26_2": "Paribhogapaccayāti uyyojitāya bhojanapariyosānapaccayāti attho.",
  "tika-vin07t11:26_3": "Manussapurisassa avassutatā,",
  "tika-vin07t11:26_4": "taṁ ñatvā ananuññātakāraṇā uyyojanā,",
  "tika-vin07t11:26_5": "tena itarissā gahetvā bhojanapariyosānanti tīṇi aṅgāni.",
  "tika-vin07t11:27_0": "Chaṭṭhasaṅghādisesasikkhāpadavaṇṇanā niṭṭhitā.",
  "tika-vin07t11:28_0": "709-727. Sattamato yāvadasamapariyosānāni uttānāneva.",
  "tika-vin07t11:29_0": "Saṅghādisesavaṇṇanānayo niṭṭhito."
}