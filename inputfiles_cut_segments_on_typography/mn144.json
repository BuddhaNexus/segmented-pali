{
  "mn144:0.1_0": "Majjhima Nikāya 144",
  "mn144:0.2_0": "Channovādasutta",
  "mn144:1.1_0": "Evaṁ me sutaṁ—",
  "mn144:1.2_0": "ekaṁ samayaṁ bhagavā rājagahe viharati veḷuvane kalandakanivāpe.",
  "mn144:2.1_0": "Tena kho pana samayena āyasmā ca sāriputto āyasmā ca mahācundo āyasmā ca channo gijjhakūṭe pabbate viharanti.",
  "mn144:3.1_0": "Tena kho pana samayena āyasmā channo ābādhiko hoti dukkhito bāḷhagilāno.",
  "mn144:3.2_0": "Atha kho āyasmā sāriputto sāyanhasamayaṁ paṭisallānā vuṭṭhito yenāyasmā mahācundo tenupasaṅkami;",
  "mn144:3.2_1": "upasaṅkamitvā āyasmantaṁ mahācundaṁ etadavoca:",
  "mn144:3.3_0": "“āyāmāvuso cunda, yenāyasmā channo tenupasaṅkamissāma gilānapucchakā”ti.",
  "mn144:3.4_0": "“Evamāvuso”ti kho āyasmā mahācundo āyasmato sāriputtassa paccassosi.",
  "mn144:4.1_0": "Atha kho āyasmā ca sāriputto āyasmā ca mahācundo yenāyasmā channo tenupasaṅkamiṁsu;",
  "mn144:4.1_1": "upasaṅkamitvā āyasmatā channena saddhiṁ sammodiṁsu.",
  "mn144:4.2_0": "Sammodanīyaṁ kathaṁ sāraṇīyaṁ vītisāretvā ekamantaṁ nisīdiṁsu.",
  "mn144:4.2_1": "Ekamantaṁ nisinno kho āyasmā sāriputto āyasmantaṁ channaṁ etadavoca:",
  "mn144:4.3_0": "“kacci te,",
  "mn144:4.3_1": "āvuso channa,",
  "mn144:4.3_2": "khamanīyaṁ,",
  "mn144:4.3_3": "kacci yāpanīyaṁ?",
  "mn144:4.3_4": "Kacci te dukkhā vedanā paṭikkamanti,",
  "mn144:4.3_5": "no abhikkamanti;",
  "mn144:4.3_6": "paṭikkamosānaṁ paññāyati,",
  "mn144:4.3_7": "no abhikkamo”ti?",
  "mn144:5.1_0": "“Na me,",
  "mn144:5.1_1": "āvuso sāriputta,",
  "mn144:5.1_2": "khamanīyaṁ na yāpanīyaṁ.",
  "mn144:5.1_3": "Bāḷhā me dukkhā vedanā abhikkamanti,",
  "mn144:5.1_4": "no paṭikkamanti;",
  "mn144:5.1_5": "abhikkamosānaṁ paññāyati,",
  "mn144:5.1_6": "no paṭikkamo.",
  "mn144:5.2_0": "Seyyathāpi,",
  "mn144:5.2_1": "āvuso sāriputta,",
  "mn144:5.2_2": "balavā puriso tiṇhena sikharena muddhani abhimattheyya;",
  "mn144:5.2_3": "evameva kho me,",
  "mn144:5.2_4": "āvuso sāriputta,",
  "mn144:5.2_5": "adhimattā vātā muddhani ūhananti.",
  "mn144:5.3_0": "Na me,",
  "mn144:5.3_1": "āvuso sāriputta,",
  "mn144:5.3_2": "khamanīyaṁ na yāpanīyaṁ.",
  "mn144:5.3_3": "Bāḷhā me dukkhā vedanā abhikkamanti,",
  "mn144:5.3_4": "no paṭikkamanti;",
  "mn144:5.3_5": "abhikkamosānaṁ paññāyati no paṭikkamo.",
  "mn144:5.4_0": "Seyyathāpi,",
  "mn144:5.4_1": "āvuso sāriputta,",
  "mn144:5.4_2": "balavā puriso daḷhena varattakkhaṇḍena sīse sīsaveṭhaṁ dadeyya;",
  "mn144:5.4_3": "evameva kho me,",
  "mn144:5.4_4": "āvuso sāriputta,",
  "mn144:5.4_5": "adhimattā sīse sīsavedanā.",
  "mn144:5.5_0": "Na me,",
  "mn144:5.5_1": "āvuso sāriputta,",
  "mn144:5.5_2": "khamanīyaṁ na yāpanīyaṁ.",
  "mn144:5.5_3": "Bāḷhā me dukkhā vedanā abhikkamanti,",
  "mn144:5.5_4": "no paṭikkamanti;",
  "mn144:5.5_5": "abhikkamosānaṁ paññāyati,",
  "mn144:5.5_6": "no paṭikkamo.",
  "mn144:5.6_0": "Seyyathāpi,",
  "mn144:5.6_1": "āvuso sāriputta,",
  "mn144:5.6_2": "dakkho goghātako vā goghātakantevāsī vā tiṇhena govikantanena kucchiṁ parikanteyya;",
  "mn144:5.6_3": "evameva kho me,",
  "mn144:5.6_4": "āvuso sāriputta,",
  "mn144:5.6_5": "adhimattā vātā kucchiṁ parikantanti.",
  "mn144:5.7_0": "Na me,",
  "mn144:5.7_1": "āvuso sāriputta,",
  "mn144:5.7_2": "khamanīyaṁ na yāpanīyaṁ.",
  "mn144:5.7_3": "Bāḷhā me dukkhā vedanā abhikkamanti,",
  "mn144:5.7_4": "no paṭikkamanti;",
  "mn144:5.7_5": "abhikkamosānaṁ paññāyati,",
  "mn144:5.7_6": "no paṭikkamo.",
  "mn144:5.8_0": "Seyyathāpi,",
  "mn144:5.8_1": "āvuso sāriputta,",
  "mn144:5.8_2": "dve balavanto purisā dubbalataraṁ purisaṁ nānābāhāsu gahetvā aṅgārakāsuyā santāpeyyuṁ samparitāpeyyuṁ;",
  "mn144:5.8_3": "evameva kho me,",
  "mn144:5.8_4": "āvuso sāriputta,",
  "mn144:5.8_5": "adhimatto kāyasmiṁ ḍāho.",
  "mn144:5.9_0": "Na me,",
  "mn144:5.9_1": "āvuso sāriputta,",
  "mn144:5.9_2": "khamanīyaṁ na yāpanīyaṁ.",
  "mn144:5.9_3": "Bāḷhā me dukkhā vedanā abhikkamanti,",
  "mn144:5.9_4": "no paṭikkamanti;",
  "mn144:5.9_5": "abhikkamosānaṁ paññāyati,",
  "mn144:5.9_6": "no paṭikkamo.",
  "mn144:5.10_0": "Satthaṁ, āvuso sāriputta, āharissāmi, nāvakaṅkhāmi jīvitan”ti.",
  "mn144:6.1_0": "“Māyasmā channo satthaṁ āharesi.",
  "mn144:6.2_0": "Yāpetāyasmā channo. Yāpentaṁ mayaṁ āyasmantaṁ channaṁ icchāma.",
  "mn144:6.3_0": "Sace āyasmato channassa natthi sappāyāni bhojanāni,",
  "mn144:6.3_1": "ahaṁ āyasmato channassa sappāyāni bhojanāni pariyesissāmi.",
  "mn144:6.4_0": "Sace āyasmato channassa natthi sappāyāni bhesajjāni,",
  "mn144:6.4_1": "ahaṁ āyasmato channassa sappāyāni bhesajjāni pariyesissāmi.",
  "mn144:6.5_0": "Sace āyasmato channassa natthi patirūpā upaṭṭhākā, ahaṁ āyasmantaṁ channaṁ upaṭṭhahissāmi.",
  "mn144:6.6_0": "Māyasmā channo satthaṁ āharesi.",
  "mn144:6.7_0": "Yāpetāyasmā channo. Yāpentaṁ mayaṁ āyasmantaṁ channaṁ icchāmā”ti.",
  "mn144:7.1_0": "“Napi me, āvuso sāriputta, natthi sappāyāni bhojanāni;",
  "mn144:7.2_0": "napi me natthi sappāyāni bhesajjāni;",
  "mn144:7.3_0": "napi me natthi patirūpā upaṭṭhākā;",
  "mn144:7.4_0": "api cāvuso sāriputta, pariciṇṇo me satthā dīgharattaṁ manāpeneva no amanāpena.",
  "mn144:7.5_0": "Etañhi, āvuso sāriputta, sāvakassa patirūpaṁ yaṁ satthāraṁ paricareyya manāpeneva no amanāpena.",
  "mn144:7.6_0": "‘Anupavajjaṁ channo bhikkhu satthaṁ āharissatī’ti evametaṁ, āvuso sāriputta, dhārehī”ti.",
  "mn144:8.1_0": "“Puccheyyāma mayaṁ āyasmantaṁ channaṁ kañcideva desaṁ,",
  "mn144:8.1_1": "sace āyasmā channo okāsaṁ karoti pañhassa veyyākaraṇāyā”ti.",
  "mn144:8.2_0": "“Pucchāvuso sāriputta, sutvā vedissāmī”ti.",
  "mn144:9.1_0": "“Cakkhuṁ,",
  "mn144:9.1_1": "āvuso channa,",
  "mn144:9.1_2": "cakkhuviññāṇaṁ cakkhuviññāṇaviññātabbe dhamme ‘etaṁ mama,",
  "mn144:9.1_3": "esohamasmi,",
  "mn144:9.1_4": "eso me attā’ti samanupassasi?",
  "mn144:9.2_0": "Sotaṁ, āvuso channa, sotaviññāṇaṁ …pe…",
  "mn144:9.3_0": "ghānaṁ, āvuso channa, ghānaviññāṇaṁ …",
  "mn144:9.4_0": "jivhaṁ, āvuso channa, jivhāviññāṇaṁ …",
  "mn144:9.5_0": "kāyaṁ, āvuso channa, kāyaviññāṇaṁ …",
  "mn144:9.6_0": "manaṁ,",
  "mn144:9.6_1": "āvuso channa,",
  "mn144:9.6_2": "manoviññāṇaṁ manoviññāṇaviññātabbe dhamme ‘etaṁ mama,",
  "mn144:9.6_3": "esohamasmi,",
  "mn144:9.6_4": "eso me attā’ti samanupassasī”ti?",
  "mn144:9.7_0": "“Cakkhuṁ,",
  "mn144:9.7_1": "āvuso sāriputta,",
  "mn144:9.7_2": "cakkhuviññāṇaṁ cakkhuviññāṇaviññātabbe dhamme ‘netaṁ mama,",
  "mn144:9.7_3": "nesohamasmi,",
  "mn144:9.7_4": "na meso attā’ti samanupassāmi.",
  "mn144:9.8_0": "Sotaṁ, āvuso sāriputta …pe…",
  "mn144:9.9_0": "ghānaṁ, āvuso sāriputta …",
  "mn144:9.10_0": "jivhaṁ, āvuso sāriputta …",
  "mn144:9.11_0": "kāyaṁ, āvuso sāriputta …",
  "mn144:9.12_0": "manaṁ,",
  "mn144:9.12_1": "āvuso sāriputta,",
  "mn144:9.12_2": "manoviññāṇaṁ manoviññāṇaviññātabbe dhamme ‘netaṁ mama,",
  "mn144:9.12_3": "nesohamasmi,",
  "mn144:9.12_4": "na meso attā’ti samanupassāmī”ti.",
  "mn144:10.1_0": "“Cakkhusmiṁ,",
  "mn144:10.1_1": "āvuso channa,",
  "mn144:10.1_2": "cakkhuviññāṇe cakkhuviññāṇaviññātabbesu dhammesu kiṁ disvā kiṁ abhiññāya cakkhuṁ cakkhuviññāṇaṁ cakkhuviññāṇaviññātabbe dhamme ‘netaṁ mama,",
  "mn144:10.1_3": "nesohamasmi,",
  "mn144:10.1_4": "na meso attā’ti samanupassasi?",
  "mn144:10.2_0": "Sotasmiṁ, āvuso channa, sotaviññāṇe …",
  "mn144:10.3_0": "ghānasmiṁ, āvuso channa, ghānaviññāṇe …",
  "mn144:10.4_0": "jivhāya, āvuso channa, jivhāviññāṇe …",
  "mn144:10.5_0": "kāyasmiṁ, āvuso channa, kāyaviññāṇe …",
  "mn144:10.6_0": "manasmiṁ,",
  "mn144:10.6_1": "āvuso channa,",
  "mn144:10.6_2": "manoviññāṇe manoviññāṇaviññātabbesu dhammesu kiṁ disvā kiṁ abhiññāya manaṁ manoviññāṇaṁ manoviññāṇaviññātabbe dhamme ‘netaṁ mama,",
  "mn144:10.6_3": "nesohamasmi,",
  "mn144:10.6_4": "na meso attā’ti samanupassasī”ti?",
  "mn144:10.7_0": "“Cakkhusmiṁ,",
  "mn144:10.7_1": "āvuso sāriputta,",
  "mn144:10.7_2": "cakkhuviññāṇe cakkhuviññāṇaviññātabbesu dhammesu nirodhaṁ disvā nirodhaṁ abhiññāya cakkhuṁ cakkhuviññāṇaṁ cakkhuviññāṇaviññātabbe dhamme ‘netaṁ mama,",
  "mn144:10.7_3": "nesohamasmi,",
  "mn144:10.7_4": "na meso attā’ti samanupassāmi.",
  "mn144:10.8_0": "Sotasmiṁ, āvuso sāriputta, sotaviññāṇe …",
  "mn144:10.9_0": "ghānasmiṁ, āvuso sāriputta, ghānaviññāṇe …",
  "mn144:10.10_0": "jivhāya, āvuso sāriputta, jivhāviññāṇe …",
  "mn144:10.11_0": "kāyasmiṁ, āvuso sāriputta, kāyaviññāṇe …",
  "mn144:10.12_0": "manasmiṁ,",
  "mn144:10.12_1": "āvuso sāriputta,",
  "mn144:10.12_2": "manoviññāṇe manoviññāṇaviññātabbesu dhammesu nirodhaṁ disvā nirodhaṁ abhiññāya manaṁ manoviññāṇaṁ manoviññāṇaviññātabbe dhamme ‘netaṁ mama,",
  "mn144:10.12_3": "nesohamasmi,",
  "mn144:10.12_4": "na meso attā’ti samanupassāmī”ti.",
  "mn144:11.1_0": "Evaṁ vutte, āyasmā mahācundo āyasmantaṁ channaṁ etadavoca:",
  "mn144:11.2_0": "“tasmātiha, āvuso channa, idampi tassa bhagavato sāsanaṁ, niccakappaṁ manasi kātabbaṁ:",
  "mn144:11.3_0": "‘nissitassa calitaṁ, anissitassa calitaṁ natthi.",
  "mn144:11.4_0": "Calite asati passaddhi,",
  "mn144:11.5_0": "passaddhiyā sati nati na hoti.",
  "mn144:11.6_0": "Natiyā asati āgatigati na hoti.",
  "mn144:11.7_0": "Āgatigatiyā asati cutūpapāto na hoti.",
  "mn144:11.8_0": "Cutūpapāte asati nevidha na huraṁ na ubhayamantarena.",
  "mn144:11.9_0": "Esevanto dukkhassā’”ti.",
  "mn144:11.10_0": "Atha kho āyasmā ca sāriputto āyasmā ca mahācundo āyasmantaṁ channaṁ iminā ovādena ovaditvā uṭṭhāyāsanā pakkamiṁsu.",
  "mn144:12.1_0": "Atha kho āyasmā channo acirapakkante āyasmante ca sāriputte āyasmante ca mahācunde satthaṁ āharesi.",
  "mn144:13.1_0": "Atha kho āyasmā sāriputto yena bhagavā tenupasaṅkami;",
  "mn144:13.1_1": "upasaṅkamitvā bhagavantaṁ abhivādetvā ekamantaṁ nisīdi.",
  "mn144:13.1_2": "Ekamantaṁ nisinno kho āyasmā sāriputto bhagavantaṁ etadavoca:",
  "mn144:13.2_0": "“āyasmatā, bhante, channena satthaṁ āharitaṁ.",
  "mn144:13.3_0": "Tassa kā gati, ko abhisamparāyo”ti?",
  "mn144:13.4_0": "“Nanu te, sāriputta, channena bhikkhunā sammukhāyeva anupavajjatā byākatā”ti?",
  "mn144:13.5_0": "“Atthi, bhante, pubbajiraṁ nāma vajjigāmo.",
  "mn144:13.6_0": "Tatthāyasmato channassa mittakulāni suhajjakulāni upavajjakulānī”ti.",
  "mn144:13.7_0": "“Honti hete, sāriputta, channassa bhikkhuno mittakulāni suhajjakulāni upavajjakulāni.",
  "mn144:13.8_0": "Nāhaṁ, sāriputta, ettāvatā ‘saupavajjo’ti vadāmi.",
  "mn144:13.9_0": "Yo kho, sāriputta, imañca kāyaṁ nikkhipati aññañca kāyaṁ upādiyati tamahaṁ ‘saupavajjo’ti vadāmi.",
  "mn144:13.10_0": "Taṁ channassa bhikkhuno natthi.",
  "mn144:13.11_0": "‘Anupavajjo channo bhikkhu satthaṁ āharesī’ti evametaṁ, sāriputta, dhārehī”ti.",
  "mn144:13.12_0": "Idamavoca bhagavā.",
  "mn144:13.13_0": "Attamano āyasmā sāriputto bhagavato bhāsitaṁ abhinandīti.",
  "mn144:13.14_0": "Channovādasuttaṁ niṭṭhitaṁ dutiyaṁ."
}