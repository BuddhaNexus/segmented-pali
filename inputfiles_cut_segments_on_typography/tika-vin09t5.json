{
  "tika-vin09t5:0_0": "Pācittiyakaṇḍaṁ",
  "tika-vin09t5:1_0": "4. Bhojanavaggo",
  "tika-vin09t5:2_0": "2. Gaṇabhojanasikkhāpadavaṇṇanā",
  "tika-vin09t5:3_0": "Devadatto kāle viññāpetvā bhuñjati,",
  "tika-vin09t5:3_1": "tappaccayā bhagavatā “gaṇabhojane pācittiya”nti sikkhāpadaṁ paññattaṁ.",
  "tika-vin09t5:3_2": "Padabhājane pana “nimantitā bhuñjantī”ti nimantanameva gahetvā vibhattaṁ.",
  "tika-vin09t5:3_3": "Andhakaṭṭhakathāyaṁ pana vatthuvasena viññattiyā yācanampi vuttanti likhitaṁ. Kasmā?",
  "tika-vin09t5:3_4": "Parivāre eva “gaṇabhojanaṁ dvīhākārehi pasavati viññattito vā nimantanato vā”ti vuttattā.",
  "tika-vin09t5:3_5": "Tasmā aṭṭhuppattiyaṁyeva pākaṭattā padabhājane na vuttanti veditabbaṁ.",
  "tika-vin09t5:3_6": "“‘Ekato gaṇhantī’ti ca gahitabhattāpi aññe yāva gaṇhanti,",
  "tika-vin09t5:3_7": "tāva ce tiṭṭhanti,",
  "tika-vin09t5:3_8": "ekato gaṇhanti eva nāmā”ti ca,",
  "tika-vin09t5:3_9": "“yo koci pabbajitoti sahadhammikesu,",
  "tika-vin09t5:3_10": "titthiyesu vāti attho”ti ca,",
  "tika-vin09t5:3_11": "“samayābhāvoti sattannaṁ anāpattisamayānaṁ abhāvo”ti ca,",
  "tika-vin09t5:3_12": "“samayaladdhakena saha cattāro hontī”ti ca,",
  "tika-vin09t5:3_13": "“samayaladdhako sayameva muccati,",
  "tika-vin09t5:3_14": "sesānaṁ gaṇapūrakattā āpattikaro hotī”ti ca likhitaṁ.",
  "tika-vin09t5:4_0": "Etthāha –",
  "tika-vin09t5:4_1": "“paṭiggahaṇameva hettha pamāṇa”nti vuttaṁ,",
  "tika-vin09t5:4_2": "atha kasmā pāḷiyaṁ “gaṇabhojanaṁ nāma yattha cattāro…pe…",
  "tika-vin09t5:4_3": "bhuñjantī”ti vuttanti? Vuccate –",
  "tika-vin09t5:4_4": "tattha “bhuñjantī”ti paṭiggahaṇaniyamavacanaṁ.",
  "tika-vin09t5:4_5": "Na hi appaṭiggahitakaṁ bhikkhū bhuñjantīti.",
  "tika-vin09t5:5_0": "Gaṇabhojanasikkhāpadavaṇṇanā niṭṭhitā.",
  "tika-vin09t5:6_0": "3. Paramparabhojanasikkhāpadavaṇṇanā",
  "tika-vin09t5:7_0": "Aññatrasamayāti pana nimantanato pasavanato bhojanāpekkhaṁ pācittiyanti eke.",
  "tika-vin09t5:7_1": "Eko bhikkhu piṇḍāya caranto bhattaṁ labhati,",
  "tika-vin09t5:7_2": "tamañño cūpāsako nimantetvā ghare nisīdāpesi,",
  "tika-vin09t5:7_3": "na ca tāva bhattaṁ sampajjati.",
  "tika-vin09t5:7_4": "Sace so bhikkhu piṇḍāya caritvā laddhabhattaṁ bhuñjati, āpatti.",
  "tika-vin09t5:7_5": "Kasmāti ce?",
  "tika-vin09t5:7_6": "“Paramparabhojanaṁ nāma pañcannaṁ bhojanānaṁ aññatarena bhojanena nimantito taṁ ṭhapetvā aññaṁ pañcannaṁ bhojanānaṁ aññataraṁ bhojanaṁ bhuñjati,",
  "tika-vin09t5:7_7": "etaṁ paramparabhojanaṁ nāmā”ti vuttattā.",
  "tika-vin09t5:7_8": "Paṭhamakathinasadisāni,",
  "tika-vin09t5:7_9": "idaṁ pana kiriyākiriya”nti pāṭho.",
  "tika-vin09t5:8_0": "Paramparabhojanasikkhāpadavaṇṇanā niṭṭhitā.",
  "tika-vin09t5:9_0": "4. Kāṇamātāsikkhāpadavaṇṇanā",
  "tika-vin09t5:10_0": "Dvattipattapūrā paṭiggahetabbāti tathānītapūvehi atthikena ukkaṭṭhapattappamāṇavasena gahetabbā.",
  "tika-vin09t5:10_1": "“Mā kho tvaṁ ettha paṭiggaṇhī”ti apātheyyādiatthāya sajjitasaññāya atirekappaṭiggahaṇena ārocane,",
  "tika-vin09t5:10_2": "asaṁvibhāge ca na muccati acittakattā sikkhāpadassa.",
  "tika-vin09t5:10_3": "Atha uggahitakaṁ gaṇhāti,",
  "tika-vin09t5:10_4": "na muccati eva.",
  "tika-vin09t5:10_5": "Asaṁvibhāge pana anāpatti akappiyattā.",
  "tika-vin09t5:10_6": "Acittakatā paṇṇattijānanābhāveneva,",
  "tika-vin09t5:10_7": "na vatthujānanābhāvenāti eke.",
  "tika-vin09t5:10_8": "“Na pātheyyādiatthāya sajjitabhāvajānana”nti aṅgesu avuttattā sace sañcicca na vadati,",
  "tika-vin09t5:10_9": "pācittiyanti porāṇā vadanti.",
  "tika-vin09t5:10_10": "Atirekappaṭiggahaṇanti tattha pañcamaṁva aṅgaṁ vuttaṁ,",
  "tika-vin09t5:10_11": "tasmā appaṭiggahitattā na pācittiyaṁ,",
  "tika-vin09t5:10_12": "kattabbākaraṇato pana dukkaṭaṁ.",
  "tika-vin09t5:10_13": "Aññathā kiriyākiriyaṁ idaṁ āpajjati.",
  "tika-vin09t5:10_14": "Anivāraṇaṁ,",
  "tika-vin09t5:10_15": "anārocanaṁ vā chaṭṭhamaṅgaṁ vattabbaṁ siyā.",
  "tika-vin09t5:11_0": "Kāṇamātāsikkhāpadavaṇṇanā niṭṭhitā.",
  "tika-vin09t5:12_0": "5. Paṭhamapavāraṇāsikkhāpadavaṇṇanā",
  "tika-vin09t5:13_0": "Bhuttāvī pavāraṇaṁ nāma pañcaṅgikaṁ.",
  "tika-vin09t5:13_1": "Tesu “asanaṁ paññāyattī”ti eteneva “bhuttāvī”ti etassa siddhattā visuṁ atthasiddhi na dissati.",
  "tika-vin09t5:13_2": "Dissati ce,",
  "tika-vin09t5:13_3": "aṅgānaṁ chakkattadassananti likhitaṁ.",
  "tika-vin09t5:13_4": "“Bhojanaṁ paññāyatī”ti abhihaṭaṁ sandhāya vuttaṁ.",
  "tika-vin09t5:14_0": "Koṭṭetvākatacuṇṇampīti pi-",
  "tika-vin09t5:14_1": "kārena kuṇḍakaṁ sampiṇḍeti.",
  "tika-vin09t5:14_2": "Samapākabhajjitānaṁ pana ātapasukkhānaṁ vā kuṇḍakaṁ vā ye keci taṇḍulā vāti ettakameva vuttattā samapākabhajjitānaṁ vīhīnaṁ,",
  "tika-vin09t5:14_3": "vīhipalāsānaṁ vā taṇḍulacuṇṇaṁ pavāreti.",
  "tika-vin09t5:14_4": "Tathā kharapākabhajjitānaṁ kuṇḍakampi pavāreti.",
  "tika-vin09t5:14_5": "Bhajjitasattuyo piṇḍetvā kato apakkasattumodakopi pavāretīti likhitaṁ.",
  "tika-vin09t5:14_6": "Sace avasiṭṭhaṁ natthi,",
  "tika-vin09t5:14_7": "na pavāreti. Kasmā?",
  "tika-vin09t5:14_8": "Asanasaṅkhātassa vippakatabhojanassa abhāvato.",
  "tika-vin09t5:15_0": "Akappiyamaṁsaṁ pana kiñcāpi paṭikkhipitabbaṭṭhāne ṭhitaṁ,",
  "tika-vin09t5:15_1": "khādiyamānaṁ pana maṁsabhāvaṁ na jahāti,",
  "tika-vin09t5:15_2": "tasmā pavāreti.",
  "tika-vin09t5:15_3": "Bhojanasālāya bhuñjanto ce attano apāpuṇanakoṭṭhāsaṁ abhihaṭaṁ paṭikkhipati,",
  "tika-vin09t5:15_4": "na pavāreti.",
  "tika-vin09t5:15_5": "Kāmaṁ paṭikkhipati,",
  "tika-vin09t5:15_6": "patte pana ārāmikā ākiranti,",
  "tika-vin09t5:15_7": "taṁ bhuñjituṁ na vaṭṭati.",
  "tika-vin09t5:15_8": "Idañhi buddhappaṭikuṭṭhāya anesanāya uppanneyeva saṅkhaṁ gacchati.",
  "tika-vin09t5:15_9": "Yathā hi saṅghato laddhaṁ piṇḍaṁ dussīlo deti,",
  "tika-vin09t5:15_10": "tañce paṭikkhipati,",
  "tika-vin09t5:15_11": "na pavāreti,",
  "tika-vin09t5:15_12": "evaṁsampadamidanti ca,",
  "tika-vin09t5:15_13": "vibhāgo lajjī ce deti,",
  "tika-vin09t5:15_14": "taṁ so na ajjhoharitukāmatāya paṭikkhipati,",
  "tika-vin09t5:15_15": "pavāretīti ca,",
  "tika-vin09t5:15_16": "“samaṁsarasaṁ samaccharasa”nti āpajjanato “maṁsarasa”nti vutte pana paṭikkhipato hoti,",
  "tika-vin09t5:15_17": "“maṁsassa rasaṁ maṁsarasa”nti ayaṁ viggaho nādhippetoti ca vuttaṁ.",
  "tika-vin09t5:15_18": "Bhattamissakaṁ yāguṁ āharitvā “yāguṁ gaṇhathā”ti vadati,",
  "tika-vin09t5:15_19": "na pavāreti.",
  "tika-vin09t5:15_20": "“Bhattaṁ gaṇhathā”ti vutte pavāreti. Kasmā?",
  "tika-vin09t5:15_21": "Yenāpucchito,",
  "tika-vin09t5:15_22": "tassa atthitāya.",
  "tika-vin09t5:15_23": "Ettha pana “yāgumissakaṁ gaṇhathā”ti vadati,",
  "tika-vin09t5:15_24": "tatra ce yāgu bahutarā vā hoti,",
  "tika-vin09t5:15_25": "samasamā vā.",
  "tika-vin09t5:15_26": "Bhattaṁ mandaṁ,",
  "tika-vin09t5:15_27": "na pavāreti.",
  "tika-vin09t5:15_28": "Yāgu ce mandā,",
  "tika-vin09t5:15_29": "bhattaṁ bahutaraṁ, pavāreti.",
  "tika-vin09t5:15_30": "Idañca sabbaaṭṭhakathāsu vuttattā na sakkā paṭikkhipituṁ.",
  "tika-vin09t5:15_31": "Kāraṇaṁ panettha duddasaṁ.",
  "tika-vin09t5:15_32": "“Bhattamissakaṁ gaṇhathā”ti vadati.",
  "tika-vin09t5:15_33": "Tatra bhattaṁ bahutaraṁ vā samakaṁ vā appataraṁ vā hoti,",
  "tika-vin09t5:15_34": "pavāreti eva.",
  "tika-vin09t5:15_35": "Bhattaṁ vā yāguṁ vā anāmasitvā “missakaṁ gaṇhathā”ti vadati.",
  "tika-vin09t5:15_36": "Tatra ce bhattaṁ bahutaraṁ,",
  "tika-vin09t5:15_37": "samakaṁ vā hoti, pavāreti.",
  "tika-vin09t5:15_38": "Appataraṁ na pavāreti.",
  "tika-vin09t5:15_39": "Taṁ sabbaṁ vīmaṁsitabbanti.",
  "tika-vin09t5:16_0": "Phalaṁvā kandamūlādi vā pañcahi samaṇakappehi kappiyaṁ akatanti ettha kappiyaṁ akārāpitehi kadaliphalādīhi",
  "tika-vin09t5:16_1": "saddhiṁ atirittaṁ kārāpetvāpi taṁ kadaliphalādiṁ ṭhapetvā avasesaṁ bhuñjituṁ vaṭṭati.",
  "tika-vin09t5:16_2": "Amissakarasattā puna tāni kappiyaṁ kārāpetvā aññasmiṁ bhājane ṭhapetvā kāretvā bhuñjituṁ vaṭṭati. Kasmā?",
  "tika-vin09t5:16_3": "Pubbe tesu vinayakammassa anāruḷhattāti vadanti.",
  "tika-vin09t5:17_0": "Patte rajaṁ patitaṁ appaṭiggahitameva hoti.",
  "tika-vin09t5:17_1": "Tasmā paṭiggahetvāva bhikkhā gaṇhitabbā.",
  "tika-vin09t5:17_2": "“Apaṭiggahetvā gaṇhato vinayadukkaṭa”nti vuttattā etamaññesampi na vaṭṭatīti vadanti.",
  "tika-vin09t5:17_3": "“Taṁ pana puna paṭiggahetvā bhuñjantassa anāpattī”ti etthāpi evameva.",
  "tika-vin09t5:17_4": "Imasmiṁ pana “atirittaṁ kataṁ anatirittakataṁ hotī”ti etthāpi evameva.",
  "tika-vin09t5:17_5": "Imasmiṁ pana “atirittaṁ kataṁ,",
  "tika-vin09t5:17_6": "anatirittaṁ kataṁ hotī”tiādīhi upaparikkhitvā vinicchayo veditabboti dīpitaṁ.",
  "tika-vin09t5:17_7": "Alametaṁ sabbanti idampi te adhikaṁ,",
  "tika-vin09t5:17_8": "ito aññaṁ na lacchasīti attho.",
  "tika-vin09t5:18_0": "Āhāratthāyāti vikāle evāti eke.",
  "tika-vin09t5:18_1": "“Paṭhamakathinasadisāni.",
  "tika-vin09t5:18_2": "Idaṁ pana kiriyākiriya”nti pāṭho.",
  "tika-vin09t5:18_3": "Kāyakammaṁ ajjhoharaṇato.",
  "tika-vin09t5:18_4": "Vacīkammaṁ vācāya “atirittaṁ karotha,",
  "tika-vin09t5:18_5": "bhante”ti akārāpanatoti veditabbaṁ.",
  "tika-vin09t5:19_0": "Paṭhamapavāraṇāsikkhāpadavaṇṇanā niṭṭhitā.",
  "tika-vin09t5:20_0": "6. Dutiyapavāraṇāsikkhāpadavaṇṇanā",
  "tika-vin09t5:21_0": "“Bhuttasmiṁ pācittiya”nti mātikāyaṁ vuttattā “bhojanapariyosāne pācittiya”nti vuttaṁ,",
  "tika-vin09t5:21_1": "na ajjhohāre ajjhohāre.",
  "tika-vin09t5:22_0": "Dutiyapavāraṇāsikkhāpadavaṇṇanā niṭṭhitā.",
  "tika-vin09t5:23_0": "7. Vikālabhojanasikkhāpadavaṇṇanā",
  "tika-vin09t5:24_0": "Jambudīpassa kālena paricchedoti evaṁ kira.",
  "tika-vin09t5:25_0": "Vikālabhojanasikkhāpadavaṇṇanā niṭṭhitā.",
  "tika-vin09t5:26_0": "8. Sannidhikārakasikkhāpadavaṇṇanā",
  "tika-vin09t5:27_0": "“Duddhotohotī”tiādinā nayena idha vuttattā, “duddhotaṁ pattaṁ dhovitvā puna",
  "tika-vin09t5:28_0": "Tattha acchodakaṁ vā āsiñcitvā,",
  "tika-vin09t5:28_1": "aṅguliyā vā ghaṁsitvā nisnehabhāvo jānitabbo”ti samantapāsādikāyaṁ vuttattā ca mattikāpattassa kapālena",
  "tika-vin09t5:28_2": "pīto sneho sannidhiṁ karotīti siddhanti likhitaṁ.",
  "tika-vin09t5:28_3": "Sayaṁ paṭiggahetvā apariccattamevāti ettha apariccattaṁ nāma anupasampannānaṁ nirapekkhaapariccattaṁ avijahitaṁ.",
  "tika-vin09t5:28_4": "“Paṭiggahaṇanti ettha paṭiggahitabhāvamavijahitameva sannidhiṁ janetī”ti dhammasiritthero,",
  "tika-vin09t5:28_5": "taṁ “paṭiggaṇhāti,",
  "tika-vin09t5:28_6": "āpatti dukkaṭassā”ti pāḷiyā virujjhati.",
  "tika-vin09t5:28_7": "Tassa pana puna paṭiggaṇhanakiccābhāvato vīmaṁsitabbaṁ.",
  "tika-vin09t5:29_0": "Sannidhikārakasikkhāpadavaṇṇanā niṭṭhitā.",
  "tika-vin09t5:30_0": "9. Paṇītabhojanasikkhāpadavaṇṇanā",
  "tika-vin09t5:31_0": "“Tesaṁ maṁsañca khīradadhīni ca idha adhippetānī”ti idaṁ pācittiyavatthuparicchedo,",
  "tika-vin09t5:31_1": "na pana kappiyakhīrādiparicchedo,",
  "tika-vin09t5:31_2": "tasmā yassa kassaci khīrādīni vaṭṭantīti ca,",
  "tika-vin09t5:31_3": "“mahānāmasikkhāpadena kāretabbo”ti saṅghavasena pavārite bhesajjatthāya sappiādibhesajjapañcakaṁ viññāpeti ce,",
  "tika-vin09t5:31_4": "tattha “na bhesajjakaraṇīyena bhesajjaṁ viññāpetī”ti ettha saṅgahaṁ gacchati,",
  "tika-vin09t5:31_5": "tasmā “tena pācittiya”nti ca likhitaṁ.",
  "tika-vin09t5:32_0": "Paṇītabhojanasikkhāpadavaṇṇanā niṭṭhitā.",
  "tika-vin09t5:33_0": "10. Dantaponasikkhāpadavaṇṇanā",
  "tika-vin09t5:34_0": "“Sarīrāvayavenā”ti vuttattā mukhena paṭiggahaṇaṁ anuññātaṁ.",
  "tika-vin09t5:34_1": "“Ciñcādipattesu bhūmiyaṁ atthatesu na vaṭṭati,",
  "tika-vin09t5:34_2": "kallakhette tattha vaṭṭatī”ti ca,",
  "tika-vin09t5:34_3": "“sāmaṁ gahetvā”ti iminā na kevalaṁ sappadaṭṭhaṁyeva,",
  "tika-vin09t5:34_4": "aññampi daṭṭhaṁ viseseti.",
  "tika-vin09t5:34_5": "Sāmaṁ gahetvā paribhuñjituṁ vaṭṭatī”ti ca likhitaṁ.",
  "tika-vin09t5:35_0": "Dantaponasikkhāpadavaṇṇanā niṭṭhitā.",
  "tika-vin09t5:36_0": "Bhojanavaggo catuttho.",
  "tika-vin09t5:37_0": "5. Acelakavaggo",
  "tika-vin09t5:38_0": "1. Acelakasikkhāpadavaṇṇanā",
  "tika-vin09t5:39_0": "Acelakādayo yasmā, titthiyāva matā idha;",
  "tika-vin09t5:40_0": "Tasmā titthiyanāmena, tikacchedo kato tato.",
  "tika-vin09t5:41_0": "Atitthiyassa naggassa, tathā titthiyaliṅgino;",
  "tika-vin09t5:42_0": "Gahaṭṭhassāpi bhikkhussa, kappatīti vinicchayo.",
  "tika-vin09t5:43_0": "Atitthiyassa cittena, titthiyassa ca liṅgino;",
  "tika-vin09t5:44_0": "Sotāpannādino dātuṁ, kappatītīdha no mati.",
  "tika-vin09t5:45_0": "Acelakasikkhāpadavaṇṇanā niṭṭhitā.",
  "tika-vin09t5:46_0": "3. Sabhojanasikkhāpadavaṇṇanā",
  "tika-vin09t5:47_0": "Anupavisitvā nisīdanacittena sacittakatāti veditabbā.",
  "tika-vin09t5:48_0": "Sabhojanasikkhāpadavaṇṇanā niṭṭhitā.",
  "tika-vin09t5:49_0": "4-5. Rahopaṭicchannarahonisajjasikkhāpadavaṇṇanā",
  "tika-vin09t5:50_0": "Catutthaṁ paṭhamāniyate,",
  "tika-vin09t5:50_1": "pañcamaṁ dutiyāniyate vuttanayameva.",
  "tika-vin09t5:50_2": "Idha pañcamaṁ upanandassa catutthaṁ hoti.",
  "tika-vin09t5:51_0": "Rahopaṭicchannarahonisajjasikkhāpadavaṇṇanā niṭṭhitā.",
  "tika-vin09t5:52_0": "6. Cārittasikkhāpadavaṇṇanā",
  "tika-vin09t5:53_0": "Sabhattosamānoti nimantanabhattoti porāṇā.",
  "tika-vin09t5:53_1": "Santaṁ bhikkhuṁ,",
  "tika-vin09t5:53_2": "anāpucchā,",
  "tika-vin09t5:53_3": "purebhattaṁ pacchābhattaṁ,",
  "tika-vin09t5:53_4": "aññatra samayāti ayamettha catubbidhā anupaññatti.",
  "tika-vin09t5:53_5": "Tattha samayā dve samayā.",
  "tika-vin09t5:53_6": "Bhattiyagharanti nimantitassa gharaṁ vā salākābhattādidāyakānaṁ vā gharaṁ.",
  "tika-vin09t5:53_7": "“Samuṭṭhānādīni paṭhamakathinasadisāni,",
  "tika-vin09t5:53_8": "idaṁ pana kiriyākiriya”nti pāṭho,",
  "tika-vin09t5:53_9": "“idha nimantanā akappiyanimantanā”ti eke.",
  "tika-vin09t5:54_0": "Purebhattañca piṇḍāya, caritvā yadi bhuñjati;",
  "tika-vin09t5:55_0": "Siyā paramparāpatti, pacchābhattaṁ na sā siyā.",
  "tika-vin09t5:56_0": "Pacchābhattañca gamiko, pubbagehaṁ yadi gacche;",
  "tika-vin09t5:57_0": "Eke āpattiyevāti, anāpattīti ekacce.",
  "tika-vin09t5:58_0": "Kulantarassokkamane, āpattimatayo hi te;",
  "tika-vin09t5:59_0": "Samānabhattapaccāsā, iti āhu idhāpare.",
  "tika-vin09t5:60_0": "Matā gaṇikabhattena, samenti naṁ nimantane;",
  "tika-vin09t5:61_0": "Vissajjanaṁ samānanti, eke sammukhatāpare.",
  "tika-vin09t5:62_0": "Sanniṭṭhānatthikeheva, vicāretabbabhedato;",
  "tika-vin09t5:63_0": "Viññū cārittamicceva, sikkhāpadamidaṁ vidū. ;",
  "tika-vin09t5:64_0": "Cārittasikkhāpadavaṇṇanā niṭṭhitā.",
  "tika-vin09t5:65_0": "7. Mahānāmasikkhāpadavaṇṇanā",
  "tika-vin09t5:66_0": "Paṇītabhojanasikkhāpade “mahānāmasikkhāpadena kāretabbo”ti yaṁ vuttaṁ,",
  "tika-vin09t5:66_1": "tassattho saṅghavasena pavārite bhesajjatthāya sappiādibhesajjapañcakaṁ viññāpeti ce,",
  "tika-vin09t5:66_2": "“nabhesajjena karaṇīyena bhesajjaṁ viññāpetī”ti vacanena pācittiyanti likhitaṁ.",
  "tika-vin09t5:66_3": "“Tayā imināva pavāritamhā,",
  "tika-vin09t5:66_4": "amhākañca iminā ca iminā ca attho”ti yathābhūtaṁ ācikkhitvā viññāpetuṁ gilānova labhati,",
  "tika-vin09t5:66_5": "na itaroti ca,",
  "tika-vin09t5:66_6": "“aññassa atthāyā”ti assa ñātakappavārite,",
  "tika-vin09t5:66_7": "attano vā ñātakappavāriteti atthoti ca,",
  "tika-vin09t5:66_8": "“apariyantappavāraṇāya pavārite”ti saṅghavasena,",
  "tika-vin09t5:66_9": "puggalavasena ca pavāretvā dāyakā.",
  "tika-vin09t5:66_10": "Tasmā “saṅghappavāraṇatā”ti vatvā “puggalappavāraṇatā”ti na vuttanti ca,",
  "tika-vin09t5:66_11": "“pariyantātikkamo”ti vacanena gilāno gahito,",
  "tika-vin09t5:66_12": "tasmā “gilānāgilānatā”ti na vuttaṁ.",
  "tika-vin09t5:66_13": "Evaṁ santepi “saṅghappavāraṇāya pavāraṇatā”ti pāṭhoti ca likhitaṁ,",
  "tika-vin09t5:66_14": "vīmaṁsitabbaṁ.",
  "tika-vin09t5:67_0": "Mahānāmasikkhāpadavaṇṇanā niṭṭhitā.",
  "tika-vin09t5:68_0": "8. Uyyuttasenāsikkhāpadavaṇṇanā",
  "tika-vin09t5:69_0": "Hatthiādīsu ekamekanti antamaso ekapurisāruḷhahatthimpi,",
  "tika-vin09t5:69_1": "ekaṁ sarahatthaṁ purisampi.",
  "tika-vin09t5:69_2": "Samuṭṭhānādīni eḷakalomasadisāni,",
  "tika-vin09t5:69_3": "idaṁ pana lokavajjaṁ,",
  "tika-vin09t5:69_4": "akusalacittaṁ tivedana”nti pāṭho.",
  "tika-vin09t5:70_0": "Uyyuttasenāsikkhāpadavaṇṇanā niṭṭhitā.",
  "tika-vin09t5:71_0": "9. Senāvāsasikkhāpadavaṇṇanā",
  "tika-vin09t5:72_0": "Kenaci palibuddhassāti verikena vā issarena vā kenaci ruddhassa.",
  "tika-vin09t5:72_1": "Senāparikkhepena vā parikkhepārahaṭṭhānena vā sañcaraṇaṭṭhānapariyantena vā paricchinditabbā.",
  "tika-vin09t5:73_0": "Senāvāsasikkhāpadavaṇṇanā niṭṭhitā.",
  "tika-vin09t5:74_0": "Acelakavaggo pañcamo.",
  "tika-vin09t5:75_0": "6. Surāpānavaggo",
  "tika-vin09t5:76_0": "1. Surāpānasikkhāpadavaṇṇanā",
  "tika-vin09t5:77_0": "“Surā”ti vā “na vaṭṭatī”ti vā jānitvā pivane akusalamevāti likhitaṁ.",
  "tika-vin09t5:77_1": "Akusalacittanti yebhuyyena taṁ sandhāya kira vuttaṁ.",
  "tika-vin09t5:77_2": "Atha kasmā vinayaṭṭhakathāyaṁ “akusaleneva pātabbatāyā”ti vuttanti ce?",
  "tika-vin09t5:77_3": "Sacittakapakkhe akusaleneva pātabbatāyāti.",
  "tika-vin09t5:78_0": "Surāpānasikkhāpadavaṇṇanā niṭṭhitā.",
  "tika-vin09t5:79_0": "2. Aṅgulipatodakasikkhāpadavaṇṇanā",
  "tika-vin09t5:80_0": "Kāyasaṁsaggasaṅghādisesāpattibhāve samānepi bhikkhuniyāpi anupasampannepi dukkaṭaṁ,",
  "tika-vin09t5:80_1": "upasampanne eva pācittiyanti evaṁ puggalāpekkhaṁ dassetuṁ “aṅgulipatodake pācittiya”nti vuttaṁ.",
  "tika-vin09t5:80_2": "Sati karaṇīyeti ettha purisaṁ sati karaṇīye āmasatoti adhippāyo,",
  "tika-vin09t5:80_3": "na itthiṁ.",
  "tika-vin09t5:81_0": "Aṅgulipatodakasikkhāpadavaṇṇanā niṭṭhitā.",
  "tika-vin09t5:82_0": "3. Hasadhammasikkhāpadavaṇṇanā",
  "tika-vin09t5:83_0": "“Cikkhallaṁ vā”ti vacanato sakkharampi khipanakīḷāya kīḷato dukkaṭameva.",
  "tika-vin09t5:83_1": "Uparigopphake pācittiyaṁ,",
  "tika-vin09t5:83_2": "aññattha dukkaṭanti pācittiyavatthuatthavasena “udake hasadhamme pācittiya”nti vuttaṁ.",
  "tika-vin09t5:84_0": "Idaṁ saññāvimokkhaṁ ce, tikapācittiyaṁ kathaṁ;",
  "tika-vin09t5:85_0": "Kīḷitaṁva akīḷāti, micchāgāhena taṁ siyā.",
  "tika-vin09t5:86_0": "Ettāvatā kathaṁ kīḷā, iti kīḷāyaṁ evāyaṁ;",
  "tika-vin09t5:87_0": "Akīḷāsaññī hotettha, vinayatthaṁ samādaye.",
  "tika-vin09t5:88_0": "Ekantākusalo yasmā, kīḷāyābhiratamano;",
  "tika-vin09t5:89_0": "Tasmā akusalaṁ cittaṁ, ekamevettha labbhatīti. ;",
  "tika-vin09t5:90_0": "Hasadhammasikkhāpadavaṇṇanā niṭṭhitā.",
  "tika-vin09t5:91_0": "4. Anādariyasikkhāpadavaṇṇanā",
  "tika-vin09t5:92_0": "Tassavacananti “ayaṁ ukkhittako vā vambhito vā garahito vā imassa vacanaṁ akataṁ bhavissatī”ti anādariyaṁ karoti.",
  "tika-vin09t5:92_1": "Dhammanti kathāyaṁ dhammo nasseyya vā vinasseyya vā antaradhāyeyya vā,",
  "tika-vin09t5:92_2": "taṁ vā asikkhitukāmo anādariyaṁ karoti.",
  "tika-vin09t5:92_3": "“Lokavajjaṁ atikkamitvā ‘idaṁ amhākaṁ ācariyuggaho’ti vadantassa na vaṭṭatī”ti likhitaṁ.",
  "tika-vin09t5:93_0": "Anādariyasikkhāpadavaṇṇanā niṭṭhitā.",
  "tika-vin09t5:94_0": "6. Jotisikkhāpadavaṇṇanā",
  "tika-vin09t5:95_0": "“Visibbanāpekkho”ti vuttattā aññassa vaṭṭati, aññesañca.",
  "tika-vin09t5:96_0": "Jotinekamaneke vā, jālenti munayo saha;",
  "tika-vin09t5:97_0": "Eko sopeti nāneko, adhippāyavisesato.",
  "tika-vin09t5:98_0": "Jotisikkhāpadavaṇṇanā niṭṭhitā.",
  "tika-vin09t5:99_0": "8. Dubbaṇṇakaraṇasikkhāpadavaṇṇanā",
  "tika-vin09t5:100_0": "Morakkhimaṇḍalamaṅgulapiṭṭhīnanti na ekantato, adhikaṁ,",
  "tika-vin09t5:100_1": "orañcāti vadanti.",
  "tika-vin09t5:100_2": "Ekakoṇepi vaṭṭati,",
  "tika-vin09t5:100_3": "evaṁ yattha katthaci ekabindupi vaṭṭatīti.",
  "tika-vin09t5:101_0": "Dubbaṇṇakaraṇasikkhāpadavaṇṇanā niṭṭhitā.",
  "tika-vin09t5:102_0": "9. Vikappanasikkhāpadavaṇṇanā",
  "tika-vin09t5:103_0": "“Samuṭṭhānādīni paṭhamakathinasadisāni,",
  "tika-vin09t5:103_1": "idaṁ pana kiriyākiriya”nti pāṭho.",
  "tika-vin09t5:103_2": "Ettha paribhogena kāyakammaṁ.",
  "tika-vin09t5:103_3": "Apaccuddharaṇena vacīkammaṁ.",
  "tika-vin09t5:104_0": "Vikappanasikkhāpadavaṇṇanā niṭṭhitā.",
  "tika-vin09t5:105_0": "10. Apanidhānasikkhāpadavaṇṇanā",
  "tika-vin09t5:106_0": "Sasūcike sūcighare sūcigaṇanāya āpattiyoti porāṇā.",
  "tika-vin09t5:107_0": "Apanidhānasikkhāpadavaṇṇanā niṭṭhitā.",
  "tika-vin09t5:108_0": "Surāpānavaggo chaṭṭho.",
  "tika-vin09t5:109_0": "7. Sappāṇakavaggo",
  "tika-vin09t5:110_0": "1. Sañciccasikkhāpadavaṇṇanā",
  "tika-vin09t5:111_0": "Vatthugaṇanāya kammabandhagaṇanācetanāmāraṇānaṁ,",
  "tika-vin09t5:111_1": "na kammabandhagaṇanāya cetanāmāraṇā.",
  "tika-vin09t5:111_2": "Ettha ekacetanāya bahupāṇakā marantīti ayaṁ vibhāgo veditabbo.",
  "tika-vin09t5:112_0": "Sañciccasikkhāpadavaṇṇanā niṭṭhitā.",
  "tika-vin09t5:113_0": "2. Sappāṇakasikkhāpadavaṇṇanā",
  "tika-vin09t5:114_0": "Sappāṇakanti pāṇakānaṁ maraṇavasena pācittiyaṁ,",
  "tika-vin09t5:114_1": "na sappāṇakaudakaparibhogavasena pācittiyaṁ,",
  "tika-vin09t5:114_2": "tasmā eva “paṇṇattivajja”nti vuttaṁ.",
  "tika-vin09t5:114_3": "Asuddhacittattā pācittiyaṁ,",
  "tika-vin09t5:114_4": "suddhacitte anāpatti.",
  "tika-vin09t5:114_5": "Padīpujjalane viya paṇṇattivajjatā vuttāti likhitaṁ.",
  "tika-vin09t5:115_0": "Jale pakkhipanaṁ pubbaṁ, jalappavesanaṁ idaṁ;",
  "tika-vin09t5:116_0": "Evaṁ ubhinnaṁ nānāttaṁ, ñeyyaṁ ñāṇavatā sadāti.",
  "tika-vin09t5:117_0": "Sappāṇakasikkhāpadavaṇṇanā niṭṭhitā.",
  "tika-vin09t5:118_0": "5. Ūnavīsativassasikkhāpadavaṇṇanā",
  "tika-vin09t5:119_0": "Aññaṁ upasampādetīti –",
  "tika-vin09t5:120_0": "Upajjhāyo sace sāmaṁ, kammavācañca sāveti;",
  "tika-vin09t5:121_0": "Kammaṁ ruhati icceke, neti vinayakovido.",
  "tika-vin09t5:122_0": "Dukkaṭaṁ vihitaṁ yasmā, ācariyassa gaṇassa ca;",
  "tika-vin09t5:123_0": "Tasmā bhinnāva ācariya-upajjhāyā visuṁ idhāti.",
  "tika-vin09t5:124_0": "Ūnavīsativassasikkhāpadavaṇṇanā niṭṭhitā.",
  "tika-vin09t5:125_0": "7. Saṁvidhānasikkhāpadavaṇṇanā",
  "tika-vin09t5:126_0": "Idha ekatoupasampannā,",
  "tika-vin09t5:126_1": "sikkhamānā,",
  "tika-vin09t5:126_2": "sāmaṇerīti imā tissopi saṅgahaṁ gacchanti,",
  "tika-vin09t5:126_3": "imāsaṁ pana tissannaṁ samayo rakkhati,",
  "tika-vin09t5:126_4": "ayamimāsaṁ,",
  "tika-vin09t5:126_5": "mātugāmassa ca visesoti veditabbaṁ.",
  "tika-vin09t5:127_0": "Saṁvidhānasikkhāpadavaṇṇanā niṭṭhitā.",
  "tika-vin09t5:128_0": "9. Ukkhittasambhogasikkhāpadavaṇṇanā",
  "tika-vin09t5:129_0": "“Taṁdiṭṭhiṁ appaṭinissaṭṭhenāti laddhinānāsaṁvāsakaṁ sandhāyā”ti likhitaṁ.",
  "tika-vin09t5:129_1": "Ticittanti ettha vipākābyākatacittena sahaseyyaṁ kappeyyāti evamattho daṭṭhabbo.",
  "tika-vin09t5:129_2": "Aññathā sacittakattā sikkhāpadassa kiriyābyākataṁ sandhāya na yujjati.",
  "tika-vin09t5:130_0": "Ukkhittasambhogasikkhāpadavaṇṇanā niṭṭhitā.",
  "tika-vin09t5:131_0": "10. Kaṇṭakasikkhāpadavaṇṇanā",
  "tika-vin09t5:132_0": "“Ayaṁ samaṇuddeso pārājiko hoti.",
  "tika-vin09t5:132_1": "Sace taṁ diṭṭhiṁ paṭinissajjati,",
  "tika-vin09t5:132_2": "saṅghassa ārocetvā saṅghānumatiyā pabbājetabbo”ti porāṇagaṇṭhipade vuttaṁ,",
  "tika-vin09t5:132_3": "taṁ na yuttaṁ.",
  "tika-vin09t5:132_4": "Daṇḍakammanāsanā hi idhādhippetā.",
  "tika-vin09t5:132_5": "Yadi so pārājiko hoti,",
  "tika-vin09t5:132_6": "liṅganāsanā nāma siyā.",
  "tika-vin09t5:132_7": "“Te paṭisevato nālaṁ antarāyāyā”ti ca diṭṭhi satthari asatthādidiṭṭhi na hoti.",
  "tika-vin09t5:132_8": "Sace sā yassa uppajjati,",
  "tika-vin09t5:132_9": "so pārājiko hoti,",
  "tika-vin09t5:132_10": "tasmimpi evameva paṭipajjitabbaṁ,",
  "tika-vin09t5:132_11": "saṁvare atiṭṭhanto liṅganāsanāya nāsetabboti ācariyassa takko.",
  "tika-vin09t5:133_0": "Kaṇṭakasikkhāpadavaṇṇanā niṭṭhitā.",
  "tika-vin09t5:134_0": "Sappāṇakavaggo sattamo.",
  "tika-vin09t5:135_0": "8. Sahadhammikavaggo",
  "tika-vin09t5:136_0": "4. Pahārasikkhāpadavaṇṇanā",
  "tika-vin09t5:137_0": "Aṅgesu na mokkhādhippāyatā viya amaraṇādhippāyatā vattabbāti ce?",
  "tika-vin09t5:137_1": "Na vattabbā. Kasmā?",
  "tika-vin09t5:137_2": "Yo bhikkhu sayaṁ pahāraṁ dātukāmo,",
  "tika-vin09t5:137_3": "so adhippāyena tassa maraṇe payogavirahovāti katvā amaraṇādhikārattā kevalaṁ amaraṇādhippāyo eva soti tā viya tā na vuttā.",
  "tika-vin09t5:137_4": "Mokkhādhippāyassa pana kopo natthi,",
  "tika-vin09t5:137_5": "tasmā anāpattīti vuttaṁ.",
  "tika-vin09t5:138_0": "Pahārasikkhāpadavaṇṇanā niṭṭhitā.",
  "tika-vin09t5:139_0": "5. Talasattikasikkhāpadavaṇṇanā",
  "tika-vin09t5:140_0": "Talameva talasattikaṁ.",
  "tika-vin09t5:140_1": "“Pothanasamatthaṭṭhena sattika”nti eke.",
  "tika-vin09t5:140_2": "Yasmā paharitukāmatāya paharato purimena pācittiyaṁ,",
  "tika-vin09t5:140_3": "kevalaṁ uccāretukāmatāya uggiraṇamatte kate iminā pācittiyaṁ.",
  "tika-vin09t5:140_4": "Iminā pana virajjhitvā pahāro dinno,",
  "tika-vin09t5:140_5": "tasmā napaharitukāmatāya dinnattā dukkaṭaṁ.",
  "tika-vin09t5:140_6": "Kimidaṁ dukkaṭaṁ pahārapaccayā,",
  "tika-vin09t5:140_7": "udāhu uggiraṇapaccayāti?",
  "tika-vin09t5:140_8": "Pahārapaccayā eva dukkaṭaṁ,",
  "tika-vin09t5:140_9": "purimaṁ uggiraṇapaccayā pācittiyanti sadukkaṭaṁ pācittiyaṁ yujjati.",
  "tika-vin09t5:140_10": "Purimañhi uggiraṇaṁ,",
  "tika-vin09t5:140_11": "pacchā pahāro.",
  "tika-vin09t5:140_12": "Na ca pacchimaṁ pahāraṁ nissāya purimaṁ uggiraṇaṁ anāpattivatthukaṁ bhavitumarahatīti no takkoti ācariyo.",
  "tika-vin09t5:141_0": "Talasattikasikkhāpadavaṇṇanā niṭṭhitā.",
  "tika-vin09t5:142_0": "7. Sañciccasikkhāpadavaṇṇanā",
  "tika-vin09t5:143_0": "Paro kukkuccaṁ uppādetu vā, mā vā,",
  "tika-vin09t5:143_1": "taṁ appamāṇaṁ.",
  "tika-vin09t5:143_2": "“Kukkuccupādana”nti tatiyamaṅgaṁ tassa adhippāyavasena vuttanti veditabbaṁ.",
  "tika-vin09t5:144_0": "Sañciccasikkhāpadavaṇṇanā niṭṭhitā.",
  "tika-vin09t5:145_0": "8. Upassutisikkhāpadavaṇṇanā",
  "tika-vin09t5:146_0": "Upassutinti yathā upakujjhaṁ “samīpakujjha”nti vuccati,",
  "tika-vin09t5:146_1": "tathā upassuti “samīpassutī”ti veditabbā.",
  "tika-vin09t5:146_2": "Yattha ṭhito suṇāti,",
  "tika-vin09t5:146_3": "taṁ ṭhānanti attho.",
  "tika-vin09t5:146_4": "Sutīti panettha paresaṁ vacanasaddo ca.",
  "tika-vin09t5:146_5": "So hi suyyatīti suti nāma.",
  "tika-vin09t5:146_6": "Upasuyyati vā etthāti upassuti.",
  "tika-vin09t5:146_7": "Okāso hi suti nāma.",
  "tika-vin09t5:146_8": "Imesaṁ sutvāti ettha “vacana”nti pāṭhaseso.",
  "tika-vin09t5:147_0": "Samuṭṭhānādīni atītadvayasadisānīti na gahetabbāni.",
  "tika-vin09t5:147_1": "Theyyasatthasamuṭṭhānaṁ.",
  "tika-vin09t5:147_2": "Siyā kiriyaṁ gantvā savane.",
  "tika-vin09t5:147_3": "Siyā akiriyaṁ ṭhitaṭṭhānaṁ āgantvā vadantānaṁ ajānāpanavasena samuṭṭhānato.",
  "tika-vin09t5:147_4": "“Saññāvimokkhaṁ,",
  "tika-vin09t5:147_5": "sacittakaṁ,",
  "tika-vin09t5:147_6": "lokavajjaṁ,",
  "tika-vin09t5:147_7": "kāyakammaṁ,",
  "tika-vin09t5:147_8": "vacīkammaṁ,",
  "tika-vin09t5:147_9": "akusalacittaṁ,",
  "tika-vin09t5:147_10": "dukkhavedana”nti likhitaṁ.",
  "tika-vin09t5:148_0": "Upassutisikkhāpadavaṇṇanā niṭṭhitā.",
  "tika-vin09t5:149_0": "9. Kammappaṭibāhanasikkhāpadavaṇṇanā",
  "tika-vin09t5:150_0": "Appamattakavissajjanakena pana cīvaraṁ karontassa senāsanakkhandhakavaṇṇanāyaṁ vuttappabhedāni sūciādīni anapaloketvāpi dātabbāni.",
  "tika-vin09t5:150_1": "Tato atirekaṁ dentena apalokanakammaṁ kātabbaṁ.",
  "tika-vin09t5:150_2": "Evaṁ kataṁ pana apalokanaṁ kammalakkhaṇamevāti adhippāyo.",
  "tika-vin09t5:150_3": "Evaṁ sabbattha kammalakkhaṇaṁ veditabbaṁ.",
  "tika-vin09t5:150_4": "Gāmasīmāvihāresu osāraṇādīni saṅghakammāniyeva na vaṭṭanti.",
  "tika-vin09t5:150_5": "Vissajjiyavebhaṅgiyāni pana vaṭṭanti.",
  "tika-vin09t5:150_6": "“Saṅghassa santaka”nti sāmaññato avatvā “imasmiṁ vihāre saṅghassa santaka”nti apaloketabbanti ca,",
  "tika-vin09t5:150_7": "“samuṭṭhānādīni adinnādānasadisāni,",
  "tika-vin09t5:150_8": "idaṁ pana dukkhavedana”nti pāṭhoti ca likhitaṁ.",
  "tika-vin09t5:151_0": "Kammappaṭibāhanasikkhāpadavaṇṇanā niṭṭhitā.",
  "tika-vin09t5:152_0": "10. Chandaṁadatvāgamanasikkhāpadavaṇṇanā",
  "tika-vin09t5:153_0": "Sannipātaṁ anāgantvā ce chandaṁ na deti,",
  "tika-vin09t5:153_1": "anāpattīti eke.",
  "tika-vin09t5:153_2": "Dukkaṭanti eke dhammakammantarāyakaraṇādhippāyattā.",
  "tika-vin09t5:154_0": "Chandaṁadatvāgamanasikkhāpadavaṇṇanā niṭṭhitā.",
  "tika-vin09t5:155_0": "11. Dubbalasikkhāpadavaṇṇanā",
  "tika-vin09t5:156_0": "Akappiyena vāti suvaṇṇarajatamayamañcādinā.",
  "tika-vin09t5:156_1": "Kappiyamañco sampaṭicchitabboti “saṅghassa demā”ti dinnaṁ sandhāya vuttaṁ,",
  "tika-vin09t5:156_2": "tehi pana “vihārassa demā”ti vutte suvaṇṇarajatamayādiakappiyamañcāpi sampaṭicchitabbāti ca,",
  "tika-vin09t5:156_3": "“arañjaro bahuudakagaṇhanako”ti ca,",
  "tika-vin09t5:156_4": "“saṅghikapaabhogena vāti sace ārāmikādayo paṭisāmetvā paṭidenti,",
  "tika-vin09t5:156_5": "paribhuñjituṁ vaṭṭatī”ti ca,",
  "tika-vin09t5:156_6": "“kaṁsalohādibhājanaṁ saṅghassa dinnampi pārihāriyaṁ na vaṭṭatī”ti samantapāsādikāyaṁ vuttattā attano hatthena gahetvā paṭisāmituṁ na labhatīti ca,",
  "tika-vin09t5:156_7": "“vedhako kāyabandhanassāti vadantī”ti ca,",
  "tika-vin09t5:156_8": "“hiṅgu hiṅguliharitālamanosilā añjanānī”ti pāṭhoti ca,",
  "tika-vin09t5:156_9": "“dārumayo vā…pe…",
  "tika-vin09t5:156_10": "apādakopi samuggo”ti pāṭhoti ca,",
  "tika-vin09t5:156_11": "“dārumayo tumboti dārumayo udakatumbo”ti ca,",
  "tika-vin09t5:156_12": "“thambhatulāsopānaphalakādīsū”ti ca likhitaṁ.",
  "tika-vin09t5:157_0": "Dubbalasikkhāpadavaṇṇanā niṭṭhitā.",
  "tika-vin09t5:158_0": "12. Pariṇāmanasikkhāpadavaṇṇanā",
  "tika-vin09t5:159_0": "Eko bhikkhu ukkhittakassa dātukāmo hoti,",
  "tika-vin09t5:159_1": "tassa dānaṁ nivāretvā aññassa dāpeti, anāpatti.",
  "tika-vin09t5:159_2": "Tathā saddhādeyyavinipātanaṁ karontassa dāpeti,",
  "tika-vin09t5:159_3": "attano nissitakā itthannāmassa pattaṁ dātukāmā āpucchanti,",
  "tika-vin09t5:159_4": "“visabhāgo eso,",
  "tika-vin09t5:159_5": "sabhāgassa dehī”ti vadati.",
  "tika-vin09t5:159_6": "Anāpatti attano bhārabhūtattā.",
  "tika-vin09t5:159_7": "Tassa pana dātukāmaṁ aññassa dāpeti,",
  "tika-vin09t5:159_8": "āpatti eva.",
  "tika-vin09t5:159_9": "Sabbattha āpucchitvā dātukāmaṁ yathāsukhaṁ vicāretuṁ labhati.",
  "tika-vin09t5:160_0": "Pariṇāmanasikkhāpadavaṇṇanā niṭṭhitā.",
  "tika-vin09t5:161_0": "Sahadhammikavaggo aṭṭhamo.",
  "tika-vin09t5:162_0": "9. Ratanavaggo",
  "tika-vin09t5:163_0": "1. Antepurasikkhāpadavaṇṇanā",
  "tika-vin09t5:164_0": "Asayanighareti parikkhittassa bahibhūtesu rukkhamūlādīsu.",
  "tika-vin09t5:164_1": "“Sace khattiyova hoti,",
  "tika-vin09t5:164_2": "nābhisitto,",
  "tika-vin09t5:164_3": "abhisittova hoti,",
  "tika-vin09t5:164_4": "na khattiyo,",
  "tika-vin09t5:164_5": "rakkhatī”ti ācariyo “khattiyatā,",
  "tika-vin09t5:164_6": "abhisittatā”ti āpattiyā aṅgabhāvena vuttattā.",
  "tika-vin09t5:164_7": "Samuṭṭhānādīni paṭhamakathinasadisāni,",
  "tika-vin09t5:164_8": "idaṁ pana kiriyākiriya”nti pāṭho.",
  "tika-vin09t5:165_0": "Antepurasikkhāpadavaṇṇanā niṭṭhitā.",
  "tika-vin09t5:166_0": "2. Ratanasikkhāpadavaṇṇanā",
  "tika-vin09t5:167_0": "Sabbopi kathāmaggo bhaṇḍāgārikasīsena nikkhipanaṁ, gopanañca paṭikkhipitvā pavatto.",
  "tika-vin09t5:168_0": "Ratanasikkhāpadavaṇṇanā niṭṭhitā.",
  "tika-vin09t5:169_0": "3. Vikālagāmappavesanasikkhāpadavaṇṇanā",
  "tika-vin09t5:170_0": "“Santaṁ bhikkhu”nti ca “anāpucchā”ti ca “tathārūpā accāyikāti ca imāti ettha tisso”ti pāṭho.",
  "tika-vin09t5:170_1": "“Samuṭṭhānādīni kathinasadisāni,",
  "tika-vin09t5:170_2": "idaṁ pana kiriyākiriya”nti pāṭho.",
  "tika-vin09t5:171_0": "Vikālagāmappavesanasikkhāpadavaṇṇanā niṭṭhitā.",
  "tika-vin09t5:172_0": "4. Sūcigharasikkhāpadavaṇṇanā",
  "tika-vin09t5:173_0": "Taṁassāti taṁ bhedanakaṁ assa pācittiyassa atthi paṭhamaṁ bhedanaṁ katvā pacchā desetabbattā.",
  "tika-vin09t5:173_1": "Esa nayo itaresupi.",
  "tika-vin09t5:173_2": "Vāsijaṭeti vāsidaṇḍake.",
  "tika-vin09t5:174_0": "Sūcigharasikkhāpadavaṇṇanā niṭṭhitā.",
  "tika-vin09t5:175_0": "5. Mañcapīṭhasikkhāpadavaṇṇanā",
  "tika-vin09t5:176_0": "Aṭṭhaṅgulapādakanti bhāvanapuṁsakaṁ. Tulāsaṅghāte ṭhapanameva aṭṭakaraṇaṁ.",
  "tika-vin09t5:177_0": "Mañcapīṭhasikkhāpadavaṇṇanā niṭṭhitā.",
  "tika-vin09t5:178_0": "6. Tūlonaddhasikkhāpadavaṇṇanā",
  "tika-vin09t5:179_0": "Kiñcāpi paṭilābheyeva pācittiyaṁ viya dissati,",
  "tika-vin09t5:179_1": "paribhoge eva pana āpatti daṭṭhabbā.",
  "tika-vin09t5:179_2": "“Aññena kataṁ paṭilabhitvā paribhuñjati,",
  "tika-vin09t5:179_3": "āpatti dukkaṭassā”ti vacanaṁ ettha sādhakaṁ.",
  "tika-vin09t5:180_0": "Tūlonaddhasikkhāpadavaṇṇanā niṭṭhitā.",
  "tika-vin09t5:181_0": "7. Nisīdanasikkhāpadavaṇṇanā",
  "tika-vin09t5:182_0": "Kiñcāpi nisīdanassa jāti na dissati ettha,",
  "tika-vin09t5:182_1": "tathāpi cīvarakkhandhake anuññātattā,",
  "tika-vin09t5:182_2": "“nava cīvarāni adhiṭṭhātabbānī”ti ettha ca pariyāpannattā cīvarajāti evassa jātīti veditabbaṁ.",
  "tika-vin09t5:182_3": "“Lābhe sadasaṁ,",
  "tika-vin09t5:182_4": "alābhe adasampi vaṭṭatī”ti eke,",
  "tika-vin09t5:182_5": "taṁ na yuttaṁ “nisīdanaṁ nāma sadasaṁ vuccatī”ti tassa saṇṭhānaniyamanato.",
  "tika-vin09t5:183_0": "Nisīdanasikkhāpadavaṇṇanā niṭṭhitā.",
  "tika-vin09t5:184_0": "Ratanavaggo navamo.",
  "tika-vin09t5:185_0": "Suddhapācittiyavaṇṇanā niṭṭhitā."
}