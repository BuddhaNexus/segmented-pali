{
  "anya-e0501n5:0_0": "6. Sahajātapaccayo",
  "anya-e0501n5:1_0": "Paccayadhammavibhāgo ca paccayuppannadhammavibhāgoca vuccati.",
  "anya-e0501n5:1_1": "Ekato uppannā sabbepi cittacetasikā dhammā aññamaññaṁ sahajāta paccayā ca honti sahajātapaccayuppannā ca.",
  "anya-e0501n5:1_2": "Paṭisandhināmakkhandhā ca paṭisandhisahajātaṁ hadayavatthu ca aññamaññaṁ sahajātapaccayā ca honti sahajātapaccayuppannā ca.",
  "anya-e0501n5:1_3": "Sabbāni mahābhūtānipi aññamaññaṁ sahajātapaccayā ca honti paccayuppannadhammā ca.",
  "anya-e0501n5:1_4": "Paṭisandhicittassa uppādakkhaṇe sabbāni kammajarūpāni ca pavattikāle tassa tassa cittassa uppādakkhaṇe",
  "anya-e0501n5:1_5": "tena tena cittena jātāni sabbāni cittajarūpāni ca sahajātacittassa paccayuppannāni nāma.",
  "anya-e0501n5:1_6": "Sabbāni upādārūpāni sahajātamahābhūtānaṁ paccayuppannāni nāma.",
  "anya-e0501n5:2_0": "Kenaṭṭhena sahajāto,",
  "anya-e0501n5:2_1": "kenaṭṭhena paccayo.",
  "anya-e0501n5:2_2": "Saha jānanaṭṭhena sahajāto,",
  "anya-e0501n5:2_3": "upakārakaṭṭhena paccayo.",
  "anya-e0501n5:2_4": "Tattha sahajānanaṭṭhenāti yo dhammo jāyamāno attano paccayuppannehi dhammehi saheva sayañca jāyati uppajjati,",
  "anya-e0501n5:2_5": "attano paccayuppanne ca dhamme attanā saheva janeti uppādeti,",
  "anya-e0501n5:2_6": "tassa so attho sahajānanaṭṭho nāma.",
  "anya-e0501n5:3_0": "Yathā sūriyo nāma udayanto sūriyātape ca sūriyā loke ca attanā saheva janayanto udeti.",
  "anya-e0501n5:3_1": "Yathā ca padīpo nāma jalanto padīpātape ca padīpāloke ca attanā saheva janayanto jalati.",
  "anya-e0501n5:3_2": "Evamevaṁ ayaṁ paccayadhammo uppajjamāno attano paccayuppannadhamme attanā saheva uppādeti.",
  "anya-e0501n5:3_3": "Tattha sūriyo viya ekameko nāma dhammo,",
  "anya-e0501n5:3_4": "sūriyātapā viya taṁsampayuttadhammā,",
  "anya-e0501n5:3_5": "sūriyālokā viya sahajātarūpadhammā.",
  "anya-e0501n5:3_6": "Tathā sūriyo viya ekameko mahābhūtarūpadhammo,",
  "anya-e0501n5:3_7": "sūriyātapā viya sahajātamahābhūtadhammā,",
  "anya-e0501n5:3_8": "sūriyālokā viya sahajātaupādārūpadhammā,",
  "anya-e0501n5:3_9": "esa nayo padīpupamāyapīti.",
  "anya-e0501n5:3_10": "Sahajātapaccayadīpanā niṭṭhitā."
}