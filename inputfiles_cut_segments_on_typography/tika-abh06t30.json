{
  "tika-abh06t30:0_0": "4. Catuttho paricchedo",
  "tika-abh06t30:1_0": "Pakiṇṇakavibhāgo",
  "tika-abh06t30:2_0": "211.",
  "tika-abh06t30:3_0": "Ito paraṁ kiccato ca, dvārālambaṇavatthuto;",
  "tika-abh06t30:4_0": "Bhūmipuggalato ṭhānā, janakā ca yathārahaṁ.",
  "tika-abh06t30:5_0": "212.",
  "tika-abh06t30:6_0": "Saṅgaho ca pavatti ca, paṭisandhipavattisu;",
  "tika-abh06t30:7_0": "Cittuppādavaseneva, saṁkhipitvāna niyyate.",
  "tika-abh06t30:8_0": "213.",
  "tika-abh06t30:9_0": "Rūpārūpamahāpākā, mupekkhātīraṇadvayaṁ;",
  "tika-abh06t30:10_0": "Cutisandhibhavaṅgāni, cittānekūnavīsati.",
  "tika-abh06t30:11_0": "214.",
  "tika-abh06t30:12_0": "Āvajjanaṁ tu yugaḷaṁ, dassanaṁ savanaṁ tathā;",
  "tika-abh06t30:13_0": "Ghāyanaṁ sāyanañceva, phusanaṁ sampaṭicchanaṁ.",
  "tika-abh06t30:14_0": "215.",
  "tika-abh06t30:15_0": "Tīṇi tīraṇacittāni, ekaṁ voṭṭhabbanaṁ mataṁ;",
  "tika-abh06t30:16_0": "Pañcadvāre manodvāre, tadāvajjananāmakaṁ.",
  "tika-abh06t30:17_0": "216.",
  "tika-abh06t30:18_0": "Pañcapaññāsa javanakiccānīti viniddise;",
  "tika-abh06t30:19_0": "Kriyā cāvajjanaṁ hitvā, kusalākusalapphalaṁ.",
  "tika-abh06t30:20_0": "217.",
  "tika-abh06t30:21_0": "Tadālambaṇacittāni, bhavantekādaseva hi;",
  "tika-abh06t30:22_0": "Mahāvipākacittāni, aṭṭha santīraṇattayaṁ.",
  "tika-abh06t30:23_0": "218.",
  "tika-abh06t30:24_0": "Pañcakiccanti bhāsanti, upekkhātīraṇadvayaṁ;",
  "tika-abh06t30:25_0": "Catukiccā mahāpākā, tikakiccā mahaggatā.",
  "tika-abh06t30:26_0": "219.",
  "tika-abh06t30:27_0": "Dukiccamiti voṭṭhabbaṁ, sukhatīraṇamīritaṁ;",
  "tika-abh06t30:28_0": "Pañcaviññāṇajavanamanodhātuttikaṁ pana.",
  "tika-abh06t30:29_0": "220.",
  "tika-abh06t30:30_0": "Ekakiccāti bhāsanti, aṭṭhasaṭṭhi vibhāvino;",
  "tika-abh06t30:31_0": "Iccevaṁ kiccabhedena, cittuppādā vavatthitā.",
  "tika-abh06t30:32_0": "221.",
  "tika-abh06t30:33_0": "Cakkhusotaghānajivhā-kāyadhātu yathākkamaṁ;",
  "tika-abh06t30:34_0": "Pañcadvārā bhavaṅgaṁ tu, manodvāraṁ pavuccati.",
  "tika-abh06t30:35_0": "222.",
  "tika-abh06t30:36_0": "Ghānādayo tayo rūpe, pañca cakkhādayo tathā;",
  "tika-abh06t30:37_0": "Arūpe natthubhayattha, tadālambaṇamānasaṁ.",
  "tika-abh06t30:38_0": "223.",
  "tika-abh06t30:39_0": "Cha dvārā vīthicittāni, satta kāmīsu rūpisu;",
  "tika-abh06t30:40_0": "Dvārattayaṁ cha cittāni, manodvāramarūpisu.",
  "tika-abh06t30:41_0": "224.",
  "tika-abh06t30:42_0": "Paṭisandhādibhūtā hi, avasāne cutiṭṭhitā;",
  "tika-abh06t30:43_0": "Majjhe bhavaṅgaṁ chetvāna, paccekaṁ vīthi jāyati.",
  "tika-abh06t30:44_0": "225.",
  "tika-abh06t30:45_0": "Rūpādārammaṇe cakkhu-pasādādimhi ghaṭṭite;",
  "tika-abh06t30:46_0": "Āvajjanādayo honti, bhavaṅgadvicalā paraṁ.",
  "tika-abh06t30:47_0": "226.",
  "tika-abh06t30:48_0": "Pariṇāme bhavaṅgassa, ālambe gahaṇārahe;",
  "tika-abh06t30:49_0": "Tathā vīthi manodvāre, yathāsambhavato bhave.",
  "tika-abh06t30:50_0": "227.",
  "tika-abh06t30:51_0": "Āvajjā pañcaviññāṇaṁ, sampaṭicchanatīraṇaṁ;",
  "tika-abh06t30:52_0": "Voṭṭhabbakāmajavanaṁ, tadālambaṇamānasaṁ.",
  "tika-abh06t30:53_0": "228.",
  "tika-abh06t30:54_0": "Sattevaṁ vīthicittāni, cittuppādā catuddasa;",
  "tika-abh06t30:55_0": "Catupaññāsa vitthārā, pañcadvāre yathārahaṁ.",
  "tika-abh06t30:56_0": "229.",
  "tika-abh06t30:57_0": "Uppādaṭṭhitibhaṅgānaṁ, vasā cittakkhaṇaṁ tayaṁ;",
  "tika-abh06t30:58_0": "Rūpānaṁ ṭhiti ekūna-paññāsañca duke dukaṁ.",
  "tika-abh06t30:59_0": "230.",
  "tika-abh06t30:60_0": "Parittetiparitte ca, mahantetimahantake;",
  "tika-abh06t30:61_0": "Voṭṭhabbamoghajavanaṁ, tadālambanti taṁ kamā.",
  "tika-abh06t30:62_0": "231.",
  "tika-abh06t30:63_0": "Āvajjanañca javanaṁ, manodvāre tu gocare;",
  "tika-abh06t30:64_0": "Vibhūte tu tadālambaṁ, vitthārā sattasaṭṭhi te.",
  "tika-abh06t30:65_0": "232.",
  "tika-abh06t30:66_0": "Kāme javanasattāla-mbaṇānaṁ niyame sati;",
  "tika-abh06t30:67_0": "Vibhūtetimahante ca, tadālambaṇamīritaṁ.",
  "tika-abh06t30:68_0": "233.",
  "tika-abh06t30:69_0": "Pañcadvāre manodhātu, paccekamhi yathākkamaṁ;",
  "tika-abh06t30:70_0": "Pañcaviññāṇayugaḷaṁ, paccekaṁ tu pakāsitaṁ.",
  "tika-abh06t30:71_0": "234.",
  "tika-abh06t30:72_0": "Manodvāre tu javanaṁ, mahaggatamanuttaraṁ;",
  "tika-abh06t30:73_0": "Sukhatīraṇavoṭṭhabbaṁ, parittajavanaṁ chasu.",
  "tika-abh06t30:74_0": "235.",
  "tika-abh06t30:75_0": "Mahāvipākacittāni, upekkhātīraṇadvayaṁ;",
  "tika-abh06t30:76_0": "Chasu dvāresu jāyanti, vīthimuttāni cekadā.",
  "tika-abh06t30:77_0": "236.",
  "tika-abh06t30:78_0": "Sattati vīthicittāni, vipākā tu mahaggatā;",
  "tika-abh06t30:79_0": "Nava vīthivimuttā ca, duvidhāpi dasīritā.",
  "tika-abh06t30:80_0": "237.",
  "tika-abh06t30:81_0": "Iccevaṁ dvārabhedena, vibhāvetvā tato paraṁ;",
  "tika-abh06t30:82_0": "Ñeyyā gocarabhedena, cittuppādā yathārahaṁ.",
  "tika-abh06t30:83_0": "238.",
  "tika-abh06t30:84_0": "Rūpasaddagandharasaphoṭṭhabbā pañca gocarā;",
  "tika-abh06t30:85_0": "Sesañca rūpapaññattināmañca dhammagocaraṁ.",
  "tika-abh06t30:86_0": "239.",
  "tika-abh06t30:87_0": "Pañcadvāre vattamānaṁ, pañcālambaṁ yathākkamaṁ;",
  "tika-abh06t30:88_0": "Chālambaṇaṁ manodvāre, atītānāgatampi ca.",
  "tika-abh06t30:89_0": "240.",
  "tika-abh06t30:90_0": "Paññattātītavattantaṁ, chadvāraggahitaṁ pana;",
  "tika-abh06t30:91_0": "Chaḷārammaṇasaṅkhātaṁ, yebhuyyena bhavantare.",
  "tika-abh06t30:92_0": "241.",
  "tika-abh06t30:93_0": "Nimittagatikammānaṁ, kammamevātha gocaraṁ;",
  "tika-abh06t30:94_0": "Paṭisandhibhavaṅgānaṁ, cutiyāva yathārahaṁ.",
  "tika-abh06t30:95_0": "242.",
  "tika-abh06t30:96_0": "Pañcālambe manodhātu, paccekamhi yathākkamaṁ;",
  "tika-abh06t30:97_0": "Pañcaviññāṇayugaḷaṁ, paccekaṁ tu pakāsitaṁ.",
  "tika-abh06t30:98_0": "243.",
  "tika-abh06t30:99_0": "Kāmapākāni sesāni, hasanañca parittake;",
  "tika-abh06t30:100_0": "Ñāṇahīnānipuññāni, javanāni animmale.",
  "tika-abh06t30:101_0": "244.",
  "tika-abh06t30:102_0": "Tihetukāmapuññāni, puññābhiññā ca lokiyā;",
  "tika-abh06t30:103_0": "Sabbālambe pavattanti, aggamaggaphalaṁ vinā.",
  "tika-abh06t30:104_0": "245.",
  "tika-abh06t30:105_0": "Kriyābhiññā ca voṭṭhabbaṁ, kriyā kāme tihetukā;",
  "tika-abh06t30:106_0": "Sabbālambe pavattanti, nibbāne nimmalā siyuṁ.",
  "tika-abh06t30:107_0": "246.",
  "tika-abh06t30:108_0": "Dutiyañca catutthañca, āruppesu mahaggate;",
  "tika-abh06t30:109_0": "Mahaggataññe vohāre, ayamālambaṇe nayo.",
  "tika-abh06t30:110_0": "247.",
  "tika-abh06t30:111_0": "Cakkhusotaghānajivhā-kāyahadayavatthunā;",
  "tika-abh06t30:112_0": "Kāmaloke chavatthūni, nissitā satta dhātuyo.",
  "tika-abh06t30:113_0": "248.",
  "tika-abh06t30:114_0": "Pañcaviññāṇadhātū ca, tāsaṁ pubbāparattayaṁ;",
  "tika-abh06t30:115_0": "Manodhātu tato sesā, manoviññāṇadhātu ca.",
  "tika-abh06t30:116_0": "249.",
  "tika-abh06t30:117_0": "Catasso dhātuyo rūpe, tīṇi vatthūni nissitā;",
  "tika-abh06t30:118_0": "Arūpe tu anissāya, dhātvekāva pavattati.",
  "tika-abh06t30:119_0": "250.",
  "tika-abh06t30:120_0": "Pañcappasāde nissāya, paccekaṁ tu yathākkamaṁ;",
  "tika-abh06t30:121_0": "Pañcaviññāṇayugaḷaṁ, bhavatīti pakāsitaṁ.",
  "tika-abh06t30:122_0": "251.",
  "tika-abh06t30:123_0": "Kāmapākāni sesāni, maggāvajjanamādito;",
  "tika-abh06t30:124_0": "Hasanaṁ paṭighārūpā-vacaraṁ vatthunissitaṁ.",
  "tika-abh06t30:125_0": "252.",
  "tika-abh06t30:126_0": "Dvecattālīsa nissāya, anissāya ca jāyare;",
  "tika-abh06t30:127_0": "Anissāya vipākāni, āruppeti samīritaṁ.",
  "tika-abh06t30:128_0": "253.",
  "tika-abh06t30:129_0": "Iccevaṁ vatthubhedena, cittuppādā pakāsitā;",
  "tika-abh06t30:130_0": "Tato paraṁ vibhāveyya, bhūmibhedena paṇḍito.",
  "tika-abh06t30:131_0": "254.",
  "tika-abh06t30:132_0": "Niraye petaloke ca, tiracchānāsure tathā;",
  "tika-abh06t30:133_0": "Pāpakammopapajjanti, pāpapākāya sandhiyā.",
  "tika-abh06t30:134_0": "255.",
  "tika-abh06t30:135_0": "Bhūmissitesu devesu, manussesupi hīnakā;",
  "tika-abh06t30:136_0": "Ahetukāya jāyanti, puññapākāya sandhiyā.",
  "tika-abh06t30:137_0": "256.",
  "tika-abh06t30:138_0": "Cātumahārājikā ca, tāvatiṁsā ca yāmakā;",
  "tika-abh06t30:139_0": "Tusitā ceva nimmānaratino vasavattino.",
  "tika-abh06t30:140_0": "257.",
  "tika-abh06t30:141_0": "Iccevaṁ chasu devesu, manussesu ca jāyare;",
  "tika-abh06t30:142_0": "Mahāvipākasandhīhi, kāmapuññakatā janā.",
  "tika-abh06t30:143_0": "258.",
  "tika-abh06t30:144_0": "Brahmānaṁ pārisajjā ca, tathā brahmapurohitā;",
  "tika-abh06t30:145_0": "Mahābrahmā ca jāyanti, paṭhamajjhānasandhiyā.",
  "tika-abh06t30:146_0": "259.",
  "tika-abh06t30:147_0": "Parittā appamāṇābhā, jāyantābhassarā tathā;",
  "tika-abh06t30:148_0": "Dutiyajjhānapākāya, tatiyāya ca sandhiyā.",
  "tika-abh06t30:149_0": "260.",
  "tika-abh06t30:150_0": "Parittasubhappamāṇasubhā ca subhakiṇhakā;",
  "tika-abh06t30:151_0": "Catutthāya tu jāyanti, tatiyajjhānabhūmikā.",
  "tika-abh06t30:152_0": "261.",
  "tika-abh06t30:153_0": "Vehapphalā asaññī ca, suddhāvāsāti sattasu;",
  "tika-abh06t30:154_0": "Pañcamāya ca jāyanti, asaññīcittavajjitā.",
  "tika-abh06t30:155_0": "262.",
  "tika-abh06t30:156_0": "Avihā ca atappā ca, sudassā ca sudassino;",
  "tika-abh06t30:157_0": "Akaniṭṭhāti pañcete, suddhāvāsā pakāsitā.",
  "tika-abh06t30:158_0": "263.",
  "tika-abh06t30:159_0": "Ākāsānañcāyatanapākādīhi yathākkamaṁ;",
  "tika-abh06t30:160_0": "Ākāsānañcāyatanabhūmikādīsu jāyare.",
  "tika-abh06t30:161_0": "264.",
  "tika-abh06t30:162_0": "Cutisandhibhavaṅgānaṁ, vasā pākā mahaggatā;",
  "tika-abh06t30:163_0": "Kāme sahetukā pākā, tadālambaṇatopi ca.",
  "tika-abh06t30:164_0": "265.",
  "tika-abh06t30:165_0": "Yathāvuttaniyāmena, bhūmīsvekāva jāyare;",
  "tika-abh06t30:166_0": "Cittuppādesu sabbattha, na tvevāsaññino matā.",
  "tika-abh06t30:167_0": "266.",
  "tika-abh06t30:168_0": "Ghānajivhākāyadhātu-nissitaṁ mānasaṁ tathā;",
  "tika-abh06t30:169_0": "Paṭighadvayamiccevamaṭṭha honteva kāmisu.",
  "tika-abh06t30:170_0": "267.",
  "tika-abh06t30:171_0": "Cakkhusotañca viññāṇaṁ, manodhātu ca tīraṇaṁ;",
  "tika-abh06t30:172_0": "Kāmarūpesu jāyanti, yathāsambhavato dasa.",
  "tika-abh06t30:173_0": "268.",
  "tika-abh06t30:174_0": "Voṭṭhabbakāmapuññāni, vippayuttāni diṭṭhiyā;",
  "tika-abh06t30:175_0": "Uddhaccasahitañceti, sabbatthetāni cuddasa.",
  "tika-abh06t30:176_0": "269.",
  "tika-abh06t30:177_0": "Kaṅkhitaṁ diṭṭhiyuttāni, suddhāvāsavivajjite;",
  "tika-abh06t30:178_0": "Sitañca rūpajavana-māruppāpāyavajjite.",
  "tika-abh06t30:179_0": "270.",
  "tika-abh06t30:180_0": "Kāmakriyā sahetū ca, uddhaṁ lokuttarattayaṁ;",
  "tika-abh06t30:181_0": "Catutthāruppajavanaṁ, sabbatthāpāyavajjite.",
  "tika-abh06t30:182_0": "271.",
  "tika-abh06t30:183_0": "Sesamāruppajavanaṁ, hitvāpāyaṁ yathākkamaṁ;",
  "tika-abh06t30:184_0": "Uddhamāruppabhūmiñca, jāyatīti vibhāvaye.",
  "tika-abh06t30:185_0": "272.",
  "tika-abh06t30:186_0": "Sotāpattiphalādīni, cattārānuttarāni tu;",
  "tika-abh06t30:187_0": "Suddhāvāsamapāyañca, hitvā sabbattha jāyare.",
  "tika-abh06t30:188_0": "273.",
  "tika-abh06t30:189_0": "Suddhāvāsamapāyañca, hitvārūpañca sabbathā;",
  "tika-abh06t30:190_0": "Paṭhamānuttaro maggo, sesaṭṭhānesu jāyati.",
  "tika-abh06t30:191_0": "274.",
  "tika-abh06t30:192_0": "Sattatiṁsa apāyesu, kāmesīti pakāsitā;",
  "tika-abh06t30:193_0": "Pañcapaññāsa suddhesu, rūpesvekūnasattati.",
  "tika-abh06t30:194_0": "275.",
  "tika-abh06t30:195_0": "Chacattālīsa āruppe, uppajjanti yathārahaṁ;",
  "tika-abh06t30:196_0": "Iccevaṁ bhūmibhedena, cittuppādā pakāsitā.",
  "tika-abh06t30:197_0": "276.",
  "tika-abh06t30:198_0": "Tihetusatte sabbāni, dvihetukāhetuke pana;",
  "tika-abh06t30:199_0": "Parittāni vivajjetvā, ñāṇapākakriyājave.",
  "tika-abh06t30:200_0": "277.",
  "tika-abh06t30:201_0": "Puthujjanānaṁ sambhonti, diṭṭhiyuttañca kaṅkhitaṁ;",
  "tika-abh06t30:202_0": "Sotāpannāditiṇṇampi, phalaṁ hoti yathāsakaṁ.",
  "tika-abh06t30:203_0": "278.",
  "tika-abh06t30:204_0": "Vītarāgassa javanaṁ, kriyā cantimanuttaraṁ;",
  "tika-abh06t30:205_0": "Puthujjanāditiṇṇampi, paṭighaṁ samudīritaṁ.",
  "tika-abh06t30:206_0": "279.",
  "tika-abh06t30:207_0": "Javā puthujjanādīnaṁ, catunnaṁ sesa sāsavā;",
  "tika-abh06t30:208_0": "Sāsavāvajjapākāni, pañcannamapi dīpaye.",
  "tika-abh06t30:209_0": "280.",
  "tika-abh06t30:210_0": "Puthujjanesu tesaṭṭhi, sotāpannādikadvaye;",
  "tika-abh06t30:211_0": "Ekūnasaṭṭhi cittāni, anāgāmikapuggale.",
  "tika-abh06t30:212_0": "281.",
  "tika-abh06t30:213_0": "Sattapaññāsa jāyanti, tepaññāsa anāsave;",
  "tika-abh06t30:214_0": "Maggaṭṭhesu sako maggo, puggalesu ayaṁ nayo.",
  "tika-abh06t30:215_0": "282.",
  "tika-abh06t30:216_0": "Tihetukāmacutiyā, sabbāpi paṭisandhiyo;",
  "tika-abh06t30:217_0": "Dvihetāhetucutiyā, kāmāvacarasandhiyo.",
  "tika-abh06t30:218_0": "283.",
  "tika-abh06t30:219_0": "Rūpāvacaracutiyā, sahetupaṭisandhiyo;",
  "tika-abh06t30:220_0": "Āruppāruppacutiyā, heṭṭhimāruppavajjitā.",
  "tika-abh06t30:221_0": "284.",
  "tika-abh06t30:222_0": "Paṭisandhi tathā kāme, tihetupaṭisandhiyo;",
  "tika-abh06t30:223_0": "Bhavantīti ca medhāvī, cutisandhinayaṁ naye.",
  "tika-abh06t30:224_0": "285.",
  "tika-abh06t30:225_0": "Cutiyānantaraṁ hoti, paṭisandhi tato paraṁ;",
  "tika-abh06t30:226_0": "Bhavaṅgaṁ taṁ pana chetvā, hoti āvajjanaṁ tato.",
  "tika-abh06t30:227_0": "286.",
  "tika-abh06t30:228_0": "Aniṭṭhe pāpapākāva, cakkhuviññāṇakādayo;",
  "tika-abh06t30:229_0": "Iṭṭhe tu puññapākāva, yathāsambhavato siyuṁ.",
  "tika-abh06t30:230_0": "287.",
  "tika-abh06t30:231_0": "Pubbe vuttanayeneva, vīthicittāni yojaye;",
  "tika-abh06t30:232_0": "Pañcadvāre yathāyogaṁ, manodvāre ca paṇḍito.",
  "tika-abh06t30:233_0": "288.",
  "tika-abh06t30:234_0": "Santīraṇatadālamba-miṭṭhālambe pavattati;",
  "tika-abh06t30:235_0": "Sukhitaṁ iṭṭhamajjhatte, aniṭṭhe ca upekkhitaṁ.",
  "tika-abh06t30:236_0": "289.",
  "tika-abh06t30:237_0": "Sukhopetaṁ tadālambaṁ, upekkhākriyato paraṁ;",
  "tika-abh06t30:238_0": "Na hoti domanassamhā, somanassaṁ tu sabbadā.",
  "tika-abh06t30:239_0": "290.",
  "tika-abh06t30:240_0": "Tathopekkhātadālambaṁ, sukhitakriyato paraṁ;",
  "tika-abh06t30:241_0": "Aññattha niyamo natthi, tadālambapavattiyā.",
  "tika-abh06t30:242_0": "291.",
  "tika-abh06t30:243_0": "Somanassabhavaṅgassa, javane domanassite;",
  "tika-abh06t30:244_0": "Tadālambe asambhonte, upekkhātīraṇaṁ bhave.",
  "tika-abh06t30:245_0": "292.",
  "tika-abh06t30:246_0": "Parikammopacārānu-lomagotrabhuto paraṁ;",
  "tika-abh06t30:247_0": "Pañcamaṁ vā catutthaṁ vā, javanaṁ hoti appanā.",
  "tika-abh06t30:248_0": "293.",
  "tika-abh06t30:249_0": "Catujhānaṁ sukhopetaṁ, ñāṇayuttānanantaraṁ;",
  "tika-abh06t30:250_0": "Upekkhāñāṇayuttānaṁ, pañcamaṁ jāyate paraṁ.",
  "tika-abh06t30:251_0": "294.",
  "tika-abh06t30:252_0": "Puthujjanāna sekkhānaṁ, kāmapuññatihetuto;",
  "tika-abh06t30:253_0": "Tihetukāmakriyato, vītarāgānamappanā.",
  "tika-abh06t30:254_0": "295.",
  "tika-abh06t30:255_0": "Āvajjapañcaviññāṇa-sampaṭicchanatīraṇaṁ;",
  "tika-abh06t30:256_0": "Paṭisandhicuti sabbā, rūpārūpādikappanā.",
  "tika-abh06t30:257_0": "296.",
  "tika-abh06t30:258_0": "Nirodhā vuṭṭhahantassa, upariṭṭhaphalaṁ dvayaṁ;",
  "tika-abh06t30:259_0": "Pañcābhiññā tathā maggā, ekacittakkhaṇā matā.",
  "tika-abh06t30:260_0": "297.",
  "tika-abh06t30:261_0": "Dvikkhattuṁ hi nirodhassa, samāpattikkhaṇe pana;",
  "tika-abh06t30:262_0": "Catutthāruppajavanaṁ, tadālambañca sabbathā.",
  "tika-abh06t30:263_0": "298.",
  "tika-abh06t30:264_0": "Dvikkhattuṁ vātha tikkhattuṁ, maggassānantaraṁ phalaṁ;",
  "tika-abh06t30:265_0": "Bhavaṅgādi ca voṭṭhabbaṁ, javanādi sakiṁ pana.",
  "tika-abh06t30:266_0": "299.",
  "tika-abh06t30:267_0": "Tihetukāmajavanaṁ, appanāghaṭitaṁ pana;",
  "tika-abh06t30:268_0": "Tikkhattuṁ vā catukkhattuṁ, manodvāre pavattati.",
  "tika-abh06t30:269_0": "300.",
  "tika-abh06t30:270_0": "Chadvāresu panaññattha, javanaṁ kāmadhātujaṁ;",
  "tika-abh06t30:271_0": "Pañca vāre cha vā satta, samuppajjati sambhavā.",
  "tika-abh06t30:272_0": "301.",
  "tika-abh06t30:273_0": "Samāpattibhavaṅgesu, niyamo na samīrito;",
  "tika-abh06t30:274_0": "Vīthicittāvasāne tu, bhavaṅgaṁ cuti vā bhave.",
  "tika-abh06t30:275_0": "302.",
  "tika-abh06t30:276_0": "Iccānantarabhedena, cittuppādaṭṭhitiṁ cutiṁ;",
  "tika-abh06t30:277_0": "Ñatvā gaṇeyya saṅgayha, labbhamānavasā kathaṁ?",
  "tika-abh06t30:279_0": "303.",
  "tika-abh06t30:280_0": "Pañcadvārāvajjanato, dasa cittāni dīpaye;",
  "tika-abh06t30:281_0": "Sesāvajjanato pañca-cattālīsanti bhāsitaṁ.",
  "tika-abh06t30:282_0": "304.",
  "tika-abh06t30:283_0": "Pañcaviññāṇato pāpavipākā sampaṭicchanā;",
  "tika-abh06t30:284_0": "Paramekaṁ duve puñña-vipākā sampaṭicchanā.",
  "tika-abh06t30:285_0": "305.",
  "tika-abh06t30:286_0": "Santīraṇadvihetumhā, pākā dvādasa jāyare;",
  "tika-abh06t30:287_0": "Tihetukāmapākamhā, ekavīsati bhāsitaṁ.",
  "tika-abh06t30:288_0": "306.",
  "tika-abh06t30:289_0": "Rūpāvacarapākamhā, paramekūnavīsati;",
  "tika-abh06t30:290_0": "Navaṭṭhāruppapākamhā, satta cha vā yathākkamaṁ.",
  "tika-abh06t30:291_0": "307.",
  "tika-abh06t30:292_0": "Paṭighamhā tu satteva, sitamhā terasabravuṁ;",
  "tika-abh06t30:293_0": "Dvihetupuññāpuññamhā, ekavīsati bhāvaye.",
  "tika-abh06t30:294_0": "308.",
  "tika-abh06t30:295_0": "Dvihetukāmakriyato, aṭṭhārasa upekkhakā;",
  "tika-abh06t30:296_0": "Sukhitamhā sattarasa, vibhāventi vicakkhaṇā.",
  "tika-abh06t30:297_0": "309.",
  "tika-abh06t30:298_0": "Kāmapuññā tihetumhā, tettiṁseva upekkhakā;",
  "tika-abh06t30:299_0": "Sukhitamhā tipaññāsa, bhavantīti pakāsitaṁ.",
  "tika-abh06t30:300_0": "310.",
  "tika-abh06t30:301_0": "Tihetukāmakriyato, catuvīsatipekkhakā;",
  "tika-abh06t30:302_0": "Sukhitamhā tu dīpeyya, pañcavīsati paṇḍito.",
  "tika-abh06t30:303_0": "311.",
  "tika-abh06t30:304_0": "Dasa rūpajavamhekādasa dvādasa terasa;",
  "tika-abh06t30:305_0": "Yathākkamaṁ pañcadasa, āruppā paridīpaye.",
  "tika-abh06t30:306_0": "312.",
  "tika-abh06t30:307_0": "Phalamhā cuddasevāhu, maggamhā tu sakaṁ phalaṁ;",
  "tika-abh06t30:308_0": "Paraṁ saṅgahamiccevaṁ, vigaṇeyya visārado.",
  "tika-abh06t30:309_0": "313.",
  "tika-abh06t30:310_0": "Pañcadasamhādyāvajja-mekavīsatitoparaṁ ;",
  "tika-abh06t30:311_0": "Ekamhā pañcaviññāṇaṁ, pañcamhā sampaṭicchanaṁ.",
  "tika-abh06t30:312_0": "314.",
  "tika-abh06t30:313_0": "Sukhasantīraṇaṁ hoti, pañcavīsatito paraṁ;",
  "tika-abh06t30:314_0": "Sambhonti sattatiṁsamhā, upekkhātīraṇadvayaṁ.",
  "tika-abh06t30:315_0": "315.",
  "tika-abh06t30:316_0": "Bhavanti cattālīsamhā, sukhapākā dvihetukā;",
  "tika-abh06t30:317_0": "Tathekacattālīsamhā, sukhapākā dvihetukā;",
  "tika-abh06t30:318_0": "Tathekacattālīsamhā, upekkhāya samāyutā.",
  "tika-abh06t30:319_0": "316.",
  "tika-abh06t30:320_0": "Honti sattatito kāme,",
  "tika-abh06t30:321_0": "Sukhapākā tihetukā;",
  "tika-abh06t30:322_0": "Dvisattatimhā jāyanti,",
  "tika-abh06t30:323_0": "Upekkhāsahitā puna.",
  "tika-abh06t30:324_0": "317.",
  "tika-abh06t30:325_0": "Ekūnasaṭṭhito rūpā, pākā pākā arūpino;",
  "tika-abh06t30:326_0": "Kamāṭṭhacattālīsamhā, tathekadvitihīnato.",
  "tika-abh06t30:327_0": "318.",
  "tika-abh06t30:328_0": "Phaladvayaṁ catukkamhā, pañcamhāntaphaladvayaṁ;",
  "tika-abh06t30:329_0": "Tikā mahaggatā javā, maggā kāmajavā dvayā.",
  "tika-abh06t30:330_0": "319.",
  "tika-abh06t30:331_0": "Cittuppādānamiccevaṁ, gaṇito pubbasaṅgaho;",
  "tika-abh06t30:332_0": "Ñeyyoyaṁ ṭhānabhedoti, pubbāparaniyāmito.",
  "tika-abh06t30:333_0": "320.",
  "tika-abh06t30:334_0": "Rūpapākamahāpākā, manodhātu ca tīraṇaṁ;",
  "tika-abh06t30:335_0": "Rūpameva janentīti, vuttā ekūnavīsati.",
  "tika-abh06t30:336_0": "321.",
  "tika-abh06t30:337_0": "Appanājavanaṁ sabbaṁ, mahaggatamanuttaraṁ;",
  "tika-abh06t30:338_0": "Iriyāpatharūpāni, janetīti samīritaṁ.",
  "tika-abh06t30:339_0": "322.",
  "tika-abh06t30:340_0": "Voṭṭhabbaṁ kāmajavanamabhiññā ca yathārahaṁ;",
  "tika-abh06t30:341_0": "Iriyāpathaviññattirūpānaṁ janakā siyuṁ.",
  "tika-abh06t30:342_0": "323.",
  "tika-abh06t30:343_0": "Pañcaviññāṇamāruppā, vipākā ca na kiñcipi;",
  "tika-abh06t30:344_0": "Sabbesaṁ paṭisandhī ca, cuti cārahato tathā.",
  "tika-abh06t30:345_0": "324.",
  "tika-abh06t30:346_0": "Rūpādittayamiccevaṁ, samuṭṭhāpeti mānasaṁ;",
  "tika-abh06t30:347_0": "Uppajjamānameveti, ñeyyo janakasaṅgaho.",
  "tika-abh06t30:348_0": "325.",
  "tika-abh06t30:349_0": "Iti kiccādibhedesu, paccekasmiṁ pakāsitaṁ;",
  "tika-abh06t30:350_0": "Nayaṁ vuttānusārena, samāsetvā viyojaye.",
  "tika-abh06t30:351_0": "326.",
  "tika-abh06t30:352_0": "Panuṇṇasammohamalassa sāsane,",
  "tika-abh06t30:353_0": "Vikiṇṇavatthūhi suganthitaṁ nayaṁ;",
  "tika-abh06t30:354_0": "Pakiṇṇamogayha paratthaninnaye,",
  "tika-abh06t30:355_0": "Vitiṇṇakaṅkhāva bhavanti paṇḍitā.",
  "tika-abh06t30:356_0": "327.",
  "tika-abh06t30:357_0": "Bahunayavinibandhaṁ kullametaṁ gahetvā,",
  "tika-abh06t30:358_0": "Jinavacanasamuddaṁ kāmamogayha dhīrā;",
  "tika-abh06t30:359_0": "Hitasakalasamatthaṁ vatthusāraṁ haritvā,",
  "tika-abh06t30:360_0": "Hadaya ratanagabbhaṁ sādhu sampūrayanti.",
  "tika-abh06t30:361_0": "Iti nāmarūpaparicchede pakiṇṇakavibhāgo nāma",
  "tika-abh06t30:362_0": "Catuttho paricchedo."
}