{
  "mil7.6.1:0.1_0": "Milindapañha",
  "mil7.6.1:0.2_0": "Opammakathāpañha",
  "mil7.6.1:0.3_0": "Sīhavagga",
  "mil7.6.1:0.4_0": "1. Sīhaṅgapañha",
  "mil7.6.1:1.1_0": "“Bhante nāgasena,",
  "mil7.6.1:1.1_1": "‘sīhassa satta aṅgāni gahetabbānī’ti yaṁ vadesi,",
  "mil7.6.1:1.1_2": "katamāni tāni satta aṅgāni gahetabbānī”ti?",
  "mil7.6.1:1.2_0": "“Yathā, mahārāja, sīho nāma setavimalaparisuddhapaṇḍaro;",
  "mil7.6.1:1.3_0": "evameva kho, mahārāja,",
  "mil7.6.1:1.3_1": "yoginā yogāvacarena setavimalaparisuddhapaṇḍaracittena byapagatakukkuccena bhavitabbaṁ.",
  "mil7.6.1:1.4_0": "Idaṁ, mahārāja, sīhassa paṭhamaṁ aṅgaṁ gahetabbaṁ.",
  "mil7.6.1:2.1_0": "Puna caparaṁ, mahārāja, sīho catucaraṇo vikkantacārī;",
  "mil7.6.1:2.2_0": "evameva kho, mahārāja, yoginā yogāvacarena caturiddhipādacaraṇena bhavitabbaṁ.",
  "mil7.6.1:2.3_0": "Idaṁ, mahārāja, sīhassa dutiyaṁ aṅgaṁ gahetabbaṁ.",
  "mil7.6.1:3.1_0": "Puna caparaṁ, mahārāja, sīho abhirūparucirakesarī;",
  "mil7.6.1:3.2_0": "evameva kho, mahārāja, yoginā yogāvacarena abhirūparucirasīlakesarinā bhavitabbaṁ.",
  "mil7.6.1:3.3_0": "Idaṁ, mahārāja, sīhassa tatiyaṁ aṅgaṁ gahetabbaṁ.",
  "mil7.6.1:4.1_0": "Puna caparaṁ, mahārāja, sīho jīvitapariyādānepi na kassaci onamati;",
  "mil7.6.1:4.2_0": "evameva kho, mahārāja,",
  "mil7.6.1:4.2_1": "yoginā yogāvacarena cīvarapiṇḍapātasenāsanagilānapaccayabhesajjaparikkhārapariyādānepi na kassaci onamitabbaṁ.",
  "mil7.6.1:4.3_0": "Idaṁ, mahārāja, sīhassa catutthaṁ aṅgaṁ gahetabbaṁ.",
  "mil7.6.1:5.1_0": "Puna caparaṁ, mahārāja,",
  "mil7.6.1:5.1_1": "sīho sapadānabhakkho yasmiṁ okāse nipatati,",
  "mil7.6.1:5.1_2": "tattheva yāvadatthaṁ bhakkhayati,",
  "mil7.6.1:5.1_3": "na varamaṁsaṁ vicināti;",
  "mil7.6.1:5.2_0": "evameva kho, mahārāja,",
  "mil7.6.1:5.2_1": "yoginā yogāvacarena sapadānabhakkhena bhavitabbaṁ,",
  "mil7.6.1:5.2_2": "na kulāni vicinitabbāni,",
  "mil7.6.1:5.2_3": "na pubbagehaṁ hitvā kulāni upasaṅkamitabbāni,",
  "mil7.6.1:5.2_4": "na bhojanaṁ vicinitabbaṁ,",
  "mil7.6.1:5.2_5": "yasmiṁ okāse kabaḷaṁ ādīyati,",
  "mil7.6.1:5.2_6": "tasmiṁyeva okāse bhuñjitabbaṁ sarīrayāpanatthaṁ,",
  "mil7.6.1:5.2_7": "na varabhojanaṁ vicinitabbaṁ.",
  "mil7.6.1:5.3_0": "Idaṁ, mahārāja, sīhassa pañcamaṁ aṅgaṁ gahetabbaṁ.",
  "mil7.6.1:6.1_0": "Puna caparaṁ, mahārāja, sīho asannidhibhakkho, sakiṁ gocaraṁ bhakkhayitvā na puna taṁ upagacchati;",
  "mil7.6.1:6.2_0": "evameva kho, mahārāja, yoginā yogāvacarena asannidhikāraparibhoginā bhavitabbaṁ.",
  "mil7.6.1:6.3_0": "Idaṁ, mahārāja, sīhassa chaṭṭhaṁ aṅgaṁ gahetabbaṁ.",
  "mil7.6.1:7.1_0": "Puna caparaṁ, mahārāja,",
  "mil7.6.1:7.1_1": "sīho bhojanaṁ aladdhā na paritassati,",
  "mil7.6.1:7.1_2": "laddhāpi bhojanaṁ agadhito amucchito anajjhosanno paribhuñjati;",
  "mil7.6.1:7.2_0": "evameva kho, mahārāja,",
  "mil7.6.1:7.2_1": "yoginā yogāvacarena bhojanaṁ aladdhā na paritassitabbaṁ,",
  "mil7.6.1:7.2_2": "laddhāpi bhojanaṁ agadhitena amucchitena anajjhosannena ādīnavadassāvinā nissaraṇapaññena paribhuñjitabbaṁ.",
  "mil7.6.1:7.3_0": "Idaṁ, mahārāja, sīhassa sattamaṁ aṅgaṁ gahetabbaṁ.",
  "mil7.6.1:7.4_0": "Bhāsitampetaṁ, mahārāja,",
  "mil7.6.1:7.4_1": "bhagavatā devātidevena saṁyuttanikāyavare theraṁ mahākassapaṁ parikittayamānena—",
  "mil7.6.1:8.1_0": "‘Santuṭṭhoyaṁ,",
  "mil7.6.1:8.1_1": "bhikkhave,",
  "mil7.6.1:8.1_2": "kassapo itarītarena piṇḍapātena,",
  "mil7.6.1:8.1_3": "itarītarapiṇḍapātasantuṭṭhiyā ca vaṇṇavādī,",
  "mil7.6.1:8.1_4": "na ca piṇḍapātahetu anesanaṁ appatirūpaṁ āpajjati,",
  "mil7.6.1:8.1_5": "aladdhā ca piṇḍapātaṁ na paritassati,",
  "mil7.6.1:8.1_6": "laddhā ca piṇḍapātaṁ agadhito amucchito anajjhosanno ādīnavadassāvī nissaraṇapañño paribhuñjatī’”ti.",
  "mil7.6.1:9.1_0": "Sīhaṅgapañho paṭhamo."
}