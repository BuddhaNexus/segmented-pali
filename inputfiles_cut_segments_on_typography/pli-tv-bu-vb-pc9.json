{
  "pli-tv-bu-vb-pc9:0.1_0": "Theravāda Vinaya",
  "pli-tv-bu-vb-pc9:0.2_0": "Mahāvibhaṅga",
  "pli-tv-bu-vb-pc9:0.3_0": "Pācittiyakaṇḍa",
  "pli-tv-bu-vb-pc9:0.4_0": "Musāvādavagga",
  "pli-tv-bu-vb-pc9:0.5_0": "9. Duṭṭhullārocanasikkhāpada",
  "pli-tv-bu-vb-pc9:1.1_0": "Tena samayena buddho bhagavā sāvatthiyaṁ viharati jetavane anāthapiṇḍikassa ārāme.",
  "pli-tv-bu-vb-pc9:1.2_0": "Tena kho pana samayena āyasmā upanando sakyaputto chabbaggiyehi bhikkhūhi saddhiṁ bhaṇḍanakato hoti.",
  "pli-tv-bu-vb-pc9:1.3_0": "So sañcetanikaṁ sukkavissaṭṭhiṁ āpattiṁ āpajjitvā saṅghaṁ tassā āpattiyā parivāsaṁ yāci.",
  "pli-tv-bu-vb-pc9:1.4_0": "Tassa saṅgho tassā āpattiyā parivāsaṁ adāsi.",
  "pli-tv-bu-vb-pc9:1.5_0": "Tena kho pana samayena sāvatthiyaṁ aññatarassa pūgassa saṅghabhattaṁ hoti.",
  "pli-tv-bu-vb-pc9:1.6_0": "So parivasanto bhattagge āsanapariyante nisīdi.",
  "pli-tv-bu-vb-pc9:1.7_0": "Chabbaggiyā bhikkhū te upāsake etadavocuṁ—",
  "pli-tv-bu-vb-pc9:1.8_0": "“eso, āvuso,",
  "pli-tv-bu-vb-pc9:1.8_1": "āyasmā upanando sakyaputto tumhākaṁ sambhāvito kulūpako;",
  "pli-tv-bu-vb-pc9:1.8_2": "yeneva hatthena saddhādeyyaṁ bhuñjati teneva hatthena upakkamitvā asuciṁ mocesi.",
  "pli-tv-bu-vb-pc9:1.9_0": "So sañcetanikaṁ sukkavissaṭṭhiṁ āpattiṁ āpajjitvā saṅghaṁ tassā āpattiyā parivāsaṁ yāci.",
  "pli-tv-bu-vb-pc9:1.10_0": "Tassa saṅgho tassā āpattiyā parivāsaṁ adāsi.",
  "pli-tv-bu-vb-pc9:1.11_0": "So parivasanto āsanapariyante nisinno”ti.",
  "pli-tv-bu-vb-pc9:1.12_0": "Ye te bhikkhū appicchā …pe… te ujjhāyanti khiyyanti vipācenti—",
  "pli-tv-bu-vb-pc9:1.13_0": "“kathañhi nāma chabbaggiyā bhikkhū bhikkhussa duṭṭhullaṁ āpattiṁ anupasampannassa ārocessantī”ti …pe…",
  "pli-tv-bu-vb-pc9:1.14_0": "“saccaṁ kira tumhe, bhikkhave, bhikkhussa duṭṭhullaṁ āpattiṁ anupasampannassa ārocethā”ti?",
  "pli-tv-bu-vb-pc9:1.15_0": "“Saccaṁ, bhagavā”ti.",
  "pli-tv-bu-vb-pc9:1.16_0": "Vigarahi buddho bhagavā …pe…",
  "pli-tv-bu-vb-pc9:1.17_0": "kathañhi nāma tumhe, moghapurisā, bhikkhussa duṭṭhullaṁ āpattiṁ anupasampannassa ārocessatha.",
  "pli-tv-bu-vb-pc9:1.18_0": "Netaṁ, moghapurisā, appasannānaṁ vā pasādāya …pe…",
  "pli-tv-bu-vb-pc9:1.19_0": "evañca pana, bhikkhave, imaṁ sikkhāpadaṁ uddiseyyātha—",
  "pli-tv-bu-vb-pc9:1.20.1_0": "“Yo pana bhikkhu bhikkhussa duṭṭhullaṁ āpattiṁ anupasampannassa āroceyya,",
  "pli-tv-bu-vb-pc9:1.20.1_1": "aññatra bhikkhusammutiyā,",
  "pli-tv-bu-vb-pc9:1.20.1_2": "pācittiyan”ti.",
  "pli-tv-bu-vb-pc9:2.1.1_0": "Yo panāti",
  "pli-tv-bu-vb-pc9:2.1.2_0": "yo yādiso …pe…",
  "pli-tv-bu-vb-pc9:2.1.3_0": "bhikkhūti",
  "pli-tv-bu-vb-pc9:2.1.4_0": "…pe… ayaṁ imasmiṁ atthe adhippeto bhikkhūti.",
  "pli-tv-bu-vb-pc9:2.1.5_0": "Bhikkhussāti",
  "pli-tv-bu-vb-pc9:2.1.6_0": "aññassa bhikkhussa.",
  "pli-tv-bu-vb-pc9:2.1.7_0": "Duṭṭhullā nāma āpatti—",
  "pli-tv-bu-vb-pc9:2.1.8_0": "cattāri ca pārājikāni, terasa ca saṅghādisesā.",
  "pli-tv-bu-vb-pc9:2.1.9_0": "Anupasampanno nāma",
  "pli-tv-bu-vb-pc9:2.1.10_0": "bhikkhuñca bhikkhuniñca ṭhapetvā avaseso anupasampanno nāma.",
  "pli-tv-bu-vb-pc9:2.1.11_0": "Āroceyyāti",
  "pli-tv-bu-vb-pc9:2.1.12_0": "āroceyya itthiyā vā purisassa vā gahaṭṭhassa vā pabbajitassa vā.",
  "pli-tv-bu-vb-pc9:2.1.13_0": "Aññatra bhikkhusammutiyāti",
  "pli-tv-bu-vb-pc9:2.1.14_0": "ṭhapetvā bhikkhusammutiṁ.",
  "pli-tv-bu-vb-pc9:2.1.15.1_0": "Atthi bhikkhusammuti āpattipariyantā, na kulapariyantā.",
  "pli-tv-bu-vb-pc9:2.1.16_0": "Atthi bhikkhusammuti kulapariyantā,",
  "pli-tv-bu-vb-pc9:2.1.16_1": "na āpattipariyantā,",
  "pli-tv-bu-vb-pc9:2.1.16_2": "atthi bhikkhusammuti āpattipariyantā ca kulapariyantā ca,",
  "pli-tv-bu-vb-pc9:2.1.16_3": "atthi bhikkhusammuti neva āpattipariyantā na kulapariyantā.",
  "pli-tv-bu-vb-pc9:2.1.17.1_0": "Āpattipariyantā nāma",
  "pli-tv-bu-vb-pc9:2.1.18_0": "āpattiyo pariggahitāyo honti— “ettakāhi āpattīhi ārocetabbo”ti.",
  "pli-tv-bu-vb-pc9:2.1.19_0": "Kulapariyantā nāma",
  "pli-tv-bu-vb-pc9:2.1.20_0": "kulāni pariggahitāni honti— “ettakesu kulesu ārocetabbo”ti.",
  "pli-tv-bu-vb-pc9:2.1.21_0": "Āpattipariyantā ca kulapariyantā ca nāma",
  "pli-tv-bu-vb-pc9:2.1.22_0": "āpattiyo ca pariggahitāyo honti,",
  "pli-tv-bu-vb-pc9:2.1.22_1": "kulāni ca pariggahitāni honti— “ettakāhi āpattīhi ettakesu kulesu ārocetabbo”ti.",
  "pli-tv-bu-vb-pc9:2.1.23_0": "Neva āpattipariyantā na kulapariyantā nāma",
  "pli-tv-bu-vb-pc9:2.1.24_0": "āpattiyo ca apariggahitāyo honti,",
  "pli-tv-bu-vb-pc9:2.1.24_1": "kulāni ca apariggahitāni honti— “ettakāhi āpattīhi ettakesu kulesu ārocetabbo”ti.",
  "pli-tv-bu-vb-pc9:2.1.25.1_0": "Āpattipariyante yā āpattiyo pariggahitāyo honti,",
  "pli-tv-bu-vb-pc9:2.1.25.1_1": "tā āpattiyo ṭhapetvā aññāhi āpattīhi āroceti,",
  "pli-tv-bu-vb-pc9:2.1.25.1_2": "āpatti pācittiyassa.",
  "pli-tv-bu-vb-pc9:2.1.26_0": "Kulapariyante yāni kulāni pariggahitāni honti,",
  "pli-tv-bu-vb-pc9:2.1.26_1": "tāni kulāni ṭhapetvā aññesu kulesu āroceti,",
  "pli-tv-bu-vb-pc9:2.1.26_2": "āpatti pācittiyassa.",
  "pli-tv-bu-vb-pc9:2.1.27_0": "Āpattipariyante ca kulapariyante ca yā āpattiyo pariggahitāyo honti,",
  "pli-tv-bu-vb-pc9:2.1.27_1": "tā āpattiyo ṭhapetvā yāni kulāni pariggahitāni honti,",
  "pli-tv-bu-vb-pc9:2.1.27_2": "tāni kulāni ṭhapetvā aññāhi āpattīhi aññesu kulesu āroceti,",
  "pli-tv-bu-vb-pc9:2.1.27_3": "āpatti pācittiyassa.",
  "pli-tv-bu-vb-pc9:2.1.28_0": "Neva āpattipariyante na kulapariyante, anāpatti.",
  "pli-tv-bu-vb-pc9:2.2.1_0": "Duṭṭhullāya āpattiyā duṭṭhullāpattisaññī anupasampannassa āroceti,",
  "pli-tv-bu-vb-pc9:2.2.1_1": "aññatra bhikkhusammutiyā,",
  "pli-tv-bu-vb-pc9:2.2.1_2": "āpatti pācittiyassa.",
  "pli-tv-bu-vb-pc9:2.2.2_0": "Duṭṭhullāya āpattiyā vematiko anupasampannassa āroceti,",
  "pli-tv-bu-vb-pc9:2.2.2_1": "aññatra bhikkhusammutiyā,",
  "pli-tv-bu-vb-pc9:2.2.2_2": "āpatti pācittiyassa.",
  "pli-tv-bu-vb-pc9:2.2.3_0": "Duṭṭhullāya āpattiyā aduṭṭhullāpattisaññī anupasampannassa āroceti,",
  "pli-tv-bu-vb-pc9:2.2.3_1": "aññatra bhikkhusammutiyā,",
  "pli-tv-bu-vb-pc9:2.2.3_2": "āpatti pācittiyassa.",
  "pli-tv-bu-vb-pc9:2.2.4_0": "Aduṭṭhullaṁ āpattiṁ āroceti, āpatti dukkaṭassa.",
  "pli-tv-bu-vb-pc9:2.2.5_0": "Anupasampannassa duṭṭhullaṁ vā aduṭṭhullaṁ vā ajjhācāraṁ āroceti, āpatti dukkaṭassa.",
  "pli-tv-bu-vb-pc9:2.2.6_0": "Aduṭṭhullāya āpattiyā duṭṭhullāpattisaññī, āpatti dukkaṭassa.",
  "pli-tv-bu-vb-pc9:2.2.7_0": "Aduṭṭhullāya āpattiyā vematiko, āpatti dukkaṭassa.",
  "pli-tv-bu-vb-pc9:2.2.8_0": "Aduṭṭhullāya āpattiyā aduṭṭhullāpattisaññī, āpatti dukkaṭassa.",
  "pli-tv-bu-vb-pc9:2.3.1_0": "Anāpatti—",
  "pli-tv-bu-vb-pc9:2.3.2_0": "vatthuṁ āroceti no āpattiṁ,",
  "pli-tv-bu-vb-pc9:2.3.3_0": "āpattiṁ āroceti no vatthuṁ,",
  "pli-tv-bu-vb-pc9:2.3.4_0": "bhikkhusammutiyā,",
  "pli-tv-bu-vb-pc9:2.3.5_0": "ummattakassa,",
  "pli-tv-bu-vb-pc9:2.3.6_0": "ādikammikassāti.",
  "pli-tv-bu-vb-pc9:2.3.7_0": "Duṭṭhullārocanasikkhāpadaṁ niṭṭhitaṁ navamaṁ."
}