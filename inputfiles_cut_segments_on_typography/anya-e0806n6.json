{
  "anya-e0806n6:0_0": "Chaṭṭhakaṇḍa",
  "anya-e0806n6:1_0": "1. Vatta",
  "anya-e0806n6:2_0": "Tadatthassevāti tassa kriyatthassa.",
  "anya-e0806n6:2_1": "Yo kiriyāsaṅkhāto atto tasseva.",
  "anya-e0806n6:2_2": "Etena ādhārametaṁ kriyatthassāti ñāpeti.",
  "anya-e0806n6:2_3": "Nahiccādinā tadatthasseva visesane kāraṇamāha.",
  "anya-e0806n6:2_4": "Suttaṁvinātiparesaṁviya suttaṁ vinā.",
  "anya-e0806n6:2_5": "Tāpi vattamāneyeva bhavissantīti iminā vattumiṭṭhattāti ettha sesavacanamavabodheti.",
  "anya-e0806n6:2_6": "Evakārenā (ti vattamānassevāti ettha evasaddena.) Tabbivacchāti vattamānavacanicchā.",
  "anya-e0806n6:3_0": "Taṁsamīpassāti ettha tasaddena mahākassapassa subhaddavacanānussaraṇasaṅkhāto maraṇappattihetu dukkhānubhavasaṅkhāto ca kiriyāviseso pariggahito,",
  "anya-e0806n6:3_1": "te vā vattamānakiriyāvisesāti tesamubhinnamāsannāni kamena adhammadīpanamaraṇāni, tenāha-",
  "anya-e0806n6:3_2": "dīpana maraṇānamāsannattā’ti.",
  "anya-e0806n6:3_3": "Evaṁ maññate “takkālavattamānakiriyāvisesassa dīpanamaraṇasaṅkhātaṁ taṁsamīpatāvipi kiriyantaraṁ vattamānaggahaṇena taṁsāmīpyaṁ gayhati,",
  "anya-e0806n6:3_4": "yathā (gaṅgāsamīpo) deso gaṅgāti vuccati tato ‘gaṅgāyaṁ gāvo’ti siyā”ti.",
  "anya-e0806n6:3_5": "Pure iccādinā pakkhantaraṁ viracitaṁ vuttikārena,",
  "anya-e0806n6:3_6": "tadupadassetuṁ mukhayati ‘sabhāvato’ iccādi.",
  "anya-e0806n6:4_0": "Kiriyākāloti vattamānakiriyākālo.",
  "anya-e0806n6:4_1": "Avasissatīti purepurāsaddehi dīpitaanāgatakālato avasissati.",
  "anya-e0806n6:4_2": "Kiriyā kāleti dīpanamaraṇakiriyākāle.",
  "anya-e0806n6:4_3": "Tassāti dīpanamaraṇassa.",
  "anya-e0806n6:4_4": "Vattamānattāti ettha vattamāneyeva bhavissantīti seso.",
  "anya-e0806n6:4_5": "Anenāti pureccādivuttivacanena.",
  "anya-e0806n6:4_6": "Purepurāsaddehi anāgatakālāvagame sati dippati maratīti ettha dīpanamaraṇakiriyākālo mukhye tadā vattatītiāha-",
  "anya-e0806n6:4_7": "‘mukhyaṁ vattamānattamāhe’ti.",
  "anya-e0806n6:4_8": "Puna pakkhantaramupanītaṁ kāleccādinā vuttikārena,",
  "anya-e0806n6:4_9": "tamupadassetuṁ mukhamāvattayati ‘anāgate’ccādi.",
  "anya-e0806n6:5_0": "Vuttiyaṁ kālabyattayoti kālātivattanaṁ,",
  "anya-e0806n6:5_1": "vattamānakālātikkamena anāgatakālepi bāhulakātyādayo hontīti adhippāyo.",
  "anya-e0806n6:5_2": "Tadeva samattheti ‘bhavanteva’iccādinā.",
  "anya-e0806n6:5_3": "Tyādayotīminā sabbesaṁ ākhyātikānaṁ gahaṇaṁ.",
  "anya-e0806n6:5_4": "Lassa dīghoti sambandho.",
  "anya-e0806n6:5_5": "Gacchatīti sakkassa sahabhāvaṁ gamissatīti attho.",
  "anya-e0806n6:6_0": "3. Nāme",
  "anya-e0806n6:7_0": "Paṭijānissantīti vattamāne anāgatavacanaṁ,",
  "anya-e0806n6:7_1": "paṭijānantīti attho.",
  "anya-e0806n6:7_2": "Itarampana bhūte bhavissatīti āsi,",
  "anya-e0806n6:7_3": "karissatīti akari,",
  "anya-e0806n6:7_4": "cete ssasīti cetitā asi,",
  "anya-e0806n6:7_5": "bhuñjissasīti bhuñjitā asi.",
  "anya-e0806n6:7_6": "Anokappanā assaddhā.",
  "anya-e0806n6:7_7": "Amarisanaṁ akkhamā.",
  "anya-e0806n6:7_8": "Imināvāti atthivacane upapade kodhā saddhāsu gammamānesva-",
  "anya-e0806n6:7_9": "satīpi vacanantare imināva sāmaññavacanena siddhanti attho.",
  "anya-e0806n6:7_10": "Garahāvamāti tassa hetuvacanaṁ.",
  "anya-e0806n6:7_11": "Tathāhiccādinā garahāvagamameva samattheti.",
  "anya-e0806n6:7_12": "Atthināma īdisanti atthināmāti (potthake) ābhidosikassa kummāsassa paribhuñjanaṁ vijjate nāmāti attho.",
  "anya-e0806n6:7_13": "Vijjamānampi taṁ asaddahanto amarisanto evaṁ vadati.",
  "anya-e0806n6:7_14": "Natthīti maññeti adhippāyo, tenāha-",
  "anya-e0806n6:7_15": "‘paccakkhamapī’ti īdisampīti ādi.",
  "anya-e0806n6:7_16": "Yopīti saddassa sopīti tasaddena sambandho veditabbo.",
  "anya-e0806n6:7_17": "Atthīti vijjamānattheti vuttavijjamānattho vakkhamānapakkhattayepi daṭṭhabbo.",
  "anya-e0806n6:8_0": "Nanu atthināma tātāti ettake vutte paṭhamo atthinukhoccādiko nisīditvāti saddapariyanto ca,",
  "anya-e0806n6:8_1": "dutiyo atthinukhoccādiko nisīditvāti saddapariyanto ca tatiyo atthimaññeccādiko jigucchaneyyanti saddapariyanto",
  "anya-e0806n6:8_2": "ca vacanappabandho kathaṁ labbhatīti manasi nidhāyāha-",
  "anya-e0806n6:8_3": "‘sopanā’tiādi.",
  "anya-e0806n6:8_4": "Imināti ‘atthiyevihāpi nindāvagamo’ti vacanena.",
  "anya-e0806n6:8_5": "Ṭhānabhojane garahatīti sambandho.",
  "anya-e0806n6:8_6": "Vuttaṁ sakkatānusārena.",
  "anya-e0806n6:8_7": "Nissāyanissāyāti yattha bhagavā nisinno taṁ ṭhānaṁ nissāya nissāya.",
  "anya-e0806n6:9_0": "4. Bhūte",
  "anya-e0806n6:10_0": "Kiriyārūpeti kiriyāsabhāve,",
  "anya-e0806n6:10_1": "evamaññatrāpīti agami agamitthātīmehi aññatra agamuṁ iccādike agamoccādike ca.",
  "anya-e0806n6:10_2": "Anudarā alomikāti santamapyudarādikaṁ mahattābhāvapaṭipādanāya bahuttā bhāvapaṭipādanāya ca na vattumicchīyate.",
  "anya-e0806n6:11_0": "5. Ana",
  "anya-e0806n6:12_0": "Aññapadatthavuttiyāti vuttamaññapadatthaṁ dasseti ‘vakkhamānalakkhaṇo’ccādinā.",
  "anya-e0806n6:12_1": "Vakkhamānalakkhaṇotivuttikārena “āñāyyā”ccādinā vakkhamānalakkhaṇo.",
  "anya-e0806n6:12_2": "Antokatvāti iminā āsaddassābhividhimhi pavattimāha.",
  "anya-e0806n6:12_3": "Aharubhayataḍḍharattaṁ vāti ettha vāsaddo pakkhantare.",
  "anya-e0806n6:12_4": "Aḍḍharattasaddena rattiyā catuttho bhāgo-",
  "anya-e0806n6:12_5": "tra vattumiṭṭho,",
  "anya-e0806n6:12_6": "aho ca tassa aḍḍharattañcāti attho.",
  "anya-e0806n6:12_7": "Imassādhippāyatthamāha-",
  "anya-e0806n6:12_8": "‘atīteccādi.",
  "anya-e0806n6:12_9": "Ubhayattha adhippāyaṁ vivarati‘aya’miccādinā.",
  "anya-e0806n6:12_10": "Pañcayāmoti atītāya rattiyā pacchimapañcacattālīsavināḍikādhikaghaṭikāttayaṁ anāgatāya purimapañcacattālīsavināḍikādhikaghaṭikatthayañceti",
  "anya-e0806n6:12_11": "aḍḍhādhikasattaghaṭikāparimāṇo eko yāmo ahassa cattāroti pañca yāmā pahārā assāti pañcayāmo.",
  "anya-e0806n6:13_0": "Gatāyapacchimo yāmo, pacchimaddhamimassa vā;",
  "anya-e0806n6:14_0": "Pahāro-nāgatāyādī, tadaddhamapi vā tathā.",
  "anya-e0806n6:15_0": "Vuttakālāvadhi majjho, kālo so-jjatano mato;",
  "anya-e0806n6:16_0": "Tannisedhena yotvañño, so-najjatano mato.",
  "anya-e0806n6:17_0": "Agamatthātiādīsu aīssaādīnaṁ sambandhibyañjanassābhāvā na iña.",
  "anya-e0806n6:17_1": "Byāmissepīti ajjatanamissepi bhūte.",
  "anya-e0806n6:17_2": "Nañsamāsanissaye byāmisse yathā pappotīti dassento āha-",
  "anya-e0806n6:17_3": "‘pariyudāsetāve’ccādi.",
  "anya-e0806n6:18_0": "Ajjatananissayoti byāmisse ajjatanabhāgīnissayo.",
  "anya-e0806n6:18_1": "Atthuti pañhe tu tadaññanissayoti byāmisseyeva tato ajjatanato itarānajjatana nissayo aññatrāti byāmissato aññatra bhūtakāle.",
  "anya-e0806n6:18_2": "Pasaṅgoti ā ñuādīnaṁ pasaṅgo.",
  "anya-e0806n6:18_3": "Ajjahiyyovāti byāmissatādassanatthaṁ vuttaṁ.",
  "anya-e0806n6:19_0": "6. Paro",
  "anya-e0806n6:20_0": "Samāsoti chaṭṭhīsamāso kārakasamāso vā.",
  "anya-e0806n6:20_1": "Nipātanatā cāssa visesatoti.",
  "anya-e0806n6:20_2": "Etañcāti parokkheti etañca.",
  "anya-e0806n6:20_3": "Kriyatthassa upādhi visesanaṁ kriyatthopādhi,",
  "anya-e0806n6:20_4": "tassa kriyatthopādhino bhūtā najjatanassa sādhanadvārena visesanaṁ,",
  "anya-e0806n6:20_5": "na tūjukaṁtyattho.",
  "anya-e0806n6:20_6": "Kasmā nojukaṁ visesanaṁ tyāha ‘byavacchejjābhāvā’ti.",
  "anya-e0806n6:20_7": "Tameva phuṭayitumāha-",
  "anya-e0806n6:20_8": "‘tathāhi’ccādi.",
  "anya-e0806n6:21_0": "Sādhiyamānāti iminā dhātvatthassāparinipphannataṁ bodheti.",
  "anya-e0806n6:21_1": "Te santi indriyānaṁ.",
  "anya-e0806n6:21_2": "Santo vijjamāno visayo yesaṁ indriyānaṁ te sambhāvo tattaṁ, tasmā.",
  "anya-e0806n6:21_3": "Neti paṭisedhe,",
  "anya-e0806n6:21_4": "sādhanadvārena visesanatte byavacchejjasabbhāvā yathāvuttadoso na bhavatīti attho.",
  "anya-e0806n6:21_5": "Dosā bhāvameva dassetumāha-",
  "anya-e0806n6:21_6": "‘yassi’ccādi.",
  "anya-e0806n6:21_7": "Yassāti dhātvatthassa.",
  "anya-e0806n6:21_8": "Tatthāti tasmiṁ appaccakkhe dhātvatthe.",
  "anya-e0806n6:21_9": "Kārakānaṁ sattisabhāvattā sāpi apaccakkhā vāti codeti nanuceccādinā.",
  "anya-e0806n6:21_10": "Asattoti asamattho.",
  "anya-e0806n6:22_0": "Attānāma attano paccakkhoti tabbisaye amhakārakassa vidhānamayuttanti manasi nidhāya yaṁ vuttaṁ vuttikārena,",
  "anya-e0806n6:22_1": "tamupadassetumāha-",
  "anya-e0806n6:22_2": "‘nanuce’ccādi.",
  "anya-e0806n6:22_3": "Attabodhanīyāpi hi kiriyā yadā cittavikkhepato nopalakkhīyate,",
  "anya-e0806n6:22_4": "tadāyaṁ parokkhā bhavati,",
  "anya-e0806n6:22_5": "tenuttamavisayepi parokkhabhāvo tassā bhavatveva.",
  "anya-e0806n6:22_6": "Jāgaratopi yadā madā manobyātaṅgato anupaladdhi,",
  "anya-e0806n6:22_7": "tadāpi bhavatyeveti dassetuṁ vuttaṁ byāsattavacanaṁ.",
  "anya-e0806n6:22_8": "Abhinibbattikāleti kiriyā nibbattikāle, ‘sutto-",
  "anya-e0806n6:22_9": "haṁ kiṁ vilalāpa, matto-",
  "anya-e0806n6:22_10": "haṁ kiṁvilalāpe’ti idamatrodāharaṇaṁ.",
  "anya-e0806n6:22_11": "Citta cikkhepavisayappadassanāyettha suttavacanaṁ.",
  "anya-e0806n6:23_0": "7. Eyyā",
  "anya-e0806n6:24_0": "Eyyādotīminā eyyādyattho gahitoti bodhetuṁ yeneccādikaṁ vuttaṁ.",
  "anya-e0806n6:24_1": "Nimittasaddāpekkhāya tanti vattabbe visayasaddāpekkhāyasoti vuttaṁ.",
  "anya-e0806n6:24_2": "Tesanti eyyādīnaṁ.",
  "anya-e0806n6:24_3": "Visayaṁ dasseti ‘hetuphalesviccādiko’ti.",
  "anya-e0806n6:24_4": "Ādisaddena pañhapatthanādayo gahitā.",
  "anya-e0806n6:24_5": "Athātra kriyaggahaṇābhāve kriyātipattiyanti kathaṁ labbhaticcāha-",
  "anya-e0806n6:24_6": "‘kriyāti pattiya’nti ādi.",
  "anya-e0806n6:24_7": "Kriyātipattiyanti vivaraṇaṁ katanti sambandho.",
  "anya-e0806n6:25_0": "Abhidheyyadvārenāti kiriyāsaṅkhātaatthamukhena,",
  "anya-e0806n6:25_1": "pakatakriyattha visesanattāti kriyatthādhikārato adhikatassa dhātussa visesanattā.",
  "anya-e0806n6:25_2": "Idaṁ vuttaṁ hoti “atipattiyanti adhikatakriyatthavisesanaṁ,",
  "anya-e0806n6:25_3": "visesanañca hontaṁ nojukaṁ bhavitumarahati kiñcarahi abhidheyyadvārena,",
  "anya-e0806n6:25_4": "tathāhi atipatanaṁ nāma kriyāya hoti,",
  "anya-e0806n6:25_5": "na kriyatthassa ayujjanato,",
  "anya-e0806n6:25_6": "tasmā atipattiyantivuttekriyātipatti yanti idaṁ kriyatthavisesanaṁ hontaṁ abhidheyyadvārena hotīti kriyātipattiyanti vivaraṇaṁ kata”nti.",
  "anya-e0806n6:25_7": "Vidhurappaccayopanipātatoti viruddhappaccayasamavāyāti attho.",
  "anya-e0806n6:26_0": "Kāraṇavekallatovāti hetumato phalassa yo hetu tassa vikalattena.",
  "anya-e0806n6:26_1": "Tatretīmassa attho vattamānavisayeti.",
  "anya-e0806n6:26_2": "Kriyātipattiyanti bhūtādi kriyātipattiyaṁ.",
  "anya-e0806n6:26_3": "Liṅgatoti nimittena.",
  "anya-e0806n6:26_4": "Gamakena liṅgena gammāyātipattiyā bujjhanakālaṁ vattamāno kālo na tiṭṭhati atikkamatīti āha-",
  "anya-e0806n6:26_5": "‘vattamānatāya byatikkamā’ti.",
  "anya-e0806n6:26_6": "Tadeva phuṭayati ‘samakāla’ntiādinā.",
  "anya-e0806n6:26_7": "Samakālanti ekakkhaṇe.",
  "anya-e0806n6:26_8": "Vattamānassa kriyātipatyasambhavā tadavasiṭṭhātītānāgatesveyyādīnambhāvo (aññathā) nupapattiyāti vuttaṁ vuttiyaṁ ‘sāmatthiyātiādi.",
  "anya-e0806n6:27_0": "Liṅgenāti ettha pubbe dakkhiṇena gamane sati sakaṭissāpariyā bhavanadassanaṁ dakkhiṇena gamanassa sakaṭāpariyābhavanahetutte liṅgaṁ,",
  "anya-e0806n6:27_1": "dakkhiṇena gamanassātipattiyā aññato gamanādi liṅgaṁ.",
  "anya-e0806n6:27_2": "Sakaṭā kiriyābhavanātipattiyā sakaṭe garubhārāropanādi liṅgaṁ.",
  "anya-e0806n6:27_3": "Paṭhamavaye arahattabhavanaṁ taṁhetubhūtañca pabbajjaṁ paresaṁ paṭhamavaye pabbajjānimittārahattappattiliṅgena",
  "anya-e0806n6:27_4": "viññāya pabbajjāyātipatti gharakammabyāvaṭatādiliṅgena,",
  "anya-e0806n6:27_5": "arahattassātipatti ca pabbajjānimittābhāvena bhāvavirahena (potthake) liṅgenāvasīyateti liṅgena bhūta kriyātipatti pana veditabbā,",
  "anya-e0806n6:27_6": "yadi panevamabhiññālābhī payuñjati tadā paccakkhañāṇeneva sabbaṁ viññāya payuñjatīti veditabbaṁ.",
  "anya-e0806n6:27_7": "Liṅgatovasīyamānāyanti pana bāhullena vuttaṁ.",
  "anya-e0806n6:28_0": "8. Hetu",
  "anya-e0806n6:29_0": "Niccabhavanaṁ hetu (tyādinā) hetuphalabhāvoyevettha,",
  "anya-e0806n6:29_1": "nāti pattīti dīpeti.",
  "anya-e0806n6:29_2": "Sabbappaccayodāharaṇavasenāti sabbesaṁ eyyādīnampaccayānaṁ udāharaṇavasena.",
  "anya-e0806n6:29_3": "Hetuphalānaṁ sabbhāvatoti vuttattā hetuphalāni dasseti hananamiccādinā.",
  "anya-e0806n6:29_4": "Evaṁ hetuphalasabbhāvato sabbakāle ca vidhānato ettha vattamānepi pappotīti bhāvo.",
  "anya-e0806n6:29_5": "So ca hetuhetumantabhāvo ca.",
  "anya-e0806n6:30_0": "9. Pañhe",
  "anya-e0806n6:31_0": "Pacchimaṁ pacchimaṁ padantiādīsu pañhoti purimaṁ padaṁ,",
  "anya-e0806n6:31_1": "sampucchanāti pacchimaṁ padantiādinā daṭṭhabbaṁ.",
  "anya-e0806n6:31_2": "Samecca aññamaññaṁ pucchanā sampucchanā,",
  "anya-e0806n6:31_3": "yācanaṁ dehī tyādinā yācanamatthaṁ,",
  "anya-e0806n6:31_4": "iṭṭhassāsampattassātthanamiṭṭhāsiṁsanaṁ.",
  "anya-e0806n6:31_5": "Pattakālavasena ca visayabhedena bhinnāya pīti yojetvā attho daṭṭhabbo.",
  "anya-e0806n6:31_6": "Pattakālaṁ dasseti nimittabhūtassātiādinā.",
  "anya-e0806n6:31_7": "Nimittabhūtassāti taṁtaṁkiccasampajjane kāraṇabhūtassa.",
  "anya-e0806n6:31_8": "Vidhi nāma diṭṭhadhammikasamparāyika nimantaṇāmantaṇājjhesanapesanāni.",
  "anya-e0806n6:31_9": "Ettha ca anuññāpattakālesu ca pañcamī vihitā parehi,",
  "anya-e0806n6:31_10": "diṭṭhadhammikādīsu pañcasu sattamī.",
  "anya-e0806n6:31_11": "Idha pana te dvepi vidhivisesāyevāti vidhimhi antokaritvā eyyādiṁ vidhātuṁ yaṁ vuttaṁ vuttikārena,",
  "anya-e0806n6:31_12": "tadidāni vattukāmo āha-",
  "anya-e0806n6:31_13": "‘anuññāpattakālesupi’ccādi.",
  "anya-e0806n6:31_14": "Vidhippatītimeva pakāseti ‘evaṁ kareyyāsī”ticcādinā.",
  "anya-e0806n6:31_15": "Anujānantopi dīpentopi kiriyāsu byāpāretiyevāti byāpāraṇampatītitoti yojetvā attho veditabbo.",
  "anya-e0806n6:32_0": "Pesanepi kesañci byākaraṇaññūnaṁ sattamīvidhicchitotivuttikārena yaṁ vuttaṁ,",
  "anya-e0806n6:32_1": "taṁ dāni vattumāha-",
  "anya-e0806n6:32_2": "‘pesane pi’ccādi.",
  "anya-e0806n6:32_3": "Samūlatanti kesañci saddikānaṁ sattamīvidhividhānamūlena samūlataṁ.",
  "anya-e0806n6:32_4": "“Anumatiparikappatthesu sattamī”ti (3- 1-",
  "anya-e0806n6:32_5": "11) kaccānasuttaṁ.",
  "anya-e0806n6:32_6": "Kattumicchato parassa anujānanaṁ anumati,",
  "anya-e0806n6:32_7": "parikappanaṁ sallakkhaṇaṁ nirūpanaṁ parikappo hetuphalakiriyā sambhavo ca,",
  "anya-e0806n6:32_8": "tasmiṁ anumatyatthe ca parikappatthe ca sattamīvibhatti hotīti attho.",
  "anya-e0806n6:32_9": "Atthaggahaṇena vidhinimantaṇāmantaṇājjhesana patthanāpattakālesu ca.",
  "anya-e0806n6:33_0": "10. Tu antu",
  "anya-e0806n6:34_0": "Udāhaṭāti gacchatu gacchantuādinā udāhaṭā. Dadātūti yācane.",
  "anya-e0806n6:35_0": "11. Satya",
  "anya-e0806n6:36_0": "Arahatthe cāyameva payogo, tena bhavaṁ khalu rajjaṁ kareyya bhavaṁ arahoti yojetvā daṭṭhabbo.",
  "anya-e0806n6:37_0": "12. Sambhā",
  "anya-e0806n6:38_0": "Yoggatājjhavasānantīmassātthapadaṁ,",
  "anya-e0806n6:38_1": "sattisaddahananti sāmatthiyassa saddahananti attho.",
  "anya-e0806n6:38_2": "Payogānusāritaṁ dīpetī sambandho.",
  "anya-e0806n6:38_3": "Gammamāneti sambhāvemiccādinā bhvādidhātūhi avuccamānepi gamyamāne.",
  "anya-e0806n6:38_4": "Udāhaṭaṁ ‘apipabbataṁ sirasā bhindeyyā’ti.",
  "anya-e0806n6:38_5": "Mahābalatāya hatthihanane alamatthavisaye sambhāvane satyapi alaṁ saddo-",
  "anya-e0806n6:38_6": "trālamattho yuttoti na bhavantetyādayo hanissati.",
  "anya-e0806n6:38_7": "Dhātunāti ettha dhātuggahaṇena bhvādayo gayhante tattha dhātusaddassa ruḷhattā pubbācariyasaññāya vā.",
  "anya-e0806n6:38_8": "Udāhaṭanti bhuñjeyya bhavaṁ tyādinā.",
  "anya-e0806n6:39_0": "13. Māyo",
  "anya-e0806n6:40_0": "Sūti māsūti ettha susaddo.",
  "anya-e0806n6:40_1": "Ettha imasmiṁ udāharaṇe.",
  "anya-e0806n6:40_2": "Nivatteti māsaddoti seso.",
  "anya-e0806n6:40_3": "Āraddhanti iminā vattamānaṁ vanagamanaṁ dasseti.",
  "anya-e0806n6:40_4": "Antobhūtaṇyatthāti ṇippaccayābhāvepi attani antobhūtaṇyattha dhātuto.",
  "anya-e0806n6:40_5": "Īādīnaṁ āādīnañca sakakālonāma bhūto kālo.",
  "anya-e0806n6:40_6": "Dhātusambandho visesanavisessabhāvo, tenāha-",
  "anya-e0806n6:40_7": "‘dhātvattha sambandhe visesana visessabhāvalakkhaṇe’ti.",
  "anya-e0806n6:40_8": "Sabbatthākhyāta vāccottho visesso syādyantavācco visesanaṁ.",
  "anya-e0806n6:41_0": "Iṭṭhoti paresamiṭṭho.",
  "anya-e0806n6:41_1": "Jānanatthavasena gamanatthattāti “gamanatthā kammakā”ti (5-",
  "anya-e0806n6:41_2": "59) sutte gamanatthasaddena ‘ye gatyatthā te buddhyatthā’ti jānanatthopi gahitoti evaṁ gahitajānanatthavasena gamanatthattāti attho.",
  "anya-e0806n6:41_3": "Abhimatāni pāṇiniyānaṁ.",
  "anya-e0806n6:41_4": "Tathā saddassatthamāha-",
  "anya-e0806n6:41_5": "‘anantarena gatattha’(nti ana)ntare vuttena karaṇabhūtenāti attho.",
  "anya-e0806n6:41_6": "Abhimatoti pāṇiniyānameva idhādhippetasamuccayaṁ vattumāha-",
  "anya-e0806n6:41_7": "‘samuccayo’iccādi.",
  "anya-e0806n6:41_8": "Athātra kathamanekāsaṁ kiriyānaṁ cīya mānatā yāvatā ekāvāṭanakiriyājjhayanakiriyā cetyāsaṅkiyāha-",
  "anya-e0806n6:41_9": "‘sādhanabhedane’ccādi.",
  "anya-e0806n6:41_10": "Maṭhādisādhanānambhedenāṭana kiriyāyapi bhedoti attho.",
  "anya-e0806n6:41_11": "Takkiriyāppadhānassāti sā lavanakiriyā padhānamassa kattuno. Yo-",
  "anya-e0806n6:41_12": "yamaññepi niyojento viya kiriyaṁ karoti so nā-",
  "anya-e0806n6:41_13": "ññakiriyāpadhāne yutto,",
  "anya-e0806n6:41_14": "takkiriyāppadhāneyeveti.",
  "anya-e0806n6:42_0": "14. Pubba",
  "anya-e0806n6:43_0": "Mahāvākyarūpattā pakaraṇassa tadapekkhāya vākyekadesattaṁ “vattamāne tianti,",
  "anya-e0806n6:43_1": "bhavissati”ccādīnaṁ vākyānanti āha ‘vākyekadesehī’ti.",
  "anya-e0806n6:43_2": "Atoyevamāha-",
  "anya-e0806n6:43_3": "vākyāvayavoparo-",
  "anya-e0806n6:43_4": "dhunā karīyate’ti.",
  "anya-e0806n6:43_5": "Vidhivākyattamassa dassetvā niyamavākyattaṁ dāni dassetuṁ ‘athavā niyamatthamidantyādīna’ntyāha.",
  "anya-e0806n6:43_6": "Niyamasuttattameva phuṭayati ‘tehi’ccādinā.",
  "anya-e0806n6:43_7": "Tehi tehi suttehīti “vattamāne ti anti”ccādīhi tehi tehi suttehi.",
  "anya-e0806n6:43_8": "Imināti “pubbaparā”dinā iminā suttena.",
  "anya-e0806n6:43_9": "Nanu tumhāmhasesesūti ettake vuccamāne ‘tumhāmhasaddavacanīyesu tadaññasaddavacanīyesu ca kārakesū’ti ayaṁ viseso kuto gamyate yenevaṁ vivaṭaṁtyāha-",
  "anya-e0806n6:43_10": "‘kattukamme’ccādi.",
  "anya-e0806n6:43_11": "Kattādīsu vidhānañca vakkhati.",
  "anya-e0806n6:44_0": "Kattukammānamevāti iminā bhāvaṁ byavacchindati.",
  "anya-e0806n6:44_1": "Tathā ca vakkhati-",
  "anya-e0806n6:44_2": "‘tumhāmhasaddavacanīyattābhāvā’ti.",
  "anya-e0806n6:44_3": "Asatvabhūtāyeccādikamekavacana sambhave kāraṇaṁ,",
  "anya-e0806n6:44_4": "tumhāmheccādikantu paṭhamapurisasambhave.",
  "anya-e0806n6:44_5": "Tumhāmhasesesu hontā majjhimuttamapaṭhamā kathaṁ bhāvādīsu viññāyanti kathañca tumhāmhādisaddavacanīyassa",
  "anya-e0806n6:44_6": "kārakatthassākhyātena tattha vihitena saññāvibhattā tumhāmhādisaddappayogābhāvoccāsaṅkiya yaṁ vuttaṁ",
  "anya-e0806n6:44_7": "vuttiyaṁ taṁdāni vivarantena ‘yadi bhāvādīsu mānādayo na vidhīyante tadāmānādīsu paresu bhāvādīsu kyalādīnaṁ",
  "anya-e0806n6:44_8": "vidhānameva nopapajjatī’ti iminā sāmatthiyena tumhādīsu kārakesu majjhimādīnaṁ bhāvo viññāyati teneva",
  "anya-e0806n6:44_9": "tumhādikārakatthassa tattha vihitenākhyātena saññāpitattā tumhādisaddappayogo nāma na hotīti dassetuṁ",
  "anya-e0806n6:44_10": "‘tumhādisvi’ccādikamāraddhaṁ.",
  "anya-e0806n6:44_11": "Yajjevaṁ tumhādisaddappayogoyeva na siyā ccāha-",
  "anya-e0806n6:44_12": "‘yajjeva miccādi.",
  "anya-e0806n6:44_13": "Parihāramāha-",
  "anya-e0806n6:44_14": "‘sasaddenā’ti.",
  "anya-e0806n6:44_15": "Tumhādisaddena.",
  "anya-e0806n6:44_16": "Brāhmaṇāiccanenābhihitameva bahuttaṁ bahavoti vacanenānujjate.",
  "anya-e0806n6:44_17": "Vacanābhāve kathaṁ tulyādhikaraṇattaṁtyāha-",
  "anya-e0806n6:44_18": "‘anujjamānassi’ccādi.",
  "anya-e0806n6:44_19": "Anujjamānassātianuvaditabbassa gacchaticcādinā niddiṭṭhassa kattuno.",
  "anya-e0806n6:45_0": "Anuvādenāti (tumhādi) anuvādena.",
  "anya-e0806n6:45_1": "“Nāmamhi payujjamānepi tulyādhikaraṇe paṭhamo”ti (3- 1-",
  "anya-e0806n6:45_2": "5) kaccānavacanaṁ, tenāha-",
  "anya-e0806n6:45_3": "‘tenevi’ccādi.",
  "anya-e0806n6:45_4": "Asamānādhikaraṇattā hi ‘tayāpaccate’ccādo na bhavati.",
  "anya-e0806n6:45_5": "Tathāhi tayeccetaṁ kattuvācī paccateccetaṁ kammavācī kamme ākhyātappaccaya vidhānato.",
  "anya-e0806n6:46_0": "‘Ehi maññe rathena gamissasī’ti pāṇiniyātimatanipphādanakkamo (nirassa) te ‘parihāse’ccādinā.",
  "anya-e0806n6:46_1": "Maññatissa payogeti upapadavasena manadhātussa payoge.",
  "anya-e0806n6:46_2": "Dhātumhāti gamiādito.",
  "anya-e0806n6:46_3": "Uttama purisekavacane patteti gamissāmīti patte.",
  "anya-e0806n6:46_4": "Majjhimobhimatoti gamissasītyabhimato.",
  "anya-e0806n6:46_5": "Majjhime patteti maññaseti patte,",
  "anya-e0806n6:46_6": "uttamekavacana miṭṭhanti maññetiṭṭhaṁ.",
  "anya-e0806n6:46_7": "Idaṁ vuttaṁ hoti “maññase tvaṁ rathena gamissāmīti vattabbe maññe tvaṁ rathena gamissasīti bhavatīti (vutta”nti).",
  "anya-e0806n6:46_8": "Ehi maññeccādi na kiñci vuttaṁ vuttiyaṁ.",
  "anya-e0806n6:46_9": "Yathāsavisayevamajjhimuttamā sampajjanti,",
  "anya-e0806n6:46_10": "tathāsambandhamupadassayamāha-",
  "anya-e0806n6:46_11": "‘evametthābhisambandho’ccādi.",
  "anya-e0806n6:46_12": "Parābhimataṁ sambandhaṁ kurumāno āha-",
  "anya-e0806n6:46_13": "‘natveva’miccādi.",
  "anya-e0806n6:46_14": "Athoccateccādinā parādhippāyamāha-",
  "anya-e0806n6:46_15": "‘yade’ccādi.",
  "anya-e0806n6:47_0": "Yadevamabhisambandhoti ‘maññase tvaṁ rathena gacchāmī’ti yadā evamabhisambandho karīyatītyattho.",
  "anya-e0806n6:47_1": "So cevamanugatoti ‘maññe ahaṁ tvaṁ rathena gacchasi’ccevaṁ so ca payogo anugatotyattho.",
  "anya-e0806n6:47_2": "Pakārantarakappanāyāti ‘maññase tvaṁ rathena gacchāmī’ti antarakappanāya.",
  "anya-e0806n6:48_0": "15. Āī",
  "anya-e0806n6:49_0": "Tenacāti samāsitattena ca,ssatyādīnamaggahaṇanti yadi tesaṁ gahaṇaṁ siyā āīssādīsūti na samāsena vadeyya.",
  "anya-e0806n6:50_0": "17. Bhūssa",
  "anya-e0806n6:51_0": "Katākatappasaṅgīyo vidhi so nicco-",
  "anya-e0806n6:51_1": "niccā balavāti paṭhamaṁ vuka bhavatīti dassetumāha-",
  "anya-e0806n6:51_2": "‘katākatappasaṅgittā’ccādi.",
  "anya-e0806n6:52_0": "18. Pubba",
  "anya-e0806n6:53_0": "Aādyapekkheti aādīsūti anuvattaaādyapekkhe.",
  "anya-e0806n6:54_0": "23. Kara",
  "anya-e0806n6:55_0": "Nanu ca ‘sossā’ti kasmā vuttaṁ “kvaci vikaraṇāna “micceva (5-",
  "anya-e0806n6:55_1": "161) lopo siyāti ‘karassa ku’nti vattabbanti codanamanasi nidhāyāha-",
  "anya-e0806n6:55_2": "‘kvaci vikaraṇānaṁ tyādi.",
  "anya-e0806n6:55_3": "Aññatrapayogānusaraṇā payogānusaraṇaṁ vinā olopo viññātuṁ na sakkāti sambandho.",
  "anya-e0806n6:56_0": "25. Hāssa",
  "anya-e0806n6:57_0": "Kāriyaṁ āhaṅsaṅkhātamassa atthīti kāriyī, tena aparo kāriyī haññati hiṁsīyatīti attho.",
  "anya-e0806n6:58_0": "Sahossehīti karassa okārena ssena ca saha hāssa ssena sahāti attho.",
  "anya-e0806n6:58_1": "Atha kathaṁ ossehi saheva vuttā desotiviññāyatīccāsaṅkiyāha-",
  "anya-e0806n6:58_2": "‘sahavacanasāmatthiyā’ti.",
  "anya-e0806n6:58_3": "Saha saddassa sahattha(ssa ca) sossa ssenāti kathanasāmatthiyāti attho.",
  "anya-e0806n6:58_4": "Adhippāyaṁ vivarati ‘evaṁ maññate’ccādinā.",
  "anya-e0806n6:58_5": "Evaṁ maññate-",
  "anya-e0806n6:58_6": "ossāna manādesitte iccādinā pāṭhena bhavitabbamiva lakkhīyate…",
  "anya-e0806n6:58_7": "teneva pāṭhenasahavacanasāmatthiyassa patītisabbhāvato.",
  "anya-e0806n6:58_8": "Na tu ‘evaṁmaññateossānamantādesatte hāssacāti vacanamanatthakaṁ siyā hā to cetveva vadetya ossānamanādesitte’ccādinā pāṭhena…",
  "anya-e0806n6:58_9": "ossānamantādesappasaṅgassevābhāvato.",
  "anya-e0806n6:58_10": "Nahetthādesādesi sambandhachaṭṭhī atthi…",
  "anya-e0806n6:58_11": "sossāti visesanachaṭṭhiyāppadhānāya ssenāti sahatthe tatiyāya ca niddiṭṭhattā.",
  "anya-e0806n6:58_12": "Ubhayatthāti ssatyādīsussādīsu ca.",
  "anya-e0806n6:59_0": "28. Āī",
  "anya-e0806n6:60_0": "Pubbasaralopoti vikaraṇalopo ākārādese ca dvīsu vāresu pubbasaralopo.",
  "anya-e0806n6:61_0": "29. Gami",
  "anya-e0806n6:62_0": "Agāti īmhi lalopo, ākārādese ca pubbasaralopo.",
  "anya-e0806n6:63_0": "30. Ḍaṁsa",
  "anya-e0806n6:64_0": "Agañchā agacchīti niggahītāgamena.",
  "anya-e0806n6:65_0": "32. Ṇānā",
  "anya-e0806n6:66_0": "Ujjhitānubandhānanti pariccattānubandhānaṁ.",
  "anya-e0806n6:67_0": "33. Āī ū",
  "anya-e0806n6:68_0": "Sutte āti iminā ubhayattha paṭhamapurisekavacanaṁ gahitanti āha- ‘ā’tiādi.",
  "anya-e0806n6:69_0": "34. Kusa",
  "anya-e0806n6:70_0": "Abhirūhīti “byañjane dīgharassā”ti (1-33) dīgho.",
  "anya-e0806n6:71_0": "35. Ā ī ssa",
  "anya-e0806n6:72_0": "Parokkhāparanāmadheyyānanti parokkhātiaññanāmānaṁ.",
  "anya-e0806n6:73_0": "38. Eyyā",
  "anya-e0806n6:74_0": "Tehevāti heṭṭhā vuttasuttadvayeheva,",
  "anya-e0806n6:74_1": "sahacaritañāyenāti “bhūte ī uṁ”iccādo (6-",
  "anya-e0806n6:74_2": "4) paracchakke paṭhama purisekavacanaākārena “anajjatane āñu”iccādo (6-",
  "anya-e0806n6:74_3": "5) pubbacchakke paṭhamapurisekavacana ākārena ca sahacaritākārānameva paccāsattiyā sahacaritā pattivasena pavattañāyena gahaṇanti attho.",
  "anya-e0806n6:74_4": "Gahitattā tvādi sambandhī gayhateti sambandho.",
  "anya-e0806n6:74_5": "Nissayakaraṇaṁ nāma byattivaseneva,",
  "anya-e0806n6:74_6": "na sāmaññavasenāti āha ‘etenā’tiādi.",
  "anya-e0806n6:75_0": "40. Eo",
  "anya-e0806n6:76_0": "Antasarādilopo “rānubandhentasarādissā”ti (4-132).",
  "anya-e0806n6:77_0": "42. Ossa",
  "anya-e0806n6:78_0": "Ādesānanti aādīnamādesānaṁ.",
  "anya-e0806n6:79_0": "46. Iṁssa",
  "anya-e0806n6:80_0": "Pubbasminti akāsinti ettha.",
  "anya-e0806n6:81_0": "52. Tassa",
  "anya-e0806n6:82_0": "Kriyatthavihitānampi dhātuvihitānampi aññesaṁ tabbādīnaṁ paccayānaṁ na gahaṇanti sambandho.",
  "anya-e0806n6:83_0": "54. Mimā",
  "anya-e0806n6:84_0": "Amhītiādīni vattamāne tvādīsu vā mimānamudāharaṇāni.",
  "anya-e0806n6:85_0": "57. Himi",
  "anya-e0806n6:86_0": "Muyhāmi muha=vecitte “divādīhi yaka” (5-21).",
  "anya-e0806n6:87_0": "61. Ñāssa",
  "anya-e0806n6:88_0": "Jānāti “ñāssa ne jā” (5-120)",
  "anya-e0806n6:89_0": "67. Hanā",
  "anya-e0806n6:90_0": "Cha ca khā ca cha khā.",
  "anya-e0806n6:91_0": "70. Kayi",
  "anya-e0806n6:92_0": "Iminā katā kayirāti ajjhāharitabbaṁ.",
  "anya-e0806n6:93_0": "71. Ṭā",
  "anya-e0806n6:94_0": "Eyyumādīnaṁ eyyassāti vuttattā upādivajjitassāti viññāyati.",
  "anya-e0806n6:95_0": "74. Guru",
  "anya-e0806n6:96_0": "Okāro guruti saṁyogapubbattā vuttaṁ.",
  "anya-e0806n6:97_0": "76. Ovi",
  "anya-e0806n6:98_0": "Vikaraṇasaddassa aññathāpi byavacchedakattasambhave idhādhippetaṁ byavacchedakattampaṭipādetumāha-",
  "anya-e0806n6:98_1": "‘yadipi’ccādi.",
  "anya-e0806n6:99_0": "78. Eyyā",
  "anya-e0806n6:100_0": "Aññatrāpīti bhaveyyāmubhaveyyāmaiccatrāpi.",
  "anya-e0806n6:101_0": "Iti moggallānapañcikāṭīkāyaṁ sāratthavilāsiniyaṁ",
  "anya-e0806n6:102_0": "Chaṭṭhakaṇḍavaṇṇanā niṭṭhitā.",
  "anya-e0806n6:103_0": "Niṭṭhitā ca sabbathā sāratthavilāsinī ṭīketi.",
  "anya-e0806n6:104_0": "Nigama",
  "anya-e0806n6:105_0": "1.",
  "anya-e0806n6:106_0": "Sabbadā subhadāyittā, sattānantanisevite;",
  "anya-e0806n6:107_0": "Pasatthe-nvatthasaññāya, paññāte subhasaññite.",
  "anya-e0806n6:108_0": "2.",
  "anya-e0806n6:109_0": "Cāgavikkamapaññānuddayādiguṇasālinā;",
  "anya-e0806n6:110_0": "Subhasenādhināthena, kārite vasatā satā.",
  "anya-e0806n6:111_0": "3.",
  "anya-e0806n6:112_0": "Paṭisallānasāruppe, vihāre sādhugocare;",
  "anya-e0806n6:113_0": "Manonukūle yogīnaṁ, vare vikkamasundare.",
  "anya-e0806n6:114_0": "4.",
  "anya-e0806n6:115_0": "Therena racitā sāyaṁ, sāsanujjotanatthinā;",
  "anya-e0806n6:116_0": "Ṭīkā gurupadambhoja, rajomatthakasevinā.",
  "anya-e0806n6:117_0": "5. Bahussutānaṁ viññūnaṁ, paramatthāvagāhinaṁ.",
  "anya-e0806n6:118_0": "Pavattatu ciraṁ ceto, rañjayantī nirantaraṁ.",
  "anya-e0806n6:119_0": "6.",
  "anya-e0806n6:120_0": "Yesaṁ na sañcitā paññā, nekasattantarocitā;",
  "anya-e0806n6:121_0": "Sammohabbhahatāvete, nāvabujjhanti kiñcipi.",
  "anya-e0806n6:122_0": "7.",
  "anya-e0806n6:123_0": "Kintehi pādasussūsā, yesaṁ natthi gurūniha;",
  "anya-e0806n6:124_0": "Ye tappādarajokiṇṇā, teva sādhūvivekino.",
  "anya-e0806n6:125_0": "8.",
  "anya-e0806n6:126_0": "Puññena sattharacanājanitena tena,",
  "anya-e0806n6:127_0": "Sambuddhasāsanavarodayakāraṇena;",
  "anya-e0806n6:128_0": "Lokāmisesupi kilesamalā alaggo,",
  "anya-e0806n6:129_0": "Sambuddhasāsanavarodayamācareyyaṁ.",
  "anya-e0806n6:130_0": "9.",
  "anya-e0806n6:131_0": "Ye-nantatantaratanākaramanthanena,",
  "anya-e0806n6:132_0": "Manthāca lollasitañāṇavarena laddhā;",
  "anya-e0806n6:133_0": "Sārāmathāti sukhitā sukhayanti caññe,",
  "anya-e0806n6:134_0": "Teme jayanti guravā guravo guṇehi.",
  "anya-e0806n6:135_0": "10.",
  "anya-e0806n6:136_0": "Ṭīkāyo vinasādinaṁ viracayī yo kaṇṭhabhūsāparo,",
  "anya-e0806n6:137_0": "Viññūnaṁ jinasāsanāmalamatīso-kāsi cānākulaṁ;",
  "anya-e0806n6:138_0": "Santosakkamanomanomakamano sabbhāvanīyo mahā,",
  "anya-e0806n6:139_0": "Sāmī me gurupuṅgavo vijayate sārīsuto-yaṁ bhuvi.",
  "anya-e0806n6:140_0": "11.",
  "anya-e0806n6:141_0": "Rājā vikkamabāhu bāhitaripū tātvassa bhātāssa lokissaro,",
  "anya-e0806n6:142_0": "Sammittānihano tisīhaḷapatī yoyaṁ mahāvikkamo;",
  "anya-e0806n6:143_0": "Nibbhīto tisūro vijayādibāhu vijayī so āsi laṅkissaro,",
  "anya-e0806n6:144_0": "Taṁ nissāya phalaṁ cirāya phalatañcetaṁ sataṁ santataṁ.",
  "anya-e0806n6:145_0": "Siddhi ratthu",
  "anya-e0806n6:146_0": "1.",
  "anya-e0806n6:147_0": "Aggammotivaṁsena, abhayārāmasāminā;",
  "anya-e0806n6:148_0": "Pañcikāvaṇṇanābhūtā, sā sāratthavilāsinī.",
  "anya-e0806n6:149_0": "2.",
  "anya-e0806n6:150_0": "Mrammakkharamāropetvā, visodhetvā yathābalaṁ;",
  "anya-e0806n6:151_0": "Sakiyabyavahārena, tithīvasu karindunā.",
  "anya-e0806n6:152_0": "3.",
  "anya-e0806n6:153_0": "Yutte vasse laṅkādīpā, saraṭṭhamāhatā puna;",
  "anya-e0806n6:154_0": "Bhāssappadīpakātanta, kāsikāpañcikādihi.",
  "anya-e0806n6:155_0": "4.",
  "anya-e0806n6:156_0": "Saṁsanditvā vicāretvā, vācetvāca punappunaṁ;",
  "anya-e0806n6:157_0": "Ūnādhikādi dosāni, apanetvā sinesine.",
  "anya-e0806n6:158_0": "5.",
  "anya-e0806n6:159_0": "Suddhaṭṭhake ca vassesā, pāpitā pakatiṭṭhitiṁ;",
  "anya-e0806n6:160_0": "Suddhāsuddhaṁva dassentī, sodhetu pāṭhasuddhiyā."
}