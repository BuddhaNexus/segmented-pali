{
  "mil6.4.2:0.1_0": "Milindapañha",
  "mil6.4.2:0.2_0": "Anumānapañha",
  "mil6.4.2:0.3_0": "Anumānavagga",
  "mil6.4.2:0.4_0": "2. Dhutaṅgapañha",
  "mil6.4.2:1.1_0": "“Passatāraññake bhikkhū,",
  "mil6.4.2:1.2_0": "ajjhogāḷhe dhute guṇe;",
  "mil6.4.2:1.3_0": "Puna passati gihī rājā,",
  "mil6.4.2:1.4_0": "anāgāmiphale ṭhite.",
  "mil6.4.2:2.1_0": "Ubhopi te viloketvā,",
  "mil6.4.2:2.2_0": "uppajji saṁsayo mahā;",
  "mil6.4.2:2.3_0": "Bujjheyya ce gihī dhamme,",
  "mil6.4.2:2.4_0": "dhutaṅgaṁ nipphalaṁ siyā.",
  "mil6.4.2:3.1_0": "Paravādivādamathanaṁ,",
  "mil6.4.2:3.2_0": "nipuṇaṁ piṭakattaye;",
  "mil6.4.2:3.3_0": "Handa pucche kathiseṭṭhaṁ,",
  "mil6.4.2:3.4_0": "so me kaṅkhaṁ vinessatī”ti.",
  "mil6.4.2:4.1_0": "Atha kho milindo rājā yenāyasmā nāgaseno tenupasaṅkami,",
  "mil6.4.2:4.1_1": "upasaṅkamitvā āyasmantaṁ nāgasenaṁ abhivādetvā ekamantaṁ nisīdi,",
  "mil6.4.2:4.1_2": "ekamantaṁ nisinno kho milindo rājā āyasmantaṁ nāgasenaṁ etadavoca—",
  "mil6.4.2:4.2_0": "“bhante nāgasena,",
  "mil6.4.2:4.2_1": "atthi koci gihī agāriko kāmabhogī puttadārasambādhasayanaṁ ajjhāvasanto kāsikacandanaṁ paccanubhonto",
  "mil6.4.2:4.2_2": "mālāgandhavilepanaṁ dhārayanto jātarūparajataṁ sādiyanto maṇimuttākañcanavicittamoḷibaddho yena santaṁ",
  "mil6.4.2:4.2_3": "paramatthaṁ nibbānaṁ sacchikatan”ti?",
  "mil6.4.2:5.1_0": "“Na, mahārāja,",
  "mil6.4.2:5.1_1": "ekaññeva sataṁ na dve satāni na tīṇi cattāri pañca satāni na sahassaṁ na satasahassaṁ na koṭisataṁ na koṭisahassaṁ na koṭisatasahassaṁ, tiṭṭhatu, mahārāja,",
  "mil6.4.2:5.1_2": "dasannaṁ vīsatiyā satassa sahassassa abhisamayo,",
  "mil6.4.2:5.1_3": "katamena te pariyāyena anuyogaṁ dammī”ti.",
  "mil6.4.2:6.1_0": "“Tvamevetaṁ brūhī”ti.",
  "mil6.4.2:6.2_0": "“Tena hi te, mahārāja,",
  "mil6.4.2:6.2_1": "kathayissāmi satena vā sahassena vā satasahassena vā koṭiyā vā koṭisatena vā koṭisahassena vā koṭisatasahassena vā,",
  "mil6.4.2:6.2_2": "yā kāci navaṅge buddhavacane sallekhitācārappaṭipattidhutavaraṅgaguṇanissitā kathā,",
  "mil6.4.2:6.2_3": "tā sabbā idha samosarissanti.",
  "mil6.4.2:6.3_0": "Yathā, mahārāja,",
  "mil6.4.2:6.3_1": "ninnunnatasamavisamathalāthaladesabhāge abhivuṭṭhaṁ udakaṁ,",
  "mil6.4.2:6.3_2": "sabbaṁ taṁ tato vinigaḷitvā mahodadhiṁ sāgaraṁ samosarati;",
  "mil6.4.2:6.4_0": "evameva kho, mahārāja,",
  "mil6.4.2:6.4_1": "sampādake sati yā kāci navaṅge buddhavacane sallekhitācārappaṭipattidhutaṅgaguṇadharanissitā kathā,",
  "mil6.4.2:6.4_2": "tā sabbā idha samosarissanti.",
  "mil6.4.2:7.1_0": "Mayhampettha, mahārāja,",
  "mil6.4.2:7.1_1": "paribyattatāya buddhiyā kāraṇaparidīpanaṁ samosarissati,",
  "mil6.4.2:7.1_2": "teneso attho suvibhatto vicitto paripuṇṇo parisuddho samānīto bhavissati.",
  "mil6.4.2:7.2_0": "Yathā, mahārāja,",
  "mil6.4.2:7.2_1": "kusalo lekhācariyo anusiṭṭho lekhaṁ osārento attano byattatāya buddhiyā kāraṇaparidīpanena lekhaṁ paripūreti,",
  "mil6.4.2:7.2_2": "evaṁ sā lekhā samattā paripuṇṇā anūnikā bhavissati.",
  "mil6.4.2:7.3_0": "Evameva mayhampettha paribyattatāya buddhiyā kāraṇaparidīpanaṁ samosarissati,",
  "mil6.4.2:7.3_1": "teneso attho suvibhatto vicitto paripuṇṇo parisuddho samānīto bhavissati.",
  "mil6.4.2:8.1_0": "Nagare, mahārāja,",
  "mil6.4.2:8.1_1": "sāvatthiyā pañcakoṭimattā ariyasāvakā bhagavato upāsakaupāsikāyo sattapaṇṇāsasahassāni tīṇi ca satasahassāni anāgāmiphale patiṭṭhitā,",
  "mil6.4.2:8.1_2": "te sabbepi gihīyeva,",
  "mil6.4.2:8.1_3": "na pabbajitā.",
  "mil6.4.2:8.2_0": "Puna tattheva kaṇḍambamūle yamakapāṭihāriye vīsati pāṇakoṭiyo abhisamiṁsu,",
  "mil6.4.2:8.2_1": "puna cūḷarāhulovāde,",
  "mil6.4.2:8.2_2": "mahāmaṅgalasuttante,",
  "mil6.4.2:8.2_3": "samacittapariyāye,",
  "mil6.4.2:8.2_4": "parābhavasuttante,",
  "mil6.4.2:8.2_5": "purābhedasuttante,",
  "mil6.4.2:8.2_6": "kalahavivādasuttante,",
  "mil6.4.2:8.2_7": "cūḷabyūhasuttante,",
  "mil6.4.2:8.2_8": "mahābyūhasuttante,",
  "mil6.4.2:8.2_9": "tuvaṭakasuttante,",
  "mil6.4.2:8.2_10": "sāriputtasuttante gaṇanapathamatītānaṁ devatānaṁ dhammābhisamayo ahosi.",
  "mil6.4.2:9.1_0": "Nagare rājagahe paññāsasahassāni tīṇi ca satasahassāni ariyasāvakā bhagavato upāsakaupāsikāyo,",
  "mil6.4.2:9.1_1": "puna tattheva dhanapālahatthināgadamane navuti pāṇakoṭiyo,",
  "mil6.4.2:9.1_2": "pārāyanasamāgame pāsāṇakacetiye cuddasa pāṇakoṭiyo,",
  "mil6.4.2:9.1_3": "puna indasālaguhāyaṁ asīti devatākoṭiyo,",
  "mil6.4.2:9.1_4": "puna bārāṇasiyaṁ isipatane migadāye paṭhame dhammadesane aṭṭhārasa brahmakoṭiyo aparimāṇā ca devatāyo,",
  "mil6.4.2:9.1_5": "puna tāvatiṁsabhavane paṇḍukambalasilāyaṁ abhidhammadesanāya asīti devatākoṭiyo,",
  "mil6.4.2:9.1_6": "devorohaṇe saṅkassanagaradvāre lokavivaraṇapāṭihāriye pasannānaṁ naramarūnaṁ tiṁsa koṭiyo abhisamiṁsu.",
  "mil6.4.2:10.1_0": "Puna sakkesu kapilavatthusmiṁ nigrodhārāme buddhavaṁsadesanāya mahāsamayasuttantadesanāya ca gaṇanapathamatītānaṁ devatānaṁ dhammābhisamayo ahosi.",
  "mil6.4.2:10.2_0": "Puna sumanamālākārasamāgame,",
  "mil6.4.2:10.2_1": "garahadinnasamāgame,",
  "mil6.4.2:10.2_2": "ānandaseṭṭhisamāgame,",
  "mil6.4.2:10.2_3": "jambukājīvakasamāgame,",
  "mil6.4.2:10.2_4": "maṇḍukadevaputtasamāgame,",
  "mil6.4.2:10.2_5": "maṭṭhakuṇḍalidevaputtasamāgame,",
  "mil6.4.2:10.2_6": "sulasānagarasobhinisamāgame,",
  "mil6.4.2:10.2_7": "sirimānagarasobhinisamāgame,",
  "mil6.4.2:10.2_8": "pesakāradhītusamāgame,",
  "mil6.4.2:10.2_9": "cūḷasubhaddāsamāgame,",
  "mil6.4.2:10.2_10": "sāketabrāhmaṇassa āḷāhanadassanasamāgame,",
  "mil6.4.2:10.2_11": "sūnāparantakasamāgame,",
  "mil6.4.2:10.2_12": "sakkapañhasamāgame,",
  "mil6.4.2:10.2_13": "tirokuṭṭasamāgame,",
  "mil6.4.2:10.2_14": "ratanasuttasamāgame paccekaṁ caturāsītiyā pāṇasahassānaṁ dhammābhisamayo ahosi, yāvatā, mahārāja,",
  "mil6.4.2:10.2_15": "bhagavā loke aṭṭhāsi,",
  "mil6.4.2:10.2_16": "tāva tīsu maṇḍalesu soḷasasu mahājanapadesu yattha yattha bhagavā vihāsi,",
  "mil6.4.2:10.2_17": "tattha tattha yebhuyyena dve tayo cattāro pañca sataṁ sahassaṁ satasahassaṁ devā ca manussā ca santaṁ paramatthaṁ nibbānaṁ sacchikariṁsu.",
  "mil6.4.2:10.3_0": "Ye te, mahārāja,",
  "mil6.4.2:10.3_1": "devā gihīyeva,",
  "mil6.4.2:10.3_2": "na te pabbajitā,",
  "mil6.4.2:10.3_3": "etāni ceva, mahārāja,",
  "mil6.4.2:10.3_4": "aññāni ca anekāni devatākoṭisatasahassāni gihī agārikā kāmabhogino santaṁ paramatthaṁ nibbānaṁ sacchikariṁsū”ti.",
  "mil6.4.2:11.1_0": "“Yadi,",
  "mil6.4.2:11.1_1": "bhante nāgasena,",
  "mil6.4.2:11.1_2": "gihī agārikā kāmabhogino santaṁ paramatthaṁ nibbānaṁ sacchikaronti,",
  "mil6.4.2:11.1_3": "atha imāni dhutaṅgāni kimatthaṁ sādhenti,",
  "mil6.4.2:11.1_4": "tena kāraṇena dhutaṅgāni akiccakarāni honti.",
  "mil6.4.2:11.2_0": "Yadi,",
  "mil6.4.2:11.2_1": "bhante nāgasena,",
  "mil6.4.2:11.2_2": "vinā mantosadhehi byādhayo vūpasamanti,",
  "mil6.4.2:11.2_3": "kiṁ vamanavirecanādinā sarīradubbalakaraṇena?",
  "mil6.4.2:11.3_0": "Yadi muṭṭhīhi paṭisattuniggaho bhavati, kiṁ asisattisaradhanukodaṇḍalaguḷamuggarehi?",
  "mil6.4.2:11.4_0": "Yadi gaṇṭhikuṭilasusirakaṇṭalatāsākhā ālambitvā rukkhamabhirūhanaṁ bhavati,",
  "mil6.4.2:11.4_1": "kiṁ dīghadaḷhanisseṇipariyesanena?",
  "mil6.4.2:11.5_0": "Yadi thaṇḍilaseyyāya dhātusamatā bhavati, kiṁ sukhasamphassamahatimahāsirisayanapariyesanena?",
  "mil6.4.2:11.6_0": "Yadi ekako sāsaṅkasappaṭibhayavisamakantārataraṇasamattho bhavati,",
  "mil6.4.2:11.6_1": "kiṁ sannaddhasajjamahatimahāsatthapariyesanena?",
  "mil6.4.2:11.7_0": "Yadi nadisaraṁ bāhunā tarituṁ samattho bhavati, kiṁ dhuvasetunāvāpariyesanena?",
  "mil6.4.2:11.8_0": "Yadi sakasantakena ghāsacchādanaṁ kātuṁ pahoti, kiṁ parūpasevanapiyasamullāpapacchāpuredhāvanena?",
  "mil6.4.2:11.9_0": "Yadi akhātataḷāke udakaṁ labhati, kiṁ udapānataḷākapokkharaṇikhaṇanena?",
  "mil6.4.2:11.10_0": "Evameva kho,",
  "mil6.4.2:11.10_1": "bhante nāgasena,",
  "mil6.4.2:11.10_2": "yadi gihī agārikā kāmabhogino santaṁ paramatthaṁ nibbānaṁ sacchikaronti,",
  "mil6.4.2:11.10_3": "kiṁ dhutaguṇavarasamādiyanenā”ti?",
  "mil6.4.2:12.1_0": "“Aṭṭhavīsati kho panime, mahārāja,",
  "mil6.4.2:12.1_1": "dhutaṅgaguṇā yathābhuccaguṇā,",
  "mil6.4.2:12.1_2": "yehi guṇehi dhutaṅgāni sabbabuddhānaṁ pihayitāni patthitāni.",
  "mil6.4.2:12.2_0": "Katame aṭṭhavīsati?",
  "mil6.4.2:12.3_0": "Idha, mahārāja,",
  "mil6.4.2:12.3_1": "dhutaṅgaṁ suddhājīvaṁ sukhaphalaṁ anavajjaṁ na paradukkhāpanaṁ abhayaṁ asampīḷanaṁ ekantavaḍḍhikaṁ aparihāniyaṁ",
  "mil6.4.2:12.3_2": "amāyaṁ ārakkhā patthitadadaṁ sabbasattadamanaṁ saṁvarahitaṁ patirūpaṁ anissitaṁ vippamuttaṁ rāgakkhayaṁ",
  "mil6.4.2:12.3_3": "dosakkhayaṁ mohakkhayaṁ mānappahānaṁ kuvitakkacchedanaṁ kaṅkhāvitaraṇaṁ kosajjaviddhaṁsanaṁ aratippahānaṁ",
  "mil6.4.2:12.3_4": "khamanaṁ atulaṁ appamāṇaṁ sabbadukkhakkhayagamanaṁ, ime kho, mahārāja,",
  "mil6.4.2:12.3_5": "aṭṭhavīsati dhutaṅgaguṇā yathābhuccaguṇā yehi guṇehi dhutaṅgāni sabbabuddhānaṁ pihayitāni patthitāni.",
  "mil6.4.2:13.1_0": "Ye kho te, mahārāja, dhutaguṇe sammā upasevanti, te aṭṭhārasahi guṇehi samupetā bhavanti.",
  "mil6.4.2:13.2_0": "Katamehi aṭṭhārasahi?",
  "mil6.4.2:13.3_0": "Ācāro tesaṁ suvisuddho hoti,",
  "mil6.4.2:13.3_1": "paṭipadā supūritā hoti,",
  "mil6.4.2:13.3_2": "kāyikaṁ vācasikaṁ surakkhitaṁ hoti,",
  "mil6.4.2:13.3_3": "manosamācāro suvisuddho hoti,",
  "mil6.4.2:13.3_4": "vīriyaṁ supaggahitaṁ hoti,",
  "mil6.4.2:13.3_5": "bhayaṁ vūpasammati,",
  "mil6.4.2:13.3_6": "attānudiṭṭhibyapagatā hoti,",
  "mil6.4.2:13.3_7": "āghāto uparato hoti,",
  "mil6.4.2:13.3_8": "mettā upaṭṭhitā hoti,",
  "mil6.4.2:13.3_9": "āhāro pariññāto hoti,",
  "mil6.4.2:13.3_10": "sabbasattānaṁ garukato hoti,",
  "mil6.4.2:13.3_11": "bhojane mattaññū hoti,",
  "mil6.4.2:13.3_12": "jāgariyamanuyutto hoti,",
  "mil6.4.2:13.3_13": "aniketo hoti,",
  "mil6.4.2:13.3_14": "yattha phāsu tattha vihārī hoti,",
  "mil6.4.2:13.3_15": "pāpajegucchī hoti,",
  "mil6.4.2:13.3_16": "vivekārāmo hoti,",
  "mil6.4.2:13.3_17": "satataṁ appamatto hoti, ye te, mahārāja,",
  "mil6.4.2:13.3_18": "dhutaguṇe sammā upasevanti,",
  "mil6.4.2:13.3_19": "te imehi aṭṭhārasahi guṇehi samupetā bhavanti.",
  "mil6.4.2:14.1_0": "Dasa ime, mahārāja, puggalā dhutaguṇārahā.",
  "mil6.4.2:14.2_0": "Katame dasa?",
  "mil6.4.2:14.3_0": "Saddho hoti hirimā dhitimā akuho atthavasī alolo sikkhākāmo daḷhasamādāno anujjhānabahulo mettāvihārī, ime kho, mahārāja,",
  "mil6.4.2:14.3_1": "dasa puggalā dhutaguṇārahā.",
  "mil6.4.2:15.1_0": "Ye te, mahārāja,",
  "mil6.4.2:15.1_1": "gihī agārikā kāmabhogino santaṁ paramatthaṁ nibbānaṁ sacchikaronti,",
  "mil6.4.2:15.1_2": "sabbe te purimāsu jātīsu terasasu dhutaguṇesu katūpāsanā katabhūmikammā,",
  "mil6.4.2:15.1_3": "te tattha cārañca paṭipattiñca sodhayitvā ajjetarahi gihīyeva santā santaṁ paramatthaṁ nibbānaṁ sacchikaronti.",
  "mil6.4.2:16.1_0": "Yathā, mahārāja,",
  "mil6.4.2:16.1_1": "kusalo issāso antevāsike paṭhamaṁ tāva upāsanasālāyaṁ cāpabhedacāpāropanaggahaṇamuṭṭhippaṭipīḷanaaṅgulivināmanapādaṭhapanasaraggahaṇasannahanaākaḍḍhanasandhāraṇalakkhaniyamanakhipane",
  "mil6.4.2:16.1_2": "tiṇapurisakachakaṇatiṇapalālamattikāpuñjaphalakalakkhavedhe anusikkhāpetvā rañño santike upāsanaṁ ārādhayitvā",
  "mil6.4.2:16.1_3": "ājaññarathagajaturaṅgadhanadhaññahiraññasuvaṇṇadāsidāsabhariyagāmavaraṁ labhati;",
  "mil6.4.2:16.2_0": "evameva kho, mahārāja,",
  "mil6.4.2:16.2_1": "ye te gihī agārikā kāmabhogino santaṁ paramatthaṁ nibbānaṁ sacchikaronti,",
  "mil6.4.2:16.2_2": "te sabbe purimāsu jātīsu terasasu dhutaguṇesu katūpāsanā katabhūmikammā,",
  "mil6.4.2:16.2_3": "te tattheva cārañca paṭipattiñca sodhayitvā ajjetarahi gihīyeva santā santaṁ paramatthaṁ nibbānaṁ sacchikaronti.",
  "mil6.4.2:16.3_0": "Na, mahārāja,",
  "mil6.4.2:16.3_1": "dhutaguṇesu pubbāsevanaṁ vinā ekissāyeva jātiyā arahattaṁ sacchikiriyā hoti,",
  "mil6.4.2:16.3_2": "uttamena pana vīriyena uttamāya paṭipattiyā tathārūpena ācariyena kalyāṇamittena arahattaṁ sacchikiriyā hoti.",
  "mil6.4.2:17.1_0": "Yathā vā pana, mahārāja,",
  "mil6.4.2:17.1_1": "bhisakko sallakatto ācariyaṁ dhanena vā vattappaṭipattiyā vā ārādhetvā satthaggahaṇachedanalekhanavedhanasalluddharaṇavaṇadhovanasosanabhesajjānulimpanavamanavirecanānuvāsanakiriyamanusikkhitvā",
  "mil6.4.2:17.1_2": "vijjāsu katasikkho katūpāsano katahattho āture upasaṅkamati tikicchāya;",
  "mil6.4.2:17.2_0": "evameva kho, mahārāja,",
  "mil6.4.2:17.2_1": "ye te gihī agārikā kāmabhogino santaṁ paramatthaṁ nibbānaṁ sacchikaronti,",
  "mil6.4.2:17.2_2": "te sabbe purimāsu jātīsu terasasu dhutaguṇesu katūpāsanā katabhūmikammā,",
  "mil6.4.2:17.2_3": "te tattheva cārañca paṭipattiñca sodhayitvā ajjetarahi gihīyeva santā santaṁ paramatthaṁ nibbānaṁ sacchikaronti, na, mahārāja,",
  "mil6.4.2:17.2_4": "dhutaguṇehi avisuddhānaṁ dhammābhisamayo hoti.",
  "mil6.4.2:18.1_0": "Yathā, mahārāja, udakassa asecanena bījānaṁ avirūhanaṁ hoti;",
  "mil6.4.2:18.2_0": "evameva kho, mahārāja, dhutaguṇehi avisuddhānaṁ dhammābhisamayo na hoti.",
  "mil6.4.2:19.1_0": "Yathā vā pana, mahārāja, akatakusalānaṁ akatakalyāṇānaṁ sugatigamanaṁ na hoti;",
  "mil6.4.2:19.2_0": "evameva kho, mahārāja, dhutaguṇehi avisuddhānaṁ dhammābhisamayo na hoti.",
  "mil6.4.2:20.1_0": "Pathavisamaṁ, mahārāja, dhutaguṇaṁ visuddhikāmānaṁ patiṭṭhānaṭṭhena.",
  "mil6.4.2:21.1_0": "Āposamaṁ, mahārāja, dhutaguṇaṁ visuddhikāmānaṁ sabbakilesamaladhovanaṭṭhena.",
  "mil6.4.2:22.1_0": "Tejosamaṁ, mahārāja, dhutaguṇaṁ visuddhikāmānaṁ sabbakilesavanajjhāpanaṭṭhena.",
  "mil6.4.2:23.1_0": "Vāyosamaṁ, mahārāja, dhutaguṇaṁ visuddhikāmānaṁ sabbakilesamalarajopavāhanaṭṭhena.",
  "mil6.4.2:24.1_0": "Agadasamaṁ, mahārāja, dhutaguṇaṁ visuddhikāmānaṁ sabbakilesabyādhivūpasamanaṭṭhena.",
  "mil6.4.2:25.1_0": "Amatasamaṁ, mahārāja, dhutaguṇaṁ visuddhikāmānaṁ sabbakilesavisanāsanaṭṭhena.",
  "mil6.4.2:26.1_0": "Khettasamaṁ, mahārāja, dhutaguṇaṁ visuddhikāmānaṁ sabbasāmaññaguṇasassavirūhanaṭṭhena.",
  "mil6.4.2:27.1_0": "Manoharasamaṁ, mahārāja, dhutaguṇaṁ visuddhikāmānaṁ patthiticchitasabbasampattivaradadaṭṭhena.",
  "mil6.4.2:28.1_0": "Nāvāsamaṁ, mahārāja, dhutaguṇaṁ visuddhikāmānaṁ saṁsāramahaṇṇavapāragamanaṭṭhena.",
  "mil6.4.2:29.1_0": "Bhīruttāṇasamaṁ, mahārāja, dhutaguṇaṁ visuddhikāmānaṁ jarāmaraṇabhītānaṁ assāsakaraṇaṭṭhena.",
  "mil6.4.2:30.1_0": "Mātusamaṁ, mahārāja, dhutaguṇaṁ visuddhikāmānaṁ kilesadukkhappaṭipīḷitānaṁ anuggāhakaṭṭhena.",
  "mil6.4.2:31.1_0": "Pitusamaṁ, mahārāja, dhutaguṇaṁ visuddhikāmānaṁ kusalavaḍḍhikāmānaṁ sabbasāmaññaguṇajanakaṭṭhena.",
  "mil6.4.2:32.1_0": "Mittasamaṁ, mahārāja, dhutaguṇaṁ visuddhikāmānaṁ sabbasāmaññaguṇapariyesanaavisaṁvādakaṭṭhena.",
  "mil6.4.2:33.1_0": "Padumasamaṁ, mahārāja, dhutaguṇaṁ visuddhikāmānaṁ sabbakilesamalehi anupalittaṭṭhena.",
  "mil6.4.2:34.1_0": "Catujjātiyavaragandhasamaṁ, mahārāja, dhutaguṇaṁ visuddhikāmānaṁ kilesaduggandhapaṭivinodanaṭṭhena.",
  "mil6.4.2:35.1_0": "Girirājavarasamaṁ, mahārāja, dhutaguṇaṁ visuddhikāmānaṁ aṭṭhalokadhammavātehi akampiyaṭṭhena.",
  "mil6.4.2:36.1_0": "Ākāsasamaṁ, mahārāja,",
  "mil6.4.2:36.1_1": "dhutaguṇaṁ visuddhikāmānaṁ sabbattha gahaṇāpagatauruvisaṭavitthatamahantaṭṭhena.",
  "mil6.4.2:37.1_0": "Nadīsamaṁ, mahārāja, dhutaguṇaṁ visuddhikāmānaṁ kilesamalapavāhanaṭṭhena.",
  "mil6.4.2:38.1_0": "Sudesakasamaṁ, mahārāja, dhutaguṇaṁ visuddhikāmānaṁ jātikantārakilesavanagahananittharaṇaṭṭhena.",
  "mil6.4.2:39.1_0": "Mahāsatthavāhasamaṁ, mahārāja,",
  "mil6.4.2:39.1_1": "dhutaguṇaṁ visuddhikāmānaṁ sabbabhayasuññakhemaabhayavarapavaranibbānanagarasampāpanaṭṭhena.",
  "mil6.4.2:40.1_0": "Sumajjitavimalādāsasamaṁ, mahārāja, dhutaguṇaṁ visuddhikāmānaṁ saṅkhārānaṁ sabhāvadassanaṭṭhena.",
  "mil6.4.2:41.1_0": "Phalakasamaṁ, mahārāja, dhutaguṇaṁ visuddhikāmānaṁ kilesalaguḷasarasattipaṭibāhanaṭṭhena.",
  "mil6.4.2:42.1_0": "Chattasamaṁ, mahārāja, dhutaguṇaṁ visuddhikāmānaṁ kilesavassatividhaggisantāpātapapaṭibāhanaṭṭhena.",
  "mil6.4.2:43.1_0": "Candasamaṁ, mahārāja, dhutaguṇaṁ visuddhikāmānaṁ pihayitapatthitaṭṭhena.",
  "mil6.4.2:44.1_0": "Sūriyasamaṁ, mahārāja, dhutaguṇaṁ visuddhikāmānaṁ mohatamatimiranāsanaṭṭhena.",
  "mil6.4.2:45.1_0": "Sāgarasamaṁ, mahārāja,",
  "mil6.4.2:45.1_1": "dhutaguṇaṁ visuddhikāmānaṁ anekavidhasāmaññaguṇavararatanuṭṭhānaṭṭhena,",
  "mil6.4.2:45.1_2": "aparimitaasaṅkhyeyyaappameyyaṭṭhena ca.",
  "mil6.4.2:46.1_0": "Evaṁ kho, mahārāja,",
  "mil6.4.2:46.1_1": "dhutaguṇaṁ visuddhikāmānaṁ bahūpakāraṁ sabbadarathapariḷāhanudaṁ aratinudaṁ bhayanudaṁ bhavanudaṁ khīlanudaṁ",
  "mil6.4.2:46.1_2": "malanudaṁ sokanudaṁ dukkhanudaṁ rāganudaṁ dosanudaṁ mohanudaṁ mānanudaṁ diṭṭhinudaṁ sabbākusaladhammanudaṁ",
  "mil6.4.2:46.1_3": "yasāvahaṁ hitāvahaṁ sukhāvahaṁ phāsukaraṁ pītikaraṁ yogakkhemakaraṁ anavajjaṁ iṭṭhasukhavipākaṁ guṇarāsiguṇapuñjaaparimitaasaṅkhyeyyaappameyyaguṇaṁ",
  "mil6.4.2:46.1_4": "varaṁ pavaraṁ aggaṁ.",
  "mil6.4.2:47.1_0": "Yathā, mahārāja,",
  "mil6.4.2:47.1_1": "manussā upatthambhavasena bhojanaṁ upasevanti,",
  "mil6.4.2:47.1_2": "hitavasena bhesajjaṁ upasevanti,",
  "mil6.4.2:47.1_3": "upakāravasena mittaṁ upasevanti,",
  "mil6.4.2:47.1_4": "tāraṇavasena nāvaṁ upasevanti,",
  "mil6.4.2:47.1_5": "sugandhavasena mālāgandhaṁ upasevanti,",
  "mil6.4.2:47.1_6": "abhayavasena bhīruttāṇaṁ upasevanti,",
  "mil6.4.2:47.1_7": "patiṭṭhāvasena pathaviṁ upasevanti,",
  "mil6.4.2:47.1_8": "sippavasena ācariyaṁ upasevanti,",
  "mil6.4.2:47.1_9": "yasavasena rājānaṁ upasevanti,",
  "mil6.4.2:47.1_10": "kāmadadavasena maṇiratanaṁ upasevanti;",
  "mil6.4.2:47.2_0": "evameva kho, mahārāja, sabbasāmaññaguṇadadavasena ariyā dhutaguṇaṁ upasevanti.",
  "mil6.4.2:48.1_0": "Yathā vā pana, mahārāja,",
  "mil6.4.2:48.1_1": "udakaṁ bījavirūhanāya,",
  "mil6.4.2:48.1_2": "aggi jhāpanāya,",
  "mil6.4.2:48.1_3": "āhāro balāharaṇāya,",
  "mil6.4.2:48.1_4": "latā bandhanāya,",
  "mil6.4.2:48.1_5": "satthaṁ chedanāya,",
  "mil6.4.2:48.1_6": "pānīyaṁ pipāsāvinayanāya,",
  "mil6.4.2:48.1_7": "nidhi assāsakaraṇāya,",
  "mil6.4.2:48.1_8": "nāvā tīrasampāpanāya,",
  "mil6.4.2:48.1_9": "bhesajjaṁ byādhivūpasamanāya,",
  "mil6.4.2:48.1_10": "yānaṁ sukhagamanāya,",
  "mil6.4.2:48.1_11": "bhīruttāṇaṁ bhayavinodanāya,",
  "mil6.4.2:48.1_12": "rājā ārakkhatthāya,",
  "mil6.4.2:48.1_13": "phalakaṁ daṇḍaleḍḍulaguḷasarasattipaṭibāhanāya,",
  "mil6.4.2:48.1_14": "ācariyo anusāsanāya,",
  "mil6.4.2:48.1_15": "mātā posanāya,",
  "mil6.4.2:48.1_16": "ādāso olokanāya,",
  "mil6.4.2:48.1_17": "alaṅkāro sobhanāya,",
  "mil6.4.2:48.1_18": "vatthaṁ paṭicchādanāya,",
  "mil6.4.2:48.1_19": "nisseṇī ārohanāya,",
  "mil6.4.2:48.1_20": "tulā visamavikkhepanāya,",
  "mil6.4.2:48.1_21": "mantaṁ parijappanāya,",
  "mil6.4.2:48.1_22": "āvudhaṁ tajjanīyapaṭibāhanāya,",
  "mil6.4.2:48.1_23": "padīpo andhakāravidhamanāya,",
  "mil6.4.2:48.1_24": "vāto pariḷāhanibbāpanāya,",
  "mil6.4.2:48.1_25": "sippaṁ vuttinipphādanāya,",
  "mil6.4.2:48.1_26": "agadaṁ jīvitarakkhaṇāya,",
  "mil6.4.2:48.1_27": "ākaro ratanuppādanāya,",
  "mil6.4.2:48.1_28": "ratanaṁ alaṅkarāya,",
  "mil6.4.2:48.1_29": "āṇā anatikkamanāya,",
  "mil6.4.2:48.1_30": "issariyaṁ vasavattanāya;",
  "mil6.4.2:48.2_0": "evameva kho, mahārāja,",
  "mil6.4.2:48.2_1": "dhutaguṇaṁ sāmaññabījavirūhanāya,",
  "mil6.4.2:48.2_2": "kilesamalajhāpanāya,",
  "mil6.4.2:48.2_3": "iddhibalāharaṇāya,",
  "mil6.4.2:48.2_4": "satisaṁvaranibandhanāya,",
  "mil6.4.2:48.2_5": "vimativicikicchāsamucchedanāya,",
  "mil6.4.2:48.2_6": "taṇhāpipāsāvinayanāya,",
  "mil6.4.2:48.2_7": "abhisamayaassāsakaraṇāya,",
  "mil6.4.2:48.2_8": "caturoghanittharaṇāya,",
  "mil6.4.2:48.2_9": "kilesabyādhivūpasamāya,",
  "mil6.4.2:48.2_10": "nibbānasukhappaṭilābhāya,",
  "mil6.4.2:48.2_11": "jātijarābyādhimaraṇasokaparidevadukkhadomanassupāyāsabhayavinodanāya,",
  "mil6.4.2:48.2_12": "sāmaññaguṇaparirakkhaṇāya,",
  "mil6.4.2:48.2_13": "aratikuvitakkapaṭibāhanāya,",
  "mil6.4.2:48.2_14": "sakalasāmaññatthānusāsanāya,",
  "mil6.4.2:48.2_15": "sabbasāmaññaguṇaposanāya,",
  "mil6.4.2:48.2_16": "samathavipassanāmaggaphalanibbānadassanāya,",
  "mil6.4.2:48.2_17": "sakalalokathutathomitamahatimahāsobhanakaraṇāya,",
  "mil6.4.2:48.2_18": "sabbāpāyapidahanāya,",
  "mil6.4.2:48.2_19": "sāmaññatthaselasikharamuddhani abhirūhanāya,",
  "mil6.4.2:48.2_20": "vaṅkakuṭilavisamacittavikkhepanāya,",
  "mil6.4.2:48.2_21": "sevitabbāsevitabbadhamme sādhusajjhāyakaraṇāya,",
  "mil6.4.2:48.2_22": "sabbakilesapaṭisattutajjanāya,",
  "mil6.4.2:48.2_23": "avijjandhakāravidhamanāya,",
  "mil6.4.2:48.2_24": "tividhaggisantāpapariḷāhanibbāpanāya,",
  "mil6.4.2:48.2_25": "saṇhasukhumasantasamāpattinipphādanāya,",
  "mil6.4.2:48.2_26": "sakalasāmaññaguṇaparirakkhaṇāya,",
  "mil6.4.2:48.2_27": "bojjhaṅgavararatanuppādanāya,",
  "mil6.4.2:48.2_28": "yogijanālaṅkaraṇāya,",
  "mil6.4.2:48.2_29": "anavajjanipuṇasukhumasantisukhamanatikkamanāya,",
  "mil6.4.2:48.2_30": "sakalasāmaññaariyadhammavasavattanāya.",
  "mil6.4.2:48.3_0": "Iti, mahārāja,",
  "mil6.4.2:48.3_1": "imesaṁ guṇānaṁ adhigamāya yadidaṁ ekamekaṁ dhutaguṇaṁ, evaṁ, mahārāja,",
  "mil6.4.2:48.3_2": "atuliyaṁ dhutaguṇaṁ appameyyaṁ asamaṁ appaṭisamaṁ appaṭibhāgaṁ appaṭiseṭṭhaṁ uttaraṁ seṭṭhaṁ visiṭṭhaṁ",
  "mil6.4.2:48.3_3": "adhikaṁ āyataṁ puthulaṁ visaṭaṁ vitthataṁ garukaṁ bhāriyaṁ mahantaṁ.",
  "mil6.4.2:49.1_0": "Yo kho, mahārāja,",
  "mil6.4.2:49.1_1": "puggalo pāpiccho icchāpakato kuhako luddho odariko lābhakāmo yasakāmo kittikāmo ayutto appatto ananucchaviko anaraho appatirūpo dhutaṅgaṁ samādiyati,",
  "mil6.4.2:49.1_2": "so diguṇaṁ daṇḍamāpajjati,",
  "mil6.4.2:49.1_3": "sabbaguṇaghātamāpajjati,",
  "mil6.4.2:49.1_4": "diṭṭhadhammikaṁ hīḷanaṁ khīḷanaṁ garahanaṁ uppaṇḍanaṁ khipanaṁ asambhogaṁ nissāraṇaṁ nicchubhanaṁ pavāhanaṁ pabbājanaṁ paṭilabhati,",
  "mil6.4.2:49.1_5": "samparāyepi satayojanike avīcimahāniraye uṇhakaṭhitatattasantattaaccijālāmālake anekavassakoṭisatasahassāni",
  "mil6.4.2:49.1_6": "uddhamadho tiriyaṁ pheṇuddehakaṁ samparivattakaṁ paccati,",
  "mil6.4.2:49.1_7": "tato muccitvā kisapharusakāḷaṅgapaccaṅgo sūnuddhumātasusiruttamaṅgo chāto pipāsito visamabhīmarūpavaṇṇo",
  "mil6.4.2:49.1_8": "bhaggakaṇṇasoto ummīlitanimīlitanettanayano arugattapakkagatto pulavākiṇṇasabbakāyo vātamukhe jalamāno",
  "mil6.4.2:49.1_9": "viya aggikkhandho anto jalamāno pajjalamāno atāṇo asaraṇo āruṇṇaruṇṇakāruññaravaṁ paridevamāno nijjhāmataṇhiko",
  "mil6.4.2:49.1_10": "samaṇamahāpeto hutvā āhiṇḍamāno mahiyā aṭṭassaraṁ karoti.",
  "mil6.4.2:50.1_0": "Yathā, mahārāja,",
  "mil6.4.2:50.1_1": "koci ayutto appatto ananucchaviko anaraho appatirūpo hīno kujātiko khattiyābhisekena abhisiñcati,",
  "mil6.4.2:50.1_2": "so labhati hatthacchedaṁ pādacchedaṁ hatthapādacchedaṁ kaṇṇacchedaṁ nāsacchedaṁ kaṇṇanāsacchedaṁ bilaṅgathālikaṁ",
  "mil6.4.2:50.1_3": "saṅkhamuṇḍikaṁ rāhumukhaṁ jotimālikaṁ hatthapajjotikaṁ erakavattikaṁ cīrakavāsikaṁ eṇeyyakaṁ baḷisamaṁsikaṁ",
  "mil6.4.2:50.1_4": "kahāpaṇakaṁ khārāpatacchikaṁ palighaparivattikaṁ palālapīṭhakaṁ tattena telena osiñcanaṁ sunakhehi khādāpanaṁ",
  "mil6.4.2:50.1_5": "jīvasūlāropanaṁ asinā sīsacchedaṁ anekavihitampi kammakāraṇaṁ anubhavati.",
  "mil6.4.2:50.2_0": "Kiṁ kāraṇā?",
  "mil6.4.2:50.3_0": "Ayutto appatto ananucchaviko anaraho appatirūpo hīno kujātiko mahante issariye ṭhāne attānaṁ ṭhapesi,",
  "mil6.4.2:50.3_1": "velaṁ ghātesi.",
  "mil6.4.2:50.4_0": "Evameva kho, mahārāja, yo koci puggalo pāpiccho …pe…",
  "mil6.4.2:50.5_0": "mahiyā aṭṭassaraṁ karoti.",
  "mil6.4.2:51.1_0": "Yo pana, mahārāja,",
  "mil6.4.2:51.1_1": "puggalo yutto patto anucchaviko araho patirūpo appiccho santuṭṭho pavivitto asaṁsaṭṭho āraddhavīriyo",
  "mil6.4.2:51.1_2": "pahitatto asaṭho amāyo anodariko alābhakāmo ayasakāmo akittikāmo saddho saddhāpabbajito jarāmaraṇā muccitukāmo",
  "mil6.4.2:51.1_3": "‘sāsanaṁ paggaṇhissāmī’ti dhutaṅgaṁ samādiyati,",
  "mil6.4.2:51.1_4": "so diguṇaṁ pūjaṁ arahati devānañca piyo hoti manāpo pihayito patthito,",
  "mil6.4.2:51.1_5": "jātisumanamallikādīnaṁ viya pupphaṁ nahātānulittassa,",
  "mil6.4.2:51.1_6": "jighacchitassa viya paṇītabhojanaṁ,",
  "mil6.4.2:51.1_7": "pipāsitassa viya sītalavimalasurabhipānīyaṁ,",
  "mil6.4.2:51.1_8": "visagatassa viya osadhavaraṁ,",
  "mil6.4.2:51.1_9": "sīghagamanakāmassa viya ājaññarathavaruttamaṁ,",
  "mil6.4.2:51.1_10": "atthakāmassa viya manoharamaṇiratanaṁ,",
  "mil6.4.2:51.1_11": "abhisiñcitukāmassa viya paṇḍaravimalasetacchattaṁ,",
  "mil6.4.2:51.1_12": "dhammakāmassa viya arahattaphalādhigamamanuttaraṁ.",
  "mil6.4.2:51.2_0": "Tassa cattāro satipaṭṭhānā bhāvanāpāripūriṁ gacchanti,",
  "mil6.4.2:51.2_1": "cattāro sammappadhānā cattāro iddhipādā pañcindriyāni pañca balāni satta bojjhaṅgā ariyo aṭṭhaṅgiko maggo bhāvanāpāripūriṁ gacchati,",
  "mil6.4.2:51.2_2": "samathavipassanā adhigacchati,",
  "mil6.4.2:51.2_3": "adhigamappaṭipatti pariṇamati,",
  "mil6.4.2:51.2_4": "cattāri sāmaññaphalāni catasso paṭisambhidā tisso vijjā chaḷabhiññā kevalo ca samaṇadhammo sabbe tassādheyyā honti,",
  "mil6.4.2:51.2_5": "vimuttipaṇḍaravimalasetacchattena abhisiñcati.",
  "mil6.4.2:52.1_0": "Yathā, mahārāja,",
  "mil6.4.2:52.1_1": "rañño khattiyassa abhijātakulakulīnassa khattiyābhisekena abhisittassa paricaranti saraṭṭhanegamajānapadabhaṭabalā",
  "mil6.4.2:52.1_2": "aṭṭhattiṁsā ca rājaparisā naṭanaccakā mukhamaṅgalikā sotthivācakā samaṇabrāhmaṇasabbapāsaṇḍagaṇā abhigacchanti,",
  "mil6.4.2:52.1_3": "yaṁ kiñci pathaviyā paṭṭanaratanākaranagarasuṅkaṭṭhānaverajjakachejjabhejjajanamanusāsanaṁ sabbattha sāmiko bhavati;",
  "mil6.4.2:52.2_0": "evameva kho, mahārāja, yo koci puggalo yutto patto …pe…",
  "mil6.4.2:52.3_0": "vimuttipaṇḍaravimalasetacchattena abhisiñcati.",
  "mil6.4.2:53.1_0": "Terasimāni, mahārāja,",
  "mil6.4.2:53.1_1": "dhutaṅgāni,",
  "mil6.4.2:53.1_2": "yehi suddhikato nibbānamahāsamuddaṁ pavisitvā bahuvidhaṁ dhammakīḷamabhikīḷati,",
  "mil6.4.2:53.1_3": "rūpārūpaaṭṭhasamāpattiyo vaḷañjeti,",
  "mil6.4.2:53.1_4": "iddhividhaṁ dibbasotadhātuṁ paracittavijānanaṁ pubbenivāsānussatiṁ dibbacakkhuṁ sabbāsavakkhayañca pāpuṇāti.",
  "mil6.4.2:53.2_0": "Katame terasa?",
  "mil6.4.2:53.3_0": "Paṁsukūlikaṅgaṁ tecīvarikaṅgaṁ piṇḍapātikaṅgaṁ sapadānacārikaṅgaṁ ekāsanikaṅgaṁ pattapiṇḍikaṅgaṁ khalupacchābhattikaṅgaṁ",
  "mil6.4.2:53.3_1": "āraññikaṅgaṁ rukkhamūlikaṅgaṁ abbhokāsikaṅgaṁ sosānikaṅgaṁ yathāsanthatikaṅgaṁ nesajjikaṅgaṁ,",
  "mil6.4.2:53.3_2": "imehi kho, mahārāja,",
  "mil6.4.2:53.3_3": "terasahi dhutaguṇehi pubbe āsevitehi nisevitehi ciṇṇehi pariciṇṇehi caritehi upacaritehi paripūritehi kevalaṁ sāmaññaṁ paṭilabhati,",
  "mil6.4.2:53.3_4": "tassādheyyā honti kevalā santā sukhā samāpattiyo.",
  "mil6.4.2:54.1_0": "Yathā, mahārāja,",
  "mil6.4.2:54.1_1": "sadhano nāviko paṭṭane suṭṭhu katasuṅko mahāsamuddaṁ pavisitvā vaṅgaṁ takkolaṁ cīnaṁ sovīraṁ suraṭṭhaṁ",
  "mil6.4.2:54.1_2": "alasandaṁ kolapaṭṭanaṁ suvaṇṇabhūmiṁ gacchati aññampi yaṁ kiñci nāvāsañcaraṇaṁ;",
  "mil6.4.2:54.2_0": "evameva kho, mahārāja,",
  "mil6.4.2:54.2_1": "imehi terasahi dhutaguṇehi pubbe āsevitehi nisevitehi ciṇṇehi pariciṇṇehi caritehi upacaritehi paripūritehi kevalaṁ sāmaññaṁ paṭilabhati,",
  "mil6.4.2:54.2_2": "tassādheyyā honti kevalā santā sukhā samāpattiyo.",
  "mil6.4.2:55.1_0": "Yathā, mahārāja,",
  "mil6.4.2:55.1_1": "kassako paṭhamaṁ khettadosaṁ tiṇakaṭṭhapāsāṇaṁ apanetvā kasitvā vapitvā sammā udakaṁ pavesetvā rakkhitvā gopetvā lavanamaddanena bahudhaññako hoti,",
  "mil6.4.2:55.1_2": "tassādheyyā bhavanti ye keci adhanā kapaṇā daliddā duggatajanā;",
  "mil6.4.2:55.2_0": "evameva kho, mahārāja, imehi terasahi dhutaguṇehi pubbe āsevitehi …pe…",
  "mil6.4.2:55.3_0": "kevalā santā sukhā samāpattiyo.",
  "mil6.4.2:56.1_0": "Yathā vā pana, mahārāja,",
  "mil6.4.2:56.1_1": "khattiyo muddhāvasitto abhijātakulīno chejjabhejjajanamanusāsane issaro hoti vasavattī sāmiko icchākaraṇo,",
  "mil6.4.2:56.1_2": "kevalā ca mahāpathavī tassādheyyā hoti;",
  "mil6.4.2:56.2_0": "evameva kho, mahārāja,",
  "mil6.4.2:56.2_1": "imehi terasahi dhutaguṇehi pubbe āsevitehi nisevitehi ciṇṇehi pariciṇṇehi caritehi upacaritehi paripūritehi",
  "mil6.4.2:56.2_2": "jinasāsanavare issaro hoti vasavattī sāmiko icchākaraṇo,",
  "mil6.4.2:56.2_3": "kevalā ca samaṇaguṇā tassādheyyā honti.",
  "mil6.4.2:57.1_0": "Nanu, mahārāja,",
  "mil6.4.2:57.1_1": "thero upaseno vaṅgantaputto sallekhadhutaguṇe paripūrakāritāya anādiyitvā sāvatthiyā saṅghassa katikaṁ",
  "mil6.4.2:57.1_2": "sapariso naradammasārathiṁ paṭisallānagataṁ upasaṅkamitvā bhagavato pāde sirasā vanditvā ekamantaṁ nisīdi,",
  "mil6.4.2:57.1_3": "bhagavā ca taṁ suvinītaṁ parisaṁ oloketvā haṭṭhatuṭṭho pamudito udaggo parisāya saddhiṁ sallāpaṁ sallapitvā asambhinnena brahmassarena etadavoca—",
  "mil6.4.2:57.2_0": "‘pāsādikā kho pana tyāyaṁ, upasena, parisā, kathaṁ tvaṁ, upasena, parisaṁ vinesī’ti.",
  "mil6.4.2:57.3_0": "Sopi sabbaññunā dasabalena devātidevena puṭṭho yathābhūtasabhāvaguṇavasena bhagavantaṁ etadavoca—",
  "mil6.4.2:58.1_0": "‘Yo koci maṁ, bhante,",
  "mil6.4.2:58.1_1": "upasaṅkamitvā pabbajjaṁ vā nissayaṁ vā yācati,",
  "mil6.4.2:58.1_2": "tamahaṁ evaṁ vadāmi “ahaṁ kho, āvuso,",
  "mil6.4.2:58.1_3": "āraññiko piṇḍapātiko paṁsukūliko tecīvariko.",
  "mil6.4.2:58.2_0": "Sace tvampi āraññiko bhavissasi piṇḍapātiko paṁsukūliko tecīvariko,",
  "mil6.4.2:58.2_1": "evāhaṁ taṁ pabbājessāmi nissayaṁ dassāmī”ti,",
  "mil6.4.2:58.2_2": "sace so me, bhante,",
  "mil6.4.2:58.2_3": "paṭissuṇitvā nandati oramati,",
  "mil6.4.2:58.2_4": "evāhaṁ taṁ pabbājemi nissayaṁ demi,",
  "mil6.4.2:58.2_5": "sace na nandati na oramati,",
  "mil6.4.2:58.2_6": "na taṁ pabbājemi,",
  "mil6.4.2:58.2_7": "na nissayaṁ demi, evāhaṁ, bhante,",
  "mil6.4.2:58.2_8": "parisaṁ vinemī’ti.",
  "mil6.4.2:58.3_0": "Evaṁ kho, mahārāja, dhutaguṇavarasamādiṇṇo jinasāsanavare issaro hoti.",
  "mil6.4.2:58.4_0": "Vasavattī sāmiko icchākaraṇo, tassādheyyā honti kevalā santā sukhā samāpattiyo.",
  "mil6.4.2:59.1_0": "Yathā, mahārāja,",
  "mil6.4.2:59.1_1": "padumaṁ abhivuddhaparisuddhaudiccajātippabhavaṁ siniddhaṁ mudu lobhanīyaṁ sugandhaṁ piyaṁ patthitaṁ pasatthaṁ",
  "mil6.4.2:59.1_2": "jalakaddamamanupalittaṁ aṇupattakesarakaṇṇikābhimaṇḍitaṁ bhamaragaṇasevitaṁ sītalasalilasaṁvaddhaṁ;",
  "mil6.4.2:59.2_0": "evameva kho, mahārāja,",
  "mil6.4.2:59.2_1": "imehi terasahi dhutaguṇehi pubbe āsevitehi nisevitehi ciṇṇehi pariciṇṇehi caritehi upacaritehi paripūritehi ariyasāvako tiṁsaguṇavarehi samupeto hoti.",
  "mil6.4.2:60.1_0": "Katamehi tiṁsaguṇavarehi?",
  "mil6.4.2:60.2_0": "Siniddhamudumaddavamettacitto hoti,",
  "mil6.4.2:60.2_1": "ghātitahatavihatakileso hoti,",
  "mil6.4.2:60.2_2": "hatanihatamānadabbo hoti,",
  "mil6.4.2:60.2_3": "acaladaḷhaniviṭṭhanibbematikasaddho hoti,",
  "mil6.4.2:60.2_4": "paripuṇṇapīṇitapahaṭṭhalobhanīyasantasukhasamāpattilābhī hoti,",
  "mil6.4.2:60.2_5": "sīlavarapavaraasamasucigandhaparibhāvito hoti,",
  "mil6.4.2:60.2_6": "devamanussānaṁ piyo hoti manāpo,",
  "mil6.4.2:60.2_7": "khīṇāsavaariyavarapuggalapatthito,",
  "mil6.4.2:60.2_8": "devamanussānaṁ vanditapūjito,",
  "mil6.4.2:60.2_9": "budhavibudhapaṇḍitajanānaṁ thutathavitathomitapasattho,",
  "mil6.4.2:60.2_10": "idha vā huraṁ vā lokena anupalitto,",
  "mil6.4.2:60.2_11": "appathokavajjepi bhayadassāvī,",
  "mil6.4.2:60.2_12": "vipulavarasampattikāmānaṁ maggaphalavaratthasādhano,",
  "mil6.4.2:60.2_13": "āyācitavipulapaṇītapaccayabhāgī,",
  "mil6.4.2:60.2_14": "aniketasayano,",
  "mil6.4.2:60.2_15": "jhānajjhositatappavaravihārī,",
  "mil6.4.2:60.2_16": "vijaṭitakilesajālavatthu,",
  "mil6.4.2:60.2_17": "bhinnabhaggasaṅkuṭitasañchinnagatinīvaraṇo,",
  "mil6.4.2:60.2_18": "akuppadhammo,",
  "mil6.4.2:60.2_19": "abhinītavāso,",
  "mil6.4.2:60.2_20": "anavajjabhogī,",
  "mil6.4.2:60.2_21": "gativimutto,",
  "mil6.4.2:60.2_22": "uttiṇṇasabbavicikiccho,",
  "mil6.4.2:60.2_23": "vimuttijjhositattho,",
  "mil6.4.2:60.2_24": "diṭṭhadhammo,",
  "mil6.4.2:60.2_25": "acaladaḷhabhīruttāṇamupagato,",
  "mil6.4.2:60.2_26": "samucchinnānusayo,",
  "mil6.4.2:60.2_27": "sabbāsavakkhayaṁ patto,",
  "mil6.4.2:60.2_28": "santasukhasamāpattivihārabahulo,",
  "mil6.4.2:60.2_29": "sabbasamaṇaguṇasamupeto,",
  "mil6.4.2:60.2_30": "imehi tiṁsaguṇavarehi samupeto hoti.",
  "mil6.4.2:61.1_0": "Nanu, mahārāja,",
  "mil6.4.2:61.1_1": "thero sāriputto dasasahassilokadhātuyā aggapuriso ṭhapetvā dasabalaṁ lokācariyaṁ,",
  "mil6.4.2:61.1_2": "sopi aparimitamasaṅkhyeyyakappe samācitakusalamūlo brāhmaṇakulakulīno manāpikaṁ kāmaratiṁ anekasatasaṅkhaṁ",
  "mil6.4.2:61.1_3": "dhanavarañca ohāya jinasāsane pabbajitvā imehi terasahi dhutaguṇehi kāyavacīcittaṁ damayitvā ajjetarahi",
  "mil6.4.2:61.1_4": "anantaguṇasamannāgato gotamassa bhagavato sāsanavare dhammacakkamanuppavattako jāto.",
  "mil6.4.2:61.2_0": "Bhāsitampetaṁ, mahārāja, bhagavatā devātidevena ekaṅguttaranikāyavaralañchake—",
  "mil6.4.2:62.1_0": "‘Nāhaṁ,",
  "mil6.4.2:62.1_1": "bhikkhave,",
  "mil6.4.2:62.1_2": "aññaṁ ekapuggalampi samanupassāmi,",
  "mil6.4.2:62.1_3": "yo evaṁ tathāgatena anuttaraṁ dhammacakkaṁ pavattitaṁ sammadeva anuppavatteti,",
  "mil6.4.2:62.1_4": "yathayidaṁ,",
  "mil6.4.2:62.1_5": "bhikkhave,",
  "mil6.4.2:62.1_6": "sāriputto,",
  "mil6.4.2:62.1_7": "sāriputto,",
  "mil6.4.2:62.1_8": "bhikkhave,",
  "mil6.4.2:62.1_9": "tathāgatena anuttaraṁ dhammacakkaṁ pavattitaṁ sammadeva anuppavattetī’”ti.",
  "mil6.4.2:63.1_0": "“Sādhu,",
  "mil6.4.2:63.1_1": "bhante nāgasena,",
  "mil6.4.2:63.1_2": "yaṁ kiñci navaṅgaṁ buddhavacanaṁ,",
  "mil6.4.2:63.1_3": "yā ca lokuttarā kiriyā,",
  "mil6.4.2:63.1_4": "yā ca loke adhigamavipulavarasampattiyo,",
  "mil6.4.2:63.1_5": "sabbaṁ taṁ terasasu dhutaguṇesu samodhānopagatan”ti.",
  "mil6.4.2:64.1_0": "Dhutaṅgapañho dutiyo.",
  "mil6.4.2:65.1_0": "Anumānavaggo catuttho."
}