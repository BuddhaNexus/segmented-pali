{
  "atk-s0502a11:0_0": "11. Jarāvaggo",
  "atk-s0502a11:1_0": "1. Visākhāya sahāyikānaṁ vatthu",
  "atk-s0502a11:2_0": "Konu hāso kimānandoti imaṁ dhammadesanaṁ satthā jetavane viharanto visākhāya sahāyikāyo ārabbha kathesi.",
  "atk-s0502a11:3_0": "Sāvatthiyaṁ kira pañcasatā kulaputtā “evaṁ imā appamādavihāriniyo bhavissantī”ti attano attano bhariyāyo visākhaṁ mahāupāsikaṁ sampaṭicchāpesuṁ.",
  "atk-s0502a11:3_1": "Tā uyyānaṁ vā vihāraṁ vā gacchantiyo tāya saddhiṁyeva gacchanti.",
  "atk-s0502a11:3_2": "Tā ekasmiṁ kāle “sattāhaṁ surāchaṇo bhavissatī”ti chaṇe saṅghuṭṭhe attano attano sāmikānaṁ suraṁ paṭiyādesuṁ.",
  "atk-s0502a11:3_3": "Te sattāhaṁ surāchaṇaṁ kīḷitvā aṭṭhame divase kammantabheriyā nikkhantāya kammante agamaṁsu.",
  "atk-s0502a11:3_4": "Tāpi itthiyo “mayaṁ sāmikānaṁ sammukhā suraṁ pātuṁ na labhimhā,",
  "atk-s0502a11:3_5": "avasesā surā ca atthi,",
  "atk-s0502a11:3_6": "idaṁ yathā te na jānanti,",
  "atk-s0502a11:3_7": "tathā pivissāmā”ti visākhāya santikaṁ gantvā “icchāma, ayye,",
  "atk-s0502a11:3_8": "uyyānaṁ daṭṭhu”nti vatvā “sādhu, ammā,",
  "atk-s0502a11:3_9": "tena hi kattabbakiccāni katvā nikkhamathā”ti vutte tāya saddhiṁ gantvā paṭicchannākārena suraṁ nīharāpetvā uyyāne pivitvā mattā vicariṁsu.",
  "atk-s0502a11:3_10": "Visākhāpi “ayuttaṁ imāhi kataṁ,",
  "atk-s0502a11:3_11": "idāni maṁ ‘samaṇassa gotamassa sāvikā visākhā suraṁ pivitvā vicaratī’ti titthiyāpi garahissantī”ti cintetvā tā itthiyo āha –",
  "atk-s0502a11:3_12": "“ammā ayuttaṁ vo kataṁ,",
  "atk-s0502a11:3_13": "mamapi ayaso uppādito,",
  "atk-s0502a11:3_14": "sāmikāpi vo kujjhissanti,",
  "atk-s0502a11:3_15": "idāni kiṁ karissathā”ti.",
  "atk-s0502a11:3_16": "Gilānālayaṁ dassayissāma, ayyeti.",
  "atk-s0502a11:3_17": "Tena hi paññāyissatha sakena kammenāti.",
  "atk-s0502a11:3_18": "Tā gehaṁ gantvā gilānālayaṁ kariṁsu.",
  "atk-s0502a11:3_19": "Atha tāsaṁ sāmikā “itthannāmā ca itthannāmā ca kaha”nti pucchitvā “gilānā”ti sutvā “addhā etāhi avasesasurā",
  "atk-s0502a11:3_20": "pītā bhavissantī”ti sallakkhetvā tā pothetvā anayabyasanaṁ pāpesuṁ.",
  "atk-s0502a11:3_21": "Tā aparasmimpi chaṇavāre tatheva suraṁ pivitukāmā visākhaṁ upasaṅkamitvā, “ayye,",
  "atk-s0502a11:3_22": "uyyānaṁ no nehī”ti vatvā “pubbepi me tumhehi ayaso uppādito,",
  "atk-s0502a11:3_23": "gacchatha,",
  "atk-s0502a11:3_24": "na vo ahaṁ nessāmī”ti tāya paṭikkhittā “idāni evaṁ na karissāmā”ti sammantayitvā puna taṁ upasaṅkamitvā āhaṁsu, “ayye,",
  "atk-s0502a11:3_25": "buddhapūjaṁ kātukāmāmhā,",
  "atk-s0502a11:3_26": "vihāraṁ no nehī”ti.",
  "atk-s0502a11:3_27": "Idāni ammā yujjati,",
  "atk-s0502a11:3_28": "gacchatha,",
  "atk-s0502a11:3_29": "parivacchaṁ karothāti.",
  "atk-s0502a11:3_30": "Tā caṅkoṭakehi gandhamālādīni gāhāpetvā surāpuṇṇe muṭṭhivārake hatthehi olambetvā mahāpaṭe pārupitvā",
  "atk-s0502a11:3_31": "visākhaṁ upasaṅkamitvā tāya saddhiṁ vihāraṁ pavisamānā ekamantaṁ gantvā muṭṭhivārakeheva suraṁ pivitvā",
  "atk-s0502a11:3_32": "vārake chaḍḍetvā dhammasabhāyaṁ satthu purato nisīdiṁsu.",
  "atk-s0502a11:4_0": "Visākhā “imāsaṁ, bhante,",
  "atk-s0502a11:4_1": "dhammaṁ kathethā”ti āha.",
  "atk-s0502a11:4_2": "Tāpi madavegena kampamānasarīrā “iccāma,",
  "atk-s0502a11:4_3": "gāyāmā”ti cittaṁ uppādesuṁ.",
  "atk-s0502a11:4_4": "Athekā mārakāyikā devatā “imāsaṁ sarīre adhimuccitvā samaṇassa gotamassa purato vippakāraṁ dassessāmī”ti cintetvā tāsaṁ sarīre adhimucci.",
  "atk-s0502a11:4_5": "Tāsu ekaccā satthu purato pāṇiṁ paharitvā hasituṁ,",
  "atk-s0502a11:4_6": "ekaccā naccituṁ ārabhiṁsu.",
  "atk-s0502a11:4_7": "Satthā “kiṁ ida”nti āvajjento taṁ kāraṇaṁ ñatvā “na idāni mārakāyikānaṁ otāraṁ labhituṁ dassāmi.",
  "atk-s0502a11:4_8": "Na hi mayā ettakaṁ kālaṁ pāramiyo pūrentena mārakāyikānaṁ otāralābhatthāya pūritā”ti tā saṁvejetuṁ bhamukalomato rasmiyo vissajjesi,",
  "atk-s0502a11:4_9": "tāvadeva andhakāratimisā ahosi.",
  "atk-s0502a11:4_10": "Tā bhītā ahesuṁ maraṇabhayatajjitā.",
  "atk-s0502a11:4_11": "Tena tāsaṁ kucchiyaṁ surā jīri.",
  "atk-s0502a11:4_12": "Satthā nisinnapallaṅke antarahito sinerumuddhani ṭhatvā uṇṇālomato rasmiṁ vissajjesi,",
  "atk-s0502a11:4_13": "taṅkhaṇaṁyeva candasahassuggamanaṁ viya ahosi.",
  "atk-s0502a11:4_14": "Atha satthā tā itthiyo āmantetvā “tumhehi mama santikaṁ āgacchamānāhi pamattāhi āgantuṁ na vaṭṭati.",
  "atk-s0502a11:4_15": "Tumhākañhi pamādeneva mārakāyikā devatā otāraṁ labhitvā tumhe hasādīnaṁ akaraṇaṭṭhāne hasādīni kārāpesi,",
  "atk-s0502a11:4_16": "idāni tumhehi rāgādīnaṁ aggīnaṁ nibbāpanatthāya ussāhaṁ kātuṁ vaṭṭatī”ti vatvā imaṁ gāthamāha –",
  "atk-s0502a11:5_0": "146.",
  "atk-s0502a11:6_0": "“Ko nu hāso kimānando, niccaṁ pajjalite sati;",
  "atk-s0502a11:7_0": "Andhakārena onaddhā, padīpaṁ na gavesathā”ti.",
  "atk-s0502a11:8_0": "Tattha ānandoti tuṭṭhi.",
  "atk-s0502a11:8_1": "Idaṁ vuttaṁ hoti –",
  "atk-s0502a11:8_2": "imasmiṁ lokasannivāse rāgādīhi ekādasahi aggīhi niccaṁ pajjalite sati ko nu tumhākaṁ hāso vā tuṭṭhi vā?",
  "atk-s0502a11:8_3": "Nanu esa akattabbarūpoyeva.",
  "atk-s0502a11:8_4": "Aṭṭhavatthukena hi avijjāndhakārena onaddhā tumhe tasseva andhakārassa vidhamanatthāya kiṁ kāraṇā ñāṇappadīpaṁ na gavesatha na karothāti.",
  "atk-s0502a11:9_0": "Desanāvasāne pañcasatāpi tā itthiyo sotāpattiphale patiṭṭhahiṁsu.",
  "atk-s0502a11:10_0": "Satthā tāsaṁ acalasaddhāya patiṭṭhitabhāvaṁ ñatvā sinerumatthakā otaritvā buddhāsane nisīdi.",
  "atk-s0502a11:10_1": "Atha naṁ visākhā āha – “bhante,",
  "atk-s0502a11:10_2": "surā nāmesā pāpikā.",
  "atk-s0502a11:10_3": "Evarūpā hi nāma imā itthiyo tumhādisassa buddhassa purato nisīditvā iriyāpathamattampi saṇṭhāpetuṁ asakkontiyo",
  "atk-s0502a11:10_4": "uṭṭhāya pāṇiṁ paharitvā hasanagītanaccādīni ārabhiṁsū”ti.",
  "atk-s0502a11:10_5": "Satthā “āma, visākhe,",
  "atk-s0502a11:10_6": "pāpikā eva esā surā nāma.",
  "atk-s0502a11:10_7": "Etañhi nissāya aneke sattā anayabyasanaṁ pattā”ti vatvā “kadā panesā, bhante,",
  "atk-s0502a11:10_8": "uppannā”ti vutte tassā uppattiṁ vitthārena kathetuṁ atītaṁ āharitvā kumbhajātakaṁ kathesīti.",
  "atk-s0502a11:11_0": "Visākhāya sahāyikānaṁ vatthu paṭhamaṁ.",
  "atk-s0502a11:12_0": "2. Sirimāvatthu",
  "atk-s0502a11:13_0": "Passacittakatanti imaṁ dhammadesanaṁ satthā veḷuvane viharanto sirimaṁ ārabbha kathesi.",
  "atk-s0502a11:14_0": "Sā kira rājagahe abhirūpā gaṇikā.",
  "atk-s0502a11:14_1": "Ekasmiṁ pana antovasse sumanaseṭṭhiputtassa bhariyāya puṇṇakaseṭṭhissa dhītāya uttarāya nāma upāsikāya",
  "atk-s0502a11:14_2": "aparajjhitvā taṁ pasādetukāmā tassā gehe bhikkhusaṅghena saddhiṁ katabhattakiccaṁ satthāraṁ khamāpetvā",
  "atk-s0502a11:14_3": "taṁ divasaṁ dasabalassa bhattānumodanaṁ sutvā –",
  "atk-s0502a11:15_0": "“Akkodhena jine kodhaṁ, asādhuṁ sādhunā jine;",
  "atk-s0502a11:16_0": "Jine kadariyaṁ dānena, saccenālikavādina”nti. –",
  "atk-s0502a11:17_0": "Gāthāpariyosāne sotāpattiphalaṁ pāpuṇi.",
  "atk-s0502a11:17_1": "Ayamettha saṅkhepo,",
  "atk-s0502a11:17_2": "vitthārakathā pana kodhavagge anumodanagāthāvaṇṇanāyameva āvibhavissati.",
  "atk-s0502a11:17_3": "Evaṁ sotāpattiphalaṁ pattā pana sirimā dasabalaṁ nimantetvā punadivase mahādānaṁ datvā saṅghassa aṭṭhakabhattaṁ nibaddhaṁ dāpesi.",
  "atk-s0502a11:17_4": "Ādito paṭṭhāya nibaddhaṁ aṭṭha bhikkhū gehaṁ gacchanti.",
  "atk-s0502a11:17_5": "“Sappiṁ gaṇhatha,",
  "atk-s0502a11:17_6": "khīraṁ gaṇhathā”tiādīni vatvā tesaṁ patte pūreti.",
  "atk-s0502a11:17_7": "Ekena laddhaṁ tiṇṇampi catunnampi pahoti.",
  "atk-s0502a11:17_8": "Devasikaṁ soḷasakahāpaṇaparibbayena piṇḍapāto dīyati.",
  "atk-s0502a11:17_9": "Athekadivasaṁ eko bhikkhu tassā gehe aṭṭhakabhattaṁ bhuñjitvā tiyojanamatthake ekaṁ vihāraṁ agamāsi.",
  "atk-s0502a11:17_10": "Atha naṁ sāyaṁ therupaṭṭhāne nisinnaṁ pucchiṁsu – “āvuso,",
  "atk-s0502a11:17_11": "kahaṁ bhikkhaṁ gahetvā āgatosī”ti.",
  "atk-s0502a11:17_12": "Sirimāya aṭṭhakabhattaṁ me bhuttanti.",
  "atk-s0502a11:17_13": "Manāpaṁ katvā deti, āvusoti.",
  "atk-s0502a11:17_14": "“Na sakkā tassā bhattaṁ vaṇṇetuṁ,",
  "atk-s0502a11:17_15": "ativiya paṇītaṁ katvā deti,",
  "atk-s0502a11:17_16": "ekena laddhaṁ tiṇṇampi catunnampi pahoti,",
  "atk-s0502a11:17_17": "tassā pana deyyadhammatopi dassanameva uttaritaraṁ.",
  "atk-s0502a11:17_18": "Sā hi itthī evarūpā ca evarūpā cā”ti tassā guṇe vaṇṇesi.",
  "atk-s0502a11:18_0": "Atheko bhikkhu tassā guṇakathaṁ sutvā adassaneneva sinehaṁ uppādetvā “mayā gantvā taṁ daṭṭhuṁ vaṭṭatī”ti",
  "atk-s0502a11:18_1": "attano vassaggaṁ kathetvā taṁ bhikkhuṁ ṭhitikaṁ pucchitvā “sve, āvuso,",
  "atk-s0502a11:18_2": "tasmiṁ gehe tvaṁ saṅghatthero hutvā aṭṭhakabhattaṁ labhissasī”ti sutvā taṅkhaṇaññeva pattacīvaraṁ ādāya",
  "atk-s0502a11:18_3": "pakkantopi pātova aruṇe uggate salākaggaṁ pavisitvā ṭhito saṅghatthero hutvā tassā gehe aṭṭhakabhattaṁ labhi.",
  "atk-s0502a11:18_4": "Yo pana bhikkhu hiyyo bhuñjitvā pakkāmi,",
  "atk-s0502a11:18_5": "tassa gatavelāyameva assā sarīre rogo uppajji.",
  "atk-s0502a11:18_6": "Tasmā sā ābharaṇāni omuñcitvā nipajji.",
  "atk-s0502a11:18_7": "Athassā dāsiyo aṭṭhakabhattaṁ labhitvā āgate bhikkhū disvā ārocesuṁ.",
  "atk-s0502a11:18_8": "Sā sahatthā patte gahetvā nisīdāpetuṁ vā parivisituṁ vā asakkontī dāsiyo āṇāpesi –",
  "atk-s0502a11:18_9": "“ammā patte gahetvā, ayye,",
  "atk-s0502a11:18_10": "nisīdāpetvā yāguṁ pāyetvā khajjakaṁ datvā bhattavelāya patte pūretvā dethā”ti.",
  "atk-s0502a11:18_11": "Tā “sādhu,",
  "atk-s0502a11:18_12": "ayye”ti bhikkhū pavesetvā yāguṁ pāyetvā khajjakaṁ datvā bhattavelāya bhattassa patte pūretvā tassā ārocayiṁsu.",
  "atk-s0502a11:18_13": "Sā “maṁ pariggahetvā netha, ayye,",
  "atk-s0502a11:18_14": "vandissāmī”ti vatvā tāhi pariggahetvā bhikkhūnaṁ santikaṁ nītā vedhamānena sarīrena bhikkhū vandi.",
  "atk-s0502a11:18_15": "So bhikkhu taṁ oloketvā cintesi –",
  "atk-s0502a11:18_16": "“gilānāya tāva evarūpā ayaṁ etissā rūpasobhā,",
  "atk-s0502a11:18_17": "arogakāle pana sabbābharaṇapaṭimaṇḍitāya imissā kīdisī rūpasampattī”ti.",
  "atk-s0502a11:18_18": "Athassa anekavassakoṭisannicito kileso samudācari,",
  "atk-s0502a11:18_19": "so aññāṇī hutvā bhattaṁ bhuñjituṁ asakkonto pattamādāya vihāraṁ gantvā pattaṁ pidhāya ekamante ṭhapetvā cīvaraṁ pattharitvā nipajji.",
  "atk-s0502a11:19_0": "Atha naṁ eko sahāyako bhikkhu yācantopi bhojetuṁ nāsakkhi.",
  "atk-s0502a11:19_1": "So chinnabhatto ahosi.",
  "atk-s0502a11:19_2": "Taṁ divasameva sāyanhasamaye sirimā kālamakāsi.",
  "atk-s0502a11:19_3": "Rājā satthu sāsanaṁ pesesi – “bhante,",
  "atk-s0502a11:19_4": "jīvakassa kaniṭṭhabhaginī, sirimā,",
  "atk-s0502a11:19_5": "kālamakāsī”ti.",
  "atk-s0502a11:19_6": "Satthā taṁ sutvā rañño sāsanaṁ pahiṇi “sirimāya jhāpanakiccaṁ natthi,",
  "atk-s0502a11:19_7": "āmakasusāne taṁ yathā kākasunakhādayo na khādanti,",
  "atk-s0502a11:19_8": "tathā nipajjāpetvā rakkhāpethā”ti.",
  "atk-s0502a11:19_9": "Rājāpi tathā akāsi.",
  "atk-s0502a11:19_10": "Paṭipāṭiyā tayo divasā atikkantā,",
  "atk-s0502a11:19_11": "catutthe divase sarīraṁ uddhumāyi,",
  "atk-s0502a11:19_12": "navahi vaṇamukhehi puḷavā pagghariṁsu,",
  "atk-s0502a11:19_13": "sakalasarīraṁ bhinnaṁ sālibhattacāṭi viya ahosi.",
  "atk-s0502a11:19_14": "Rājā nagare bheriṁ carāpesi –",
  "atk-s0502a11:19_15": "“ṭhapetvā geharakkhake dārake sirimāya dassanatthaṁ anāgacchantānaṁ aṭṭha kahāpaṇāni daṇḍo”ti.",
  "atk-s0502a11:19_16": "Satthu santi kañca pesesi –",
  "atk-s0502a11:19_17": "“buddhappamukho kira bhikkhusaṅgho sirimāya dassanatthaṁ āgacchatū”ti.",
  "atk-s0502a11:19_18": "Satthā bhikkhūnaṁ ārocesi –",
  "atk-s0502a11:19_19": "“sirimāya dassanatthaṁ gamissāmā”ti.",
  "atk-s0502a11:19_20": "Sopi daharabhikkhu cattāro divase kassaci vacanaṁ aggahetvā chinnabhattova nipajji.",
  "atk-s0502a11:19_21": "Patte bhattaṁ pūtikaṁ jātaṁ,",
  "atk-s0502a11:19_22": "patte malaṁ uṭṭhahi.",
  "atk-s0502a11:19_23": "Atha naṁ so sahāyako bhikkhu upasaṅkamitvā, “āvuso,",
  "atk-s0502a11:19_24": "satthā sirimāya dassanatthaṁ gacchatī”ti āha.",
  "atk-s0502a11:19_25": "So tathā chātajjhattopi “sirimā”ti vuttapadeyeva sahasā uṭṭhahitvā “kiṁ bhaṇasī”ti āha.",
  "atk-s0502a11:19_26": "“Satthā sirimaṁ daṭṭhuṁ gacchati,",
  "atk-s0502a11:19_27": "tvampi gamissasī”ti vutte, “āma,",
  "atk-s0502a11:19_28": "gamissāmī”ti bhattaṁ chaḍḍetvā pattaṁ dhovitvā thavikāya pakkhipitvā bhikkhusaṅghena saddhiṁ agamāsi.",
  "atk-s0502a11:19_29": "Satthā bhikkhusaṅghaparivuto ekapasse aṭṭhāsi,",
  "atk-s0502a11:19_30": "bhikkhunisaṅghopi rājaparisāpi upāsakaparisāpi upāsikāparisāpi ekekapasse aṭṭhaṁsu.",
  "atk-s0502a11:20_0": "Satthā rājānaṁ pucchi – “kā esā,",
  "atk-s0502a11:20_1": "mahārājo”ti. Bhante,",
  "atk-s0502a11:20_2": "jīvakassa bhaginī, sirimā, nāmāti. Sirimā, esāti. Āma, bhanteti.",
  "atk-s0502a11:20_3": "Tena hi nagare bheriṁ carāpehi “sahassaṁ datvā sirimaṁ gaṇhantū”ti.",
  "atk-s0502a11:20_4": "Rājā tathā kāresi.",
  "atk-s0502a11:20_5": "Ekopi ‘ha’nti vā ‘hu’nti vā vadanto nāma nāhosi.",
  "atk-s0502a11:20_6": "Rājā satthu ārocesi –",
  "atk-s0502a11:20_7": "“na gaṇhanti,",
  "atk-s0502a11:20_8": "bhante”ti. Tena hi, mahārāja,",
  "atk-s0502a11:20_9": "agghaṁ ohārehīti.",
  "atk-s0502a11:20_10": "Rājā “pañcasatāni datvā gaṇhantū”ti bheriṁ carāpetvā kañci gaṇhanakaṁ adisvā “aḍḍhateyyāni satāni,",
  "atk-s0502a11:20_11": "dve satāni, sataṁ, paṇṇāsaṁ,",
  "atk-s0502a11:20_12": "pañcavīsati kahāpaṇe,",
  "atk-s0502a11:20_13": "dasa kahāpaṇe,",
  "atk-s0502a11:20_14": "pañca kahāpaṇe,",
  "atk-s0502a11:20_15": "ekaṁ kahāpaṇaṁ aḍḍhaṁ, pādaṁ, māsakaṁ,",
  "atk-s0502a11:20_16": "kākaṇikaṁ datvā sirimaṁ gaṇhantū”ti bheriṁ carāpesi.",
  "atk-s0502a11:20_17": "Koci taṁ na icchi.",
  "atk-s0502a11:20_18": "“Mudhāpi gaṇhantū”ti bheriṁ carāpesi.",
  "atk-s0502a11:20_19": "‘Ha’nti vā ‘hu’nti vā vadanto nāma nāhosi.",
  "atk-s0502a11:20_20": "Rājā “mudhāpi, bhante,",
  "atk-s0502a11:20_21": "gaṇhanto nāma natthī”ti āha.",
  "atk-s0502a11:20_22": "Satthā “passatha,",
  "atk-s0502a11:20_23": "bhikkhave,",
  "atk-s0502a11:20_24": "mahājanassa piyaṁ mātugāmaṁ,",
  "atk-s0502a11:20_25": "imasmiṁyeva nagare sahassaṁ datvā pubbe ekadivasaṁ labhiṁsu,",
  "atk-s0502a11:20_26": "idāni mudhā gaṇhantopi natthi,",
  "atk-s0502a11:20_27": "evarūpaṁ nāma rūpaṁ khayavayappattaṁ, passatha,",
  "atk-s0502a11:20_28": "bhikkhave,",
  "atk-s0502a11:20_29": "āturaṁ attabhāva”nti vatvā imaṁ gāthamāha –",
  "atk-s0502a11:21_0": "147.",
  "atk-s0502a11:22_0": "“Passa cittakataṁ bimbaṁ, arukāyaṁ samussitaṁ;",
  "atk-s0502a11:23_0": "Āturaṁ bahusaṅkappaṁ, yassa natthi dhuvaṁ ṭhitī”ti.",
  "atk-s0502a11:24_0": "Tattha cittakatanti katacittaṁ,",
  "atk-s0502a11:24_1": "vatthābharaṇamālālattakādīhi vicittanti attho.",
  "atk-s0502a11:24_2": "Bimbanti dīghādiyuttaṭṭhānesu dīghādīhi aṅgapaccaṅgehi saṇṭhitaṁ attabhāvaṁ.",
  "atk-s0502a11:24_3": "Arukāyanti navannaṁ vaṇamukhānaṁ vasena arubhūtaṁ kāyaṁ.",
  "atk-s0502a11:24_4": "Samussitanti tīhi aṭṭhisatehi samussitaṁ.",
  "atk-s0502a11:24_5": "Āturanti sabbakālaṁ iriyāpathādīhi pariharitabbatāya niccagilānaṁ.",
  "atk-s0502a11:24_6": "Bahusaṅkappanti mahājanena bahudhā saṅkappitaṁ.",
  "atk-s0502a11:24_7": "Yassa natthi dhuvaṁ ṭhitīti yassa dhuvabhāvo vā ṭhitibhāvo vā natthi,",
  "atk-s0502a11:24_8": "ekantena bhedanavikiraṇaviddhaṁsanadhammamevetaṁ,",
  "atk-s0502a11:24_9": "imaṁ passathāti attho.",
  "atk-s0502a11:25_0": "Desanāvasāne caturāsītiyā pāṇasahassānaṁ dhammābhisamayo ahosi,",
  "atk-s0502a11:25_1": "sopi bhikkhu sotāpattiphale patiṭṭhahīti.",
  "atk-s0502a11:26_0": "Sirimāvatthu dutiyaṁ.",
  "atk-s0502a11:27_0": "3. Uttarātherīvatthu",
  "atk-s0502a11:28_0": "Parijiṇṇamidanti imaṁ dhammadesanaṁ satthā jetavane viharanto uttarātheriṁ nāma bhikkhuniṁ ārabbha kathesi.",
  "atk-s0502a11:29_0": "Therī kira vīsavassasatikā jātiyā piṇḍāya caritvā laddhapiṇḍapātā antaravīthiyaṁ ekaṁ bhikkhuṁ disvā",
  "atk-s0502a11:29_1": "piṇḍapātena āpucchitvā tassa apaṭikkhipitvā gaṇhantassa sabbaṁ datvā nirāhārā ahosi.",
  "atk-s0502a11:29_2": "Evaṁ dutiyepi tatiyepi divase tasseva bhikkhuno tasmiṁyeva ṭhāne bhattaṁ datvā nirāhārā ahosi,",
  "atk-s0502a11:29_3": "catutthe divase pana piṇḍāya carantī ekasmiṁ sambādhaṭṭhāne satthāraṁ disvā paṭikkamantī olambantaṁ attano",
  "atk-s0502a11:29_4": "cīvarakaṇṇaṁ akkamitvā saṇṭhātuṁ asakkontī parivattitvā pati.",
  "atk-s0502a11:29_5": "Satthā tassā santikaṁ gantvā, “bhagini,",
  "atk-s0502a11:29_6": "parijiṇṇo te attabhāvo na cirasseva bhijjissatī”ti vatvā imaṁ gāthamāha –",
  "atk-s0502a11:30_0": "148.",
  "atk-s0502a11:31_0": "“Parijiṇṇamidaṁ rūpaṁ, roganīḷaṁ pabhaṅguraṁ;",
  "atk-s0502a11:32_0": "Bhijjati pūtisandeho, maraṇantañhi jīvita”nti.",
  "atk-s0502a11:33_0": "Tassattho –",
  "atk-s0502a11:33_1": "bhagini idaṁ tava sarīrasaṅkhātaṁ rūpaṁ mahallakabhāvena parijiṇṇaṁ,",
  "atk-s0502a11:33_2": "tañca kho sabbarogānaṁ nivāsaṭṭhānaṭṭhena roganīḷaṁ,",
  "atk-s0502a11:33_3": "yathā kho pana taruṇopi siṅgālo “jarasiṅgālo”ti vuccati,",
  "atk-s0502a11:33_4": "taruṇāpi gaḷocīlatā “pūtilatā”ti vuccati,",
  "atk-s0502a11:33_5": "evaṁ tadahujātaṁ suvaṇṇavaṇṇampi samānaṁ niccaṁ paggharaṇaṭṭhena pūtitāya pabhaṅguraṁ,",
  "atk-s0502a11:33_6": "so esa pūtiko samāno tava deho bhijjati,",
  "atk-s0502a11:33_7": "na cirasseva bhijjissatīti veditabbo.",
  "atk-s0502a11:33_8": "Kiṁ kāraṇā?",
  "atk-s0502a11:33_9": "Maraṇantañhi jīvitaṁ yasmā sabbasattānaṁ jīvitaṁ maraṇapariyosānamevāti vuttaṁ hoti.",
  "atk-s0502a11:34_0": "Desanāvasāne sā therī sotāpattiphalaṁ pattā, mahājanassāpi sātthikā dhammadesanā ahosīti.",
  "atk-s0502a11:35_0": "Uttarātherīvatthu tatiyaṁ.",
  "atk-s0502a11:36_0": "4. Sambahulaadhimānikabhikkhuvatthu",
  "atk-s0502a11:37_0": "Yānimānīti imaṁ dhammadesanaṁ satthā jetavane viharanto sambahule adhimānike bhikkhū ārabbha kathesi.",
  "atk-s0502a11:38_0": "Pañcasatā kira bhikkhū satthu santike kammaṭṭhānaṁ gahetvā araññaṁ pavisitvā ghaṭentā vāyamantā jhānaṁ",
  "atk-s0502a11:38_1": "nibbattetvā “kilesānaṁ asamudācārena pabbajitakiccaṁ no nipphannaṁ,",
  "atk-s0502a11:38_2": "attanā paṭiladdhaguṇaṁ satthu ārocessāmā”ti āgamiṁsu.",
  "atk-s0502a11:38_3": "Satthā tesaṁ bahidvārakoṭṭhakaṁ pattakāleyeva ānandattheraṁ āha – “ānanda,",
  "atk-s0502a11:38_4": "etesaṁ bhikkhūnaṁ pavisitvā mayā diṭṭhena kammaṁ natthi,",
  "atk-s0502a11:38_5": "āmakasusānaṁ gantvā tato āgantvā maṁ passantū”ti.",
  "atk-s0502a11:38_6": "Thero gantvā tesaṁ tamatthaṁ ārocesi.",
  "atk-s0502a11:38_7": "Te “kiṁ amhākaṁ āmakasusānenā”ti avatvāva “dīghadassinā buddhena kāraṇaṁ diṭṭhaṁ bhavissatī”ti āmakasusānaṁ",
  "atk-s0502a11:38_8": "gantvā tattha kuṇapāni passantā ekāhadvīhapatitesu kuṇapesu āghātaṁ paṭilabhitvā taṁ khaṇaṁ patitesu",
  "atk-s0502a11:38_9": "allasarīresu rāgaṁ uppādayiṁsu,",
  "atk-s0502a11:38_10": "tasmiṁ khaṇe attano sakilesabhāvaṁ jāniṁsu.",
  "atk-s0502a11:38_11": "Satthā gandhakuṭiyaṁ nisinnova obhāsaṁ pharitvā tesaṁ bhikkhūnaṁ sammukhe kathento viya “nappatirūpaṁ nu kho,",
  "atk-s0502a11:38_12": "bhikkhave,",
  "atk-s0502a11:38_13": "tumhākaṁ evarūpaṁ aṭṭhisaṅghātaṁ disvā rāgaratiṁ uppādetu”nti vatvā imaṁ gāthamāha –",
  "atk-s0502a11:39_0": "149.",
  "atk-s0502a11:40_0": "“Yānimāni apatthāni, alābūneva sārade;",
  "atk-s0502a11:41_0": "Kāpotakāni aṭṭhīni, tāni disvāna kā ratī”ti.",
  "atk-s0502a11:42_0": "Tattha apatthānīti chaḍḍitāni.",
  "atk-s0502a11:42_1": "Sāradeti saradakāle vātātapapahatāni tattha tattha vippakiṇṇaalābūni viya.",
  "atk-s0502a11:42_2": "Kāpotakānīti kapotakavaṇṇāni.",
  "atk-s0502a11:42_3": "Tāni disvānāti tāni evarūpāni aṭṭhīni disvā tumhākaṁ kā rati,",
  "atk-s0502a11:42_4": "nanu appamattakampi kāmaratiṁ kātuṁ na vaṭṭatiyevāti attho.",
  "atk-s0502a11:43_0": "Desanāvasāne te bhikkhū yathāṭhitāva arahattaṁ patvā bhagavantaṁ abhitthavamānā āgantvā vandiṁsūti.",
  "atk-s0502a11:44_0": "Sambahulaadhimānikabhikkhuvatthu catutthaṁ.",
  "atk-s0502a11:45_0": "5. Janapadakalyāṇī rūpanandātherīvatthu",
  "atk-s0502a11:46_0": "Aṭṭhīnaṁnagaraṁ katanti imaṁ dhammadesanaṁ satthā jetavane viharanto janapadakalyāṇiṁ rūpanandātheriṁ ārabbha kathesi.",
  "atk-s0502a11:47_0": "Sā kira ekadivasaṁ cintesi –",
  "atk-s0502a11:47_1": "“mayhaṁ jeṭṭhabhātiko rajjasiriṁ pahāya pabbajitvā loke aggapuggalo buddho jāto,",
  "atk-s0502a11:47_2": "puttopissa rāhulakumāro pabbajito,",
  "atk-s0502a11:47_3": "bhattāpi me pabbajito,",
  "atk-s0502a11:47_4": "mātāpi me pabbajitā,",
  "atk-s0502a11:47_5": "ahampi ettake ñātijane pabbajite gehe kiṁ karissāmi,",
  "atk-s0502a11:47_6": "pabbajissāmā”ti.",
  "atk-s0502a11:47_7": "Sā bhikkhunupassayaṁ gantvā pabbaji ñātisineheneva,",
  "atk-s0502a11:47_8": "no saddhāya,",
  "atk-s0502a11:47_9": "abhirūpatāya pana rūpanandāti paññāyi.",
  "atk-s0502a11:47_10": "“Satthā kira ‘rūpaṁ aniccaṁ dukkhaṁ anattā, vedanā… saññā… saṅkhārā…",
  "atk-s0502a11:47_11": "viññāṇaṁ aniccaṁ dukkhaṁ anattā’ti vadetī”ti sutvā sā evaṁ dassanīye pāsādike mamapi rūpe dosaṁ katheyyāti satthu sammukhībhāvaṁ na gacchati.",
  "atk-s0502a11:47_12": "Sāvatthivāsino pātova dānaṁ datvā samādinnuposathā suddhuttarāsaṅgā gandhamālādihatthā sāyanhasamaye jetavane sannipatitvā dhammaṁ suṇanti.",
  "atk-s0502a11:47_13": "Bhikkhunisaṅghopi satthu dhammadesanāya uppannacchando vihāraṁ gantvā dhammaṁ suṇāti.",
  "atk-s0502a11:47_14": "Dhammaṁ sutvā nagaraṁ pavisanto satthu guṇakathaṁ kathentova pavisati.",
  "atk-s0502a11:48_0": "Catuppamāṇike hi lokasannivāse appakāva te sattā,",
  "atk-s0502a11:48_1": "yesaṁ tathāgataṁ passantānaṁ pasādo na uppajjati.",
  "atk-s0502a11:48_2": "Rūpappamāṇikāpi hi tathāgatassa lakkhaṇānubyañjanapaṭimaṇḍitaṁ suvaṇṇavaṇṇaṁ sarīraṁ disvā pasīdanti,",
  "atk-s0502a11:48_3": "ghosappamāṇikāpi anekāni jātisatāni nissāya pavattaṁ satthu guṇaghosañceva aṭṭhaṅgasamannāgataṁ dhammadesanāghosañca sutvā pasīdanti,",
  "atk-s0502a11:48_4": "lūkhappamāṇikāpissa cīvarādilūkhataṁ paṭicca pasīdanti,",
  "atk-s0502a11:48_5": "dhammappamāṇikāpi “evarūpaṁ dasabalassa sīlaṁ,",
  "atk-s0502a11:48_6": "evarūpo samādhi,",
  "atk-s0502a11:48_7": "evarūpā paññā,",
  "atk-s0502a11:48_8": "bhagavā sīlādīhi guṇehi asamo appaṭipuggalo”ti pasīdanti.",
  "atk-s0502a11:48_9": "Tesaṁ tathāgatassa guṇaṁ kathentānaṁ mukhaṁ nappahoti.",
  "atk-s0502a11:48_10": "Rūpanandā bhikkhunīnañceva upāsikānañca santikā tathāgatassa guṇakathaṁ sutvā cintesi –",
  "atk-s0502a11:48_11": "“ativiya me bhātikassa vaṇṇaṁ kathentiyeva.",
  "atk-s0502a11:48_12": "Ekadivasampi me rūpe dosaṁ kathento kittakaṁ kathessati.",
  "atk-s0502a11:48_13": "Yaṁnūnāhaṁ bhikkhunīhi saddhiṁ gantvā attānaṁ adassetvāva tathāgataṁ passitvā dhammamassa suṇitvā āgaccheyya”nti.",
  "atk-s0502a11:48_14": "Sā “ahampi ajja dhammassavanaṁ gamissāmī”ti bhikkhunīnaṁ ārocesi.",
  "atk-s0502a11:49_0": "Bhikkhuniyo “cirassaṁ vata rūpanandāya satthu upaṭṭhānaṁ gantukāmatā uppannā,",
  "atk-s0502a11:49_1": "ajja satthā imaṁ nissāya vicitradhammadesanaṁ nānānayaṁ desessatī”ti tuṭṭhamānasā taṁ ādāya nikkhamiṁsu.",
  "atk-s0502a11:49_2": "Sā nikkhantakālato paṭṭhāya “ahaṁ attānaṁ neva dassessāmī”ti cintesi.",
  "atk-s0502a11:49_3": "Satthā “ajja rūpanandā mayhaṁ upaṭṭhānaṁ āgamissati,",
  "atk-s0502a11:49_4": "kīdisī nu kho tassā dhammadesanā sappāyā”ti cintetvā “rūpagarukā esā attabhāve balavasinehā,",
  "atk-s0502a11:49_5": "kaṇṭakena kaṇṭakuddharaṇaṁ viya rūpenevassā rūpamadanimmadanaṁ sappāya”nti sanniṭṭhānaṁ katvā tassā vihāraṁ",
  "atk-s0502a11:49_6": "pavisanasamaye ekaṁ pana abhirūpaṁ itthiṁ soḷasavassuddesikaṁ rattavatthanivatthaṁ sabbābharaṇapaṭimaṇḍitaṁ",
  "atk-s0502a11:49_7": "bījaniṁ gahetvā attano santike ṭhatvā bījayamānaṁ iddhibalena abhinimmini.",
  "atk-s0502a11:49_8": "Taṁ kho pana itthiṁ satthā ceva passati rūpanandā ca.",
  "atk-s0502a11:49_9": "Sā bhikkhunīhi saddhiṁ vihāraṁ pavisitvā bhikkhunīnaṁ piṭṭhipasse ṭhatvā pañcapatiṭṭhitena satthāraṁ",
  "atk-s0502a11:49_10": "vanditvā bhikkhunīnaṁ antare nisinnā pādantato paṭṭhāya satthāraṁ olokentī lakkhaṇavicittaṁ anubyañjanasamujjalaṁ",
  "atk-s0502a11:49_11": "byāmappabhāparikkhittaṁ satthu sarīraṁ disvā puṇṇacandasassirikaṁ mukhaṁ olokentī samīpe ṭhitaṁ itthirūpaṁ addasa.",
  "atk-s0502a11:49_12": "Sā taṁ oloketvā attabhāvaṁ olokentī suvaṇṇarājahaṁsiyā purato kākīsadisaṁ attānaṁ avamaññi.",
  "atk-s0502a11:49_13": "Iddhimayarūpaṁ diṭṭhakālato paṭṭhāyeva hi tassā akkhīni bhamiṁsu.",
  "atk-s0502a11:49_14": "Sā “aho imissā kesā sobhanā,",
  "atk-s0502a11:49_15": "aho nalāṭaṁ sobhana”nti sabbesaṁ sārīrappadesānaṁ rūpasiriyā samākaḍḍhitacittā tasmiṁ rūpe balavasinehā ahosi.",
  "atk-s0502a11:50_0": "Satthā tassā tattha abhiratiṁ ñatvā dhammaṁ desentova taṁ rūpaṁ soḷasavassuddesikabhāvaṁ atikkamitvā vīsativassuddesikaṁ katvā dassesi.",
  "atk-s0502a11:50_1": "Rūpanandā oloketvā “na vatidaṁ rūpaṁ purimasadisa”nti thokaṁ virattacittā ahosi.",
  "atk-s0502a11:50_2": "Satthā anukkameneva tassā itthiyā sakiṁ vijātavaṇṇaṁ majjhimitthivaṇṇaṁ jarājiṇṇamahallikitthivaṇṇañca dassesi.",
  "atk-s0502a11:50_3": "Sāpi anupubbeneva “idampi antarahitaṁ,",
  "atk-s0502a11:50_4": "idampi antarahita”nti jarājiṇṇakāle taṁ virajjamānā khaṇḍadantiṁ palitasiraṁ obhaggaṁ gopānasivaṅkaṁ",
  "atk-s0502a11:50_5": "daṇḍaparāyaṇaṁ pavedhamānaṁ disvā ativiya virajji.",
  "atk-s0502a11:50_6": "Atha satthā taṁ byādhinā abhibhūtaṁ katvā dassesi.",
  "atk-s0502a11:50_7": "Sā taṅkhaṇaññeva daṇḍañca tālavaṇṭañca chaḍḍetvā mahāviravaṁ viravamānā bhūmiyaṁ patitvā sake muttakarīse nimuggā aparāparaṁ parivatti.",
  "atk-s0502a11:50_8": "Rūpanandā tampi disvā ativiya virajji.",
  "atk-s0502a11:50_9": "Satthāpi tassā itthiyā maraṇaṁ dassesi.",
  "atk-s0502a11:50_10": "Sā taṅkhaṇaṁyeva uddhumātakabhāvaṁ āpajji,",
  "atk-s0502a11:50_11": "navahi vaṇamukhehi pubbavaṭṭiyo ceva puḷavā ca pagghariṁsu,",
  "atk-s0502a11:50_12": "kākādayo sannipatitvā vilumpiṁsu.",
  "atk-s0502a11:50_13": "Rūpanandāpi taṁ oloketvā “ayaṁ itthī imasmiṁyeva ṭhāne jaraṁ pattā,",
  "atk-s0502a11:50_14": "byādhiṁ pattā,",
  "atk-s0502a11:50_15": "maraṇaṁ pattā,",
  "atk-s0502a11:50_16": "imassāpi me attabhāvassa evameva jarābyādhimaraṇāni āgamissantī”ti attabhāvaṁ aniccato passi.",
  "atk-s0502a11:50_17": "Aniccato diṭṭhattā eva pana dukkhato anattato diṭṭhoyeva hoti.",
  "atk-s0502a11:50_18": "Athassā tayo bhavā ādittā gehā viya gīvāya baddhakuṇapaṁ viya ca upaṭṭhahiṁsu,",
  "atk-s0502a11:50_19": "kammaṭṭhānābhimukhaṁ cittaṁ pakkhandi.",
  "atk-s0502a11:50_20": "Satthā tāya aniccato diṭṭhabhāvaṁ ñatvā “sakkhissati nu kho sayameva attano patiṭṭhaṁ kātu”nti olokento “na sakkhissati,",
  "atk-s0502a11:50_21": "bahiddhā paccayaṁ laddhuṁ vaṭṭatī”ti cintetvā tassā sappāyavasena dhammaṁ desento āha –",
  "atk-s0502a11:51_0": "“Āturaṁ asuciṁ pūtiṁ, passa nande samussayaṁ;",
  "atk-s0502a11:52_0": "Uggharantaṁ paggharantaṁ, bālānaṁ abhipatthitaṁ.",
  "atk-s0502a11:53_0": "“Yathā idaṁ tathā etaṁ, yathā etaṁ tathā idaṁ;",
  "atk-s0502a11:54_0": "Dhātuto suññato passa, mā lokaṁ punarāgami;",
  "atk-s0502a11:55_0": "Bhave chandaṁ virājetvā, upasanto carissatī”ti. –",
  "atk-s0502a11:56_0": "Itthaṁ sudaṁ bhagavā nandaṁ bhikkhuniṁ ārabbha imā gāthāyo abhāsitthāti.",
  "atk-s0502a11:56_1": "Nandā desanānusārena ñāṇaṁ pesetvā sotāpattiphalaṁ pāpuṇi.",
  "atk-s0502a11:56_2": "Athassā upari tiṇṇaṁ maggaphalānaṁ vipassanāparivāsatthāya suññatākammaṭṭhānaṁ kathetuṁ, “nande,",
  "atk-s0502a11:56_3": "mā ‘imasmiṁ sarīre sāro atthī’ti saññaṁ kari.",
  "atk-s0502a11:56_4": "Appamattakopi hi ettha sāro natthi,",
  "atk-s0502a11:56_5": "tīṇi aṭṭhisatāni ussāpetvā kataṁ aṭṭhinagarameta”nti vatvā imaṁ gāthamāha –",
  "atk-s0502a11:57_0": "150.",
  "atk-s0502a11:58_0": "“Aṭṭhīnaṁ nagaraṁ kataṁ, maṁsalohitalepanaṁ;",
  "atk-s0502a11:59_0": "Yattha jarā ca maccu ca, māno makkho ca ohito”ti.",
  "atk-s0502a11:60_0": "Tassattho –",
  "atk-s0502a11:60_1": "yatheva hi pubbaṇṇāparaṇṇādīnaṁ odahanatthāya kaṭṭhāni ussāpetvā vallīhi bandhitvā mattikāya vilimpetvā nagarasaṅkhātaṁ bahiddhā gehaṁ karonti,",
  "atk-s0502a11:60_2": "evamidaṁ ajjhattikampi tīṇi aṭṭhisatāni ussāpetvā nhāruvinaddhaṁ maṁsalohitalepanaṁ tacapaṭicchannaṁ",
  "atk-s0502a11:60_3": "jīraṇalakkhaṇāya jarāya maraṇalakkhaṇassa maccuno ārohasampadādīni paṭicca maññanalakkhaṇassa mānassa",
  "atk-s0502a11:60_4": "sukatakāraṇavināsanalakkhaṇassa makkhassa ca odahanatthāya nagaraṁ kataṁ.",
  "atk-s0502a11:60_5": "Evarūpo eva hi ettha kāyikacetasiko ābādho ohito,",
  "atk-s0502a11:60_6": "ito uddhaṁ kiñci gayhūpagaṁ natthīti.",
  "atk-s0502a11:61_0": "Desanāvasāne sā therī arahattaṁ pāpuṇi, mahājanassāpi sātthikā dhammadesanā ahosīti.",
  "atk-s0502a11:62_0": "Janapadakalyāṇī rūpanandātherīvatthu pañcamaṁ.",
  "atk-s0502a11:63_0": "6. Mallikādevīvatthu",
  "atk-s0502a11:64_0": "Jīrantiveti imaṁ dhammadesanaṁ satthā jetavane viharanto mallikaṁ deviṁ ārabbha kathesi.",
  "atk-s0502a11:65_0": "Sā kira ekadivasaṁ nhānakoṭṭhakaṁ paviṭṭhā mukhaṁ dhovitvā onatasarīrā jaṅghaṁ dhovituṁ ārabhi.",
  "atk-s0502a11:65_1": "Tāya ca saddhiṁyeva paviṭṭho eko vallabhasunakho atthi.",
  "atk-s0502a11:65_2": "So taṁ tathā onataṁ disvā asaddhammasanthavaṁ kātuṁ ārabhi.",
  "atk-s0502a11:65_3": "Sā phassaṁ sādiyantī aṭṭhāsi.",
  "atk-s0502a11:65_4": "Rājāpi uparipāsāde vātapānena olokento taṁ disvā tato āgatakāle “nassa, vasali,",
  "atk-s0502a11:65_5": "kasmā evarūpamakāsī”ti āha.",
  "atk-s0502a11:65_6": "Kiṁ mayā kataṁ, devāti.",
  "atk-s0502a11:65_7": "Sunakhena saddhiṁ santhavoti.",
  "atk-s0502a11:65_8": "Natthetaṁ, devāti.",
  "atk-s0502a11:65_9": "Mayā sāmaṁ diṭṭhaṁ,",
  "atk-s0502a11:65_10": "nāhaṁ tava saddahissāmi, nassa, vasalīti.",
  "atk-s0502a11:65_11": "“Mahārāja,",
  "atk-s0502a11:65_12": "yo koci imaṁ koṭṭhakaṁ paviṭṭho iminā vātapānena olokentassa ekova dvidhā paññāyatī”ti abhūtaṁ kathesi. Deva,",
  "atk-s0502a11:65_13": "sace me saddahasi,",
  "atk-s0502a11:65_14": "etaṁ koṭṭhakaṁ pavisa,",
  "atk-s0502a11:65_15": "ahaṁ taṁ iminā vātapānena olokessāmīti.",
  "atk-s0502a11:65_16": "Rājā mūḷhadhātuko tassā vacanaṁ saddahitvā koṭṭhakaṁ pāvisi.",
  "atk-s0502a11:65_17": "Sāpi kho devī vātapāne ṭhatvā olokentī “andhabāla, mahārāja,",
  "atk-s0502a11:65_18": "kiṁ nāmetaṁ,",
  "atk-s0502a11:65_19": "ajikāya saddhiṁ santhavaṁ karosī”ti āha. “Nāhaṁ, bhadde,",
  "atk-s0502a11:65_20": "evarūpaṁ karomī”ti ca vuttepi “mayā sāmaṁ diṭṭhaṁ,",
  "atk-s0502a11:65_21": "nāhaṁ tava saddahissāmī”ti āha.",
  "atk-s0502a11:66_0": "Taṁ sutvā rājā “addhā imaṁ koṭṭhakaṁ paviṭṭho ekova dvidhā paññāyatī”ti saddahi.",
  "atk-s0502a11:66_1": "Mallikā cintesi –",
  "atk-s0502a11:66_2": "“ayaṁ rājā andhabālatāya mayā vañcito,",
  "atk-s0502a11:66_3": "pāpaṁ me kataṁ,",
  "atk-s0502a11:66_4": "ayañca me abhūtena abbhācikkhito,",
  "atk-s0502a11:66_5": "idaṁ me kammaṁ satthāpi jānissati,",
  "atk-s0502a11:66_6": "dve aggasāvakāpi asīti mahāsāvakāpi jānissanti,",
  "atk-s0502a11:66_7": "aho vata me bhāriyaṁ kammaṁ kata”nti.",
  "atk-s0502a11:66_8": "Ayaṁ kira rañño asadisadāne sahāyikā ahosi.",
  "atk-s0502a11:66_9": "Tattha ca ekadivasaṁ katapariccāgo dhanassa cuddasakoṭiagghanako ahosi.",
  "atk-s0502a11:66_10": "Tathāgatassa setacchattaṁ nisīdanapallaṅko ādhārako pādapīṭhanti imāni pana cattāri anagghāneva ahesuṁ.",
  "atk-s0502a11:66_11": "Sā maraṇakāle evarūpaṁ mahāpariccāgaṁ nānussaritvā tadeva pāpakammaṁ anussarantī kālaṁ katvā avīcimhi nibbatti.",
  "atk-s0502a11:66_12": "Rañño pana sā ativiya piyā ahosi.",
  "atk-s0502a11:66_13": "So balavasokābhibhūto tassā sarīrakiccaṁ kāretvā “nibbattaṭṭhānamassā pucchissāmī”ti satthu santikaṁ agamāsi.",
  "atk-s0502a11:66_14": "Satthā yathā so āgatakāraṇaṁ na sarati,",
  "atk-s0502a11:66_15": "tathā akāsi.",
  "atk-s0502a11:66_16": "So satthu santike sāraṇīyadhammakathaṁ sutvā gehaṁ paviṭṭhakāle saritvā “ahaṁ bhaṇe mallikāya nibbattaṭṭhānaṁ",
  "atk-s0502a11:66_17": "pucchissāmīti satthu santikaṁ gantvā pamuṭṭho,",
  "atk-s0502a11:66_18": "sve puna pucchissāmī”ti punadivasepi agamāsi.",
  "atk-s0502a11:66_19": "Satthāpi paṭipāṭiyā satta divasāni yathā so na sarati,",
  "atk-s0502a11:66_20": "tathā akāsi.",
  "atk-s0502a11:66_21": "Sāpi sattāhameva niraye paccitvā aṭṭhame divase tato cutā tusitabhavane nibbatti.",
  "atk-s0502a11:66_22": "Kasmā panassa satthā asaraṇabhāvaṁ akāsīti?",
  "atk-s0502a11:66_23": "Sā kira tassa ativiya piyā ahosi manāpā,",
  "atk-s0502a11:66_24": "tasmā tassā niraye nibbattabhāvaṁ sutvā “sace evarūpā saddhāsampannā niraye nibbattā,",
  "atk-s0502a11:66_25": "dānaṁ datvā kiṁ karissāmī”ti micchādiṭṭhiṁ gahetvā pañcannaṁ bhikkhusatānaṁ gehe pavattaṁ niccabhattaṁ harāpetvā niraye nibbatteyya,",
  "atk-s0502a11:66_26": "tenassa satthā sattāhaṁ asaraṇabhāvaṁ katvā aṭṭhame divase piṇḍāya caranto sayameva rājakuladvāraṁ agamāsi.",
  "atk-s0502a11:67_0": "Rājā “satthā āgato”ti sutvā nikkhamitvā pattaṁ ādāya pāsādaṁ abhiruhituṁ ārabhi.",
  "atk-s0502a11:67_1": "Satthā pana rathasālāya nisīdituṁ ākāraṁ dassesi.",
  "atk-s0502a11:67_2": "Rājā satthāraṁ tattheva nisīdāpetvā yāgukhajjakena paṭimānetvā vanditvā nisinnova ahaṁ, bhante,",
  "atk-s0502a11:67_3": "mallikāya deviyā nibbattaṭṭhānaṁ pucchissāmīti gantvā pamuṭṭho,",
  "atk-s0502a11:67_4": "kattha nu kho sā, bhante,",
  "atk-s0502a11:67_5": "nibbattāti.",
  "atk-s0502a11:67_6": "Tusitabhavane,",
  "atk-s0502a11:67_7": "mahārājāti, bhante,",
  "atk-s0502a11:67_8": "tāya tusitabhavane anibbattantiyā ko añño nibbattissati, bhante,",
  "atk-s0502a11:67_9": "natthi tāya sadisā itthī.",
  "atk-s0502a11:67_10": "Tassā hi nisinnaṭṭhānādīsu “sve tathāgatassa idaṁ dassāmi,",
  "atk-s0502a11:67_11": "idaṁ karissāmī”ti dānasaṁvidhānaṁ ṭhapetvā aññaṁ kiccameva natthi, bhante,",
  "atk-s0502a11:67_12": "tassā paralokaṁ gatakālato paṭṭhāya sarīraṁ me na vahatīti.",
  "atk-s0502a11:67_13": "Atha naṁ satthā “mā cintayi, mahārāja,",
  "atk-s0502a11:67_14": "sabbesaṁ dhuvadhammo aya”nti vatvā “ayaṁ, mahārāja,",
  "atk-s0502a11:67_15": "ratho kassā”ti pucchi.",
  "atk-s0502a11:67_16": "Taṁ sutvā rājā sirasmiṁ añjaliṁ patiṭṭhāpetvā “pitāmahassa me,",
  "atk-s0502a11:67_17": "bhante”ti āha.",
  "atk-s0502a11:67_18": "“Ayaṁ kassā”ti? “Pitu me,",
  "atk-s0502a11:67_19": "bhante”ti.",
  "atk-s0502a11:67_20": "“Ayaṁ pana ratho kassā”ti? “Mama,",
  "atk-s0502a11:67_21": "bhante”ti.",
  "atk-s0502a11:67_22": "Evaṁ vutte satthā,",
  "atk-s0502a11:67_23": "“mahārāja,",
  "atk-s0502a11:67_24": "tava pitāmahassa ratho tenevākārena tava pitu rathaṁ na pāpuṇi,",
  "atk-s0502a11:67_25": "tava pitu ratho tava rathaṁ na pāpuṇi,",
  "atk-s0502a11:67_26": "evarūpassa nāma kaṭṭhakaliṅgarassāpi jarā āgacchati,",
  "atk-s0502a11:67_27": "kimaṅgaṁ pana attabhāvassa. Mahārāja,",
  "atk-s0502a11:67_28": "sappurisadhammasseva hi jarā natthi,",
  "atk-s0502a11:67_29": "sattā pana ajīrakā nāma natthī”ti vatvā imaṁ gāthamāha –",
  "atk-s0502a11:68_0": "151.",
  "atk-s0502a11:69_0": "“Jīranti ve rājarathā sucittā,",
  "atk-s0502a11:70_0": "Atho sarīrampi jaraṁ upeti;",
  "atk-s0502a11:71_0": "Satañca dhammo na jaraṁ upeti,",
  "atk-s0502a11:72_0": "Santo have sabbhi pavedayantī”ti.",
  "atk-s0502a11:73_0": "Tattha veti nipāto.",
  "atk-s0502a11:73_1": "Sucittāti sattahi ratanehi aparehi ca rathālaṅkārehi suṭṭhu cittitā rājūnaṁ rathāpi jīranti.",
  "atk-s0502a11:73_2": "Sarīrampīti na kevalaṁ rathā eva,",
  "atk-s0502a11:73_3": "idaṁ suppaṭijaggitaṁ sarīrampi khaṇḍiccādīni pāpuṇantaṁ jaraṁ upeti.",
  "atk-s0502a11:73_4": "Satañcāti buddhādīnaṁ pana santānaṁ navavidho lokuttaradhammo ca kiñci upaghātaṁ na upetīti na jaraṁ upeti nāma.",
  "atk-s0502a11:73_5": "Pavedayantīti evaṁ santo buddhādayo sabbhi paṇḍitehi saddhiṁ kathentīti attho.",
  "atk-s0502a11:74_0": "Desanāvasāne bahū sotāpattiphalādīni pāpuṇiṁsūti.",
  "atk-s0502a11:75_0": "Mallikādevīvatthu chaṭṭhaṁ.",
  "atk-s0502a11:76_0": "7. Lāḷudāyittheravatthu",
  "atk-s0502a11:77_0": "Appassutāyanti imaṁ dhammadesanaṁ satthā jetavane viharanto lāḷudāyittheraṁ ārabbha kathesi.",
  "atk-s0502a11:78_0": "So kira maṅgalaṁ karontānaṁ gehaṁ gantvā “tirokuṭṭesu tiṭṭhantī”tiādinā nayena avamaṅgalaṁ katheti,",
  "atk-s0502a11:78_1": "avamaṅgalaṁ karontānaṁ gehaṁ gantvā tirokuṭṭādīsu kathetabbesu “dānañca dhammacariyā cā”tiādinā nayena",
  "atk-s0502a11:78_2": "maṅgalagāthā vā “yaṁ kiñci vittaṁ idha vā huraṁ vā”ti ratanasuttaṁ vā katheti.",
  "atk-s0502a11:78_3": "Evaṁ tesu tesu ṭhānesu “aññaṁ kathessāmī”ti aññaṁ kathentopi “aññaṁ kathemī”ti na jānāti.",
  "atk-s0502a11:78_4": "Bhikkhū tassa kathaṁ sutvā satthu ārocesuṁ – “kiṁ, bhante,",
  "atk-s0502a11:78_5": "lāḷudāyissa maṅgalāmaṅgalaṭṭhānesu gamanena,",
  "atk-s0502a11:78_6": "aññasmiṁ kathetabbe aññameva kathetī”ti.",
  "atk-s0502a11:78_7": "Satthā “na,",
  "atk-s0502a11:78_8": "bhikkhave,",
  "atk-s0502a11:78_9": "idānevesa evaṁ katheti,",
  "atk-s0502a11:78_10": "pubbepi aññasmiṁ kathetabbe aññameva kathesī”ti vatvā atītaṁ āhari –",
  "atk-s0502a11:79_0": "Atīte kira bārāṇasiyaṁ aggidattassa nāma brāhmaṇassa putto somadattakumāro nāma rājānaṁ upaṭṭhahi.",
  "atk-s0502a11:79_1": "So raññā piyo ahosi manāpo.",
  "atk-s0502a11:79_2": "Brāhmaṇo pana kasikammaṁ nissāya jīvati.",
  "atk-s0502a11:79_3": "Tassa dveyeva goṇā ahesuṁ.",
  "atk-s0502a11:79_4": "Tesu eko mato.",
  "atk-s0502a11:79_5": "Brāhmaṇo puttaṁ āha – “tāta,",
  "atk-s0502a11:79_6": "somadatta,",
  "atk-s0502a11:79_7": "rājānaṁ me yācitvā ekaṁ goṇaṁ āharā”ti.",
  "atk-s0502a11:79_8": "Somadatto “sacāhaṁ rājānaṁ yācissāmi,",
  "atk-s0502a11:79_9": "lahubhāvo me paññāyissatī”ti cintetvā “tumheyeva, tāta,",
  "atk-s0502a11:79_10": "rājānaṁ yācathā”ti vatvā “tena hi, tāta,",
  "atk-s0502a11:79_11": "maṁ gahetvā yāhī”ti vutto cintesi –",
  "atk-s0502a11:79_12": "“ayaṁ brāhmaṇo dandhapañño abhikkamādivacanamattampi na jānāti,",
  "atk-s0502a11:79_13": "aññasmiṁ vattabbe aññameva vadati,",
  "atk-s0502a11:79_14": "sikkhāpetvā pana naṁ nessāmī”ti.",
  "atk-s0502a11:79_15": "So taṁ ādāya bīraṇatthambhakaṁ nāma susānaṁ gantvā tiṇakalāpe bandhitvā “ayaṁ rājā,",
  "atk-s0502a11:79_16": "ayaṁ uparājā,",
  "atk-s0502a11:79_17": "ayaṁ senāpatī”ti nāmāni katvā paṭipāṭiyā pitu dassetvā “tumhehi rājakulaṁ gantvā evaṁ abhikkamitabbaṁ,",
  "atk-s0502a11:79_18": "evaṁ paṭikkamitabbaṁ,",
  "atk-s0502a11:79_19": "evaṁ nāma rājā vattabbo,",
  "atk-s0502a11:79_20": "evaṁ nāma uparājā,",
  "atk-s0502a11:79_21": "rājānaṁ pana upasaṅkamitvā ‘jayatu bhavaṁ,",
  "atk-s0502a11:79_22": "mahārājā’ti vatvā evaṁ ṭhatvā imaṁ gāthaṁ vatvā goṇaṁ yāceyyāthā”ti gāthaṁ uggaṇhāpesi –",
  "atk-s0502a11:80_0": "“Dve me goṇā mahārāja, yehi khettaṁ kasāmase;",
  "atk-s0502a11:81_0": "Tesu eko mato deva, dutiyaṁ dehi khattiyā”ti.",
  "atk-s0502a11:82_0": "So hi saṁvaccharamattena taṁ gāthaṁ paguṇaṁ katvā paguṇabhāvaṁ puttassa ārocetvā “tena hi, tāta,",
  "atk-s0502a11:82_1": "kañcideva paṇṇākāraṁ ādāya āgacchatha,",
  "atk-s0502a11:82_2": "ahaṁ purimataraṁ gantvā rañño santike ṭhassāmī”ti vutte “sādhu,",
  "atk-s0502a11:82_3": "tātā”ti paṇṇākāraṁ gahetvā somadattassa rañño santike ṭhitakāle ussāhappatto rājakulaṁ gantvā raññā tuṭṭhacittena katapaṭisammodano, “tāta,",
  "atk-s0502a11:82_4": "cirassaṁ vata āgatattha,",
  "atk-s0502a11:82_5": "idamāsanaṁ nisīditvā vadatha,",
  "atk-s0502a11:82_6": "yenattho”ti vutte imaṁ gāthamāha –",
  "atk-s0502a11:83_0": "“Dve me goṇā mahārāja, yehi khettaṁ kasāmase;",
  "atk-s0502a11:84_0": "Tesu eko mato deva, dutiyaṁ gaṇha khattiyā”ti.",
  "atk-s0502a11:85_0": "Raññā “kiṁ vadesi, tāta,",
  "atk-s0502a11:85_1": "puna vadehī”ti vuttepi tameva gāthaṁ āha.",
  "atk-s0502a11:85_2": "Rājā tena virajjhitvā kathitabhāvaṁ ñatvā sitaṁ katvā,",
  "atk-s0502a11:85_3": "“somadatta,",
  "atk-s0502a11:85_4": "tumhākaṁ gehe bahū maññe goṇā”ti vatvā “tumhehi dinnā bahū bhavissanti,",
  "atk-s0502a11:85_5": "devā”ti vutte bodhisattassa tussitvā brāhmaṇassa soḷasa goṇe alaṅkārabhaṇḍakaṁ nivāsagāmañcassa brahmadeyyaṁ",
  "atk-s0502a11:85_6": "datvā mahantena yasena brāhmaṇaṁ uyyojesīti.",
  "atk-s0502a11:86_0": "Satthā imaṁ dhammadesanaṁ āharitvā “tadā rājā ānando ahosi,",
  "atk-s0502a11:86_1": "brāhmaṇo lāḷudāyī,",
  "atk-s0502a11:86_2": "somadatto pana ahamevā”ti jātakaṁ samodhānetvā “na,",
  "atk-s0502a11:86_3": "bhikkhave, idāneva,",
  "atk-s0502a11:86_4": "pubbepesa attano appassutatāya aññasmiṁ vattabbe aññameva vadati.",
  "atk-s0502a11:86_5": "Appassutapuriso hi balibaddasadiso nāma hotī”ti vatvā imaṁ gāthamāha –",
  "atk-s0502a11:87_0": "152.",
  "atk-s0502a11:88_0": "“Appassutāyaṁ puriso, balibaddova jīrati;",
  "atk-s0502a11:89_0": "Maṁsāni tassa vaḍḍhanti, paññā tassa na vaḍḍhatī”ti.",
  "atk-s0502a11:90_0": "Tattha appassutāyanti ekassa vā dvinnaṁ vā paṇṇāsakānaṁ.",
  "atk-s0502a11:90_1": "Atha vā pana vaggānaṁ sabbantimena paricchedena ekassa vā dvinnaṁ vā suttantānaṁ vāpi abhāvena appassuto ayaṁ.",
  "atk-s0502a11:90_2": "Kammaṭṭhānaṁ pana uggahetvā anuyuñjanto bahussutova.",
  "atk-s0502a11:90_3": "Balibaddova jīratīti yathā hi balibaddo jīramāno vaḍḍhamāno neva mātu, na pitu,",
  "atk-s0502a11:90_4": "na sesañātakānaṁ atthāya vaḍḍhati,",
  "atk-s0502a11:90_5": "atha kho niratthakameva jīrati,",
  "atk-s0502a11:90_6": "evamevaṁ ayampi na upajjhāyavattaṁ karoti,",
  "atk-s0502a11:90_7": "na ācariyavattaṁ,",
  "atk-s0502a11:90_8": "na āgantukavattādīni,",
  "atk-s0502a11:90_9": "na bhāvanārāmataṁ anuyuñjati,",
  "atk-s0502a11:90_10": "niratthakameva jīrati,",
  "atk-s0502a11:90_11": "maṁsāni tassa vaḍḍhantīti yathā balibaddassa “yuganaṅgalādīni vahituṁ asamattho eso”ti araññe vissaṭṭhassa",
  "atk-s0502a11:90_12": "tattheva vicarantassa khādantassa pivantassa maṁsāni vaḍḍhanti,",
  "atk-s0502a11:90_13": "evameva imassāpi upajjhāyādīhi vissaṭṭhassa saṅghaṁ nissāya cattāro paccaye labhitvā uddhavirecanādīni katvā kāyaṁ posentassa maṁsāni vaḍḍhanti,",
  "atk-s0502a11:90_14": "thūlasarīro hutvā vicarati.",
  "atk-s0502a11:90_15": "Paññā tassāti lokiyalokuttarā panassa paññā ekaṅgulamattāpi na vaḍḍhati,",
  "atk-s0502a11:90_16": "araññe pana gacchalatādīni viya cha dvārāni nissāya taṇhā ceva navavidhamāno ca vaḍḍhatīti attho.",
  "atk-s0502a11:91_0": "Desanāvasāne mahājano sotāpattiphalādīni pāpuṇīti.",
  "atk-s0502a11:92_0": "Lāḷudāyittheravatthu sattamaṁ.",
  "atk-s0502a11:93_0": "8. Udānavatthu",
  "atk-s0502a11:94_0": "Anekajātisaṁsāranti imaṁ dhammadesanaṁ satthā bodhirukkhamūle nisinno udānavasena udānetvā aparabhāge ānandattherena puṭṭho kathesi.",
  "atk-s0502a11:95_0": "So hi bodhirukkhamūle nisinno sūriye anatthaṅgateyeva mārabalaṁ viddhaṁsetvā paṭhamayāme pubbenivāsapaṭicchādakaṁ",
  "atk-s0502a11:95_1": "tamaṁ padāletvā majjhimayāme dibbacakkhuṁ visodhetvā pacchimayāme sattesu kāruññataṁ paṭicca paccayākāre",
  "atk-s0502a11:95_2": "ñāṇaṁ otāretvā taṁ anulomapaṭilomavasena sammasanto aruṇuggamanavelāya sammāsambodhiṁ abhisambujjhitvā",
  "atk-s0502a11:95_3": "anekehi buddhasatasahassehi avijahitaṁ udānaṁ udānento imā gāthā abhāsi –",
  "atk-s0502a11:96_0": "153.",
  "atk-s0502a11:97_0": "“Anekajātisaṁsāraṁ, sandhāvissaṁ anibbisaṁ;",
  "atk-s0502a11:98_0": "Gahakāraṁ gavesanto, dukkhā jāti punappunaṁ.",
  "atk-s0502a11:99_0": "154.",
  "atk-s0502a11:100_0": "“Gahakāraka diṭṭhosi, puna gehaṁ na kāhasi;",
  "atk-s0502a11:101_0": "Sabbā te phāsukā bhaggā, gahakūṭaṁ visaṅkhataṁ;",
  "atk-s0502a11:102_0": "Visaṅkhāragataṁ cittaṁ, taṇhānaṁ khayamajjhagā”ti.",
  "atk-s0502a11:103_0": "Tattha gahakāraṁ gavesantoti ahaṁ imassa attabhāvasaṅkhātassa gehassa kārakaṁ taṇhāvaḍḍhakiṁ gavesanto yena ñāṇena sakkā taṁ daṭṭhuṁ,",
  "atk-s0502a11:103_1": "tassa bodhiñāṇassatthāya dīpaṅkarapādamūle katābhinīhāro ettakaṁ kālaṁ anekajātisaṁsāraṁ anekajātisatasahassasaṅkhātaṁ",
  "atk-s0502a11:103_2": "imaṁ saṁsāravaṭṭaṁ anibbisaṁ taṁ ñāṇaṁ avindanto alabhantoyeva sandhāvissaṁ saṁsariṁ,",
  "atk-s0502a11:103_3": "aparāparaṁ anuvicarinti attho.",
  "atk-s0502a11:103_4": "Dukkhā jāti punappunanti idaṁ gahakārakagavesanassa kāraṇavacanaṁ.",
  "atk-s0502a11:103_5": "Yasmā jarābyādhimaraṇamissitāya jāti nāmesā punappunaṁ upagantuṁ dukkhā,",
  "atk-s0502a11:103_6": "na ca sā tasmiṁ adiṭṭhe nivattati.",
  "atk-s0502a11:103_7": "Tasmā taṁ gavesanto sandhāvissanti attho.",
  "atk-s0502a11:103_8": "Diṭṭhosīti sabbaññutaññāṇaṁ paṭivijjhantena mayā idāni diṭṭhosi.",
  "atk-s0502a11:103_9": "Puna gehanti puna imasmiṁ saṁsāravaṭṭe attabhāvasaṅkhātaṁ mama gehaṁ na kāhasi.",
  "atk-s0502a11:103_10": "Sabbā te phāsukā bhaggāti tava sabbā avasesā kilesaphāsukā mayā bhaggā.",
  "atk-s0502a11:103_11": "Gahakūṭaṁ visaṅkhatanti imassa tayā katassa attabhāvagehassa avijjāsaṅkhātaṁ kaṇṇikamaṇḍalampi mayā viddhaṁsitaṁ.",
  "atk-s0502a11:103_12": "Visaṅkhāragataṁ cittanti idāni mama cittaṁ visaṅkhāraṁ nibbānaṁ ārammaṇakaraṇavasena gataṁ anupaviṭṭhaṁ.",
  "atk-s0502a11:103_13": "Taṇhānaṁ khayamajjhagāti taṇhānaṁ khayasaṅkhātaṁ arahattaṁ adhigatosmīti.",
  "atk-s0502a11:104_0": "Udānavatthu aṭṭhamaṁ.",
  "atk-s0502a11:105_0": "9. Mahādhanaseṭṭhiputtavatthu",
  "atk-s0502a11:106_0": "Acaritvāti imaṁ dhammadesanaṁ satthā isipatane migadāye viharanto mahādhanaseṭṭhiputtaṁ ārabbha kathesi.",
  "atk-s0502a11:107_0": "So kira bārāṇasiyaṁ asītikoṭivibhave kule nibbatti.",
  "atk-s0502a11:107_1": "Athassa mātāpitaro cintesuṁ –",
  "atk-s0502a11:107_2": "“amhākaṁ kule mahābhogakkhandho,",
  "atk-s0502a11:107_3": "puttassa no hatthe ṭhapetvā yathāsukhaṁ paribhogaṁ karissāma,",
  "atk-s0502a11:107_4": "aññena kammena kiccaṁ natthī”ti.",
  "atk-s0502a11:107_5": "Taṁ naccagītavāditamattameva sikkhāpesuṁ.",
  "atk-s0502a11:107_6": "Tasmiṁyeva nagare aññasmiṁ asītikoṭivibhave kule ekā dhītāpi nibbatti.",
  "atk-s0502a11:107_7": "Tassāpi mātāpitaro tatheva cintetvā taṁ naccagītavāditamattameva sikkhāpesuṁ.",
  "atk-s0502a11:107_8": "Tesaṁ vayappattānaṁ āvāhavivāho ahosi.",
  "atk-s0502a11:107_9": "Atha nesaṁ aparabhāge mātāpitaro kālamakaṁsu.",
  "atk-s0502a11:107_10": "Dveasītikoṭidhanaṁ ekasmiṁyeva gehe ahosi.",
  "atk-s0502a11:107_11": "Seṭṭhiputto divasassa tikkhattuṁ rañño upaṭṭhānaṁ gacchati.",
  "atk-s0502a11:107_12": "Atha tasmiṁ nagare dhuttā cintesuṁ –",
  "atk-s0502a11:107_13": "“sacāyaṁ seṭṭhiputto surāsoṇḍo bhavissati,",
  "atk-s0502a11:107_14": "amhākaṁ phāsukaṁ bhavissati,",
  "atk-s0502a11:107_15": "uggaṇhāpema naṁ surāsoṇḍabhāva”nti.",
  "atk-s0502a11:107_16": "Te suraṁ ādāya khajjakamaṁse ceva loṇasakkharā ca dussante bandhitvā mūlakande gahetvā tassa rājakulato",
  "atk-s0502a11:107_17": "āgacchantassa maggaṁ olokayamānā nisīditvā taṁ āgacchantaṁ disvā suraṁ pivitvā loṇasakkharaṁ mukhe khipitvā",
  "atk-s0502a11:107_18": "mūlakandaṁ ḍaṁsitvā “vassasataṁ jīva sāmi,",
  "atk-s0502a11:107_19": "seṭṭhiputta,",
  "atk-s0502a11:107_20": "taṁ nissāya mayaṁ khādanapivanasamatthā bhaveyyāmā”ti āhaṁsu.",
  "atk-s0502a11:107_21": "So tesaṁ vacanaṁ sutvā pacchato āgacchantaṁ cūḷūpaṭṭhākaṁ pucchi –",
  "atk-s0502a11:107_22": "“kiṁ ete pivantī”ti.",
  "atk-s0502a11:107_23": "Ekaṁ pānakaṁ, sāmīti.",
  "atk-s0502a11:107_24": "Manāpajātikaṁ etanti. Sāmi,",
  "atk-s0502a11:107_25": "imasmiṁ jīvaloke iminā sadisaṁ pātabbayuttakaṁ nāma natthīti.",
  "atk-s0502a11:107_26": "So “evaṁ sante mayāpi pātuṁ vaṭṭatī”ti thokaṁ thokaṁ āharāpetvā pivati.",
  "atk-s0502a11:107_27": "Athassa nacirasseva te dhuttā pivanabhāvaṁ ñatvā taṁ parivārayiṁsu.",
  "atk-s0502a11:107_28": "Gacchante kāle parivāro mahā ahosi.",
  "atk-s0502a11:107_29": "So satenapi satadvayenapi suraṁ āharāpetvā pivanto iminā anukkameneva nisinnaṭṭhānādīsu kahāpaṇarāsiṁ ṭhapetvā suraṁ pivanto “iminā mālā āharatha,",
  "atk-s0502a11:107_30": "iminā gandhe,",
  "atk-s0502a11:107_31": "ayaṁ jano jute cheko,",
  "atk-s0502a11:107_32": "ayaṁ nacce,",
  "atk-s0502a11:107_33": "ayaṁ gīte,",
  "atk-s0502a11:107_34": "ayaṁ vādite.",
  "atk-s0502a11:107_35": "Imassa sahassaṁ detha,",
  "atk-s0502a11:107_36": "imassa dve sahassānī”ti evaṁ vikiranto nacirasseva attano santakaṁ asītikoṭidhanaṁ khepetvā “khīṇaṁ te, sāmi,",
  "atk-s0502a11:107_37": "dhana”nti vutte kiṁ bhariyāya me santakaṁ natthīti. Atthi, sāmīti.",
  "atk-s0502a11:107_38": "Tena hi taṁ āharathāti.",
  "atk-s0502a11:107_39": "Tampi tatheva khepetvā anupubbena khettaārāmuyyānayoggādikampi antamaso bhājanabhaṇḍakampi attharaṇapāvuraṇanisīdanampi",
  "atk-s0502a11:107_40": "sabbaṁ attano santakaṁ vikkiṇitvā khādi.",
  "atk-s0502a11:107_41": "Atha naṁ mahallakakāle yehissa kulasantakaṁ gehaṁ vikkiṇitvā gahitaṁ,",
  "atk-s0502a11:107_42": "te taṁ gehā nīhariṁsu.",
  "atk-s0502a11:107_43": "So bhariyaṁ ādāya parajanassa gehabhittiṁ nissāya vasanto kapālakhaṇḍaṁ ādāya bhikkhāya caritvā janassa ucchiṭṭhakaṁ bhuñjituṁ ārabhi.",
  "atk-s0502a11:108_0": "Atha naṁ ekadivasaṁ āsanasālāya dvāre ṭhatvā daharasāmaṇerehi diyyamānaṁ ucchiṭṭhakabhojanaṁ paṭiggaṇhantaṁ disvā satthā sitaṁ pātvākāsi.",
  "atk-s0502a11:108_1": "Atha naṁ ānandatthero sitakāraṇaṁ pucchi.",
  "atk-s0502a11:108_2": "Satthā sitakāraṇaṁ kathento “passānanda,",
  "atk-s0502a11:108_3": "imaṁ mahādhanaseṭṭhiputtaṁ imasmiṁ nagare dveasītikoṭidhanaṁ khepetvā bhariyaṁ ādāya bhikkhāya carantaṁ.",
  "atk-s0502a11:108_4": "Sace hi ayaṁ paṭhamavaye bhoge akhepetvā kammante payojayissa,",
  "atk-s0502a11:108_5": "imasmiṁyeva nagare aggaseṭṭhi abhavissa.",
  "atk-s0502a11:108_6": "Sace pana nikkhamitvā pabbajissa,",
  "atk-s0502a11:108_7": "arahattaṁ pāpuṇissa,",
  "atk-s0502a11:108_8": "bhariyāpissa anāgāmiphale patiṭṭhahissa.",
  "atk-s0502a11:108_9": "Sace majjhimavaye bhoge akhepetvā kammante payojayissa,",
  "atk-s0502a11:108_10": "dutiyaseṭṭhi abhavissa,",
  "atk-s0502a11:108_11": "nikkhamitvā pabbajanto anāgāmī abhavissa.",
  "atk-s0502a11:108_12": "Bhariyāpissa sakadāgāmiphale patiṭṭhahissa.",
  "atk-s0502a11:108_13": "Sace pacchimavaye bhoge akhepetvā kammante payojayissa,",
  "atk-s0502a11:108_14": "tatiyaseṭṭhi abhavissa,",
  "atk-s0502a11:108_15": "nikkhamitvā pabbajantopi sakadāgāmī abhavissa,",
  "atk-s0502a11:108_16": "bhariyāpissa sotāpattiphale patiṭṭhahissa.",
  "atk-s0502a11:108_17": "Idāni panesa gihibhogatopi parihīno sāmaññatopi.",
  "atk-s0502a11:108_18": "Parihāyitvā ca pana sukkhapallale koñcasakuṇo viya jāto”ti vatvā imā gāthā abhāsi –",
  "atk-s0502a11:109_0": "155.",
  "atk-s0502a11:110_0": "“Acaritvā brahmacariyaṁ, aladdhā yobbane dhanaṁ;",
  "atk-s0502a11:111_0": "Jiṇṇakoñcāva jhāyanti, khīṇamaccheva pallale.",
  "atk-s0502a11:112_0": "156.",
  "atk-s0502a11:113_0": "“Acaritvā brahmacariyaṁ, aladdhā yobbane dhanaṁ;",
  "atk-s0502a11:114_0": "Senti cāpātikhīṇāva, purāṇāni anutthuna”nti.",
  "atk-s0502a11:115_0": "Tattha acaritvāti brahmacariyavāsaṁ avasitvā.",
  "atk-s0502a11:115_1": "Yobbaneti anuppanne vā bhoge uppādetuṁ uppanne vā bhoge rakkhituṁ samatthakāle dhanampi alabhitvā.",
  "atk-s0502a11:115_2": "Khīṇamaccheti te evarūpā bālā udakassa abhāvā khīṇamacche pallale parikkhīṇapattā jiṇṇakoñcā viya avajhāyanti.",
  "atk-s0502a11:115_3": "Idaṁ vuttaṁ hoti –",
  "atk-s0502a11:115_4": "pallale udakassa abhāvo viya hi imesaṁ vasanaṭṭhānassa abhāvo,",
  "atk-s0502a11:115_5": "macchānaṁ khīṇabhāvo viya imesaṁ bhogānaṁ abhāvo,",
  "atk-s0502a11:115_6": "khīṇapattānaṁ koñcānaṁ uppatitvā gamanābhāvo viya imesaṁ idāni jalathalapathādīhi bhoge saṇṭhāpetuṁ asamatthabhāvo.",
  "atk-s0502a11:115_7": "Tasmā te khīṇapattā koñcā viya ettheva bajjhitvā avajhāyantīti.",
  "atk-s0502a11:115_8": "Cāpātikhīṇāvāti cāpato atikhīṇā,",
  "atk-s0502a11:115_9": "cāpā vinimuttāti attho.",
  "atk-s0502a11:115_10": "Idaṁ vuttaṁ hoti –",
  "atk-s0502a11:115_11": "yathā cāpā vinimuttā sarā yathāvegaṁ gantvā patitā,",
  "atk-s0502a11:115_12": "taṁ gahetvā ukkhipante asati tattheva upacikānaṁ bhattaṁ honti,",
  "atk-s0502a11:115_13": "evaṁ imepi tayo vaye atikkantā idāni attānaṁ uddharituṁ asamatthatāya maraṇaṁ upagamissanti.",
  "atk-s0502a11:115_14": "Tena vuttaṁ –",
  "atk-s0502a11:115_15": "“senti cāpātikhīṇāvā”ti.",
  "atk-s0502a11:115_16": "Purāṇāni anutthunanti “iti amhehi khāditaṁ iti pīta”nti pubbe katāni khāditapivitanaccagītavāditādīni anutthunantā socantā anusocantā sentīti.",
  "atk-s0502a11:116_0": "Desanāvasāne bahū sotāpattiphalādīni pāpuṇiṁsūti.",
  "atk-s0502a11:117_0": "Mahādhanaseṭṭhiputtavatthu navamaṁ.",
  "atk-s0502a11:118_0": "Jarāvaggavaṇṇanā niṭṭhitā.",
  "atk-s0502a11:119_0": "Ekādasamo vaggo."
}