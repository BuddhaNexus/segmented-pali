{
  "mn37:0.1_0": "Majjhima Nikāya 37",
  "mn37:0.2_0": "Cūḷataṇhāsaṅkhayasutta",
  "mn37:1.1_0": "Evaṁ me sutaṁ—",
  "mn37:1.2_0": "ekaṁ samayaṁ bhagavā sāvatthiyaṁ viharati pubbārāme migāramātupāsāde.",
  "mn37:2.1_0": "Atha kho sakko devānamindo yena bhagavā tenupasaṅkami;",
  "mn37:2.1_1": "upasaṅkamitvā bhagavantaṁ abhivādetvā ekamantaṁ aṭṭhāsi.",
  "mn37:2.1_2": "Ekamantaṁ ṭhito kho sakko devānamindo bhagavantaṁ etadavoca:",
  "mn37:2.2_0": "“kittāvatā nu kho, bhante,",
  "mn37:2.2_1": "bhikkhu saṅkhittena taṇhāsaṅkhayavimutto hoti accantaniṭṭho accantayogakkhemī accantabrahmacārī accantapariyosāno seṭṭho devamanussānan”ti?",
  "mn37:3.1_0": "“Idha, devānaminda, bhikkhuno sutaṁ hoti:",
  "mn37:3.2_0": "‘sabbe dhammā nālaṁ abhinivesāyā’ti.",
  "mn37:3.3_0": "Evañcetaṁ, devānaminda, bhikkhuno sutaṁ hoti:",
  "mn37:3.4_0": "‘sabbe dhammā nālaṁ abhinivesāyā’ti.",
  "mn37:3.5_0": "So sabbaṁ dhammaṁ abhijānāti;",
  "mn37:3.5_1": "sabbaṁ dhammaṁ abhiññāya sabbaṁ dhammaṁ parijānāti;",
  "mn37:3.5_2": "sabbaṁ dhammaṁ pariññāya yaṁ kiñci vedanaṁ vedeti—",
  "mn37:3.6_0": "sukhaṁ vā dukkhaṁ vā adukkhamasukhaṁ vā,",
  "mn37:3.6_1": "so tāsu vedanāsu aniccānupassī viharati,",
  "mn37:3.6_2": "virāgānupassī viharati,",
  "mn37:3.6_3": "nirodhānupassī viharati,",
  "mn37:3.6_4": "paṭinissaggānupassī viharati.",
  "mn37:3.7_0": "So tāsu vedanāsu aniccānupassī viharanto,",
  "mn37:3.7_1": "virāgānupassī viharanto,",
  "mn37:3.7_2": "nirodhānupassī viharanto,",
  "mn37:3.7_3": "paṭinissaggānupassī viharanto na kiñci loke upādiyati.",
  "mn37:3.8_0": "Anupādiyaṁ na paritassati, aparitassaṁ paccattaññeva parinibbāyati:",
  "mn37:3.9_0": "‘khīṇā jāti, vusitaṁ brahmacariyaṁ, kataṁ karaṇīyaṁ, nāparaṁ itthattāyā’ti pajānāti.",
  "mn37:3.10_0": "Ettāvatā kho,",
  "mn37:3.10_1": "devānaminda,",
  "mn37:3.10_2": "bhikkhu saṅkhittena taṇhāsaṅkhayavimutto hoti accantaniṭṭho accantayogakkhemī accantabrahmacārī accantapariyosāno seṭṭho devamanussānan”ti.",
  "mn37:4.1_0": "Atha kho sakko devānamindo bhagavato bhāsitaṁ abhinanditvā anumoditvā bhagavantaṁ abhivādetvā padakkhiṇaṁ katvā tatthevantaradhāyi.",
  "mn37:5.1_0": "Tena kho pana samayena āyasmā mahāmoggallāno bhagavato avidūre nisinno hoti.",
  "mn37:5.2_0": "Atha kho āyasmato mahāmoggallānassa etadahosi:",
  "mn37:5.3_0": "“kiṁ nu kho so yakkho bhagavato bhāsitaṁ abhisamecca anumodi udāhu no;",
  "mn37:5.4_0": "yannūnāhaṁ taṁ yakkhaṁ jāneyyaṁ—",
  "mn37:5.5_0": "yadi vā so yakkho bhagavato bhāsitaṁ abhisamecca anumodi yadi vā no”ti?",
  "mn37:6.1_0": "Atha kho āyasmā mahāmoggallāno—seyyathāpi nāma balavā puriso samiñjitaṁ vā bāhaṁ pasāreyya,",
  "mn37:6.1_1": "pasāritaṁ vā bāhaṁ samiñjeyya;",
  "mn37:6.1_2": "evameva—pubbārāme migāramātupāsāde antarahito devesu tāvatiṁsesu pāturahosi.",
  "mn37:7.1_0": "Tena kho pana samayena sakko devānamindo ekapuṇḍarīke uyyāne dibbehi pañcahi tūriyasatehi samappito samaṅgībhūto paricāreti.",
  "mn37:7.2_0": "Addasā kho sakko devānamindo āyasmantaṁ mahāmoggallānaṁ dūratova āgacchantaṁ.",
  "mn37:7.3_0": "Disvāna tāni dibbāni pañca tūriyasatāni paṭippaṇāmetvā yenāyasmā mahāmoggallāno tenupasaṅkami;",
  "mn37:7.3_1": "upasaṅkamitvā āyasmantaṁ mahāmoggallānaṁ etadavoca:",
  "mn37:7.4_0": "“ehi kho, mārisa moggallāna, svāgataṁ, mārisa moggallāna.",
  "mn37:7.5_0": "Cirassaṁ kho, mārisa moggallāna, imaṁ pariyāyaṁ akāsi yadidaṁ idhāgamanāya.",
  "mn37:7.6_0": "Nisīda, mārisa moggallāna, idamāsanaṁ paññattan”ti.",
  "mn37:7.7_0": "Nisīdi kho āyasmā mahāmoggallāno paññatte āsane.",
  "mn37:7.8_0": "Sakkopi kho devānamindo aññataraṁ nīcaṁ āsanaṁ gahetvā ekamantaṁ nisīdi.",
  "mn37:7.9_0": "Ekamantaṁ nisinnaṁ kho sakkaṁ devānamindaṁ āyasmā mahāmoggallāno etadavoca:",
  "mn37:8.1_0": "“yathā kathaṁ pana kho, kosiya, bhagavā saṅkhittena taṇhāsaṅkhayavimuttiṁ abhāsi?",
  "mn37:8.2_0": "Sādhu mayampi etissā kathāya bhāgino assāma savanāyā”ti.",
  "mn37:8.3_0": "“Mayaṁ kho, mārisa moggallāna, bahukiccā bahukaraṇīyā—",
  "mn37:8.4_0": "appeva sakena karaṇīyena, api ca devānaṁyeva tāvatiṁsānaṁ karaṇīyena.",
  "mn37:8.5_0": "Api ca,",
  "mn37:8.5_1": "mārisa moggallāna,",
  "mn37:8.5_2": "sussutaṁyeva hoti suggahitaṁ sumanasikataṁ sūpadhāritaṁ,",
  "mn37:8.5_3": "yaṁ no khippameva antaradhāyati.",
  "mn37:8.6_0": "Bhūtapubbaṁ, mārisa moggallāna, devāsurasaṅgāmo samupabyūḷho ahosi.",
  "mn37:8.7_0": "Tasmiṁ kho pana, mārisa moggallāna, saṅgāme devā jiniṁsu, asurā parājiniṁsu.",
  "mn37:8.8_0": "So kho ahaṁ,",
  "mn37:8.8_1": "mārisa moggallāna,",
  "mn37:8.8_2": "taṁ saṅgāmaṁ abhivijinitvā vijitasaṅgāmo tato paṭinivattitvā vejayantaṁ nāma pāsādaṁ māpesiṁ.",
  "mn37:8.9_0": "Vejayantassa kho, mārisa moggallāna, pāsādassa ekasataṁ niyyūhaṁ.",
  "mn37:8.10_0": "Ekekasmiṁ niyyūhe satta satta kūṭāgārasatāni.",
  "mn37:8.11_0": "Ekamekasmiṁ kūṭāgāre satta satta accharāyo.",
  "mn37:8.12_0": "Ekamekissā accharāya satta satta paricārikāyo.",
  "mn37:8.13_0": "Iccheyyāsi no tvaṁ, mārisa moggallāna, vejayantassa pāsādassa rāmaṇeyyakaṁ daṭṭhun”ti?",
  "mn37:8.14_0": "Adhivāsesi kho āyasmā mahāmoggallāno tuṇhībhāvena.",
  "mn37:9.1_0": "Atha kho sakko ca devānamindo vessavaṇo ca mahārājā āyasmantaṁ mahāmoggallānaṁ purakkhatvā yena vejayanto pāsādo tenupasaṅkamiṁsu.",
  "mn37:9.2_0": "Addasaṁsu kho sakkassa devānamindassa paricārikāyo āyasmantaṁ mahāmoggallānaṁ dūratova āgacchantaṁ;",
  "mn37:9.3_0": "disvā ottappamānā hirīyamānā sakaṁ sakaṁ ovarakaṁ pavisiṁsu.",
  "mn37:10.1_0": "Seyyathāpi nāma suṇisā sasuraṁ disvā ottappati hirīyati;",
  "mn37:10.2_0": "evameva sakkassa devānamindassa paricārikāyo āyasmantaṁ mahāmoggallānaṁ disvā ottappamānā hirīyamānā sakaṁ sakaṁ ovarakaṁ pavisiṁsu.",
  "mn37:10.3_0": "Atha kho sakko ca devānamindo vessavaṇo ca mahārājā āyasmantaṁ mahāmoggallānaṁ vejayante pāsāde anucaṅkamāpenti anuvicarāpenti:",
  "mn37:10.4_0": "“idampi, mārisa moggallāna, passa vejayantassa pāsādassa rāmaṇeyyakaṁ;",
  "mn37:10.5_0": "idampi, mārisa moggallāna, passa vejayantassa pāsādassa rāmaṇeyyakan”ti.",
  "mn37:10.6_0": "“Sobhati idaṁ āyasmato kosiyassa, yathā taṁ pubbe katapuññassa.",
  "mn37:10.7_0": "Manussāpi kiñcideva rāmaṇeyyakaṁ disvā evamāhaṁsu:",
  "mn37:10.8_0": "‘sobhati vata bho yathā devānaṁ tāvatiṁsānan’ti.",
  "mn37:10.9_0": "Tayidaṁ āyasmato kosiyassa sobhati, yathā taṁ pubbe katapuññassā”ti.",
  "mn37:11.1_0": "Atha kho āyasmato mahāmoggallānassa etadahosi:",
  "mn37:11.2_0": "“atibāḷhaṁ kho ayaṁ yakkho pamatto viharati.",
  "mn37:11.3_0": "Yannūnāhaṁ imaṁ yakkhaṁ saṁvejeyyan”ti.",
  "mn37:11.4_0": "Atha kho āyasmā mahāmoggallāno tathārūpaṁ iddhābhisaṅkhāraṁ abhisaṅkhāsi yathā vejayantaṁ pāsādaṁ pādaṅguṭṭhakena",
  "mn37:11.4_1": "saṅkampesi sampakampesi sampavedhesi.",
  "mn37:11.5_0": "Atha kho sakko ca devānamindo,",
  "mn37:11.5_1": "vessavaṇo ca mahārājā,",
  "mn37:11.5_2": "devā ca tāvatiṁsā acchariyabbhutacittajātā ahesuṁ:",
  "mn37:11.6_0": "“acchariyaṁ vata, bho, abbhutaṁ vata, bho.",
  "mn37:11.7_0": "Samaṇassa mahiddhikatā mahānubhāvatā,",
  "mn37:11.7_1": "yatra hi nāma dibbabhavanaṁ pādaṅguṭṭhakena saṅkampessati sampakampessati sampavedhessatī”ti.",
  "mn37:12.1_0": "Atha kho āyasmā mahāmoggallāno sakkaṁ devānamindaṁ saṁviggaṁ lomahaṭṭhajātaṁ viditvā sakkaṁ devānamindaṁ etadavoca:",
  "mn37:12.2_0": "“yathā kathaṁ pana kho, kosiya, bhagavā saṅkhittena taṇhāsaṅkhayavimuttiṁ abhāsi?",
  "mn37:12.3_0": "Sādhu mayampi etissā kathāya bhāgino assāma savanāyā”ti.",
  "mn37:12.4_0": "“Idhāhaṁ,",
  "mn37:12.4_1": "mārisa moggallāna,",
  "mn37:12.4_2": "yena bhagavā tenupasaṅkamiṁ;",
  "mn37:12.4_3": "upasaṅkamitvā bhagavantaṁ abhivādetvā ekamantaṁ aṭṭhāsiṁ.",
  "mn37:12.4_4": "Ekamantaṁ ṭhito kho ahaṁ,",
  "mn37:12.4_5": "mārisa moggallāna,",
  "mn37:12.4_6": "bhagavantaṁ etadavocaṁ:",
  "mn37:12.5_0": "‘kittāvatā nu kho, bhante,",
  "mn37:12.5_1": "bhikkhu saṅkhittena taṇhāsaṅkhayavimutto hoti accantaniṭṭho accantayogakkhemī accantabrahmacārī accantapariyosāno seṭṭho devamanussānan’ti?",
  "mn37:13.1_0": "Evaṁ vutte, mārisa moggallāna, bhagavā maṁ etadavoca:",
  "mn37:13.2_0": "‘idha, devānaminda, bhikkhuno sutaṁ hoti:",
  "mn37:13.3_0": "“sabbe dhammā nālaṁ abhinivesāyā”ti.",
  "mn37:13.4_0": "Evañcetaṁ, devānaminda, bhikkhuno sutaṁ hoti",
  "mn37:13.5_0": "“sabbe dhammā nālaṁ abhinivesāyā”ti.",
  "mn37:13.6_0": "So sabbaṁ dhammaṁ abhijānāti,",
  "mn37:13.6_1": "sabbaṁ dhammaṁ abhiññāya sabbaṁ dhammaṁ parijānāti,",
  "mn37:13.6_2": "sabbaṁ dhammaṁ pariññāya yaṁ kiñci vedanaṁ vedeti sukhaṁ vā dukkhaṁ vā adukkhamasukhaṁ vā.",
  "mn37:13.7_0": "So tāsu vedanāsu aniccānupassī viharati,",
  "mn37:13.7_1": "virāgānupassī viharati,",
  "mn37:13.7_2": "nirodhānupassī viharati,",
  "mn37:13.7_3": "paṭinissaggānupassī viharati.",
  "mn37:13.8_0": "So tāsu vedanāsu aniccānupassī viharanto,",
  "mn37:13.8_1": "virāgānupassī viharanto,",
  "mn37:13.8_2": "nirodhānupassī viharanto,",
  "mn37:13.8_3": "paṭinissaggānupassī viharanto na kiñci loke upādiyati,",
  "mn37:13.9_0": "anupādiyaṁ na paritassati, aparitassaṁ paccattaññeva parinibbāyati:",
  "mn37:13.10_0": "“khīṇā jāti, vusitaṁ brahmacariyaṁ, kataṁ karaṇīyaṁ, nāparaṁ itthattāyā”ti pajānāti.",
  "mn37:13.11_0": "Ettāvatā kho,",
  "mn37:13.11_1": "devānaminda,",
  "mn37:13.11_2": "bhikkhu saṅkhittena taṇhāsaṅkhayavimutto hoti accantaniṭṭho accantayogakkhemī accantabrahmacārī accantapariyosāno seṭṭho devamanussānan’ti.",
  "mn37:13.12_0": "Evaṁ kho me, mārisa moggallāna, bhagavā saṅkhittena taṇhāsaṅkhayavimuttiṁ abhāsī”ti.",
  "mn37:14.1_0": "Atha kho āyasmā mahāmoggallāno sakkassa devānamindassa bhāsitaṁ abhinanditvā anumoditvā—seyyathāpi nāma balavā puriso samiñjitaṁ vā bāhaṁ pasāreyya,",
  "mn37:14.1_1": "pasāritaṁ vā bāhaṁ samiñjeyya;",
  "mn37:14.1_2": "evameva—devesu tāvatiṁsesu antarahito pubbārāme migāramātupāsāde pāturahosi.",
  "mn37:14.2_0": "Atha kho sakkassa devānamindassa paricārikāyo acirapakkante āyasmante mahāmoggallāne sakkaṁ devānamindaṁ etadavocuṁ:",
  "mn37:14.3_0": "“eso nu te, mārisa, so bhagavā satthā”ti?",
  "mn37:14.4_0": "“Na kho me, mārisa, so bhagavā satthā.",
  "mn37:14.5_0": "Sabrahmacārī me eso āyasmā mahāmoggallāno”ti.",
  "mn37:14.6_0": "“Lābhā te, mārisa, suladdhaṁ te, mārisa",
  "mn37:14.7_0": "yassa te sabrahmacārī evaṁmahiddhiko evaṁmahānubhāvo.",
  "mn37:14.8_0": "Aho nūna te so bhagavā satthā”ti.",
  "mn37:15.1_0": "Atha kho āyasmā mahāmoggallāno yena bhagavā tenupasaṅkami;",
  "mn37:15.1_1": "upasaṅkamitvā bhagavantaṁ abhivādetvā ekamantaṁ nisīdi.",
  "mn37:15.1_2": "Ekamantaṁ nisinno kho āyasmā mahāmoggallāno bhagavantaṁ etadavoca:",
  "mn37:15.2_0": "“abhijānāti no, bhante,",
  "mn37:15.2_1": "bhagavā ahu ñātaññatarassa mahesakkhassa yakkhassa saṅkhittena taṇhāsaṅkhayavimuttiṁ bhāsitā”ti?",
  "mn37:15.3_0": "“Abhijānāmahaṁ,",
  "mn37:15.3_1": "moggallāna,",
  "mn37:15.3_2": "idha sakko devānamindo yenāhaṁ tenupasaṅkami;",
  "mn37:15.3_3": "upasaṅkamitvā maṁ abhivādetvā ekamantaṁ aṭṭhāsi.",
  "mn37:15.3_4": "Ekamantaṁ ṭhito kho,",
  "mn37:15.3_5": "moggallāna,",
  "mn37:15.3_6": "sakko devānamindo maṁ etadavoca:",
  "mn37:15.4_0": "‘kittāvatā nu kho, bhante,",
  "mn37:15.4_1": "bhikkhu saṅkhittena taṇhāsaṅkhayavimutto hoti accantaniṭṭho accantayogakkhemī accantabrahmacārī accantapariyosāno seṭṭho devamanussānan’ti.",
  "mn37:15.5_0": "Evaṁ vutte, ahaṁ, moggallāna, sakkaṁ devānamindaṁ etadavocaṁ",
  "mn37:15.6_0": "‘idha devānaminda, bhikkhuno sutaṁ hoti",
  "mn37:15.7_0": "“sabbe dhammā nālaṁ abhinivesāyā”ti.",
  "mn37:15.8_0": "Evaṁ cetaṁ, devānaminda, bhikkhuno sutaṁ hoti",
  "mn37:15.9_0": "“sabbe dhammā nālaṁ abhinivesāyā”ti.",
  "mn37:15.10_0": "So sabbaṁ dhammaṁ abhijānāti,",
  "mn37:15.10_1": "sabbaṁ dhammaṁ abhiññāya sabbaṁ dhammaṁ parijānāti,",
  "mn37:15.10_2": "sabbaṁ dhammaṁ pariññāya yaṁ kiñci vedanaṁ vedeti sukhaṁ vā dukkhaṁ vā adukkhamasukhaṁ vā.",
  "mn37:15.11_0": "So tāsu vedanāsu aniccānupassī viharati,",
  "mn37:15.11_1": "virāgānupassī viharati,",
  "mn37:15.11_2": "nirodhānupassī viharati,",
  "mn37:15.11_3": "paṭinissaggānupassī viharati.",
  "mn37:15.12_0": "So tāsu vedanāsu aniccānupassī viharanto, virāgānupassī viharanto, nirodhānupassī viharanto,",
  "mn37:15.13_0": "paṭinissaggānupassī viharanto na kiñci loke upādiyati,",
  "mn37:15.14_0": "anupādiyaṁ na paritassati, aparitassaṁ paccattaññeva parinibbāyati:",
  "mn37:15.15_0": "“khīṇā jāti, vusitaṁ brahmacariyaṁ, kataṁ karaṇīyaṁ, nāparaṁ itthattāyā”ti pajānāti.",
  "mn37:15.16_0": "Ettāvatā kho,",
  "mn37:15.16_1": "devānaminda,",
  "mn37:15.16_2": "bhikkhu saṅkhittena taṇhāsaṅkhayavimutto hoti accantaniṭṭho accantayogakkhemī accantabrahmacārī accantapariyosāno seṭṭho devamanussānan’ti.",
  "mn37:15.17_0": "Evaṁ kho ahaṁ,",
  "mn37:15.17_1": "moggallāna,",
  "mn37:15.17_2": "abhijānāmi sakkassa devānamindassa saṅkhittena taṇhāsaṅkhayavimuttiṁ bhāsitā”ti.",
  "mn37:15.18_0": "Idamavoca bhagavā.",
  "mn37:15.19_0": "Attamano āyasmā mahāmoggallāno bhagavato bhāsitaṁ abhinandīti.",
  "mn37:15.20_0": "Cūḷataṇhāsaṅkhayasuttaṁ niṭṭhitaṁ sattamaṁ."
}