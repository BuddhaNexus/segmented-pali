{
  "mil5.5.4:0.1_0": "Milindapañha",
  "mil5.5.4:0.2_0": "Meṇḍakapañha",
  "mil5.5.4:0.3_0": "Santhavavagga",
  "mil5.5.4:0.4_0": "4. Magguppādanapañha",
  "mil5.5.4:1.1_0": "“Bhante nāgasena, bhāsitampetaṁ bhagavatā—",
  "mil5.5.4:1.2_0": "‘tathāgato bhikkhave, arahaṁ sammāsambuddho anuppannassa maggassa uppādetā’ti.",
  "mil5.5.4:1.3_0": "Puna ca bhaṇitaṁ—",
  "mil5.5.4:1.4_0": "‘addasaṁ khvāhaṁ, bhikkhave, purāṇaṁ maggaṁ purāṇaṁ añjasaṁ pubbakehi sammāsambuddhehi anuyātan’ti.",
  "mil5.5.4:1.5_0": "Yadi,",
  "mil5.5.4:1.5_1": "bhante nāgasena,",
  "mil5.5.4:1.5_2": "tathāgato anuppannassa maggassa uppādetā,",
  "mil5.5.4:1.5_3": "tena hi ‘addasaṁ khvāhaṁ,",
  "mil5.5.4:1.5_4": "bhikkhave,",
  "mil5.5.4:1.5_5": "purāṇaṁ maggaṁ purāṇaṁ añjasaṁ pubbakehi sammāsambuddhehi anuyātan’ti yaṁ vacanaṁ,",
  "mil5.5.4:1.5_6": "taṁ micchā.",
  "mil5.5.4:1.6_0": "Yadi tathāgatena bhaṇitaṁ—",
  "mil5.5.4:1.7_0": "‘addasaṁ khvāhaṁ,",
  "mil5.5.4:1.7_1": "bhikkhave,",
  "mil5.5.4:1.7_2": "purāṇaṁ maggaṁ purāṇaṁ añjasaṁ pubbakehi sammāsambuddhehi anuyātan’ti,",
  "mil5.5.4:1.7_3": "tena hi ‘tathāgato,",
  "mil5.5.4:1.7_4": "bhikkhave,",
  "mil5.5.4:1.7_5": "arahaṁ sammāsambuddho anuppannassa maggassa uppādetā’ti tampi vacanaṁ micchā.",
  "mil5.5.4:1.8_0": "Ayampi ubhato koṭiko pañho tavānuppatto, so tayā nibbāhitabbo”ti.",
  "mil5.5.4:2.1_0": "“Bhāsitampetaṁ, mahārāja, bhagavatā—",
  "mil5.5.4:2.2_0": "‘tathāgato, bhikkhave, arahaṁ sammāsambuddho anuppannassa maggassa uppādetā’ti.",
  "mil5.5.4:2.3_0": "Bhaṇitañca—",
  "mil5.5.4:2.4_0": "‘addasaṁ khvāhaṁ,",
  "mil5.5.4:2.4_1": "bhikkhave,",
  "mil5.5.4:2.4_2": "purāṇaṁ maggaṁ purāṇaṁ añjasaṁ pubbakehi sammāsambuddhehi anuyātan’ti,",
  "mil5.5.4:2.4_3": "taṁ dvayampi sabhāvavacanameva,",
  "mil5.5.4:2.4_4": "pubbakānaṁ, mahārāja,",
  "mil5.5.4:2.4_5": "tathāgatānaṁ antaradhānena asati anusāsake maggo antaradhāyi,",
  "mil5.5.4:2.4_6": "taṁ tathāgato maggaṁ luggaṁ paluggaṁ gūḷhaṁ pihitaṁ paṭicchannaṁ asañcaraṇaṁ paññācakkhunā sampassamāno addasa pubbakehi sammāsambuddhehi anuyātaṁ,",
  "mil5.5.4:2.4_7": "taṅkāraṇā āha—",
  "mil5.5.4:2.5_0": "‘addasaṁ khvāhaṁ, bhikkhave, purāṇaṁ maggaṁ purāṇaṁ añjasaṁ pubbakehi sammāsambuddhehi anuyātan’ti.",
  "mil5.5.4:3.1_0": "Pubbakānaṁ, mahārāja,",
  "mil5.5.4:3.1_1": "tathāgatānaṁ antaradhānena asati anusāsake luggaṁ paluggaṁ gūḷhaṁ pihitaṁ paṭicchannaṁ asañcaraṇaṁ maggaṁ yaṁ dāni tathāgato sañcaraṇaṁ akāsi,",
  "mil5.5.4:3.1_2": "taṅkāraṇā āha—",
  "mil5.5.4:3.2_0": "‘tathāgato, bhikkhave, arahaṁ sammāsambuddho anuppannassa maggassa uppādetā’ti.",
  "mil5.5.4:4.1_0": "Idha, mahārāja,",
  "mil5.5.4:4.1_1": "rañño cakkavattissa antaradhānena maṇiratanaṁ girisikhantare nilīyati,",
  "mil5.5.4:4.1_2": "aparassa cakkavattissa sammāpaṭipattiyā upagacchati,",
  "mil5.5.4:4.1_3": "api nu kho taṁ, mahārāja,",
  "mil5.5.4:4.1_4": "maṇiratanaṁ tassa pakatan”ti?",
  "mil5.5.4:4.2_0": "“Na hi, bhante, pākatikaṁyeva taṁ maṇiratanaṁ, tena pana nibbattitan”ti.",
  "mil5.5.4:4.3_0": "“Evameva kho, mahārāja,",
  "mil5.5.4:4.3_1": "pākatikaṁ pubbakehi tathāgatehi anuciṇṇaṁ aṭṭhaṅgikaṁ sivaṁ maggaṁ asati anusāsake luggaṁ paluggaṁ gūḷhaṁ",
  "mil5.5.4:4.3_2": "pihitaṁ paṭicchannaṁ asañcaraṇaṁ bhagavā paññācakkhunā sampassamāno uppādesi,",
  "mil5.5.4:4.3_3": "sañcaraṇaṁ akāsi,",
  "mil5.5.4:4.3_4": "taṅkāraṇā āha—",
  "mil5.5.4:4.4_0": "‘tathāgato, bhikkhave, arahaṁ sammāsambuddho anuppannassa maggassa uppādetā’ti.",
  "mil5.5.4:5.1_0": "Yathā vā pana, mahārāja, santaṁyeva puttaṁ yoniyā janayitvā mātā ‘janikā’ti vuccati;",
  "mil5.5.4:5.2_0": "evameva kho, mahārāja,",
  "mil5.5.4:5.2_1": "tathāgato santaṁyeva maggaṁ luggaṁ paluggaṁ gūḷhaṁ pihitaṁ paṭicchannaṁ asañcaraṇaṁ paññācakkhunā sampassamāno uppādesi,",
  "mil5.5.4:5.2_2": "sañcaraṇaṁ akāsi,",
  "mil5.5.4:5.2_3": "taṅkāraṇā āha—",
  "mil5.5.4:5.3_0": "‘tathāgato, bhikkhave, arahaṁ sammāsambuddho anuppannassa maggassa uppādetā’ti.",
  "mil5.5.4:6.1_0": "Yathā vā pana, mahārāja,",
  "mil5.5.4:6.1_1": "koci puriso yaṁ kiñci naṭṭhaṁ passati,",
  "mil5.5.4:6.1_2": "‘tena taṁ bhaṇḍaṁ nibbattitan’ti jano voharati;",
  "mil5.5.4:6.2_0": "evameva kho, mahārāja,",
  "mil5.5.4:6.2_1": "tathāgato santaṁyeva maggaṁ luggaṁ paluggaṁ gūḷhaṁ pihitaṁ paṭicchannaṁ asañcaraṇaṁ paññācakkhunā sampassamāno uppādesi,",
  "mil5.5.4:6.2_2": "sañcaraṇaṁ akāsi,",
  "mil5.5.4:6.2_3": "taṅkāraṇā āha—",
  "mil5.5.4:6.3_0": "‘tathāgato, bhikkhave, arahaṁ sammāsambuddho anuppannassa maggassa uppādetā’ti.",
  "mil5.5.4:7.1_0": "Yathā vā pana, mahārāja,",
  "mil5.5.4:7.1_1": "koci puriso vanaṁ sodhetvā bhūmiṁ nīharati,",
  "mil5.5.4:7.1_2": "‘tassa sā bhūmī’ti jano voharati,",
  "mil5.5.4:7.1_3": "na cesā bhūmi tena pavattitā,",
  "mil5.5.4:7.1_4": "taṁ bhūmiṁ kāraṇaṁ katvā bhūmisāmiko nāma hoti;",
  "mil5.5.4:7.2_0": "evameva kho, mahārāja,",
  "mil5.5.4:7.2_1": "tathāgato santaṁyeva maggaṁ luggaṁ paluggaṁ gūḷhaṁ pihitaṁ paṭicchannaṁ asañcaraṇaṁ paññāya sampassamāno uppādesi,",
  "mil5.5.4:7.2_2": "sañcaraṇaṁ akāsi,",
  "mil5.5.4:7.2_3": "taṅkāraṇā āha—",
  "mil5.5.4:7.3_0": "‘tathāgato, bhikkhave, arahaṁ sammāsambuddho anuppannassa maggassa uppādetā’”ti.",
  "mil5.5.4:7.4_0": "“Sādhu, bhante nāgasena, evametaṁ tathā sampaṭicchāmī”ti.",
  "mil5.5.4:8.1_0": "Magguppādanapañho catuttho."
}