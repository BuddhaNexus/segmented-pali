{
  "atk-s0402a37:0_0": "2. Caravaggo",
  "atk-s0402a37:1_0": "1. Carasuttavaṇṇanā",
  "atk-s0402a37:2_0": "11.",
  "atk-s0402a37:2_1": "Dutiyassa paṭhame adhivāsetīti cittaṁ adhiropetvā vāseti.",
  "atk-s0402a37:2_2": "Nappajahatīti na pariccajati.",
  "atk-s0402a37:2_3": "Na vinodetīti na nīharati.",
  "atk-s0402a37:2_4": "Na byantīkarotīti na vigatantaṁ paricchinnaparivaṭumaṁ karoti.",
  "atk-s0402a37:2_5": "Na anabhāvaṁ gametīti na anuabhāvaṁ avaḍḍhiṁ vināsaṁ gameti.",
  "atk-s0402a37:2_6": "Carampīti carantopi.",
  "atk-s0402a37:2_7": "Anātāpīti nibbīriyo.",
  "atk-s0402a37:2_8": "Anottāpīti upavādabhayarahito.",
  "atk-s0402a37:2_9": "Satatanti niccaṁ.",
  "atk-s0402a37:2_10": "Samitanti nirantaraṁ.",
  "atk-s0402a37:2_11": "Evaṁ sabbattha atthaṁ ñatvā sukkapakkhe vuttavipariyāyena attho veditabbo.",
  "atk-s0402a37:3_0": "Gāthāsu gehanissitanti kilesanissitaṁ.",
  "atk-s0402a37:3_1": "Mohaneyyesūti mohajanakesu ārammaṇesu.",
  "atk-s0402a37:3_2": "Abhabboti abhājanabhūto.",
  "atk-s0402a37:3_3": "Phuṭṭhuṁ sambodhimuttamanti arahattamaggasaṅkhātaṁ uttamañāṇaṁ phusituṁ.",
  "atk-s0402a37:4_0": "2. Sīlasuttavaṇṇanā",
  "atk-s0402a37:5_0": "12.",
  "atk-s0402a37:5_1": "Dutiye sampannasīlāti paripuṇṇasīlā.",
  "atk-s0402a37:5_2": "Sampannapātimokkhāti paripuṇṇapātimokkhā.",
  "atk-s0402a37:5_3": "Pātimokkhasaṁvarasaṁvutāti pātimokkhasaṁvarasīlena saṁvutā pihitā upetā hutvā viharatha.",
  "atk-s0402a37:5_4": "Ācāragocarasampannāti ācārena ca gocarena ca sampannā samupāgatā bhavatha.",
  "atk-s0402a37:5_5": "Aṇumattesu vajjesūti aṇuppamāṇesu dosesu.",
  "atk-s0402a37:5_6": "Bhayadassāvinoti tāni aṇumattāni vajjāni bhayato dassanasīlā.",
  "atk-s0402a37:5_7": "Samādāya sikkhatha sikkhāpadesūti sabbasikkhākoṭṭhāsesu samādātabbaṁ samādāya gahetvā sikkhatha.",
  "atk-s0402a37:5_8": "“Sampannasīlānaṁ…pe…",
  "atk-s0402a37:5_9": "sikkhāpadesū”ti ettakena dhammakkhānena sikkhattaye samādāpetvā ceva paṭiladdhaguṇesu ca vaṇṇaṁ kathetvā",
  "atk-s0402a37:5_10": "idāni uttari kātabbaṁ dassento kimassātiādimāha.",
  "atk-s0402a37:5_11": "Tattha kimassāti kiṁ bhaveyya.",
  "atk-s0402a37:6_0": "Yataṁ careti yathā caranto yato hoti saṁyato,",
  "atk-s0402a37:6_1": "evaṁ careyya.",
  "atk-s0402a37:6_2": "Esa nayo sabbattha.",
  "atk-s0402a37:6_3": "Accheti nisīdeyya.",
  "atk-s0402a37:6_4": "Yatamenaṁ pasārayeti yaṁ aṅgapaccaṅgaṁ pasāreyya,",
  "atk-s0402a37:6_5": "taṁ yataṁ saṁyatameva katvā pasāreyya.",
  "atk-s0402a37:6_6": "Uddhanti upari.",
  "atk-s0402a37:6_7": "Tiriyanti majjhaṁ.",
  "atk-s0402a37:6_8": "Apācīnanti adho.",
  "atk-s0402a37:6_9": "Ettāvatā atītā paccuppannā anāgatā ca pañcakkhandhā kathitā.",
  "atk-s0402a37:6_10": "Yāvatāti paricchedavacanaṁ.",
  "atk-s0402a37:6_11": "Jagatogatīti lokassa nipphatti.",
  "atk-s0402a37:6_12": "Samavekkhitā ca dhammānaṁ,",
  "atk-s0402a37:6_13": "khandhānaṁ udayabbayanti etesaṁ sabbaloke atītādibhedānaṁ pañcakkhandhadhammānaṁ udayañca vayañca samavekkhitā.",
  "atk-s0402a37:6_14": "“Pañcakkhandhānaṁ udayaṁ passanto pañcavīsati lakkhaṇāni passati,",
  "atk-s0402a37:6_15": "vayaṁ passanto pañcavīsati lakkhaṇāni passatī”ti vuttehi samapaññāsāya lakkhaṇehi sammā avekkhitā hoti.",
  "atk-s0402a37:6_16": "Cetosamathasāmīcinti cittasamathassa anucchavikaṁ paṭipadaṁ.",
  "atk-s0402a37:6_17": "Sikkhamānanti paṭipajjamānaṁ,",
  "atk-s0402a37:6_18": "pūrayamānanti attho.",
  "atk-s0402a37:6_19": "Pahitattoti pesitatto.",
  "atk-s0402a37:6_20": "Āhūti kathayanti.",
  "atk-s0402a37:6_21": "Sesamettha uttānameva.",
  "atk-s0402a37:6_22": "Imasmiṁ pana sutte sīlaṁ missakaṁ kathetvā gāthāsu khīṇāsavo kathito.",
  "atk-s0402a37:7_0": "3. Padhānasuttavaṇṇanā",
  "atk-s0402a37:8_0": "13.",
  "atk-s0402a37:8_1": "Tatiye sammappadhānānīti sundarapadhānāni uttamavīriyāni.",
  "atk-s0402a37:8_2": "Sammappadhānāti paripuṇṇavīriyā.",
  "atk-s0402a37:8_3": "Māradheyyābhibhūtāti tebhūmakavaṭṭasaṅkhātaṁ māradheyyaṁ abhibhavitvā samatikkamitvā ṭhitā.",
  "atk-s0402a37:8_4": "Te asitāti te khīṇāsavā anissitā nāma.",
  "atk-s0402a37:8_5": "Jātimaraṇabhayassāti jātiñca maraṇañca paṭicca uppajjanakabhayassa,",
  "atk-s0402a37:8_6": "jātimaraṇasaṅkhātasseva vā bhayassa.",
  "atk-s0402a37:8_7": "Pāragūti pāraṅgatā.",
  "atk-s0402a37:8_8": "Te tusitāti te khīṇāsavā tuṭṭhā nāma.",
  "atk-s0402a37:8_9": "Jetvā māraṁ savāhininti sasenakaṁ māraṁ jinitvā ṭhitā.",
  "atk-s0402a37:8_10": "Teanejāti te khīṇāsavā taṇhāsaṅkhātāya ejāya anejā niccalā nāma.",
  "atk-s0402a37:8_11": "Namucibalanti mārabalaṁ.",
  "atk-s0402a37:8_12": "Upātivattāti atikkantā.",
  "atk-s0402a37:8_13": "Te sukhitāti te khīṇāsavā lokuttarasukhena sukhitā nāma.",
  "atk-s0402a37:8_14": "Tenevāha –",
  "atk-s0402a37:9_0": "“Sukhitā vata arahanto, taṇhā nesaṁ na vijjati;",
  "atk-s0402a37:10_0": "Asmimāno samucchinno, mohajālaṁ padālita”nti. ;",
  "atk-s0402a37:11_0": "4. Saṁvarasuttavaṇṇanā",
  "atk-s0402a37:12_0": "14.",
  "atk-s0402a37:12_1": "Catutthe padhānānīti vīriyāni.",
  "atk-s0402a37:12_2": "Saṁvarappadhānanti cakkhādīni saṁvarantassa uppannavīriyaṁ.",
  "atk-s0402a37:12_3": "Pahānappadhānanti kāmavitakkādayo pajahantassa uppannavīriyaṁ.",
  "atk-s0402a37:12_4": "Bhāvanāppadhānanti sambojjhaṅge bhāventassa uppannavīriyaṁ.",
  "atk-s0402a37:12_5": "Anurakkhaṇāppadhānanti samādhinimittaṁ anurakkhantassa uppannavīriyaṁ.",
  "atk-s0402a37:13_0": "Vivekanissitantiādīsu viveko, virāgo,",
  "atk-s0402a37:13_1": "nirodhoti tīṇipi nibbānassa nāmāni.",
  "atk-s0402a37:13_2": "Nibbānaṁ hi upadhivivekattā viveko,",
  "atk-s0402a37:13_3": "taṁ āgamma rāgādayo virajjantīti virāgo,",
  "atk-s0402a37:13_4": "nirujjhantīti nirodho.",
  "atk-s0402a37:13_5": "Tasmā vivekanissitantiādīsu ārammaṇavasena vā adhigantabbavasena vā nibbānanissitanti attho.",
  "atk-s0402a37:14_0": "Vossaggapariṇāminti ettha dve vossaggā –",
  "atk-s0402a37:14_1": "pariccāgavossaggo ca pakkhandanavossaggo ca.",
  "atk-s0402a37:14_2": "Tattha vipassanā tadaṅgavasena kilese ca khandhe ca rāgaṁ pariccajatīti pariccāgavossaggo.",
  "atk-s0402a37:14_3": "Maggo ārammaṇavasena nibbānaṁ pakkhandatīti pakkhandanavossaggo.",
  "atk-s0402a37:14_4": "Tasmā vossaggapariṇāminti yathā bhāviyamāno satisambojjhaṅgo vossaggatthāya pariṇamati,",
  "atk-s0402a37:14_5": "vipassanābhāvañca maggabhāvañca pāpuṇāti,",
  "atk-s0402a37:14_6": "evaṁ taṁ bhāvetīti ayamettha attho.",
  "atk-s0402a37:14_7": "Sesapadesupi eseva nayo.",
  "atk-s0402a37:14_8": "Bhaddakanti laddhakaṁ.",
  "atk-s0402a37:14_9": "Samādhinimittaṁ vuccati aṭṭhikasaññādivasena adhigato samādhiyeva.",
  "atk-s0402a37:14_10": "Anurakkhatīti samādhipāripanthikadhamme rāgadosamohe sodhento rakkhati.",
  "atk-s0402a37:14_11": "Ettha ca aṭṭhikasaññādikā pañceva saññā vuttā,",
  "atk-s0402a37:14_12": "imasmiṁ pana ṭhāne dasapi asubhāni vitthāretvā kathetabbāni.",
  "atk-s0402a37:14_13": "Tesaṁ vitthāro visuddhimagge vuttoyeva.",
  "atk-s0402a37:14_14": "Gāthāya saṁvarādinipphādakaṁ vīriyameva vuttaṁ.",
  "atk-s0402a37:14_15": "Khayaṁ dukkhassa pāpuṇeti dukkhakkhayasaṅkhātaṁ arahattaṁ pāpuṇeyyāti.",
  "atk-s0402a37:15_0": "5. Paññattisuttavaṇṇanā",
  "atk-s0402a37:16_0": "15.",
  "atk-s0402a37:16_1": "Pañcame aggapaññattiyoti uttamapaññattiyo.",
  "atk-s0402a37:16_2": "Attabhāvīnanti attabhāvavantānaṁ.",
  "atk-s0402a37:16_3": "Yadidaṁ rāhu asurindoti yo esa rāhu asurindo ayaṁ aggoti.",
  "atk-s0402a37:16_4": "Ettha rāhu kira asurindo cattāri yojanasahassāni aṭṭha ca yojanasatāni ucco,",
  "atk-s0402a37:16_5": "bāhantaramassa dvādasayojanasatāni,",
  "atk-s0402a37:16_6": "hatthatalapādatalānaṁ puthulatā tīṇi yojanasatāni.",
  "atk-s0402a37:16_7": "Aṅgulipabbāni paṇṇāsa yojanāni,",
  "atk-s0402a37:16_8": "bhamukantaraṁ paṇṇāsayojanaṁ,",
  "atk-s0402a37:16_9": "nalāṭaṁ tiyojanasataṁ,",
  "atk-s0402a37:16_10": "sīsaṁ navayojanasataṁ.",
  "atk-s0402a37:16_11": "Kāmabhogīnaṁ yadidaṁ rājā mandhātāti yo esa rājā mandhātā nāma,",
  "atk-s0402a37:16_12": "ayaṁ dibbepi mānusakepi kāme paribhuñjanakānaṁ sattānaṁ aggo nāma.",
  "atk-s0402a37:16_13": "Esa hi asaṅkheyyāyukesu manussesu nibbattitvā icchiticchitakkhaṇe hiraññavassaṁ vassāpento mānusake kāme dīgharattaṁ paribhuñji.",
  "atk-s0402a37:16_14": "Devaloke pana yāva chattiṁsāya indānaṁ āyuppamāṇaṁ,",
  "atk-s0402a37:16_15": "tāva paṇīte kāme paribhuñjīti kāmabhogīnaṁ aggo nāma jāto.",
  "atk-s0402a37:16_16": "Ādhipateyyānanti adhipatiṭṭhānaṁ jeṭṭhakaṭṭhānaṁ karontānaṁ.",
  "atk-s0402a37:16_17": "Tathāgato aggamakkhāyatīti lokiyalokuttarehi guṇehi tathāgato aggo seṭṭho uttamo akkhāyati.",
  "atk-s0402a37:17_0": "Iddhiyā yasasā jalanti dibbasampattisamiddhiyā ca parivārasaṅkhātena yasasā ca jalantānaṁ.",
  "atk-s0402a37:17_1": "Uddhaṁ tiriyaṁ apācīnanti upari ca majjhe ca heṭṭhā ca.",
  "atk-s0402a37:17_2": "Yāvatā jagato gatīti yattakā lokanipphatti.",
  "atk-s0402a37:18_0": "6. Sokhummasuttavaṇṇanā",
  "atk-s0402a37:19_0": "16.",
  "atk-s0402a37:19_1": "Chaṭṭhe sokhummānīti sukhumalakkhaṇapaṭivijjhanakāni ñāṇāni.",
  "atk-s0402a37:19_2": "Rūpasokhummena samannāgato hotīti rūpe saṇhasukhumalakkhaṇapariggāhakena ñāṇena samannāgato hoti.",
  "atk-s0402a37:19_3": "Paramenāti uttamena.",
  "atk-s0402a37:19_4": "Tena ca rūpasokhummenāti tena yāva anulomabhāvaṁ pattena sukhumalakkhaṇapariggāhakañāṇena.",
  "atk-s0402a37:19_5": "Na samanupassatīti natthibhāveneva na passati.",
  "atk-s0402a37:19_6": "Na patthetīti natthibhāveneva na pattheti.",
  "atk-s0402a37:19_7": "Vedanāsokhummādīsupi eseva nayo.",
  "atk-s0402a37:20_0": "Rūpasokhummataṁ ñatvāti rūpakkhandhassa saṇhasukhumalakkhaṇapariggāhakena ñāṇena sukhumataṁ jānitvā.",
  "atk-s0402a37:20_1": "Vedanānañca sambhavanti vedanākkhandhassa ca pabhavaṁ jānitvā.",
  "atk-s0402a37:20_2": "Saññā yato samudetīti yasmā kāraṇā saññākkhandho samudeti nibbattati,",
  "atk-s0402a37:20_3": "tañca jānitvā.",
  "atk-s0402a37:20_4": "Atthaṁgacchati yattha cāti yasmiṁ ṭhāne nirujjhati,",
  "atk-s0402a37:20_5": "tañca jānitvā.",
  "atk-s0402a37:20_6": "Saṅkhāre parato ñatvāti saṅkhārakkhandhaṁ aniccatāya lujjanabhāvena parato jānitvā.",
  "atk-s0402a37:20_7": "Iminā hi padena aniccānupassanā kathitā.",
  "atk-s0402a37:20_8": "Dukkhato no ca attatoti iminā dukkhānattānupassanā.",
  "atk-s0402a37:20_9": "Santoti kilesasantatāya santo.",
  "atk-s0402a37:20_10": "Santipade ratoti nibbāne rato.",
  "atk-s0402a37:20_11": "Iti suttante catūsu ṭhānesu vipassanāva kathitā,",
  "atk-s0402a37:20_12": "gāthāsu lokuttaradhammopīti.",
  "atk-s0402a37:21_0": "7. Paṭhamaagatisuttavaṇṇanā",
  "atk-s0402a37:22_0": "17- 19.",
  "atk-s0402a37:22_1": "Sattame agatigamanānīti nagatigamanāni.",
  "atk-s0402a37:22_2": "Chandāgatiṁ gacchatīti chandena agatiṁ gacchati,",
  "atk-s0402a37:22_3": "akattabbaṁ karoti.",
  "atk-s0402a37:22_4": "Sesesupi eseva nayo.",
  "atk-s0402a37:22_5": "Chandā dosā bhayā mohāti chandena, dosena, bhayena, mohena.",
  "atk-s0402a37:22_6": "Ativattatīti atikkamati.",
  "atk-s0402a37:22_7": "Aṭṭhamaṁ uttānameva.",
  "atk-s0402a37:22_8": "Navame tathābujjhanakānaṁ vasena dvīhipi nayehi kathitaṁ.",
  "atk-s0402a37:23_0": "10. Bhattuddesakasuttavaṇṇanā",
  "atk-s0402a37:24_0": "20.",
  "atk-s0402a37:24_1": "Dasame bhattuddesakoti salākabhattādīnaṁ uddesako.",
  "atk-s0402a37:24_2": "Kāmesu asaṁyatāti vatthukāmesu kilesakāmehi asaṁyatā.",
  "atk-s0402a37:24_3": "Parisākasaṭoca panesa vuccatīti ayañca pana so evarūpā parisākacavaro nāma vuccatīti attho.",
  "atk-s0402a37:24_4": "Samaṇenāti buddhasamaṇena.",
  "atk-s0402a37:24_5": "Parisāya maṇḍo ca panesa vuccatīti ayaṁ evarūpā parisā vippasannena parisāmaṇḍoti vuccatīti.",
  "atk-s0402a37:25_0": "Caravaggo dutiyo."
}