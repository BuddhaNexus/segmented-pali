{
  "atk-s0302a6:0_0": "7. Rāhulasaṁyuttaṁ",
  "atk-s0302a6:1_0": "1. Paṭhamavaggo",
  "atk-s0302a6:2_0": "1-8. Cakkhusuttādivaṇṇanā",
  "atk-s0302a6:3_0": "188- 195.",
  "atk-s0302a6:3_1": "Rāhulasaṁyuttassa paṭhame ekoti catūsu iriyāpathesu ekavihārī.",
  "atk-s0302a6:3_2": "Vūpakaṭṭhoti vivekaṭṭho nissaddo.",
  "atk-s0302a6:3_3": "Appamattoti satiyā avippavasanto.",
  "atk-s0302a6:3_4": "Ātāpīti vīriyasampanno.",
  "atk-s0302a6:3_5": "Pahitatto vihareyyanti visesādhigamatthāya pesitatto hutvā vihareyyaṁ.",
  "atk-s0302a6:3_6": "Aniccanti hutvā abhāvākārena aniccaṁ.",
  "atk-s0302a6:3_7": "Atha vā uppādavayavantatāya tāvakālikatāya vipariṇāmakoṭiyā niccapaṭikkhepatoti imehipi kāraṇehi aniccaṁ.",
  "atk-s0302a6:3_8": "Dukkhanti catūhi kāraṇehi dukkhaṁ dukkhamanaṭṭhena dukkhavatthukaṭṭhena satatasampīḷanaṭṭhena sukhapaṭikkhepenāti.",
  "atk-s0302a6:3_9": "Kallanti yuttaṁ.",
  "atk-s0302a6:3_10": "Etaṁ mamāti taṇhāgāho.",
  "atk-s0302a6:3_11": "Esohamasmīti mānagāho.",
  "atk-s0302a6:3_12": "Eso me attāti diṭṭhigāho.",
  "atk-s0302a6:3_13": "Taṇhāgāho cettha aṭṭhasatataṇhāvicaritavasena,",
  "atk-s0302a6:3_14": "mānagāho navavidhamānavasena,",
  "atk-s0302a6:3_15": "diṭṭhigāho dvāsaṭṭhidiṭṭhivasena veditabbo.",
  "atk-s0302a6:3_16": "Nibbindaṁ virajjatīti ettha virāgavasena cattāro maggā kathitā,",
  "atk-s0302a6:3_17": "virāgā vimuccatīti ettha vimuttivasena cattāri sāmaññaphalāni.",
  "atk-s0302a6:4_0": "Ettha ca pañcasu dvāresu pasādāva gahitā,",
  "atk-s0302a6:4_1": "manoti iminā tebhūmakaṁ sammasanacāracittaṁ.",
  "atk-s0302a6:4_2": "Dutiye pañcasu dvāresu ārammaṇameva.",
  "atk-s0302a6:4_3": "Tatiye pañcasu dvāresu pasādavatthukacittameva,",
  "atk-s0302a6:4_4": "manoviññāṇena tebhūmakaṁ sammasanacāracittaṁ gahitaṁ.",
  "atk-s0302a6:4_5": "Evaṁ sabbattha nayo netabbo.",
  "atk-s0302a6:4_6": "Chaṭṭhe tebhūmakadhammā.",
  "atk-s0302a6:4_7": "Aṭṭhame pana taṇhāti tasmiṁ tasmiṁ dvāre javanappattāva labbhati.",
  "atk-s0302a6:4_8": "Paṭhamādīni.",
  "atk-s0302a6:5_0": "9. Dhātusuttavaṇṇanā",
  "atk-s0302a6:6_0": "196. Navame viññāṇadhātuvasena nāmaṁ, sesāhi rūpanti nāmarūpaṁ kathitaṁ. Navamaṁ.",
  "atk-s0302a6:7_0": "10. Khandhasuttavaṇṇanā",
  "atk-s0302a6:8_0": "197.",
  "atk-s0302a6:8_1": "Dasame rūpakkhandho kāmāvacaro,",
  "atk-s0302a6:8_2": "sesā cattāro sabbasaṅgāhikaparicchedena catubhūmakā.",
  "atk-s0302a6:8_3": "Idha pana tebhūmakāti gahetabbā. Dasamaṁ.",
  "atk-s0302a6:9_0": "Paṭhamo vaggo.",
  "atk-s0302a6:10_0": "2. Dutiyavaggo",
  "atk-s0302a6:11_0": "1-10. Cakkhusuttādivaṇṇanā",
  "atk-s0302a6:12_0": "198-199. Dutiye dasa uttānatthāneva. Paṭhamādīni.",
  "atk-s0302a6:13_0": "11. Anusayasuttavaṇṇanā",
  "atk-s0302a6:14_0": "200.",
  "atk-s0302a6:14_1": "Ekādasame imasmiñca saviññāṇake kāyeti attano saviññāṇakakāyaṁ dasseti,",
  "atk-s0302a6:14_2": "bahiddhā cāti parassa saviññāṇakaṁ vā aviññāṇakaṁ vā.",
  "atk-s0302a6:14_3": "Purimena vā attano ca parassa ca viññāṇameva dasseti,",
  "atk-s0302a6:14_4": "pacchimena bahiddhā anindriyabaddharūpaṁ.",
  "atk-s0302a6:14_5": "Ahaṅkāramamaṅkāramānānusayāti ahaṁkāradiṭṭhi ca mamaṁkārataṇhā ca mānānusayā ca.",
  "atk-s0302a6:14_6": "Na hontīti ete kilesā kathaṁ jānantassa etesu vatthūsu na hontīti pucchati.",
  "atk-s0302a6:14_7": "Sammappaññāya passatīti saha vipassanāya maggapaññāya suṭṭhu passati.",
  "atk-s0302a6:14_8": "Ekādasamaṁ.",
  "atk-s0302a6:15_0": "12. Apagatasuttavaṇṇanā",
  "atk-s0302a6:16_0": "201.",
  "atk-s0302a6:16_1": "Dvādasame ahaṅkāramamaṅkāramānāpagatanti ahaṁkārato ca mamaṁkārato ca mānato ca apagataṁ.",
  "atk-s0302a6:16_2": "Vidhā samatikkantanti mānakoṭṭhāse suṭṭhu atikkantaṁ.",
  "atk-s0302a6:16_3": "Santaṁ suvimuttanti kilesavūpasamena santaṁ,",
  "atk-s0302a6:16_4": "kileseheva suṭṭhu vimuttaṁ.",
  "atk-s0302a6:16_5": "Sesaṁ uttānamevāti.",
  "atk-s0302a6:16_6": "Dvādasamaṁ.",
  "atk-s0302a6:17_0": "Dutiyo vaggo.",
  "atk-s0302a6:18_0": "Dvīsupi asekkhabhūmi kathitā.",
  "atk-s0302a6:18_1": "Paṭhamo panettha āyācantassa desito,",
  "atk-s0302a6:18_2": "dutiyo anāyācantassa.",
  "atk-s0302a6:18_3": "Sakalepi pana rāhulasaṁyutte therassa vimuttiparipācanīyadhammāva kathitāti.",
  "atk-s0302a6:19_0": "Rāhulasaṁyuttavaṇṇanā niṭṭhitā."
}