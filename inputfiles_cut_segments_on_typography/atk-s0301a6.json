{
  "atk-s0301a6:0_0": "6. Brahmasaṁyuttaṁ",
  "atk-s0301a6:1_0": "1. Paṭhamavaggo",
  "atk-s0301a6:2_0": "1. Brahmāyācanasuttavaṇṇanā",
  "atk-s0301a6:3_0": "172.",
  "atk-s0301a6:3_1": "Brahmasaṁyuttassa paṭhame parivitakko udapādīti sabbabuddhānaṁ āciṇṇasamāciṇṇo ayaṁ cetaso vitakko udapādi.",
  "atk-s0301a6:3_2": "Kadā udapādīti?",
  "atk-s0301a6:3_3": "Buddhabhūtassa aṭṭhame sattāhe rājāyatanamūle sakkena devānamindena ābhataṁ dantakaṭṭhañca osadhaharītakañca",
  "atk-s0301a6:3_4": "khāditvā mukhaṁ dhovitvā catūhi lokapālehi upanīte paccagghe selamayapatte tapussabhallikānaṁ piṇḍapātaṁ",
  "atk-s0301a6:3_5": "paribhuñjitvā puna paccāgantvā ajapālanigrodhe nisinnamattassa.",
  "atk-s0301a6:4_0": "Adhigatoti paṭividdho.",
  "atk-s0301a6:4_1": "Dhammoti catusaccadhammo.",
  "atk-s0301a6:4_2": "Gambhīroti uttānapaṭikkhepavacanametaṁ.",
  "atk-s0301a6:4_3": "Duddasoti gambhīrattāva duddaso dukkhena daṭṭhabbo,",
  "atk-s0301a6:4_4": "na sakkā sukhena daṭṭhuṁ.",
  "atk-s0301a6:4_5": "Duddasattāva duranubodho dukkhena avabujjhitabbo,",
  "atk-s0301a6:4_6": "na sakkā sukhena avabujjhituṁ.",
  "atk-s0301a6:4_7": "Santoti nibbuto.",
  "atk-s0301a6:4_8": "Paṇītoti atappako.",
  "atk-s0301a6:4_9": "Idaṁ dvayaṁ lokuttarameva sandhāya vuttaṁ.",
  "atk-s0301a6:4_10": "Atakkāvacaroti takkena avacaritabbo ogāhitabbo na hoti,",
  "atk-s0301a6:4_11": "ñāṇeneva avacaritabbo.",
  "atk-s0301a6:4_12": "Nipuṇoti saṇho.",
  "atk-s0301a6:4_13": "Paṇḍitavedanīyoti sammāpaṭipadaṁ paṭipannehi paṇḍitehi veditabbo.",
  "atk-s0301a6:4_14": "Ālayarāmāti sattā pañcasu kāmaguṇesu allīyanti,",
  "atk-s0301a6:4_15": "tasmā te ālayāti vuccanti.",
  "atk-s0301a6:4_16": "Aṭṭhasatataṇhāvicaritāni vā allīyanti,",
  "atk-s0301a6:4_17": "tasmāpi ālayāti vuccanti.",
  "atk-s0301a6:4_18": "Tehi ālayehi ramantīti ālayarāmā.",
  "atk-s0301a6:4_19": "Ālayesu ratāti ālayaratā.",
  "atk-s0301a6:4_20": "Ālayesu suṭṭhu muditāti ālayasammuditā.",
  "atk-s0301a6:4_21": "Yatheva hi susajjitaṁ pupphaphalabharitarukkhādisampannaṁ uyyānaṁ paviṭṭho rājā tāya tāya sampattiyā ramati,",
  "atk-s0301a6:4_22": "sammudito āmoditapamodito hoti,",
  "atk-s0301a6:4_23": "na ukkaṇṭhati,",
  "atk-s0301a6:4_24": "sāyampi nikkhamituṁ na icchati,",
  "atk-s0301a6:4_25": "evamimehipi kāmālayataṇhālayehi sattā ramanti,",
  "atk-s0301a6:4_26": "saṁsāravaṭṭe sammuditā anukkaṇṭhitā vasanti.",
  "atk-s0301a6:4_27": "Tena tesaṁ bhagavā duvidhaṁ ālayaṁ uyyānabhūmiṁ viya dassento “ālayarāmā”tiādimāha.",
  "atk-s0301a6:5_0": "Tattha yadidanti nipāto,",
  "atk-s0301a6:5_1": "tassa ṭhānaṁ sandhāya “yaṁ ida”nti,",
  "atk-s0301a6:5_2": "paṭiccasamuppādaṁ sandhāya “yo aya”nti evamattho daṭṭhabbo.",
  "atk-s0301a6:5_3": "Idappaccayatāpaṭiccasamuppādoti imesaṁ paccayā idappaccayā,",
  "atk-s0301a6:5_4": "idappaccayā eva idappaccayatā,",
  "atk-s0301a6:5_5": "idappaccayatā ca sā paṭiccasamuppādo cāti idappaccayatāpaṭiccasamuppādo.",
  "atk-s0301a6:5_6": "Saṅkhārādipaccayānaṁ etaṁ adhivacanaṁ.",
  "atk-s0301a6:5_7": "Sabbasaṅkhārasamathotiādi sabbaṁ nibbānameva.",
  "atk-s0301a6:5_8": "Yasmā hi taṁ āgamma sabbasaṅkhāravipphanditāni samanti,",
  "atk-s0301a6:5_9": "vūpasammanti,",
  "atk-s0301a6:5_10": "tasmā sabbasaṅkhārasamathoti vuccati.",
  "atk-s0301a6:5_11": "Yasmā ca taṁ āgamma sabbe upadhayo paṭinissaṭṭhā honti,",
  "atk-s0301a6:5_12": "sabbā taṇhā khīyanti,",
  "atk-s0301a6:5_13": "sabbe kilesarāgā virajjanti,",
  "atk-s0301a6:5_14": "sabbaṁ dukkhaṁ nirujjhati,",
  "atk-s0301a6:5_15": "tasmā sabbūpadhipaṭinissaggo taṇhākkhayo virāgo nirodhoti vuccati.",
  "atk-s0301a6:5_16": "Yā panesā taṇhā bhavena bhavaṁ,",
  "atk-s0301a6:5_17": "phalena vā saddhiṁ kammaṁ vinati saṁsibbatīti katvā vānanti vuccati,",
  "atk-s0301a6:5_18": "tato nikkhantaṁ vānatoti nibbānaṁ.",
  "atk-s0301a6:5_19": "So mamassa kilamathoti yā ajānantānaṁ desanā nāma,",
  "atk-s0301a6:5_20": "so mama kilamatho assa,",
  "atk-s0301a6:5_21": "sā mama vihesā assāti attho.",
  "atk-s0301a6:5_22": "Kāyakilamatho ceva kāyavihesā ca assāti vuttaṁ hoti.",
  "atk-s0301a6:5_23": "Citte pana ubhayampetaṁ buddhānaṁ natthi.",
  "atk-s0301a6:5_24": "Apissūti anubrūhanatthe nipāto.",
  "atk-s0301a6:5_25": "So “na kevalaṁ ayaṁ parivitakko udapādi,",
  "atk-s0301a6:5_26": "imāpi gāthā paṭibhaṁsū”ti dīpeti.",
  "atk-s0301a6:5_27": "Anacchariyāti anuacchariyā.",
  "atk-s0301a6:5_28": "Paṭibhaṁsūti paṭibhānasaṅkhātassa ñāṇassa gocarā ahesuṁ,",
  "atk-s0301a6:5_29": "parivitakkayitabbataṁ pāpuṇiṁsu.",
  "atk-s0301a6:6_0": "Kicchenāti dukkhena,",
  "atk-s0301a6:6_1": "na dukkhāya paṭipadāya.",
  "atk-s0301a6:6_2": "Buddhānaṁ hi cattāropi maggā sukhapaṭipadāva honti.",
  "atk-s0301a6:6_3": "Pāramīpūraṇakāle pana sarāgasadosasamohasseva sato āgatāgatānaṁ yācakānaṁ alaṅkatapaṭiyattaṁ sīsaṁ kantitvā",
  "atk-s0301a6:6_4": "galalohitaṁ nīharitvā suañjitāni akkhīni uppāṭetvā kulavaṁsappadīpaṁ puttaṁ manāpacāriniṁ bhariyanti",
  "atk-s0301a6:6_5": "evamādīni dentassa aññāni ca khantivādisadisesu attabhāvesu chejjabhejjādīni pāpuṇantassa āgamanīyapaṭipadaṁ",
  "atk-s0301a6:6_6": "sandhāyetaṁ vuttaṁ.",
  "atk-s0301a6:6_7": "Halanti ettha ha-",
  "atk-s0301a6:6_8": "kāro nipātamatto,",
  "atk-s0301a6:6_9": "alanti attho.",
  "atk-s0301a6:6_10": "Pakāsitunti desituṁ,",
  "atk-s0301a6:6_11": "evaṁ kicchena adhigatassa alaṁ desituṁ pariyattaṁ desituṁ.",
  "atk-s0301a6:6_12": "Ko attho desitenāti vuttaṁ hoti?",
  "atk-s0301a6:6_13": "Rāgadosaparetehīti rāgadosaphuṭṭhehi rāgadosānugatehi vā.",
  "atk-s0301a6:7_0": "Paṭisotagāminti niccādīnaṁ paṭisotaṁ,",
  "atk-s0301a6:7_1": "“aniccaṁ dukkhamanattā asubha”nti evaṁ gataṁ catusaccadhammaṁ.",
  "atk-s0301a6:7_2": "Rāgarattāti kāmarāgena bhavarāgena diṭṭhirāgena ca rattā.",
  "atk-s0301a6:7_3": "Na dakkhantīti aniccaṁ dukkhamanattā asubhanti iminā sabhāvena na passissanti,",
  "atk-s0301a6:7_4": "te apassante ko sakkhissati evaṁ gāhāpetuṁ.",
  "atk-s0301a6:7_5": "Tamokhandhena āvuṭāti avijjārāsinā ajjhotthaṭā.",
  "atk-s0301a6:8_0": "Appossukkatāyāti nirussukkabhāvena,",
  "atk-s0301a6:8_1": "adesetukāmatāyāti attho.",
  "atk-s0301a6:8_2": "Kasmā panassa evaṁ cittaṁ nami?",
  "atk-s0301a6:8_3": "Nanu esa mutto mocessāmi,",
  "atk-s0301a6:8_4": "tiṇṇo tāressāmi –",
  "atk-s0301a6:9_0": "“Kiṁ me aññātavesena, dhammaṁ sacchikatenidha;",
  "atk-s0301a6:10_0": "Sabbaññutaṁ pāpuṇitvā, tārayissaṁ sadevaka”nti. –",
  "atk-s0301a6:11_0": "Patthanaṁ katvā pāramiyo pūretvā sabbaññutaṁ pattoti?",
  "atk-s0301a6:11_1": "Saccametaṁ,",
  "atk-s0301a6:11_2": "tadevaṁ paccavekkhaṇānubhāvena panassa evaṁ cittaṁ nami.",
  "atk-s0301a6:11_3": "Tassa hi sabbaññutaṁ patvā sattānaṁ kilesagahanataṁ,",
  "atk-s0301a6:11_4": "dhammassa ca gambhīrataṁ paccavekkhantassa sattānaṁ kilesagahanatā ca dhammagambhīratā ca sabbākārena pākaṭā jātā. Athassa –",
  "atk-s0301a6:11_5": "“ime sattā kañjiyapuṇṇā lābu viya,",
  "atk-s0301a6:11_6": "takkabharitā cāṭi viya,",
  "atk-s0301a6:11_7": "vasātelapītapilotikā viya,",
  "atk-s0301a6:11_8": "añjanamakkhitahattho viya ca kilesabharitā atisaṁkiliṭṭhā rāgarattā dosaduṭṭhā mohamūḷhā,",
  "atk-s0301a6:11_9": "te kiṁ nāma paṭivijjhissantī”ti?",
  "atk-s0301a6:11_10": "Cintayato kilesagahanapaccavekkhaṇānubhāvenāpi evaṁ cittaṁ nami.",
  "atk-s0301a6:12_0": "“Ayañca dhammo pathavīsandhārakaudakakkhandho viya gambhīro,",
  "atk-s0301a6:12_1": "pabbatena paṭicchādetvā ṭhapito sāsapo viya duddaso,",
  "atk-s0301a6:12_2": "satadhā bhinnassa vālassa koṭiyā koṭipaṭipādanaṁ viya duranubodho.",
  "atk-s0301a6:12_3": "Nanu mayā hi imaṁ dhammaṁ paṭivijjhituṁ vāyamantena adinnaṁ dānaṁ nāma natthi,",
  "atk-s0301a6:12_4": "arakkhitaṁ sīlaṁ nāma natthi,",
  "atk-s0301a6:12_5": "aparipūritā kāci pāramī nāma natthi,",
  "atk-s0301a6:12_6": "tassa me nirussāhaṁ viya mārabalaṁ vidhamantassāpi pathavī na kampittha,",
  "atk-s0301a6:12_7": "paṭhamayāme pubbenivāsaṁ anussarantassāpi na kampittha,",
  "atk-s0301a6:12_8": "majjhimayāme dibbacakkhuṁ visodhentassāpi na kampittha,",
  "atk-s0301a6:12_9": "pacchimayāme pana paṭiccasamuppādaṁ paṭivijjhantasseva me dasasahassilokadhātu kampittha.",
  "atk-s0301a6:12_10": "Iti mādisenāpi tikkhañāṇena kicchenevāyaṁ dhammo paṭividdho.",
  "atk-s0301a6:12_11": "Taṁ lokiyamahājanā kathaṁ paṭivijjhissantī”ti?",
  "atk-s0301a6:12_12": "Dhammagambhīrapaccavekkhaṇānubhāvenāpi evaṁ cittaṁ namīti veditabbaṁ.",
  "atk-s0301a6:13_0": "Apica brahmunā yācite desetukāmatāyapissa evaṁ cittaṁ nami.",
  "atk-s0301a6:13_1": "Jānāti hi bhagavā –",
  "atk-s0301a6:13_2": "“mama appossukkatāya citte namamāne maṁ mahābrahmā dhammadesanaṁ yācissati,",
  "atk-s0301a6:13_3": "ime ca sattā brahmagarukā.",
  "atk-s0301a6:13_4": "Te ‘satthā kira dhammaṁ na desetukāmo ahosi.",
  "atk-s0301a6:13_5": "Atha naṁ mahābrahmā yācitvā desāpesi.",
  "atk-s0301a6:13_6": "Santo vata bho dhammo,",
  "atk-s0301a6:13_7": "paṇīto vata bho dhammo’ti maññamānā sussūsissantī”ti.",
  "atk-s0301a6:13_8": "Idampissa kāraṇaṁ paṭicca appossukkatāya cittaṁ nami,",
  "atk-s0301a6:13_9": "no dhammadesanāyāti veditabbaṁ.",
  "atk-s0301a6:14_0": "Sahampatissāti so kira kassapassa bhagavato sāsane sahako nāma thero paṭhamajjhānaṁ nibbattetvā paṭhamajjhānabhūmiyaṁ kappāyukabrahmā hutvā nibbatto.",
  "atk-s0301a6:14_1": "Tatra naṁ “sahampatibrahmā”ti paṭisañjānanti.",
  "atk-s0301a6:14_2": "Taṁ sandhāyāha “brahmuno sahampatissā”ti.",
  "atk-s0301a6:14_3": "Nassati vata bhoti so kira imaṁ saddaṁ tathā nicchāresi,",
  "atk-s0301a6:14_4": "yathā dasasahassilokadhātubrahmāno sutvā sabbe sannipatiṁsu.",
  "atk-s0301a6:14_5": "Yatra hi nāmāti yasmiṁ nāma loke.",
  "atk-s0301a6:14_6": "Purato pāturahosīti tehi dasahi brahmasahassehi saddhiṁ pāturahosi.",
  "atk-s0301a6:14_7": "Apparajakkhajātikāti paññāmaye akkhimhi appaṁ parittaṁ rāgadosamoharajaṁ etesaṁ evaṁsabhāvāti apparajakkhajātikā.",
  "atk-s0301a6:14_8": "Assavanatāti assavanatāya.",
  "atk-s0301a6:14_9": "Bhavissantīti purimabuddhesu dasapuññakiriyavasena katādhikārā paripākagatā padumāni viya sūriyarasmisamphassaṁ,",
  "atk-s0301a6:14_10": "dhammadesanaṁyeva ākaṅkhamānā catuppadikagāthāvasāne ariyabhūmiṁ okkamanārahā na eko, na dve,",
  "atk-s0301a6:14_11": "anekasatasahassā dhammassa aññātāro bhavissantīti dasseti.",
  "atk-s0301a6:15_0": "Pāturahosīti pātubhavi.",
  "atk-s0301a6:15_1": "Samalehi cintitoti samalehi chahi satthārehi cintito.",
  "atk-s0301a6:15_2": "Te hi puretaraṁ uppajjitvā sakalajambudīpe kaṇṭake pattharamānā viya,",
  "atk-s0301a6:15_3": "visaṁ siñcamānā viya ca samalaṁ micchādiṭṭhidhammaṁ desayiṁsu.",
  "atk-s0301a6:15_4": "Apāpuretanti vivaraṁ etaṁ.",
  "atk-s0301a6:15_5": "Amatassa dvāranti amatassa nibbānassa dvārabhūtaṁ ariyamaggaṁ.",
  "atk-s0301a6:15_6": "Suṇantu dhammaṁ vimalenānubuddhanti ime sattā rāgādimalānaṁ abhāvato vimalena sammāsambuddhena anubuddhaṁ",
  "atk-s0301a6:15_7": "catusaccadhammaṁ suṇantu tāva bhagavāti yācati.",
  "atk-s0301a6:16_0": "Sele yathā pabbatamuddhaniṭṭhitoti selamaye ekagghane pabbatamuddhani yathāṭhitova.",
  "atk-s0301a6:16_1": "Na hi tassa ṭhitassa dassanatthaṁ gīvukkhipanapasāraṇādikiccaṁ atthi.",
  "atk-s0301a6:16_2": "Tathūpamanti tappaṭibhāgaṁ selapabbatūpamaṁ.",
  "atk-s0301a6:16_3": "Ayaṁ panettha saṅkhepattho –",
  "atk-s0301a6:16_4": "yathā selapabbatamuddhani ṭhitova cakkhumā puriso samantato janataṁ passeyya,",
  "atk-s0301a6:16_5": "tathā tvampi sumedha sundarapañña sabbaññutañāṇena samantacakkhu bhagavā dhammamayaṁ pāsādamāruyha sayaṁ",
  "atk-s0301a6:16_6": "apetasoko sokāvatiṇṇaṁ jātijarābhibhūtaṁ janataṁ avekkhassu upadhāraya upaparikkha.",
  "atk-s0301a6:16_7": "Ayaṁ panettha adhippāyo –",
  "atk-s0301a6:16_8": "yathā hi pabbatapāde samantā mahantaṁ khettaṁ katvā,",
  "atk-s0301a6:16_9": "tattha kedārapāḷīsu kuṭikāyo katvā rattiṁ aggiṁ jāleyyuṁ,",
  "atk-s0301a6:16_10": "caturaṅgasamannāgatañca andhakāraṁ assa,",
  "atk-s0301a6:16_11": "atha tassa pabbatassa matthake ṭhatvā cakkhumato purisassa bhūmiṁ olokayato neva khettaṁ na kedārapāḷiyo",
  "atk-s0301a6:16_12": "na kuṭiyo na tattha sayitamanussā paññāyeyyuṁ.",
  "atk-s0301a6:16_13": "Kuṭikāsu pana aggijālāmattakameva paññāyeyya,",
  "atk-s0301a6:16_14": "evaṁ dhammapāsādaṁ āruyha sattanikāyaṁ olokayato tathāgatassa ye te akatakalyāṇā sattā,",
  "atk-s0301a6:16_15": "te ekavihāre dakkhiṇajāṇupasse nisinnāpi buddhacakkhussa āpāthaṁ nāgacchanti,",
  "atk-s0301a6:16_16": "rattiṁ khittā sarā viya honti.",
  "atk-s0301a6:16_17": "Ye pana katakalyāṇā veneyyapuggalā,",
  "atk-s0301a6:16_18": "te evassa dūrepi ṭhitā āpāthaṁ āgacchanti so aggi viya himavantapabbato viya ca.",
  "atk-s0301a6:16_19": "Vuttampi cetaṁ –",
  "atk-s0301a6:17_0": "“Dūre santo pakāsenti, himavantova pabbato;",
  "atk-s0301a6:18_0": "Asantettha na dissanti, rattiṁ khittā yathā sarā”ti. ;",
  "atk-s0301a6:19_0": "Ajjhesananti yācanaṁ.",
  "atk-s0301a6:19_1": "Buddhacakkhunāti indriyaparopariyattañāṇena ca āsayānusayañāṇena ca.",
  "atk-s0301a6:19_2": "Imesaṁ hi dvinnaṁ ñāṇānaṁ “buddhacakkhū”ti nāmaṁ,",
  "atk-s0301a6:19_3": "sabbaññutaññāṇassa “samantacakkhū”ti,",
  "atk-s0301a6:19_4": "tiṇṇaṁ maggañāṇānaṁ “dhammacakkhū”ti.",
  "atk-s0301a6:19_5": "Apparajakkhetiādīsu yesaṁ vuttanayeneva paññācakkhumhi rāgādirajaṁ appaṁ,",
  "atk-s0301a6:19_6": "te apparajakkhā.",
  "atk-s0301a6:19_7": "Yesaṁ taṁ mahantaṁ,",
  "atk-s0301a6:19_8": "te mahārajakkhā.",
  "atk-s0301a6:19_9": "Yesaṁ saddhādīni indriyāni tikkhāni,",
  "atk-s0301a6:19_10": "te tikkhindriyā.",
  "atk-s0301a6:19_11": "Yesaṁ tāni mudūni,",
  "atk-s0301a6:19_12": "te mudindriyā.",
  "atk-s0301a6:19_13": "Yesaṁ teyeva saddhādayo ākārā sundarā,",
  "atk-s0301a6:19_14": "te svākārā.",
  "atk-s0301a6:19_15": "Ye kathitakāraṇaṁ sallakkhenti,",
  "atk-s0301a6:19_16": "sukhena sakkā honti viññāpetuṁ,",
  "atk-s0301a6:19_17": "te suviññāpayā.",
  "atk-s0301a6:19_18": "Ye paralokañceva vajjañca bhayato passanti,",
  "atk-s0301a6:19_19": "te paralokavajjabhayadassāvino nāma.",
  "atk-s0301a6:20_0": "Ayaṁ panettha pāḷi –",
  "atk-s0301a6:20_1": "“saddho puggalo apparajakkho,",
  "atk-s0301a6:20_2": "assaddho puggalo mahārajakkho.",
  "atk-s0301a6:20_3": "Āraddhavīriyo, kusīto.",
  "atk-s0301a6:20_4": "Upaṭṭhitassati,",
  "atk-s0301a6:20_5": "muṭṭhassati. Samāhito,",
  "atk-s0301a6:20_6": "asamāhito. Paññavā,",
  "atk-s0301a6:20_7": "duppañño puggalo mahārajakkho.",
  "atk-s0301a6:20_8": "Tathā saddho puggalo tikkhindriyo…pe…",
  "atk-s0301a6:20_9": "paññavā puggalo paralokavajjabhayadassāvī,",
  "atk-s0301a6:20_10": "duppañño puggalo na paralokavajjabhayadassāvī.",
  "atk-s0301a6:20_11": "Lokoti khandhaloko,",
  "atk-s0301a6:20_12": "āyatanaloko,",
  "atk-s0301a6:20_13": "dhātuloko,",
  "atk-s0301a6:20_14": "sampattibhavaloko,",
  "atk-s0301a6:20_15": "sampattisambhavaloko,",
  "atk-s0301a6:20_16": "vipattibhavaloko,",
  "atk-s0301a6:20_17": "vipattisambhavaloko.",
  "atk-s0301a6:20_18": "Eko loko sabbe sattā āhāraṭṭhitikā.",
  "atk-s0301a6:20_19": "Dve lokā nāmañca rūpañca.",
  "atk-s0301a6:20_20": "Tayo lokā tisso vedanā.",
  "atk-s0301a6:20_21": "Cattāro lokā cattāro āhārā.",
  "atk-s0301a6:20_22": "Pañca lokā pañcupādānakkhandhā.",
  "atk-s0301a6:20_23": "Cha lokā cha ajjhattikāni āyatanāni.",
  "atk-s0301a6:20_24": "Satta lokā satta viññāṇaṭṭhitiyo.",
  "atk-s0301a6:20_25": "Aṭṭha lokā aṭṭha lokadhammā.",
  "atk-s0301a6:20_26": "Nava lokā nava sattāvāsā.",
  "atk-s0301a6:20_27": "Dasa lokā dasāyatanāni.",
  "atk-s0301a6:20_28": "Dvādasa lokā dvādasāyatanāni.",
  "atk-s0301a6:20_29": "Aṭṭhārasa lokā aṭṭhārasa dhātuyo.",
  "atk-s0301a6:20_30": "Vajjanti sabbe kilesā vajjā,",
  "atk-s0301a6:20_31": "sabbe duccaritā vajjā,",
  "atk-s0301a6:20_32": "sabbe abhisaṅkhārā vajjā,",
  "atk-s0301a6:20_33": "sabbe bhavagāmikammā vajjā,",
  "atk-s0301a6:20_34": "iti imasmiñca loke imasmiñca vajje tibbā bhayasaññā paccupaṭṭhitā hoti,",
  "atk-s0301a6:20_35": "seyyathāpi ukkhittāsike vadhake.",
  "atk-s0301a6:20_36": "Imehi paññāsāya ākārehi imāni pañcindriyāni jānāti passati aññāsi paṭivijjhi.",
  "atk-s0301a6:20_37": "Idaṁ tathāgatassa indriyaparopariyatte ñāṇa”nti.",
  "atk-s0301a6:21_0": "Uppaliniyanti uppalavane.",
  "atk-s0301a6:21_1": "Itaresupi eseva nayo.",
  "atk-s0301a6:21_2": "Antonimuggaposīnīti yāni anto nimuggāneva posiyanti.",
  "atk-s0301a6:21_3": "Udakaṁ accuggamma ṭhitānī ti udakaṁ atikkamitvā ṭhitāni.",
  "atk-s0301a6:21_4": "Tattha yāni accuggamma ṭhitāni,",
  "atk-s0301a6:21_5": "tāni sūriyarasmisamphassaṁ āgamayamānāni ṭhitāni ajja pupphanakāni.",
  "atk-s0301a6:21_6": "Yāni pana samodakaṁ ṭhitāni,",
  "atk-s0301a6:21_7": "tāni sve pupphanakāni.",
  "atk-s0301a6:21_8": "Yāni udakānuggatāni antonimuggaposīni,",
  "atk-s0301a6:21_9": "tāni tatiyadivase pupphanakāni.",
  "atk-s0301a6:21_10": "Udakā pana anuggatāni aññānipi sarogauppalādīni nāma atthi,",
  "atk-s0301a6:21_11": "yāni neva pupphissanti,",
  "atk-s0301a6:21_12": "macchakacchapabhakkhāneva bhavissanti,",
  "atk-s0301a6:21_13": "tāni pāḷiṁ nāruḷhāni.",
  "atk-s0301a6:21_14": "Āharitvā pana dīpetabbānīti dīpitāni.",
  "atk-s0301a6:21_15": "Yatheva hi tāni catubbidhāni pupphāni,",
  "atk-s0301a6:21_16": "evamevaṁ ugghaṭitaññū vipañcitaññū neyyo padaparamoti cattāro puggalā.",
  "atk-s0301a6:22_0": "Tattha “yassa puggalassa saha udāhaṭavelāya dhammābhisamayo hoti,",
  "atk-s0301a6:22_1": "ayaṁ vuccati puggalo ugghaṭitaññū.",
  "atk-s0301a6:22_2": "Yassa puggalassa saṁkhittena bhāsitassa vitthārena atthe vibhajiyamāne dhammābhisamayo hoti,",
  "atk-s0301a6:22_3": "ayaṁ vuccati puggalo vipañcitaññū.",
  "atk-s0301a6:22_4": "Yassa puggalassa uddesato paripucchato yoniso manasikaroto kalyāṇamitte sevato bhajato payirupāsato anupubbena dhammābhisamayo hoti,",
  "atk-s0301a6:22_5": "ayaṁ vuccati puggalo neyyo.",
  "atk-s0301a6:22_6": "Yassa puggalassa bahumpi suṇato bahumpi bhaṇato bahumpi dhārayato bahumpi vācayato na tāya jātiyā dhammābhisamayo hoti,",
  "atk-s0301a6:22_7": "ayaṁ vuccati puggalo padaparamo.",
  "atk-s0301a6:22_8": "Tattha bhagavā uppalavanādisadisaṁ dasasahassilokadhātuṁ olokento –",
  "atk-s0301a6:22_9": "“ajja pupphanakāni viya ugghaṭitaññū,",
  "atk-s0301a6:22_10": "sve pupphanakāni viya vipañcitaññū,",
  "atk-s0301a6:22_11": "tatiyadivase pupphanakāni viya neyyo,",
  "atk-s0301a6:22_12": "macchakacchapabhakkhāni pupphāni viya padaparamo”ti addassa.",
  "atk-s0301a6:22_13": "Passanto ca “ettakā apparajakkhā,",
  "atk-s0301a6:22_14": "ettakā mahārajakkhā,",
  "atk-s0301a6:22_15": "tatrāpi ettakā ugghaṭitaññū”ti evaṁ sabbākāratova addasa.",
  "atk-s0301a6:23_0": "Tattha tiṇṇaṁ puggalānaṁ imasmiṁyeva attabhāve bhagavato dhammadesanā atthaṁ sādheti.",
  "atk-s0301a6:23_1": "Padaparamānaṁ anāgatatthāya vāsanā hoti.",
  "atk-s0301a6:23_2": "Atha bhagavā imesaṁ catunnaṁ puggalānaṁ atthāvahaṁ dhammadesanaṁ viditvā desetukamyataṁ uppādetvā puna",
  "atk-s0301a6:23_3": "sabbepi tīsu bhavesu satte bhabbābhabbavasena dve koṭṭhāse akāsi.",
  "atk-s0301a6:23_4": "Ye sandhāya vuttaṁ –",
  "atk-s0301a6:23_5": "“katame sattā abhabbā?",
  "atk-s0301a6:23_6": "Ye te sattā kammāvaraṇena samannāgatā kilesāvaraṇena samannāgatā vipākāvaraṇena samannāgatā assaddhā",
  "atk-s0301a6:23_7": "acchandikā duppaññā abhabbā niyāmaṁ okkamituṁ kusalesu dhammesu sammattaṁ,",
  "atk-s0301a6:23_8": "ime te sattā abhabbā.",
  "atk-s0301a6:23_9": "Katame sattā bhabbā?",
  "atk-s0301a6:23_10": "Ye te sattā na kammāvaraṇena…pe…",
  "atk-s0301a6:23_11": "ime te sattā bhabbā”ti.",
  "atk-s0301a6:23_12": "Tattha sabbepi abhabbapuggale pahāya bhabbapuggaleyeva ñāṇena pariggahetvā,",
  "atk-s0301a6:23_13": "“ettakā rāgacaritā ettakā dosa-",
  "atk-s0301a6:23_14": "mohacaritā vitakka- saddhā-",
  "atk-s0301a6:23_15": "buddhicaritā”ti cha koṭṭhāse akāsi.",
  "atk-s0301a6:23_16": "Evaṁ katvā dhammaṁ desessāmīti cintesi.",
  "atk-s0301a6:24_0": "Paccabhāsīti patiabhāsi.",
  "atk-s0301a6:24_1": "Apārutāti vivaṭā.",
  "atk-s0301a6:24_2": "Amatassa dvārāti ariyamaggo.",
  "atk-s0301a6:24_3": "So hi amatasaṅkhātassa nibbānassa dvāraṁ,",
  "atk-s0301a6:24_4": "so mayā vivaritvā ṭhapitoti dasseti.",
  "atk-s0301a6:24_5": "Pamuñcantu saddhanti sabbe attano saddhaṁ pamuñcantu vissajjentu.",
  "atk-s0301a6:24_6": "Pacchimapadadvaye ayamattho –",
  "atk-s0301a6:24_7": "ahañhi attano paguṇaṁ suppavattitampi imaṁ paṇītaṁ uttamaṁ dhammaṁ kāyavācākilamathasaññī hutvā na bhāsiṁ.",
  "atk-s0301a6:24_8": "Idāni pana sabbo jano saddhābhājanaṁ upanetu,",
  "atk-s0301a6:24_9": "pūressāmi tesaṁ saṅkappanti.",
  "atk-s0301a6:25_0": "Antaradhāyīti satthāraṁ gandhamālādīhi pūjetvā antarahito,",
  "atk-s0301a6:25_1": "sakaṭṭhānameva gatoti attho.",
  "atk-s0301a6:25_2": "Gate ca pana tasmiṁ bhagavā “kassa nu kho ahaṁ paṭhamaṁ dhammaṁ deseyya”nti?",
  "atk-s0301a6:25_3": "Āḷārudakānaṁ kālaṅkatabhāvaṁ,",
  "atk-s0301a6:25_4": "pañcavaggiyānañca bahūpakārabhāvaṁ ñatvā tesaṁ dhammaṁ desetukāmo bārāṇasiyaṁ isipatanaṁ gantvā dhammacakkaṁ pavattesīti. Paṭhamaṁ.",
  "atk-s0301a6:26_0": "2. Gāravasuttavaṇṇanā",
  "atk-s0301a6:27_0": "173.",
  "atk-s0301a6:27_1": "Dutiye udapādīti ayaṁ vitakko pañcame sattāhe udapādi.",
  "atk-s0301a6:27_2": "Agāravoti aññasmiṁ gāravarahito,",
  "atk-s0301a6:27_3": "kañci garuṭṭhāne aṭṭhapetvāti attho.",
  "atk-s0301a6:27_4": "Appatissoti patissayarahito,",
  "atk-s0301a6:27_5": "kañci jeṭṭhakaṭṭhāne aṭṭhapetvāti attho.",
  "atk-s0301a6:28_0": "Sadevaketiādīsu saddhiṁ devehi sadevake.",
  "atk-s0301a6:28_1": "Devaggahaṇena cettha mārabrahmesu gahitesupi māro nāma vasavattī sabbesaṁ upari vasaṁ vatteti,",
  "atk-s0301a6:28_2": "brahmā nāma mahānubhāvo ekaṅguliyā ekasmiṁ cakkavāḷasahasse ālokaṁ pharati.",
  "atk-s0301a6:28_3": "Dvīhi dvīsu…pe…",
  "atk-s0301a6:28_4": "dasahi aṅgulīhi dasasupi cakkavāḷasahassesu ālokaṁ pharati,",
  "atk-s0301a6:28_5": "so iminā sīlasampannataroti vattuṁ mā labhatūti samārake sabrahmaketi visuṁ vuttaṁ.",
  "atk-s0301a6:28_6": "Tathā samaṇā nāma ekanikāyādivasena bahussutā sīlavanto paṇḍitā,",
  "atk-s0301a6:28_7": "brāhmaṇāpi vatthuvijjādivasena bahussutā paṇḍitā,",
  "atk-s0301a6:28_8": "te iminā sīlasampannatarāti vattuṁ mā labhantūti sassamaṇabrāhmaṇiyā pajāyāti vuttaṁ.",
  "atk-s0301a6:28_9": "Sadevamanussāyāti idaṁ pana nippadesato dassanatthaṁ gahitameva gahetvā vuttaṁ.",
  "atk-s0301a6:28_10": "Apicettha purimāni tīṇi padāni lokavasena vuttāni,",
  "atk-s0301a6:28_11": "pacchimāni dve pajāvasena.",
  "atk-s0301a6:28_12": "Sīlasampannataranti sīlena sampannataraṁ,",
  "atk-s0301a6:28_13": "adhikataranti attho.",
  "atk-s0301a6:28_14": "Sesesupi eseva nayo.",
  "atk-s0301a6:28_15": "Ettha ca sīlādayo cattāro dhammā lokiyalokuttarā kathitā,",
  "atk-s0301a6:28_16": "vimuttiñāṇadassanaṁ lokiyameva.",
  "atk-s0301a6:28_17": "Paccavekkhaṇañāṇaṁ hetaṁ.",
  "atk-s0301a6:29_0": "Pāturahosīti –",
  "atk-s0301a6:29_1": "“ayaṁ satthā avīcito yāva bhavaggā sīlādīhi attanā adhikataraṁ apassanto ‘mayā paṭividdhaṁ navalokuttaradhammameva",
  "atk-s0301a6:29_2": "sakkatvā garuṁ katvā upanissāya viharissāmī’ti cinteti,",
  "atk-s0301a6:29_3": "kāraṇaṁ bhagavā cinteti,",
  "atk-s0301a6:29_4": "atthaṁ vuḍḍhivisesaṁ cinteti,",
  "atk-s0301a6:29_5": "gacchāmissa ussāhaṁ janessāmī”ti cintetvā purato pākaṭo ahosi,",
  "atk-s0301a6:29_6": "abhimukhe aṭṭhāsīti attho.",
  "atk-s0301a6:30_0": "Viharanti cāti ettha yo vadeyya “viharantīti vacanato paccuppannepi bahū buddhā”ti,",
  "atk-s0301a6:30_1": "so “bhagavāpi, bhante,",
  "atk-s0301a6:30_2": "etarahi arahaṁ sammāsambuddho”ti iminā vacanena paṭibāhitabbo.",
  "atk-s0301a6:31_0": "“Na me ācariyo atthi, sadiso me na vijjati;",
  "atk-s0301a6:32_0": "Sadevakasmiṁ lokasmiṁ, natthi me paṭipuggalo”ti. –",
  "atk-s0301a6:33_0": "Ādīhi cassa suttehi aññesaṁ buddhānaṁ abhāvo dīpetabbo.",
  "atk-s0301a6:33_1": "Tasmāti yasmā sabbepi buddhā saddhammagaruno, tasmā.",
  "atk-s0301a6:33_2": "Mahattamabhikaṅkhatāti mahantabhāvaṁ patthayamānena.",
  "atk-s0301a6:33_3": "Saraṁ buddhāna-",
  "atk-s0301a6:33_4": "sāsananti buddhānaṁ sāsanaṁ sarantena. Dutiyaṁ.",
  "atk-s0301a6:34_0": "3. Brahmadevasuttavaṇṇanā",
  "atk-s0301a6:35_0": "174.",
  "atk-s0301a6:35_1": "Tatiye ekoti ṭhānādīsu iriyāpathesu ekako,",
  "atk-s0301a6:35_2": "ekavihārīti attho.",
  "atk-s0301a6:35_3": "Vūpakaṭṭhoti kāyena vūpakaṭṭho nissaṭo.",
  "atk-s0301a6:35_4": "Appamattoti satiyā avippavāse ṭhito.",
  "atk-s0301a6:35_5": "Ātāpīti vīriyātāpena samannāgato.",
  "atk-s0301a6:35_6": "Pahitattoti pesitatto.",
  "atk-s0301a6:35_7": "Kulaputtāti ācārakulaputtā.",
  "atk-s0301a6:35_8": "Sammadevāti na iṇaṭṭā na bhayaṭṭā na jīvitapakatā hutvā,",
  "atk-s0301a6:35_9": "yathā vā tathā vā pabbajitāpi ye anulomapaṭipadaṁ pūrenti,",
  "atk-s0301a6:35_10": "te sammadeva agārasmā anagāriyaṁ pabbajanti nāma.",
  "atk-s0301a6:35_11": "Brahmacariyapariyosānanti maggabrahmacariyassa pariyosānabhūtaṁ ariyaphalaṁ.",
  "atk-s0301a6:35_12": "Diṭṭheva dhammeti imasmiṁyeva attabhāve.",
  "atk-s0301a6:35_13": "Sayaṁ abhiññā sacchikatvāti sāmaṁ jānitvā paccakkhaṁ katvā.",
  "atk-s0301a6:35_14": "Upasampajjāti paṭilabhitvā sampādetvā vihāsi.",
  "atk-s0301a6:35_15": "Evaṁ viharanto ca khīṇā jāti…pe…",
  "atk-s0301a6:35_16": "abbhaññāsīti.",
  "atk-s0301a6:35_17": "Etenassa paccavekkhaṇabhūmi dassitā.",
  "atk-s0301a6:36_0": "Katamā panassa jāti khīṇā,",
  "atk-s0301a6:36_1": "kathañca naṁ abbhaññāsīti? Vuccate,",
  "atk-s0301a6:36_2": "na tāvassa atītā jāti khīṇā pubbeva khīṇattā,",
  "atk-s0301a6:36_3": "na anāgatā tattha vāyāmābhāvato,",
  "atk-s0301a6:36_4": "na paccuppannā vijjamānattā.",
  "atk-s0301a6:36_5": "Maggassa pana abhāvitattā yā uppajjeyya ekacatupañcavokārabhavesu ekacatupañcakkhandhappabhedā jāti.",
  "atk-s0301a6:36_6": "Sā maggassa bhāvitattā anuppādadhammataṁ āpajjanena khīṇā.",
  "atk-s0301a6:36_7": "Taṁ so maggabhāvanāya pahīnakilese paccavekkhitvā –",
  "atk-s0301a6:36_8": "“kilesābhāve vijjamānampi kammaṁ āyatiṁ appaṭisandhikaṁ hotī”ti jānanto jānāti.",
  "atk-s0301a6:37_0": "Vusitanti vutthaṁ parivutthaṁ,",
  "atk-s0301a6:37_1": "kataṁ caritaṁ niṭṭhāpitanti attho.",
  "atk-s0301a6:37_2": "Brahmacariyanti maggabrahmacariyaṁ.",
  "atk-s0301a6:37_3": "Kataṁ karaṇīyanti catūsu saccesu catūhi maggehi pariññāpahānasacchikiriyabhāvanāvasena soḷasavidhampi kiccaṁ niṭṭhāpitanti attho.",
  "atk-s0301a6:37_4": "Nāparaṁ itthattāyāti idāni puna itthabhāvāya,",
  "atk-s0301a6:37_5": "evaṁ soḷasakiccabhāvāya,",
  "atk-s0301a6:37_6": "kilesakkhayāya vā katamaggabhāvanā natthīti.",
  "atk-s0301a6:37_7": "Atha vā itthattāyāti itthattabhāvato,",
  "atk-s0301a6:37_8": "imasmā evaṁpakārā idāni vattamānakkhandhasantānā aparaṁ khandhasantānaṁ natthi,",
  "atk-s0301a6:37_9": "ime pana pañcakkhandhā pariññātā tiṭṭhanti chinnamūlako rukkho viyāti abbhaññāsi.",
  "atk-s0301a6:37_10": "Aññataroti eko.",
  "atk-s0301a6:37_11": "Arahatanti arahantānaṁ,",
  "atk-s0301a6:37_12": "bhagavato sāvakānaṁ arahataṁ abbhantaro ahosi.",
  "atk-s0301a6:38_0": "Sapadānanti sapadānacāraṁ,",
  "atk-s0301a6:38_1": "sampattagharaṁ anukkamma paṭipāṭiyā caranto.",
  "atk-s0301a6:38_2": "Upasaṅkamīti upasaṅkamanto.",
  "atk-s0301a6:38_3": "Mātā panassa puttaṁ disvāva gharā nikkhamma pattaṁ gahetvā antonivesanaṁ pavesetvā paññattāsane nisīdāpesi.",
  "atk-s0301a6:39_0": "Āhutiṁ niccaṁ paggaṇhātīti niccakāle āhutipiṇḍaṁ paggaṇhāti.",
  "atk-s0301a6:39_1": "Taṁ divasaṁ pana tasmiṁ ghare bhūtabalikammaṁ hoti.",
  "atk-s0301a6:39_2": "Sabbagehaṁ haritupalittaṁ vippakiṇṇalājaṁ vanamālaparikkhittaṁ ussitaddhajapaṭākaṁ tattha tattha puṇṇaghare",
  "atk-s0301a6:39_3": "ṭhapetvā daṇḍadīpikā jāletvā gandhacuṇṇamālādīhi alaṅkataṁ,",
  "atk-s0301a6:39_4": "samantato sañchādiyamānā dhūmakaṭacchu ahosi.",
  "atk-s0301a6:39_5": "Sāpi brāhmaṇī kālasseva vuṭṭhāya soḷasahi gandhodakaghaṭehi nhāyitvā sabbālaṅkārena attabhāvaṁ alaṅkari.",
  "atk-s0301a6:39_6": "Sā tasmiṁ samaye mahākhīṇāsavaṁ nisīdāpetvā,",
  "atk-s0301a6:39_7": "yāguuḷuṅkamattampi adatvā,",
  "atk-s0301a6:39_8": "“mahābrahmaṁ bhojessāmī”ti suvaṇṇapātiyaṁ pāyāsaṁ pūretvā sappimadhusakkharādīhi yojetvā nivesanassa",
  "atk-s0301a6:39_9": "pacchābhāge haritupalittabhāvādīhi alaṅkatā bhūtapīṭhikā atthi.",
  "atk-s0301a6:39_10": "Sā taṁ pātiṁ ādāya,",
  "atk-s0301a6:39_11": "tattha gantvā,",
  "atk-s0301a6:39_12": "catūsu koṇesu majjhe ca ekekaṁ pāyāsapiṇḍaṁ ṭhapetvā,",
  "atk-s0301a6:39_13": "ekaṁ piṇḍaṁ hatthena gahetvā,",
  "atk-s0301a6:39_14": "yāva kapparā sappinā paggharantena pathaviyaṁ jāṇumaṇḍalaṁ patiṭṭhāpetvā “bhuñjatu bhavaṁ mahābrahmā,",
  "atk-s0301a6:39_15": "sāyatu bhavaṁ mahābrahmā,",
  "atk-s0301a6:39_16": "tappetu bhavaṁ mahābrahmā”ti vadamānā brahmānaṁ bhojeti.",
  "atk-s0301a6:40_0": "Etadahosīti mahākhīṇāsavassa sīlagandhaṁ chadevaloke ajjhottharitvā brahmalokaṁ upagataṁ ghāyamānassa etaṁ ahosi.",
  "atk-s0301a6:40_1": "Saṁvejeyyanti codeyyaṁ,",
  "atk-s0301a6:40_2": "sammāpaṭipattiyaṁ yojeyyaṁ.",
  "atk-s0301a6:40_3": "‘Ayaṁ hi evarūpaṁ aggadakkhiṇeyyaṁ mahākhīṇāsavaṁ nisīdāpetvā yāguuḷuṅkamattampi adatvā,",
  "atk-s0301a6:40_4": "“mahābrahmaṁ bhojessāmī”ti tulaṁ pahāya hatthena tulayantī viya,",
  "atk-s0301a6:40_5": "bheriṁ pahāya kucchiṁ vādentī viya,",
  "atk-s0301a6:40_6": "aggiṁ pahāya khajjopanakaṁ dhamamānā viya bhūtabaliṁ kurumānā āhiṇḍati.",
  "atk-s0301a6:40_7": "Gacchāmissā micchādassanaṁ bhinditvā apāyamaggato uddharitvā yathā asītikoṭidhanaṁ buddhasāsane vippakiritvā saggamaggaṁ ārohati,",
  "atk-s0301a6:40_8": "tathā karomīti vuttaṁ hoti.",
  "atk-s0301a6:41_0": "Dūre itoti imamhā ṭhānā dūre brahmaloko.",
  "atk-s0301a6:41_1": "Tato hi kūṭāgāramattā silā pātitā ekena ahorattena aṭṭhacattālīsayojanasahassāni khepayamānā catūhi māsehi pathaviyaṁ patiṭṭhaheyya,",
  "atk-s0301a6:41_2": "sabbaheṭṭhimopi brahmaloko evaṁ dūre.",
  "atk-s0301a6:41_3": "Yassāhutinti yassa brahmuno āhutiṁ paggaṇhāsi,",
  "atk-s0301a6:41_4": "tassa brahmaloko dūreti attho.",
  "atk-s0301a6:41_5": "Brahmapathanti ettha brahmapatho nāma cattāri kusalajjhānāni,",
  "atk-s0301a6:41_6": "vipākajjhānāni pana nesaṁ jīvitapatho nāma,",
  "atk-s0301a6:41_7": "taṁ brahmapathaṁ ajānantī tvaṁ kiṁ jappasi vippalapasi?",
  "atk-s0301a6:41_8": "Brahmāno hi sappītikajjhānena yāpenti,",
  "atk-s0301a6:41_9": "na etaṁ tiṇabījāni pakkhipitvā randhaṁ goyūsaṁ khādanti,",
  "atk-s0301a6:41_10": "mā akāraṇā kilamasīti.",
  "atk-s0301a6:42_0": "Evaṁ vatvā puna so mahābrahmā añjaliṁ paggayha avakujjo hutvā theraṁ upadisanto eso hi te brāhmaṇi brahmadevotiādimāha.",
  "atk-s0301a6:42_1": "Tattha nirūpadhikoti kilesābhisaṅkhārakāmaguṇopadhīhi virahito.",
  "atk-s0301a6:42_2": "Atidevapattoti devānaṁ atidevabhāvaṁ brahmānaṁ atibrahmabhāvaṁ patto.",
  "atk-s0301a6:42_3": "Anaññaposīti ṭhapetvā imaṁ attabhāvaṁ aññassa attabhāvassa vā puttadārassa vā aposanatāya anaññaposī.",
  "atk-s0301a6:43_0": "Āhuneyyoti āhunapiṇḍaṁ paṭiggahetuṁ yutto.",
  "atk-s0301a6:43_1": "Vedagūti catumaggasaṅkhātehi vedehi dukkhassantaṁ gato.",
  "atk-s0301a6:43_2": "Bhāvitattoti attānaṁ bhāvetvā vaḍḍhetvā ṭhito.",
  "atk-s0301a6:43_3": "Anūpalittoti taṇhādīhi lepehi ālitto.",
  "atk-s0301a6:43_4": "Ghāsesanaṁ iriyatīti āhārapariyesanaṁ carati.",
  "atk-s0301a6:44_0": "Na tassa pacchā na puratthamatthīti pacchā vuccati atītaṁ,",
  "atk-s0301a6:44_1": "puratthaṁ vuccati anāgataṁ,",
  "atk-s0301a6:44_2": "atītānāgatesu khandhesu chandarāgavirahitassa pacchā vā puratthaṁ vā natthīti vadati.",
  "atk-s0301a6:44_3": "Santotiādīsu rāgādisantatāya santo.",
  "atk-s0301a6:44_4": "Kodhadhūmavigamā vidhūmo,",
  "atk-s0301a6:44_5": "dukkhābhāvā anīgho,",
  "atk-s0301a6:44_6": "kattaradaṇḍādīni gahetvā vicarantopi vadhakacetanāya abhāvā nikkhittadaṇḍo.",
  "atk-s0301a6:44_7": "Tasathāvaresūti ettha pana puthujjanā tasā nāma,",
  "atk-s0301a6:44_8": "khīṇāsavā thāvarā nāma.",
  "atk-s0301a6:44_9": "Satta pana sekhā tasāti vattuṁ na sakkā,",
  "atk-s0301a6:44_10": "thāvarā na honti,",
  "atk-s0301a6:44_11": "bhajamānā pana thāvarapakkhameva bhajanti.",
  "atk-s0301a6:44_12": "So tyāhutinti so te āhutiṁ.",
  "atk-s0301a6:45_0": "Visenibhūtoti kilesasenāya viseno jāto.",
  "atk-s0301a6:45_1": "Anejoti nittaṇho.",
  "atk-s0301a6:45_2": "Susīloti khīṇāsavasīlena susīlo.",
  "atk-s0301a6:45_3": "Suvimuttacittoti phalavimuttiyā suṭṭhu vimuttacitto.",
  "atk-s0301a6:45_4": "Oghatiṇṇanti cattāro oghe tiṇṇaṁ.",
  "atk-s0301a6:45_5": "Ettakena kathāmaggena brahmā therassa vaṇṇaṁ kathento āyatane brāhmaṇiṁ niyojesi.",
  "atk-s0301a6:45_6": "Avasānagāthā pana saṅgītikārehi ṭhapitā.",
  "atk-s0301a6:45_7": "Patiṭṭhapesi dakkhiṇanti catupaccayadakkhiṇaṁ patiṭṭhapesi.",
  "atk-s0301a6:45_8": "Sukhamāyatikanti sukhāyatikaṁ āyatiṁ sukhavipākaṁ,",
  "atk-s0301a6:45_9": "sukhāvahanti attho. Tatiyaṁ.",
  "atk-s0301a6:46_0": "4. Bakabrahmasuttavaṇṇanā",
  "atk-s0301a6:47_0": "175.",
  "atk-s0301a6:47_1": "Catutthe pāpakaṁ diṭṭhigatanti lāmikā sassatadiṭṭhi.",
  "atk-s0301a6:47_2": "Idaṁ niccanti idaṁ saha kāyena brahmaṭṭhānaṁ aniccaṁ “nicca”nti vadati.",
  "atk-s0301a6:47_3": "Dhuvādīni tasseva vevacanāni.",
  "atk-s0301a6:47_4": "Tattha dhuvanti thiraṁ.",
  "atk-s0301a6:47_5": "Sassatanti sadā vijjamānaṁ.",
  "atk-s0301a6:47_6": "Kevalanti akhaṇḍaṁ sakalaṁ.",
  "atk-s0301a6:47_7": "Acavanadhammanti acavanasabhāvaṁ.",
  "atk-s0301a6:47_8": "Idaṁ hi na jāyatītiādīsu imasmiṁ ṭhāne koci jāyanako vā jīyanako vā mīyanako vā cavanako vā upapajjanako vā natthi,",
  "atk-s0301a6:47_9": "taṁ sandhāya vadati.",
  "atk-s0301a6:47_10": "Ito ca panaññanti ito sahakāyā brahmaṭṭhānā uttari aññaṁ nissaraṇaṁ nāma natthīti.",
  "atk-s0301a6:47_11": "Evamassa thāmagatā sassatadiṭṭhi uppannā hoti.",
  "atk-s0301a6:47_12": "Evaṁvādī ca pana so upari tisso jhānabhūmiyo cattāro magge cattāri phalāni nibbānanti sabbaṁ paṭibāhati.",
  "atk-s0301a6:47_13": "Kadā panassa sā diṭṭhi uppannāti?",
  "atk-s0301a6:47_14": "Paṭhamajjhānabhūmiyaṁ nibbattakāle.",
  "atk-s0301a6:47_15": "Dutiyajjhānabhūmiyanti eke.",
  "atk-s0301a6:48_0": "Tatrāyaṁ anupubbikathā –",
  "atk-s0301a6:48_1": "heṭṭhupapattiko kiresa brahmā anuppanne buddhuppāde isipabbajjaṁ pabbajitvā kasiṇaparikammaṁ katvā samāpattiyo",
  "atk-s0301a6:48_2": "nibbattetvā aparihīnajjhāno kālaṁ katvā catutthajjhānabhūmiyaṁ vehapphalabrahmaloke pañcakappasatikaṁ",
  "atk-s0301a6:48_3": "āyuṁ gahetvā nibbatti.",
  "atk-s0301a6:48_4": "Tattha yāvatāyukaṁ ṭhatvā heṭṭhupapattikaṁ katvā tatiyajjhānaṁ paṇītaṁ bhāvetvā subhakiṇhabrahmaloke catusaṭṭhikappaṁ āyuṁ gahetvā nibbatti.",
  "atk-s0301a6:48_5": "Tattha dutiyajjhānaṁ bhāvetvā ābhassare aṭṭha kappe āyuṁ gahetvā nibbatti.",
  "atk-s0301a6:48_6": "Tattha paṭhamajjhānaṁ bhāvetvā,",
  "atk-s0301a6:48_7": "paṭhamajjhānabhūmiyaṁ kappāyuko hutvā nibbatti.",
  "atk-s0301a6:48_8": "So paṭhamakāle attanā katakammañca nibbattaṭṭhānañca aññāsi,",
  "atk-s0301a6:48_9": "kāle pana gacchante gacchante ubhayaṁ pamussitvā sassatadiṭṭhiṁ uppādesi.",
  "atk-s0301a6:49_0": "Avijjāgatoti avijjāya gato samannāgato aññāṇī andhībhūto.",
  "atk-s0301a6:49_1": "Yatra hi nāmāti yo nāma.",
  "atk-s0301a6:49_2": "Vakkhatīti bhaṇati.",
  "atk-s0301a6:49_3": "“Yatrā”ti nipātayogena pana anāgatavacanaṁ kataṁ.",
  "atk-s0301a6:50_0": "Evaṁ vutte so brahmā yathā nāma maggacoro dve tayo pahāre adhivāsento sahāye anācikkhitvāpi uttariṁ pahāraṁ",
  "atk-s0301a6:50_1": "pahariyamāno “asuko ca asuko ca mayhaṁ sahāyo”ti ācikkhati,",
  "atk-s0301a6:50_2": "evameva bhagavatā santajjiyamāno satiṁ labhitvā,",
  "atk-s0301a6:50_3": "“bhagavā mayhaṁ padānupadaṁ pekkhanto maṁ nippīḷitukāmo”ti bhīto attano sahāye ācikkhanto dvāsattatītiādimāha.",
  "atk-s0301a6:50_4": "Tassattho –",
  "atk-s0301a6:50_5": "bho gotama,",
  "atk-s0301a6:50_6": "mayaṁ dvāsattati janā puññakammā tena puññakammena idha nibbattā.",
  "atk-s0301a6:50_7": "Vasavattino sayaṁ aññesaṁ vase avattitvā pare attano vase vattema,",
  "atk-s0301a6:50_8": "jātiñca jarañca atītā,",
  "atk-s0301a6:50_9": "ayaṁ no vedehi gatattā “vedagū”ti saṅkhaṁ gatā bhagavā antimā brahmupapatti.",
  "atk-s0301a6:50_10": "Asmābhijappanti janā anekāti anekajanā amhe abhijappanti.",
  "atk-s0301a6:50_11": "“Ayaṁ kho bhavaṁ brahmā,",
  "atk-s0301a6:50_12": "mahābrahmā, abhibhū,",
  "atk-s0301a6:50_13": "anabhibhūto,",
  "atk-s0301a6:50_14": "aññadatthudaso,",
  "atk-s0301a6:50_15": "vasavattī, issaro, kattā, nimmātā, seṭṭho, sajitā, vasī,",
  "atk-s0301a6:50_16": "pitā bhūtabhabyāna”nti evaṁ patthenti pihentīti.",
  "atk-s0301a6:51_0": "Atha naṁ bhagavā appaṁ hi etantiādimāha.",
  "atk-s0301a6:51_1": "Tattha etanti yaṁ tvaṁ idha tava āyuṁ “dīgha”nti maññasi,",
  "atk-s0301a6:51_2": "etaṁ appaṁ parittakaṁ.",
  "atk-s0301a6:51_3": "Sataṁ sahassānaṁ nirabbudānanti nirabbudagaṇanāya satasahassanirabbudānaṁ.",
  "atk-s0301a6:51_4": "Āyuṁ pajānāmīti,",
  "atk-s0301a6:51_5": "“idāni tava avasiṭṭhaṁ ettakaṁ āyū”ti ahaṁ jānāmi.",
  "atk-s0301a6:51_6": "Anantadassī bhagavā hamasmīti, bhagavā,",
  "atk-s0301a6:51_7": "tumhe “ahaṁ anantadassī jātiādīni upātivatto”ti vadatha.",
  "atk-s0301a6:51_8": "Kiṁ me purāṇanti,",
  "atk-s0301a6:51_9": "yadi tvaṁ anantadassī,",
  "atk-s0301a6:51_10": "evaṁ sante idaṁ me ācikkha,",
  "atk-s0301a6:51_11": "kiṁ mayhaṁ purāṇaṁ?",
  "atk-s0301a6:51_12": "Vatasīlavattanti sīlameva vuccati.",
  "atk-s0301a6:51_13": "Yamahaṁ vijaññāti yaṁ ahaṁ tayā kathitaṁ jāneyyaṁ,",
  "atk-s0301a6:51_14": "taṁ me ācikkhāti vadati.",
  "atk-s0301a6:52_0": "Idānissa ācikkhanto bhagavā yaṁ tvaṁ apāyesītiādimāha.",
  "atk-s0301a6:52_1": "Tatrāyaṁ adhippāyo –",
  "atk-s0301a6:52_2": "pubbe kiresa kulaghare nibbattitvā kāmesu ādīnavaṁ disvā –",
  "atk-s0301a6:52_3": "“jātijarāmaraṇassa antaṁ karissāmī”ti nikkhamma isipabbajjaṁ pabbajitvā samāpattiyo nibbattetvā abhiññāpādakajjhānassa",
  "atk-s0301a6:52_4": "lābhī hutvā gaṅgātīre paṇṇasālaṁ kāretvā jhānaratiyā vītināmeti.",
  "atk-s0301a6:52_5": "Tadā ca kālenakālaṁ satthavāhā pañcahi sakaṭasatehi marukantāraṁ paṭipajjanti.",
  "atk-s0301a6:52_6": "Marukantāre pana divā na sakkā gantuṁ,",
  "atk-s0301a6:52_7": "rattiṁ gamanaṁ hoti.",
  "atk-s0301a6:52_8": "Atha purimasakaṭassa aggayuge yuttabalibaddā gacchantā gacchantā nivattitvā āgatamaggābhimukhā ahesuṁ,",
  "atk-s0301a6:52_9": "sabbasakaṭāni tatheva nivattitvā aruṇe uggate nivattitabhāvaṁ jāniṁsu.",
  "atk-s0301a6:52_10": "Tesañca tadā kantāraṁ atikkamanadivaso ahosi.",
  "atk-s0301a6:52_11": "Sabbaṁ dārudakaṁ parikkhīṇaṁ –",
  "atk-s0301a6:52_12": "tasmā “natthi dāni amhākaṁ jīvita”nti cintetvā,",
  "atk-s0301a6:52_13": "goṇe cakkesu bandhitvā,",
  "atk-s0301a6:52_14": "manussā sakaṭacchāyaṁ pavisitvā nipajjiṁsu.",
  "atk-s0301a6:53_0": "Tāpasopi kālasseva paṇṇasālato nikkhamitvā paṇṇasāladvāre nisinno gaṅgaṁ olokayamāno addasa gaṅgaṁ mahatā",
  "atk-s0301a6:53_1": "udakoghena pūriyamānaṁ pavattitamaṇikkhandhaṁ viya āgacchantaṁ,",
  "atk-s0301a6:53_2": "disvā cintesi –",
  "atk-s0301a6:53_3": "“atthi nu kho imasmiṁ loke evarūpassa madhurodakassa alābhena kilissamānā sattā”ti?",
  "atk-s0301a6:53_4": "So evaṁ āvajjento marukantāre taṁ satthaṁ disvā ‘ime sattā mā nassantū’ti “ito cito ca mahāudakakkhandho",
  "atk-s0301a6:53_5": "chijjitvā marukantāre satthābhimukho gacchatū”ti abhiññācittena adhiṭṭhāsi.",
  "atk-s0301a6:53_6": "Saha cittuppādena mātikāruḷhaṁ viya udakaṁ tattha agamāsi.",
  "atk-s0301a6:53_7": "Manussā udakasaddena vuṭṭhāya udakaṁ disvā haṭṭhatuṭṭhā nhāyitvā pivitvā goṇepi pāyetvā sotthinā icchitaṭṭhānaṁ agamaṁsu.",
  "atk-s0301a6:53_8": "Satthā taṁ brahmuno pubbakammaṁ dassento paṭhamaṁ gāthamāha.",
  "atk-s0301a6:53_9": "Tattha apāyesīti pāyesi. A-",
  "atk-s0301a6:53_10": "kāro nipātamattaṁ.",
  "atk-s0301a6:53_11": "Gammanīti gimhe.",
  "atk-s0301a6:53_12": "Sampareteti gimhātapena phuṭṭhe anugate.",
  "atk-s0301a6:54_0": "Aparasmimpi samaye tāpaso gaṅgātīre paṇṇasālaṁ māpetvā araññagāmakaṁ nissāya vasati.",
  "atk-s0301a6:54_1": "Tena ca samayena corā taṁ gāmaṁ paharitvā hatthasāraṁ gahetvā gāviyo ca karamare ca gahetvā gacchanti.",
  "atk-s0301a6:54_2": "Gāvopi sunakhāpi manussāpi mahāviravaṁ viravanti.",
  "atk-s0301a6:54_3": "Tāpaso taṁ saddaṁ sutvā “kinnu kho eta”nti?",
  "atk-s0301a6:54_4": "Āvajjento “manussānaṁ bhayaṁ uppanna”nti ñatvā “mayi passante ime sattā mā nassantū”ti abhiññāpādakajjhānaṁ",
  "atk-s0301a6:54_5": "samāpajjitvā vuṭṭhāya abhiññācittena corānaṁ paṭipathe caturaṅginiṁ senaṁ māpesi.",
  "atk-s0301a6:54_6": "Kammasajjā āgacchantā corā disvā,",
  "atk-s0301a6:54_7": "“rājā maññe āgato”ti vilopaṁ chaḍḍetvā pakkamiṁsu.",
  "atk-s0301a6:54_8": "Tāpaso “yaṁ yassa santakaṁ,",
  "atk-s0301a6:54_9": "taṁ tasseva hotū”ti adhiṭṭhāsi,",
  "atk-s0301a6:54_10": "taṁ tatheva ahosi.",
  "atk-s0301a6:54_11": "Mahājano sotthibhāvaṁ pāpuṇi.",
  "atk-s0301a6:54_12": "Satthā idampi tassa pubbakammaṁ dassento dutiyaṁ gāthamāha.",
  "atk-s0301a6:54_13": "Tattha eṇikūlasminti gaṅgātīre.",
  "atk-s0301a6:54_14": "Gayhakaṁ nīyamānanti gahetvā nīyamānaṁ,",
  "atk-s0301a6:54_15": "karamaraṁ nīyamānantipi attho.",
  "atk-s0301a6:55_0": "Puna ekasmiṁ samaye uparigaṅgāvāsikaṁ ekaṁ kulaṁ heṭṭhāgaṅgāvāsikena kulena saddhiṁ mittasanthavaṁ katvā,",
  "atk-s0301a6:55_1": "nāvāsaṅghāṭaṁ bandhitvā,",
  "atk-s0301a6:55_2": "bahuṁ khādanīyañceva bhojanīyañca gandhamālādīni ca āropetvā gaṅgāsotena āgacchati.",
  "atk-s0301a6:55_3": "Manussā khādamānā bhuñjamānā naccantā gāyantā devavimānena gacchantā viya balavasomanassā ahesuṁ.",
  "atk-s0301a6:55_4": "Gaṅgeyyako nāgo disvā kupito “ime mayi saññampi na karonti.",
  "atk-s0301a6:55_5": "Idāni ne samuddameva pāpessāmī”ti mahantaṁ attabhāvaṁ māpetvā udakaṁ dvidhā bhinditvā uṭṭhāya phaṇaṁ katvā,",
  "atk-s0301a6:55_6": "susukāraṁ karonto aṭṭhāsi.",
  "atk-s0301a6:55_7": "Mahājano disvā bhīto vissaramakāsi.",
  "atk-s0301a6:55_8": "Tāpaso paṇṇasālāyaṁ nisinno sutvā,",
  "atk-s0301a6:55_9": "“ime gāyantā naccantā somanassajātā āgacchanti.",
  "atk-s0301a6:55_10": "Idāni pana bhayaravaṁ raviṁsu,",
  "atk-s0301a6:55_11": "kinnu kho”ti?",
  "atk-s0301a6:55_12": "Āvajjento nāgarājaṁ disvā,",
  "atk-s0301a6:55_13": "“mayi passante sattā mā nassantū”ti abhiññāpādakajjhānaṁ samāpajjitvā attabhāvaṁ pajahitvā supaṇṇavaṇṇaṁ māpetvā nāgarājassa dassesi.",
  "atk-s0301a6:55_14": "Nāgarājā bhīto phaṇaṁ saṁharitvā udakaṁ paviṭṭho,",
  "atk-s0301a6:55_15": "mahājano sotthibhāvaṁ pāpuṇi.",
  "atk-s0301a6:55_16": "Satthā idampi tassa pubbakammaṁ dassento tatiyaṁ gāthamāha.",
  "atk-s0301a6:55_17": "Tattha luddenāti dāruṇena.",
  "atk-s0301a6:55_18": "Manussakamyāti manussakāmatāya,",
  "atk-s0301a6:55_19": "manusse viheṭhetukāmatāyāti attho.",
  "atk-s0301a6:56_0": "Aparasmimpi samaye esa isipabbajjaṁ pabbajitvā kesavo nāma tāpaso ahosi.",
  "atk-s0301a6:56_1": "Tena samayena amhākaṁ bodhisatto kappo nāma māṇavo kesavassa baddhacaro antevāsiko hutvā ācariyassa kiṁkārapaṭissāvī",
  "atk-s0301a6:56_2": "manāpacārī buddhisampanno atthacaro ahosi.",
  "atk-s0301a6:56_3": "Kesavo tena vinā vasituṁ na sakkoti,",
  "atk-s0301a6:56_4": "taṁ nissāyeva jīvikaṁ kappesi.",
  "atk-s0301a6:56_5": "Satthā idampi tassa pubbakammaṁ dassento catutthaṁ gāthamāha.",
  "atk-s0301a6:57_0": "Tattha baddhacaroti antevāsiko,",
  "atk-s0301a6:57_1": "so pana jeṭṭhantevāsiko ahosi.",
  "atk-s0301a6:57_2": "Sambuddhimantaṁ vatinaṁ amaññīti,",
  "atk-s0301a6:57_3": "“sammā buddhimā vatasampanno aya”nti evaṁ maññamāno kappo tava antevāsiko ahosiṁ ahaṁ so tena samayenāti dasseti.",
  "atk-s0301a6:57_4": "Aññepi jānāsīti na kevalaṁ mayhaṁ āyumeva,",
  "atk-s0301a6:57_5": "aññepi tvaṁ jānāsiyeva.",
  "atk-s0301a6:57_6": "Tathā hi buddhoti tathā hi tvaṁ buddho,",
  "atk-s0301a6:57_7": "yasmā buddho,",
  "atk-s0301a6:57_8": "tasmā jānāsīti attho.",
  "atk-s0301a6:57_9": "Tathā hi tyāyaṁ jalitānubhāvoti yasmā ca tvaṁ buddho,",
  "atk-s0301a6:57_10": "tasmā te ayaṁ jalito ānubhāvo.",
  "atk-s0301a6:57_11": "Obhāsayaṁ tiṭṭhatīti sabbaṁ brahmalokaṁ obhāsayanto tiṭṭhati.",
  "atk-s0301a6:57_12": "Catutthaṁ.",
  "atk-s0301a6:58_0": "5. Aññatarabrahmasuttavaṇṇanā",
  "atk-s0301a6:59_0": "176.",
  "atk-s0301a6:59_1": "Pañcame tejodhātuṁ samāpajjitvāti tejokasiṇaparikammaṁ katvā pādakajjhānato vuṭṭhāya,",
  "atk-s0301a6:59_2": "“sarīrato jālā nikkhamantū”ti adhiṭṭhahanto adhiṭṭhānacittānubhāvena sakalasarīrato jālā nikkhamanti,",
  "atk-s0301a6:59_3": "evaṁ tejodhātuṁ samāpanno nāma hoti,",
  "atk-s0301a6:59_4": "tathā samāpajjitvā.",
  "atk-s0301a6:59_5": "Tasmiṁ brahmaloketi kasmā thero tattha agamāsi?",
  "atk-s0301a6:59_6": "Therassa kira tejodhātuṁ samāpajjitvā tassa brahmuno upari nisinnaṁ tathāgataṁ disvā “aṭṭhivedhī ayaṁ puggalo,",
  "atk-s0301a6:59_7": "mayāpettha gantabba”nti ahosi,",
  "atk-s0301a6:59_8": "tasmā agamāsi.",
  "atk-s0301a6:59_9": "Sesānaṁ gamanepi eseva nayo.",
  "atk-s0301a6:59_10": "So hi brahmā tathāgatassa ceva tathāgatasāvakānañca ānubhāvaṁ adisvā abhabbo vinayaṁ upagantuṁ,",
  "atk-s0301a6:59_11": "tena so sannipāto ahosi.",
  "atk-s0301a6:59_12": "Tattha tathāgatassa sarīrato uggatajālā sakalabrahmalokaṁ atikkamitvā ajaṭākāse pakkhandā,",
  "atk-s0301a6:59_13": "tā ca pana chabbaṇṇā ahesuṁ,",
  "atk-s0301a6:59_14": "tathāgatassa sāvakānaṁ ābhā pakativaṇṇāva.",
  "atk-s0301a6:60_0": "Passasi vītivattantanti imasmiṁ brahmaloke aññabrahmasarīravimānālaṅkārādīnaṁ pabhā atikkamamānaṁ buddhassa",
  "atk-s0301a6:60_1": "bhagavato pabhassaraṁ pabhaṁ passasīti pucchati. Na me, mārisa,",
  "atk-s0301a6:60_2": "sā diṭṭhīti yā mesā,",
  "atk-s0301a6:60_3": "“idhāgantuṁ samattho añño samaṇo vā brāhmaṇo vā natthī”ti pure diṭṭhi,",
  "atk-s0301a6:60_4": "natthi me sā.",
  "atk-s0301a6:60_5": "Kathaṁ vajjanti kena kāraṇena vadeyyaṁ.",
  "atk-s0301a6:60_6": "Niccomhi sassatoti imassa kira brahmuno laddhidiṭṭhi sassatadiṭṭhi cāti dve diṭṭhiyo.",
  "atk-s0301a6:60_7": "Tatrāssa tathāgatañceva tathāgatasāvake ca passato laddhidiṭṭhi pahīnā.",
  "atk-s0301a6:60_8": "Bhagavā panettha mahantaṁ dhammadesanaṁ desesi.",
  "atk-s0301a6:60_9": "Brahmā desanāpariyosāne sotāpattiphale patiṭṭhahi.",
  "atk-s0301a6:60_10": "Itissa maggena sassatadiṭṭhi pahīnā,",
  "atk-s0301a6:60_11": "tasmā evamāha.",
  "atk-s0301a6:61_0": "Brahmapārisajjanti brahmapāricārikaṁ.",
  "atk-s0301a6:61_1": "Therānañhi bhaṇḍagāhakadaharā viya brahmānampi pārisajjā brahmāno nāma honti.",
  "atk-s0301a6:61_2": "Tenupasaṅkamāti kasmā therasseva santikaṁ pesesi?",
  "atk-s0301a6:61_3": "There kirassa tattakeneva kathāsallāpena vissāso udapādi,",
  "atk-s0301a6:61_4": "tasmā tasseva santikaṁ pesesi aññepīti yathā tumhe cattāro janā,",
  "atk-s0301a6:61_5": "kinnu kho evarūpā aññepi atthi,",
  "atk-s0301a6:61_6": "udāhu tumhe cattāro eva mahiddhikāti?",
  "atk-s0301a6:61_7": "Tevijjāti pubbenivāsadibbacakkhuāsavakkhayasaṅkhātāhi tīhi vijjāhi samannāgatā.",
  "atk-s0301a6:61_8": "Iddhipattāti iddhividhañāṇaṁ pattā.",
  "atk-s0301a6:61_9": "Cetopariyāyakovidāti paresaṁ cittācāre kusalā.",
  "atk-s0301a6:61_10": "Evamettha pañca abhiññāpi sarūpena vuttā.",
  "atk-s0301a6:61_11": "Dibbasotaṁ pana tāsaṁ vasena āgatameva hoti.",
  "atk-s0301a6:61_12": "Bahūti evarūpā chaḷabhiññā buddhasāvakā bahū gaṇanapathaṁ atikkantā,",
  "atk-s0301a6:61_13": "sakalaṁ jambudīpaṁ kāsāvapajjotaṁ katvā vicarantīti. Pañcamaṁ.",
  "atk-s0301a6:62_0": "6. Brahmalokasuttavaṇṇanā",
  "atk-s0301a6:63_0": "177.",
  "atk-s0301a6:63_1": "Chaṭṭhe paccekaṁ dvārabāhanti ekeko ekekaṁ dvārabāhaṁ nissāya dvārapālā viya aṭṭhaṁsu.",
  "atk-s0301a6:63_2": "Iddhoti jhānasukhena samiddho.",
  "atk-s0301a6:63_3": "Phītoti abhiññāpupphehi supupphito.",
  "atk-s0301a6:63_4": "Anadhivāsentoti asahanto.",
  "atk-s0301a6:63_5": "Etadavocāti etesaṁ nimmitabrahmānaṁ majjhe nisinno etaṁ “passasi me”tiādivacanaṁ avoca.",
  "atk-s0301a6:64_0": "Tayo supaṇṇāti gāthāya pañcasatāti satapadaṁ rūpavasena vā pantivasena vā yojetabbaṁ.",
  "atk-s0301a6:64_1": "Rūpavasena tāva tayo supaṇṇāti tīṇi supaṇṇarūpasatāni.",
  "atk-s0301a6:64_2": "Caturo ca haṁsāti cattārihaṁsarūpasatāni.",
  "atk-s0301a6:64_3": "Bugghīnisā pañcasatāti byagghasadisā ekacce migā byagghīnisā nāma,",
  "atk-s0301a6:64_4": "tesaṁ byagghīnisārūpakānaṁ pañcasatāni,",
  "atk-s0301a6:64_5": "pantivasena tayo supaṇṇāti tīṇi supaṇṇapantisatāni,",
  "atk-s0301a6:64_6": "caturo haṁsāti cattāri haṁsapantisatāni.",
  "atk-s0301a6:64_7": "Byagghīnisā pañcasatāti pañca byagghīnisā pantisatāni.",
  "atk-s0301a6:64_8": "Jhāyinoti jhāyissa mayhaṁ vimāne ayaṁ vibhūtīti dasseti.",
  "atk-s0301a6:64_9": "Obhāsayanti obhāsayamānaṁ.",
  "atk-s0301a6:64_10": "Uttarassaṁ disāyanti taṁ kira kanakavimānaṁ tesaṁ mahābrahmānaṁ ṭhitaṭṭhānato uttaradisāyaṁ hoti.",
  "atk-s0301a6:64_11": "Tasmā evamāha.",
  "atk-s0301a6:64_12": "Ayaṁ panassa adhippāyo –",
  "atk-s0301a6:64_13": "evarūpe kanakavimāne vasanto ahaṁ kassa aññassa upaṭṭhānaṁ gamissāmīti.",
  "atk-s0301a6:64_14": "Rūpe raṇaṁ disvāti rūpamhi jātijarābhaṅgasaṅkhātaṁ dosaṁ disvā.",
  "atk-s0301a6:64_15": "Sadā pavedhitanti sītādīhi ca niccaṁ pavedhitaṁ calitaṁ ghaṭṭitaṁ rūpaṁ disvā.",
  "atk-s0301a6:64_16": "Tasmā na rūpe ramati sumedhoti yasmā rūpe raṇaṁ passati,",
  "atk-s0301a6:64_17": "sadā pavedhitañca rūpaṁ passati,",
  "atk-s0301a6:64_18": "tasmā sumedho sundarapañño so satthā rūpe na ramatīti. Chaṭṭhaṁ.",
  "atk-s0301a6:65_0": "7. Kokālikasuttavaṇṇanā",
  "atk-s0301a6:66_0": "178.",
  "atk-s0301a6:66_1": "Sattame appameyyaṁ paminantoti appameyyaṁ khīṇāsavapuggalaṁ “ettakaṁ sīlaṁ,",
  "atk-s0301a6:66_2": "ettako samādhi,",
  "atk-s0301a6:66_3": "ettakā paññā”ti evaṁ minanto.",
  "atk-s0301a6:66_4": "Kodhavidvā vikappayeti ko idha vidvā medhāvī vikappeyya,",
  "atk-s0301a6:66_5": "khīṇāsavova khīṇāsavaṁ minanto kappeyyāti dīpeti.",
  "atk-s0301a6:66_6": "Nivutaṁ taṁ maññeti yo pana puthujjano taṁ pametuṁ ārabhati,",
  "atk-s0301a6:66_7": "taṁ nivutaṁ avakujjapaññaṁ maññāmīti. Sattamaṁ.",
  "atk-s0301a6:67_0": "8. Katamodakatissasuttavaṇṇanā",
  "atk-s0301a6:68_0": "179. Aṭṭhame akissavanti kissavā vuccati paññā, nippaññoti attho. Aṭṭhamaṁ.",
  "atk-s0301a6:69_0": "9. Turūbrahmasuttavaṇṇanā",
  "atk-s0301a6:70_0": "180.",
  "atk-s0301a6:70_1": "Navame ābādhikoti “sāsapamattīhi pīḷakāhī”tiādinā nayena anantarasutte āgatena ābādhena ābādhiko.",
  "atk-s0301a6:70_2": "Bāḷhagilānoti adhimattagilāno.",
  "atk-s0301a6:70_3": "Turūti kokālikassa upajjhāyo turutthero nāma anāgāmiphalaṁ patvā brahmaloke nibbatto.",
  "atk-s0301a6:70_4": "So bhūmaṭṭhakadevatā ādiṁ katvā,",
  "atk-s0301a6:70_5": "“ayuttaṁ kokālikena kataṁ aggasāvake antimavatthunā abbhācikkhantenā”ti paramparāya brahmalokasampattaṁ kokālikassa pāpakammaṁ sutvā –",
  "atk-s0301a6:70_6": "“mā mayhaṁ passantasseva varāko nassi,",
  "atk-s0301a6:70_7": "ovadissāmi naṁ theresu cittapasādatthāyā”ti āgantvā tassa purato aṭṭhāsi.",
  "atk-s0301a6:70_8": "Taṁ sandhāya vuttaṁ “turū paccekabrahmā”ti.",
  "atk-s0301a6:70_9": "Pesalāti piyasīlā.",
  "atk-s0301a6:70_10": "Kosi tvaṁ,",
  "atk-s0301a6:70_11": "āvusoti nipannakova kabarakkhīni ummīletvā evamāha.",
  "atk-s0301a6:70_12": "Passa yāvañca teti passa yattakaṁ tayā aparaddhaṁ,",
  "atk-s0301a6:70_13": "attano nalāṭe mahāgaṇḍaṁ apassanto sāsapamattāya pīḷakāya maṁ codetabbaṁ maññasīti āha.",
  "atk-s0301a6:71_0": "Atha naṁ “adiṭṭhippatto ayaṁ varāko,",
  "atk-s0301a6:71_1": "gilaviso viya kassaci vacanaṁ na karissatī”ti ñatvā purisassa hītiādimāha.",
  "atk-s0301a6:71_2": "Tattha kuṭhārīti kuṭhārisadisā pharusā vācā.",
  "atk-s0301a6:71_3": "Chindatīti kusalamūlasaṅkhāte mūleyeva nikantati.",
  "atk-s0301a6:71_4": "Nindiyanti ninditabbaṁ dussīlapuggalaṁ.",
  "atk-s0301a6:71_5": "Pasaṁsatīti uttamatthe sambhāvetvā khīṇāsavoti vadati.",
  "atk-s0301a6:71_6": "Taṁ vā nindati yo pasaṁsiyoti,",
  "atk-s0301a6:71_7": "yo vā pasaṁsitabbo khīṇāsavo,",
  "atk-s0301a6:71_8": "taṁ antimavatthunā codento “dussīlo aya”nti vadati.",
  "atk-s0301a6:71_9": "Vacināti mukhena so kalinti,",
  "atk-s0301a6:71_10": "so taṁ aparādhaṁ mukhena vicināti nāma.",
  "atk-s0301a6:71_11": "Kalinā tenāti tena aparādhena sukhaṁ na vindati.",
  "atk-s0301a6:71_12": "Nindiyapasaṁsāya hi pasaṁsiyanindāya ca samakova vipāko.",
  "atk-s0301a6:72_0": "Sabbassāpisahāpi attanāti sabbena sakenapi attanāpi saddhiṁ yo akkhesu dhanaparājayo nāma,",
  "atk-s0301a6:72_1": "ayaṁ appamattako aparādho.",
  "atk-s0301a6:72_2": "Yosugatesūti yo pana sammaggatesu puggalesu cittaṁ padusseyya,",
  "atk-s0301a6:72_3": "ayaṁ cittapadosova tato kalito mahantataro kali.",
  "atk-s0301a6:73_0": "Idāni tassa mahantatarabhāvaṁ dassento sataṁ sahassānantiādimāha.",
  "atk-s0301a6:73_1": "Tattha sataṁ sahassānanti nirabbudagaṇanāya satasahassaṁ.",
  "atk-s0301a6:73_2": "Chattiṁsatīti aparāni chattiṁsati nirabbudāni.",
  "atk-s0301a6:73_3": "Pañca cāti abbudagaṇanāya pañca abbudāni.",
  "atk-s0301a6:73_4": "Yamariyagarahīti yaṁ ariye garahanto nirayaṁ upapajjati,",
  "atk-s0301a6:73_5": "tattha ettakaṁ āyuppamāṇanti. Navamaṁ.",
  "atk-s0301a6:74_0": "10. Kokālikasuttavaṇṇanā",
  "atk-s0301a6:75_0": "181.",
  "atk-s0301a6:75_1": "Dasame kokāliko bhikkhu yena bhagavā tenupasaṅkamīti,",
  "atk-s0301a6:75_2": "ko ayaṁ kokāliko,",
  "atk-s0301a6:75_3": "kasmā ca upasaṅkami?",
  "atk-s0301a6:75_4": "Ayaṁ kira kokālikaraṭṭhe kokālikanagare kokālikaseṭṭhissa putto pabbajitvā pitarā kārāpite vihāre paṭivasati cūḷakokālikoti nāmena,",
  "atk-s0301a6:75_5": "na devadattassa sisso.",
  "atk-s0301a6:75_6": "So hi brāhmaṇaputto mahākokāliko nāma.",
  "atk-s0301a6:75_7": "Bhagavati pana sāvatthiyaṁ viharante dve aggasāvakā pañcamattehi bhikkhusatehi saddhiṁ janapadacārikaṁ",
  "atk-s0301a6:75_8": "caramānā upakaṭṭhāya vassūpanāyikāya vivekāvāsaṁ vasitukāmā te bhikkhū uyyojetvā attano pattacīvaramādāya",
  "atk-s0301a6:75_9": "tasmiṁ janapade taṁ nagaraṁ patvā taṁ vihāraṁ agamaṁsu.",
  "atk-s0301a6:75_10": "Tattha nesaṁ kokāliko vattaṁ dassesi.",
  "atk-s0301a6:75_11": "Te tena saddhiṁ sammoditvā, “āvuso,",
  "atk-s0301a6:75_12": "mayaṁ idha temāsaṁ vasissāma,",
  "atk-s0301a6:75_13": "mā kassaci ārocehī”ti paṭiññaṁ gahetvā vasiṁsu.",
  "atk-s0301a6:75_14": "Vasitvā pavāraṇādivase pavāretvā,",
  "atk-s0301a6:75_15": "“gacchāma mayaṁ,",
  "atk-s0301a6:75_16": "āvuso”ti kokālikaṁ āpucchiṁsu.",
  "atk-s0301a6:75_17": "Kokāliko “ajjekadivasaṁ, āvuso,",
  "atk-s0301a6:75_18": "vasitvā sve gamissathā”ti vatvā dutiyadivase nagaraṁ pavisitvā manusse āmantesi – “āvuso,",
  "atk-s0301a6:75_19": "tumhe aggasāvake idhāgantvā vasamānepi na jānātha,",
  "atk-s0301a6:75_20": "na ne koci paccayenāpi nimantetī”ti.",
  "atk-s0301a6:75_21": "Nagaravāsino, “kahaṁ, bhante, therā,",
  "atk-s0301a6:75_22": "kasmā no na ārocayitthā”ti?",
  "atk-s0301a6:75_23": "Kiṁ āvuso ārocitena,",
  "atk-s0301a6:75_24": "kiṁ na passatha dve bhikkhū therāsane nisīdante,",
  "atk-s0301a6:75_25": "ete aggasāvakāti.",
  "atk-s0301a6:75_26": "Te khippaṁ sannipatitvā sappiphāṇitādīni ceva cīvaradussāni ca saṁhariṁsu.",
  "atk-s0301a6:76_0": "Kokāliko cintesi –",
  "atk-s0301a6:76_1": "“paramappicchā aggasāvakā payuttavācāya uppannaṁ lābhaṁ na sādiyissanti,",
  "atk-s0301a6:76_2": "asādiyantā ‘āvāsikassa dethā’ti vakkhantī”ti.",
  "atk-s0301a6:76_3": "Taṁ taṁ lābhaṁ gāhāpetvā therānaṁ santikaṁ agamāsi.",
  "atk-s0301a6:76_4": "Therā disvāva “ime paccayā neva amhākaṁ,",
  "atk-s0301a6:76_5": "na kokālikassa kappantī”ti paṭikkhipitvā pakkamiṁsu.",
  "atk-s0301a6:76_6": "Kokāliko “kathaṁ hi nāma attanā agaṇhantā mayhampi adāpetvā pakkamissantī”ti?",
  "atk-s0301a6:76_7": "Āghātaṁ uppādesi.",
  "atk-s0301a6:76_8": "Tepi bhagavato santikaṁ gantvā bhagavantaṁ vanditvā puna attano parisaṁ ādāya janapadacārikaṁ carantā",
  "atk-s0301a6:76_9": "anupubbena tasmiṁ raṭṭhe tameva nagaraṁ paccāgamiṁsu.",
  "atk-s0301a6:76_10": "Nāgarā there sañjānitvā saha parikkhārehi dānaṁ sajjitvā nagaramajjhe maṇḍapaṁ katvā dānaṁ adaṁsu,",
  "atk-s0301a6:76_11": "therānañca parikkhāre upanāmesuṁ.",
  "atk-s0301a6:76_12": "Therā bhikkhusaṅghassa niyyādayiṁsu.",
  "atk-s0301a6:76_13": "Taṁ disvā kokāliko cintesi –",
  "atk-s0301a6:76_14": "“ime pubbe appicchā ahesuṁ,",
  "atk-s0301a6:76_15": "idāni pāpicchā jātā,",
  "atk-s0301a6:76_16": "pubbepi appicchasantuṭṭhapavivittasadisā maññe”ti there upasaṅkamitvā, “āvuso,",
  "atk-s0301a6:76_17": "tumhe pubbe appicchā viya,",
  "atk-s0301a6:76_18": "idāni pana pāpabhikkhū jātā”ti vatvā “mūlaṭṭhāneyeva nesaṁ patiṭṭhaṁ bhindissāmī”ti taramānarūpo nikkhamitvā",
  "atk-s0301a6:76_19": "sāvatthiṁ gantvā yena bhagavā tenupasaṅkami.",
  "atk-s0301a6:76_20": "Ayameva kokāliko iminā ca kāraṇena upasaṅkamīti veditabbo.",
  "atk-s0301a6:77_0": "Bhagavā taṁ turitaturitaṁ āgacchantaṁ disvāva āvajjento aññāsi –",
  "atk-s0301a6:77_1": "“ayaṁ aggasāvake akkositukāmo āgato”ti.",
  "atk-s0301a6:77_2": "“Sakkā nu kho paṭisedhetu”nti ca āvajjento,",
  "atk-s0301a6:77_3": "“na sakkā paṭisedhetuṁ,",
  "atk-s0301a6:77_4": "theresu aparajjhitvā kālaṅkato ekaṁsena padumaniraye nibbattissatī”ti disvā,",
  "atk-s0301a6:77_5": "“sāriputtamoggallānepi nāma garahantaṁ sutvā na nisedhetī”ti vādamocanatthaṁ ariyūpavādassa ca mahāsāvajjabhāvadassanatthaṁ",
  "atk-s0301a6:77_6": "mā hevanti tikkhattuṁ paṭisedhesi.",
  "atk-s0301a6:77_7": "Tattha mā hevanti mā evaṁ abhaṇi.",
  "atk-s0301a6:77_8": "Saddhāyikoti saddhāya ākaro pasādāvaho saddhātabbavacano vā.",
  "atk-s0301a6:77_9": "Paccayikoti pattiyāyitabbavacano.",
  "atk-s0301a6:78_0": "Pakkāmīti kammānubhāvena codiyamāno pakkāmi.",
  "atk-s0301a6:78_1": "Okāsakataṁ hi kammaṁ na sakkā paṭibāhituṁ,",
  "atk-s0301a6:78_2": "taṁ tassa tattha ṭhātuṁ na adāsi.",
  "atk-s0301a6:78_3": "Acirapakkantassāti pakkantassa sato na cireneva.",
  "atk-s0301a6:78_4": "Sabbo kāyo phuṭoahosīti kesaggamattampi okāsaṁ āvajjetvā sakalasarīraṁ aṭṭhīni bhinditvā uggatāhi pīḷakāhi ajjhotthaṭaṁ ahosi.",
  "atk-s0301a6:78_5": "Yasmā pana buddhānubhāvena tathārūpaṁ kammaṁ buddhānaṁ sammukhībhāve vipākaṁ na deti,",
  "atk-s0301a6:78_6": "dassanūpacāre vijahitamatte deti,",
  "atk-s0301a6:78_7": "tasmā tassa acirapakkantassa pīḷakā uṭṭhahiṁsu.",
  "atk-s0301a6:78_8": "Kalāyamattiyoti caṇakamattiyo.",
  "atk-s0301a6:78_9": "Beluvasalāṭukamattiyoti taruṇabeluvamattiyo.",
  "atk-s0301a6:78_10": "(Billamattiyoti mahābeluvamattiyo.) Pabhijjiṁsūti bhijjiṁsu.",
  "atk-s0301a6:78_11": "Tāsu bhinnāsu sakalasarīraṁ panasapakkaṁ viya ahosi.",
  "atk-s0301a6:78_12": "So pakkena gattena jetavanadvārakoṭṭhake visagilito maccho viya kadalipattesu sayi.",
  "atk-s0301a6:78_13": "Atha dhammasavanatthaṁ āgatāgatā manussā –",
  "atk-s0301a6:78_14": "“dhi kokālika,",
  "atk-s0301a6:78_15": "dhi kokālika,",
  "atk-s0301a6:78_16": "ayuttamakāsi,",
  "atk-s0301a6:78_17": "attanoyeva mukhaṁ nissāya anayabyasanaṁ patto”ti āhaṁsu.",
  "atk-s0301a6:78_18": "Tesaṁ sutvā ārakkhadevatā dhi-",
  "atk-s0301a6:78_19": "kāraṁ akaṁsu.",
  "atk-s0301a6:78_20": "Ārakkhakadevatānaṁ ākāsadevatāti iminā upāyena yāva akaniṭṭhabhavanā ekadhikāro udapādi.",
  "atk-s0301a6:78_21": "Athassa upajjhāyo āgantvā ovādaṁ agaṇhantaṁ ñatvā garahitvā pakkāmi.",
  "atk-s0301a6:79_0": "Kālamakāsīti upajjhāye pakkante kālamakāsi.",
  "atk-s0301a6:79_1": "Padumaṁ nirayanti pāṭiyekko padumanirayo nāma natthi,",
  "atk-s0301a6:79_2": "avīcimahānirayamhiyeva pana padumagaṇanāya paccitabbe ekasmiṁ ṭhāne nibbatti.",
  "atk-s0301a6:80_0": "Vīsatikhārikoti māgadhakena patthena cattāro patthā kosalaraṭṭhe ekapattho hoti,",
  "atk-s0301a6:80_1": "tena patthena cattāro patthā āḷhakaṁ,",
  "atk-s0301a6:80_2": "cattāri āḷhakāni doṇaṁ,",
  "atk-s0301a6:80_3": "catudoṇā mānikā,",
  "atk-s0301a6:80_4": "catumānikā khārī,",
  "atk-s0301a6:80_5": "tāya khāriyā vīsatikhāriko.",
  "atk-s0301a6:80_6": "Tilavāhoti māgadhakānaṁ sukhumatilānaṁ tilasakaṭaṁ.",
  "atk-s0301a6:80_7": "Abbudo nirayoti abbudo nāma pāṭiyekko nirayo natthi.",
  "atk-s0301a6:80_8": "Avīcimhiyeva pana abbudagaṇanāya paccitabbaṭṭhānassetaṁ nāmaṁ.",
  "atk-s0301a6:80_9": "Nirabbudādīsupi eseva nayo.",
  "atk-s0301a6:81_0": "Vassagaṇanāpi panettha evaṁ veditabbā –",
  "atk-s0301a6:81_1": "yatheva hi sataṁ satasahassāni koṭi hoti,",
  "atk-s0301a6:81_2": "evaṁ sataṁ satasahassakoṭiyo pakoṭi nāma hoti,",
  "atk-s0301a6:81_3": "sataṁ satasahassapakoṭiyo koṭipakoṭi nāma,",
  "atk-s0301a6:81_4": "sataṁ satasahassakoṭipakoṭiyo nahutaṁ,",
  "atk-s0301a6:81_5": "sataṁ satasahassanahutāni ninnahutaṁ,",
  "atk-s0301a6:81_6": "sataṁ satasahassaninnahutāni ekaṁ abbudaṁ,",
  "atk-s0301a6:81_7": "tato vīsatiguṇaṁ nirabbudaṁ.",
  "atk-s0301a6:81_8": "Eseva nayo sabbatthāti. Dasamaṁ.",
  "atk-s0301a6:82_0": "Paṭhamo vaggo.",
  "atk-s0301a6:83_0": "2. Dutiyavaggo",
  "atk-s0301a6:84_0": "1. Sanaṅkumārasuttavaṇṇanā",
  "atk-s0301a6:85_0": "182.",
  "atk-s0301a6:85_1": "Dutiyavaggassa paṭhame sappinītīreti sappinīnāmikāya nadiyā tīre.",
  "atk-s0301a6:85_2": "Sanaṅkumāroti so kira pañcasikhakumārakakāle jhānaṁ bhāvetvā brahmaloke nibbatto kumārakavaṇṇeneva vicarati.",
  "atk-s0301a6:85_3": "Tena naṁ “kumāro”ti sañjānanti,",
  "atk-s0301a6:85_4": "porāṇakattā pana “sanaṅkumāro”ti vuccati.",
  "atk-s0301a6:85_5": "Janetasminti janitasmiṁ,",
  "atk-s0301a6:85_6": "pajāyāti attho.",
  "atk-s0301a6:85_7": "Ye gottapaṭisārinoti ye janetasmiṁ gottaṁ paṭisaranti tesu loke gottapaṭisārīsu khattiyo seṭṭho.",
  "atk-s0301a6:85_8": "Vijjācaraṇasampannoti bhayabheravasuttapariyāyena pubbenivāsādīhi vā tīhi,",
  "atk-s0301a6:85_9": "ambaṭṭhasuttapariyāyena vipassanāñāṇaṁ manomayiddhi cha abhiññāyoti imāhi vā aṭṭhahi vijjāhi,",
  "atk-s0301a6:85_10": "sīlesu paripūrakāritā indriyesu guttadvāratā bhojane mattaññutā jāgariyānuyogo satta saddhammā cattāri",
  "atk-s0301a6:85_11": "rūpāvacarajjhānānīti evaṁ pannarasadhammabhedena caraṇena ca samannāgato.",
  "atk-s0301a6:85_12": "So seṭṭho devamānuseti so khīṇāsavabrāhmaṇo devesu ca manussesu ca seṭṭho uttamoti. Paṭhamaṁ.",
  "atk-s0301a6:86_0": "2. Devadattasuttavaṇṇanā",
  "atk-s0301a6:87_0": "183.",
  "atk-s0301a6:87_1": "Dutiye acirapakkanteti saṅghaṁ bhinditvā nacirasseva veḷuvanato gayāsīsaṁ gate.",
  "atk-s0301a6:87_2": "Assatarinti gadrabhassa vaḷavāya jātaṁ. Dutiyaṁ.",
  "atk-s0301a6:88_0": "3. Andhakavindasuttavaṇṇanā",
  "atk-s0301a6:89_0": "184.",
  "atk-s0301a6:89_1": "Tatiye andhakavindanti evaṁnāmakaṁ gāmaṁ.",
  "atk-s0301a6:89_2": "Upasaṅkamīti “satthā idānipi vīriyaṁ karoti padhānamanuyuñjati,",
  "atk-s0301a6:89_3": "gacchāmissa santike ṭhatvā sāsanānucchavikaṁ vīriyapaṭisaṁyuttaṁ gāthaṁ vakkhāmī”ti upasaṅkami.",
  "atk-s0301a6:90_0": "Pantānīti janataṁ atikkamitvā manussānaṁ anupacāre ṭhitāni.",
  "atk-s0301a6:90_1": "Saṁyojanavippamokkhāti tāni ca senāsanāni sevamāno na cīvarādīnaṁ atthāya seveyya,",
  "atk-s0301a6:90_2": "atha kho dasasaṁyojanavippamokkhatthāya careyya.",
  "atk-s0301a6:90_3": "Saṅghe vaseti tesu senāsanesu ratiṁ alabhanto upaṭṭhākādīnaṁ cittānurakkhaṇatthaṁ gadrabhapiṭṭhe rajaṁ",
  "atk-s0301a6:90_4": "viya uppatanto araññe acaritvā saṅghamajjhe vaseyya.",
  "atk-s0301a6:90_5": "Rakkhitatto satīmāti tattha ca vasanto sagavacaṇḍo goṇo viya sabrahmacārino avijjhanto aghaṭṭento rakkhitatto satipaṭṭhānaparāyaṇo hutvā vaseyya.",
  "atk-s0301a6:91_0": "Idāni saṅghe vasamānassa bhikkhuno bhikkhācāravattaṁ ācikkhanto kulākulantiādimāha.",
  "atk-s0301a6:91_1": "Tattha piṇḍikāya carantoti piṇḍatthāya caramāno.",
  "atk-s0301a6:91_2": "Sevetha pantāni senāsanānīti saṅghamajjhaṁ otaritvā vasamānopi dhurapariveṇe tālanāḷikeraādīni ropetvā upaṭṭhākādisaṁsaṭṭho na vaseyya,",
  "atk-s0301a6:91_3": "cittakallataṁ pana janetvā cittaṁ hāsetvā tosetvā puna pantasenāsane vaseyyāti araññasseva vaṇṇaṁ katheti.",
  "atk-s0301a6:91_4": "Bhayāti vaṭṭabhayato.",
  "atk-s0301a6:91_5": "Abhayeti nibbāne.",
  "atk-s0301a6:91_6": "Vimuttoti adhimutto hutvā vaseyya.",
  "atk-s0301a6:92_0": "Yattha bheravāti yasmiṁ ṭhāne bhayajanakā saviññāṇakā sīhabyagghādayo,",
  "atk-s0301a6:92_1": "aviññāṇakā rattibhāge khāṇuvalliādayo bahū atthi.",
  "atk-s0301a6:92_2": "Sarīsapāti dīghajātikādisarīsapā.",
  "atk-s0301a6:92_3": "Nisīdi tattha bhikkhūti tādise ṭhāne bhikkhu nisinno.",
  "atk-s0301a6:92_4": "Iminā idaṁ dīpeti –",
  "atk-s0301a6:92_5": "bhagavā yathā tumhe etarahi tatraṭṭhakabheravārammaṇāni ceva sarīsape ca vijjunicchāraṇādīni ca amanasikatvā nisinnā,",
  "atk-s0301a6:92_6": "evamevaṁ padhānamanuyuttā bhikkhū nisīdantīti.",
  "atk-s0301a6:93_0": "Jātu me diṭṭhanti ekaṁsena mayā diṭṭhaṁ.",
  "atk-s0301a6:93_1": "Na yidaṁ itihītihanti idaṁ itiha itihāti na takkahetu vā nayahetu vā piṭakasampadānena vā ahaṁ vadāmi.",
  "atk-s0301a6:93_2": "Ekasmiṁ brahmacariyasminti ekāya dhammadesanāya.",
  "atk-s0301a6:93_3": "Dhammadesanā hi idha brahmacariyanti adhippetā.",
  "atk-s0301a6:93_4": "Maccuhāyinanti maraṇapariccāginaṁ khīṇāsavānaṁ.",
  "atk-s0301a6:94_0": "Dasā ca dasadhā dasāti ettha dasāti daseva,",
  "atk-s0301a6:94_1": "dasadhā dasāti sataṁ,",
  "atk-s0301a6:94_2": "aññe ca dasuttaraṁ sekhasataṁ passāmīti vadati.",
  "atk-s0301a6:94_3": "Sotasamāpannāti maggasotaṁ samāpannā.",
  "atk-s0301a6:94_4": "Atiracchānagāminoti desanāmattametaṁ,",
  "atk-s0301a6:94_5": "avinipātadhammāti attho.",
  "atk-s0301a6:94_6": "Saṅkhātuṁ nopi sakkomīti musāvādabhayena ettakā nāma puññabhāgino sattāti gaṇetuṁ na sakkomīti bahuṁ brahmadhammadesanaṁ sandhāya evamāha. Tatiyaṁ.",
  "atk-s0301a6:95_0": "4. Aruṇavatīsuttavaṇṇanā",
  "atk-s0301a6:96_0": "185.",
  "atk-s0301a6:96_1": "Catutthe abhibhūsambhavanti abhibhū ca sambhavo ca.",
  "atk-s0301a6:96_2": "Tesu abhibhūthero sāriputtatthero viya paññāya aggo,",
  "atk-s0301a6:96_3": "sambhavatthero mahāmoggallāno viya samādhinā aggo.",
  "atk-s0301a6:96_4": "Ujjhāyantīti avajjhāyanti,",
  "atk-s0301a6:96_5": "lāmakato vā cintenti.",
  "atk-s0301a6:96_6": "Khiyyantīti,",
  "atk-s0301a6:96_7": "kinnāmetaṁ kinnāmetanti?",
  "atk-s0301a6:96_8": "Aññamaññaṁ kathenti.",
  "atk-s0301a6:96_9": "Vipācentīti vitthārayantā punappunaṁ kathenti.",
  "atk-s0301a6:96_10": "Heṭṭhimena upaḍḍhakāyenāti nābhito paṭṭhāya heṭṭhimakāyena.",
  "atk-s0301a6:96_11": "Pāḷiyaṁ ettakameva āgataṁ.",
  "atk-s0301a6:96_12": "Thero pana “pakativaṇṇaṁ vijahitvā nāgavaṇṇaṁ gahetvā dasseti,",
  "atk-s0301a6:96_13": "supaṇṇavaṇṇaṁ gahetvā vā dassetī”tiādinā nayena āgataṁ anekappakāraṁ iddhivikubbanaṁ dassesi.",
  "atk-s0301a6:96_14": "Imā gāthāyo abhāsīti thero kira cintesi –",
  "atk-s0301a6:96_15": "“kathaṁ desitā nu kho dhammadesanā sabbesaṁ piyā assa manāpā”ti.",
  "atk-s0301a6:96_16": "Tato āvajjento –",
  "atk-s0301a6:96_17": "“sabbepi pāsaṇḍā sabbe devamanussā attano attano samaye purisakāraṁ vaṇṇayanti,",
  "atk-s0301a6:96_18": "vīriyassa avaṇṇavādī nāma natthi,",
  "atk-s0301a6:96_19": "vīriyapaṭisaṁyuttaṁ katvā desessāmi,",
  "atk-s0301a6:96_20": "evaṁ ayaṁ dhammadesanā sabbesaṁ piyā bhavissati manāpā”ti ñatvā tīsu piṭakesu vicinitvā imā gāthā abhāsi.",
  "atk-s0301a6:97_0": "Tattha ārambhathāti ārambhavīriyaṁ karotha.",
  "atk-s0301a6:97_1": "Nikkamathāti nikkamavīriyaṁ karotha.",
  "atk-s0301a6:97_2": "Yuñjathāti payogaṁ karotha parakkamatha.",
  "atk-s0301a6:97_3": "Maccuno senanti maccuno senā nāma kilesasenā,",
  "atk-s0301a6:97_4": "taṁ dhunātha.",
  "atk-s0301a6:97_5": "Jātisaṁsāranti jātiñca saṁsārañca,",
  "atk-s0301a6:97_6": "jātisaṅkhātaṁ vā saṁsāraṁ.",
  "atk-s0301a6:97_7": "Dukkhassantaṁ karissatīti vaṭṭadukkhassa paricchedaṁ karissati.",
  "atk-s0301a6:97_8": "Kiṁ pana katvā thero sahassilokadhātuṁ viññāpesīti?",
  "atk-s0301a6:97_9": "Nīlakasiṇaṁ tāva samāpajjitvā sabbattha ālokaṭṭhāne andhakāraṁ phari,",
  "atk-s0301a6:97_10": "odātakasiṇaṁ samāpajjitvā andhakāraṭṭhāne obhāsaṁ.",
  "atk-s0301a6:97_11": "Tato “kimidaṁ andhakāra”nti?",
  "atk-s0301a6:97_12": "Sattānaṁ ābhoge uppanne ālokaṁ dassesi.",
  "atk-s0301a6:97_13": "Ālokaṭṭhāne ālokakiccaṁ natthi,",
  "atk-s0301a6:97_14": "“kiṁ āloko aya”nti?",
  "atk-s0301a6:97_15": "Vicinantānaṁ attānaṁ dassesi.",
  "atk-s0301a6:97_16": "Atha tesaṁ theroti vadantānaṁ imā gāthāyo abhāsi,",
  "atk-s0301a6:97_17": "sabbe osaṭāya parisāya majjhe nisīditvā dhammaṁ desentassa viya saddaṁ suṇiṁsu.",
  "atk-s0301a6:97_18": "Atthopi nesaṁ pākaṭo ahosi.",
  "atk-s0301a6:97_19": "Catutthaṁ.",
  "atk-s0301a6:98_0": "5. Parinibbānasuttavaṇṇanā",
  "atk-s0301a6:99_0": "186.",
  "atk-s0301a6:99_1": "Pañcame upavattane mallānaṁ sālavaneti yatheva hi kadambanadītīrato rājamātuvihāradvārena thūpārāmaṁ gantabbaṁ hoti,",
  "atk-s0301a6:99_2": "evaṁ hiraññavatikāya nāma nadiyā pārimatīrato sālavanaṁ uyyānaṁ.",
  "atk-s0301a6:99_3": "Yathā anurādhapurassa thūpārāmo,",
  "atk-s0301a6:99_4": "evaṁ taṁ kusinārāya hoti.",
  "atk-s0301a6:99_5": "Yathā thūpārāmato dakkhiṇadvārena nagaraṁ pavisanamaggo pācīnamukho gantvā uttarena nivattati,",
  "atk-s0301a6:99_6": "evaṁ uyyānato sālapanti pācīnamukhā gantvā uttarena nivattā.",
  "atk-s0301a6:99_7": "Tasmā taṁ “upavattana”nti vuccati.",
  "atk-s0301a6:99_8": "Tasmiṁ upavattane mallānaṁ sālavane.",
  "atk-s0301a6:99_9": "Antarenayamakasālānanti mūlakkhandhaviṭapapattehi aññamaññaṁ saṁsibbitvā ṭhitasālānaṁ antarikāya.",
  "atk-s0301a6:99_10": "Appamādena sampādethāti satiavippavāsena kattabbakiccāni sampādayatha.",
  "atk-s0301a6:99_11": "Iti bhagavā yathā nāma maraṇamañce nipanno mahaddhano kuṭumbiko puttānaṁ dhanasāraṁ ācikkheyya,",
  "atk-s0301a6:99_12": "evamevaṁ parinibbānamañce nipanno pañcacattālīsa vassāni dinnaṁ ovādaṁ sabbaṁ ekasmiṁ appamādapadeyeva pakkhipitvā abhāsi.",
  "atk-s0301a6:99_13": "Ayaṁ tathāgatassa pacchimā vācāti idaṁ pana saṅgītikārānaṁ vacanaṁ.",
  "atk-s0301a6:100_0": "Ito paraṁ yaṁ parinibbānaparikammaṁ katvā bhagavā parinibbuto,",
  "atk-s0301a6:100_1": "taṁ dassetuṁ,",
  "atk-s0301a6:100_2": "atha kho bhagavā paṭhamaṁ jhānantiādi vuttaṁ.",
  "atk-s0301a6:100_3": "Tattha saññāvedayitanirodhaṁ samāpanne bhagavati assāsapassāsānaṁ appavattiṁ disvā,",
  "atk-s0301a6:100_4": "“parinibbuto satthā”ti saññāya devamanussā ekappahārena viraviṁsu,",
  "atk-s0301a6:100_5": "ānandattheropi –",
  "atk-s0301a6:100_6": "“parinibbuto nu kho, bhante,",
  "atk-s0301a6:100_7": "anuruddha bhagavā”ti theraṁ pucchi.",
  "atk-s0301a6:100_8": "Thero “na kho,",
  "atk-s0301a6:100_9": "āvuso ānanda,",
  "atk-s0301a6:100_10": "tathāgato parinibbuto,",
  "atk-s0301a6:100_11": "apica saññāvedayitanirodhaṁ samāpanno”ti āha.",
  "atk-s0301a6:100_12": "Kathaṁ pana so aññāsi?",
  "atk-s0301a6:100_13": "Thero kira satthārā saddhiṁyeva taṁ taṁ samāpattiṁ samāpajjanto yāva nevasaññānāsaññāyatanavuṭṭhānaṁ,",
  "atk-s0301a6:100_14": "tāva gantvā,",
  "atk-s0301a6:100_15": "“idāni bhagavā nirodhaṁ samāpanno,",
  "atk-s0301a6:100_16": "antonirodhe ca kālaṁkiriyā nāma natthī”ti aññāsi.",
  "atk-s0301a6:101_0": "Atha kho bhagavā saññāvedayitanirodhasamāpattito vuṭṭhahitvā nevasaññānāsaññāyatanaṁ samāpajji…pe…",
  "atk-s0301a6:101_1": "tatiyajjhānā vuṭṭhahitvā catutthaṁ jhānaṁ samāpajjīti ettha pana bhagavā catuvīsatiyā ṭhānesu paṭhamaṁ jhānaṁ samāpajji,",
  "atk-s0301a6:101_2": "terasasu ṭhānesu dutiyaṁ jhānaṁ…",
  "atk-s0301a6:101_3": "tathā tatiyaṁ…",
  "atk-s0301a6:101_4": "pannarasasu ṭhānesu catutthaṁ jhānaṁ samāpajji. Kathaṁ?",
  "atk-s0301a6:101_5": "Dasasu asubhesu dvattiṁsākāre aṭṭhasu kasiṇesu mettākaruṇāmuditesu ānāpāne paricchedākāseti imesu tāva catuvīsatiyā ṭhānesu paṭhamaṁ jhānaṁ samāpajji.",
  "atk-s0301a6:101_6": "Ṭhapetvā pana dvattiṁsākārañca dasa ca asubhāni sesesu terasasu dutiyaṁ jhānaṁ…",
  "atk-s0301a6:101_7": "tesuyeva tatiyaṁ jhānaṁ samāpajji.",
  "atk-s0301a6:101_8": "Aṭṭhasu pana kasiṇesu upekkhābrahmavihāre ānāpāne paricchedākāse catūsu arūpesūti imesu pannarasasu ṭhānesu catutthaṁ jhānaṁ samāpajji.",
  "atk-s0301a6:101_9": "Ayampi ca saṅkhepakathāva.",
  "atk-s0301a6:101_10": "Nibbānapuraṁ pavisanto pana bhagavā dhammassāmi sabbāpi catuvīsatikoṭisatasahassasaṅkhā samāpattiyo pavisitvā",
  "atk-s0301a6:101_11": "videsaṁ gacchanto ñātijanaṁ āliṅgetvā viya sabbasamāpattisukhaṁ anubhavitvā paviṭṭho.",
  "atk-s0301a6:102_0": "Catutthajjhānā vuṭṭhahitvā samanantarā bhagavā parinibbāyīti ettha ca jhānasamanantaraṁ paccavekkhaṇasamanantaranti,",
  "atk-s0301a6:102_1": "dve samanantarāni.",
  "atk-s0301a6:102_2": "Catutthajjhānā vuṭṭhāya bhavaṅgaṁ otiṇṇassa tattheva parinibbānaṁ jhānasamanantaraṁ nāma,",
  "atk-s0301a6:102_3": "catutthajjhānā vuṭṭhahitvā puna jhānaṅgāni paccavekkhitvā bhavaṅgaṁ otiṇṇassa tattheva parinibbānaṁ paccavekkhaṇasamanantaraṁ nāma.",
  "atk-s0301a6:102_4": "Imāni dvepi samanantarāneva.",
  "atk-s0301a6:102_5": "Bhagavā pana jhānaṁ samāpajjitvā jhānā vuṭṭhāya jhānaṅgāni paccavekkhitvā bhavaṅgacittena abyākatena dukkhasaccena parinibbāyi.",
  "atk-s0301a6:102_6": "Ye hi keci buddhā vā paccekabuddhā vā ariyasāvakā vā antamaso kunthakipillikaṁ upādāya sabbe bhavaṅgacitteneva abyākatena dukkhasaccena kālaṁ karonti.",
  "atk-s0301a6:103_0": "Bhūtāti sattā.",
  "atk-s0301a6:103_1": "Appaṭipuggaloti paṭibhāgapuggalavirahito.",
  "atk-s0301a6:103_2": "Balappattoti dasavidhaṁ ñāṇabalaṁ patto.",
  "atk-s0301a6:103_3": "Uppādavayadhamminoti uppādavayasabhāvā.",
  "atk-s0301a6:103_4": "Tesaṁ vūpasamoti tesaṁ saṅkhārānaṁ vūpasamo.",
  "atk-s0301a6:103_5": "Sukhoti asaṅkhataṁ nibbānameva sukhanti attho.",
  "atk-s0301a6:103_6": "Tadāsīti “saha parinibbānā mahābhūmicālo ahosī”ti evaṁ mahāparinibbāne vuttaṁ bhūmicālaṁ sandhāyāha.",
  "atk-s0301a6:103_7": "So hi lomahaṁsanako ca bhiṁsanako ca āsi.",
  "atk-s0301a6:103_8": "Sabbākāravarūpeteti sabbākāravaraguṇūpete.",
  "atk-s0301a6:103_9": "Nāhu assāsapassāsoti na jāto assāsapassāso.",
  "atk-s0301a6:103_10": "Anejoti taṇhāsaṅkhātāya ejāya abhāvena anejo.",
  "atk-s0301a6:103_11": "Santimārabbhāti anupādisesaṁ nibbānaṁ ārabbha paṭicca sandhāya.",
  "atk-s0301a6:103_12": "Cakkhumāti pañcahi cakkhūhi cakkhumā.",
  "atk-s0301a6:103_13": "Parinibbutoti khandhaparinibbānena parinibbuto.",
  "atk-s0301a6:103_14": "Asallīnenāti anallīnena asaṅkuṭitena suvikasiteneva cittena.",
  "atk-s0301a6:103_15": "Vedanaṁ ajjhavāsayīti vedanaṁ adhivāsesi,",
  "atk-s0301a6:103_16": "na vedanānuvattī hutvā ito cito samparivatti.",
  "atk-s0301a6:103_17": "Vimokkhoti kenaci dhammena anāvaraṇavimokkho sabbaso apaññattibhāvūpagamo pajjotanibbānasadiso jātoti. Pañcamaṁ.",
  "atk-s0301a6:104_0": "Dutiyo vaggo.",
  "atk-s0301a6:105_0": "Iti sāratthappakāsiniyā",
  "atk-s0301a6:106_0": "Saṁyuttanikāya-aṭṭhakathāya",
  "atk-s0301a6:107_0": "Brahmasaṁyuttavaṇṇanā niṭṭhitā."
}