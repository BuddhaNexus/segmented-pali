{
  "pli-tv-bu-vb-pd3:0.1_0": "Theravāda Vinaya",
  "pli-tv-bu-vb-pd3:0.2_0": "Mahāvibhaṅga",
  "pli-tv-bu-vb-pd3:0.3_0": "Pāṭidesanīyakaṇḍa",
  "pli-tv-bu-vb-pd3:0.4_0": "3. Tatiyapāṭidesanīyasikkhāpada",
  "pli-tv-bu-vb-pd3:1.1_0": "Tena samayena buddho bhagavā sāvatthiyaṁ viharati jetavane anāthapiṇḍikassa ārāme.",
  "pli-tv-bu-vb-pd3:1.2_0": "Tena kho pana samayena sāvatthiyaṁ aññataraṁ kulaṁ ubhatopasannaṁ hoti.",
  "pli-tv-bu-vb-pd3:1.3_0": "Saddhāya vaḍḍhati,",
  "pli-tv-bu-vb-pd3:1.3_1": "bhogena hāyati,",
  "pli-tv-bu-vb-pd3:1.3_2": "yaṁ tasmiṁ kule uppajjati purebhattaṁ khādanīyaṁ vā bhojanīyaṁ vā taṁ sabbaṁ bhikkhūnaṁ vissajjetvā appekadā anasitā acchanti.",
  "pli-tv-bu-vb-pd3:1.4_0": "Manussā ujjhāyanti khiyyanti vipācenti—",
  "pli-tv-bu-vb-pd3:1.5_0": "“kathañhi nāma samaṇā sakyaputtiyā na mattaṁ jānitvā paṭiggahessanti.",
  "pli-tv-bu-vb-pd3:1.6_0": "Ime imesaṁ datvā appekadā anasitā acchantī”ti.",
  "pli-tv-bu-vb-pd3:1.7_0": "Assosuṁ kho bhikkhū tesaṁ manussānaṁ ujjhāyantānaṁ khiyyantānaṁ vipācentānaṁ.",
  "pli-tv-bu-vb-pd3:1.8_0": "Atha kho te bhikkhū bhagavato etamatthaṁ ārocesuṁ.",
  "pli-tv-bu-vb-pd3:1.9_0": "Atha kho bhagavā etasmiṁ nidāne etasmiṁ pakaraṇe dhammiṁ kathaṁ katvā bhikkhū āmantesi—",
  "pli-tv-bu-vb-pd3:1.10_0": "“anujānāmi,",
  "pli-tv-bu-vb-pd3:1.10_1": "bhikkhave,",
  "pli-tv-bu-vb-pd3:1.10_2": "yaṁ kulaṁ saddhāya vaḍḍhati,",
  "pli-tv-bu-vb-pd3:1.10_3": "bhogena hāyati evarūpassa kulassa ñattidutiyena kammena sekkhasammutiṁ dātuṁ.",
  "pli-tv-bu-vb-pd3:1.11_0": "Evañca pana, bhikkhave, dātabbā.",
  "pli-tv-bu-vb-pd3:1.12_0": "Byattena bhikkhunā paṭibalena saṅgho ñāpetabbo—",
  "pli-tv-bu-vb-pd3:1.13_0": "‘Suṇātu me, bhante, saṅgho.",
  "pli-tv-bu-vb-pd3:1.14_0": "Itthannāmaṁ kulaṁ saddhāya vaḍḍhati, bhogena hāyati.",
  "pli-tv-bu-vb-pd3:1.15_0": "Yadi saṅghassa pattakallaṁ, saṅgho itthannāmassa kulassa sekkhasammutiṁ dadeyya.",
  "pli-tv-bu-vb-pd3:1.16_0": "Esā ñatti.",
  "pli-tv-bu-vb-pd3:1.17_0": "Suṇātu me, bhante, saṅgho.",
  "pli-tv-bu-vb-pd3:1.18_0": "Itthannāmaṁ kulaṁ saddhāya vaḍḍhati, bhogena hāyati.",
  "pli-tv-bu-vb-pd3:1.19_0": "Saṅgho itthannāmassa kulassa sekkhasammutiṁ deti.",
  "pli-tv-bu-vb-pd3:1.20_0": "Yassāyasmato khamati itthannāmassa kulassa sekkhasammutiyā dānaṁ, so tuṇhassa;",
  "pli-tv-bu-vb-pd3:1.21_0": "yassa nakkhamati, so bhāseyya.",
  "pli-tv-bu-vb-pd3:1.22_0": "Dinnā saṅghena itthannāmassa kulassa sekkhasammuti.",
  "pli-tv-bu-vb-pd3:1.23_0": "Khamati saṅghassa, tasmā tuṇhī, evametaṁ dhārayāmī’ti.",
  "pli-tv-bu-vb-pd3:1.24_0": "Evañca pana, bhikkhave, imaṁ sikkhāpadaṁ uddiseyyātha—",
  "pli-tv-bu-vb-pd3:1.25.1_0": "“Yāni kho pana tāni sekkhasammatāni kulāni,",
  "pli-tv-bu-vb-pd3:1.25.1_1": "yo pana bhikkhu tathārūpesu sekkhasammatesu kulesu khādanīyaṁ vā bhojanīyaṁ vā sahatthā paṭiggahetvā khādeyya vā bhuñjeyya vā,",
  "pli-tv-bu-vb-pd3:1.25.1_2": "paṭidesetabbaṁ tena bhikkhunā—",
  "pli-tv-bu-vb-pd3:1.26_0": "‘gārayhaṁ, āvuso, dhammaṁ āpajjiṁ asappāyaṁ pāṭidesanīyaṁ taṁ paṭidesemī’”ti.",
  "pli-tv-bu-vb-pd3:1.27_0": "Evañcidaṁ bhagavatā bhikkhūnaṁ sikkhāpadaṁ paññattaṁ hoti.",
  "pli-tv-bu-vb-pd3:2.1_0": "Tena kho pana samayena sāvatthiyaṁ ussavo hoti.",
  "pli-tv-bu-vb-pd3:2.2_0": "Manussā bhikkhū nimantetvā bhojenti.",
  "pli-tv-bu-vb-pd3:2.3_0": "Tampi kho kulaṁ bhikkhū nimantesi.",
  "pli-tv-bu-vb-pd3:2.4_0": "Bhikkhū kukkuccāyantā nādhivāsenti—",
  "pli-tv-bu-vb-pd3:2.5_0": "“paṭikkhittaṁ bhagavatā sekkhasammatesu kulesu khādanīyaṁ vā bhojanīyaṁ vā sahatthā paṭiggahetvā khādituṁ bhuñjitun”ti.",
  "pli-tv-bu-vb-pd3:2.6_0": "Te ujjhāyanti khiyyanti vipācenti—",
  "pli-tv-bu-vb-pd3:2.7_0": "“kiṁ nu kho nāma amhākaṁ jīvitena yaṁ ayyā amhākaṁ na paṭiggaṇhantī”ti.",
  "pli-tv-bu-vb-pd3:2.8_0": "Assosuṁ kho bhikkhū tesaṁ manussānaṁ ujjhāyantānaṁ khiyyantānaṁ vipācentānaṁ.",
  "pli-tv-bu-vb-pd3:2.9_0": "Atha kho te bhikkhū bhagavato etamatthaṁ ārocesuṁ.",
  "pli-tv-bu-vb-pd3:2.10_0": "Atha kho bhagavā etasmiṁ nidāne etasmiṁ pakaraṇe dhammiṁ kathaṁ katvā bhikkhū āmantesi—",
  "pli-tv-bu-vb-pd3:2.11_0": "“anujānāmi,",
  "pli-tv-bu-vb-pd3:2.11_1": "bhikkhave,",
  "pli-tv-bu-vb-pd3:2.11_2": "nimantitena sekkhasammatesu kulesu khādanīyaṁ vā bhojanīyaṁ vā sahatthā paṭiggahetvā khādituṁ bhuñjituṁ.",
  "pli-tv-bu-vb-pd3:2.12_0": "Evañca pana, bhikkhave, imaṁ sikkhāpadaṁ uddiseyyātha—",
  "pli-tv-bu-vb-pd3:2.13.1_0": "“Yāni kho pana tāni sekkhasammatāni kulāni,",
  "pli-tv-bu-vb-pd3:2.13.1_1": "yo pana bhikkhu tathārūpesu sekkhasammatesu kulesu pubbe animantito khādanīyaṁ vā bhojanīyaṁ vā sahatthā paṭiggahetvā khādeyya vā bhuñjeyya vā,",
  "pli-tv-bu-vb-pd3:2.13.1_2": "paṭidesetabbaṁ tena bhikkhunā—",
  "pli-tv-bu-vb-pd3:2.14_0": "‘gārayhaṁ, āvuso, dhammaṁ āpajjiṁ asappāyaṁ pāṭidesanīyaṁ, taṁ paṭidesemī’”ti.",
  "pli-tv-bu-vb-pd3:2.15_0": "Evañcidaṁ bhagavatā bhikkhūnaṁ sikkhāpadaṁ paññattaṁ hoti.",
  "pli-tv-bu-vb-pd3:3.1_0": "Tena kho pana samayena aññataro bhikkhu tassa kulassa kulūpako hoti.",
  "pli-tv-bu-vb-pd3:3.2_0": "Atha kho so bhikkhu pubbaṇhasamayaṁ nivāsetvā pattacīvaramādāya yena taṁ kulaṁ tenupasaṅkami;",
  "pli-tv-bu-vb-pd3:3.2_1": "upasaṅkamitvā paññatte āsane nisīdi.",
  "pli-tv-bu-vb-pd3:3.3_0": "Tena kho pana samayena so bhikkhu gilāno hoti.",
  "pli-tv-bu-vb-pd3:3.4_0": "Atha kho te manussā taṁ bhikkhuṁ etadavocuṁ—",
  "pli-tv-bu-vb-pd3:3.5_0": "“bhuñjatha, bhante”ti.",
  "pli-tv-bu-vb-pd3:3.6_0": "Atha kho so bhikkhu—",
  "pli-tv-bu-vb-pd3:3.7_0": "“bhagavatā paṭikkhittaṁ animantitena sekkhasammatesu kulesu khādanīyaṁ vā bhojanīyaṁ vā sahatthā paṭiggahetvā",
  "pli-tv-bu-vb-pd3:3.7_1": "khādituṁ bhuñjitun”ti kukkuccāyanto na paṭiggahesi;",
  "pli-tv-bu-vb-pd3:3.8_0": "nāsakkhi piṇḍāya carituṁ;",
  "pli-tv-bu-vb-pd3:3.9_0": "chinnabhatto ahosi.",
  "pli-tv-bu-vb-pd3:3.10_0": "Atha kho so bhikkhu ārāmaṁ gantvā bhikkhūnaṁ etamatthaṁ ārocesi.",
  "pli-tv-bu-vb-pd3:3.11_0": "Bhikkhū bhagavato etamatthaṁ ārocesuṁ.",
  "pli-tv-bu-vb-pd3:3.12_0": "Atha kho bhagavā etasmiṁ nidāne etasmiṁ pakaraṇe dhammiṁ kathaṁ katvā bhikkhū āmantesi—",
  "pli-tv-bu-vb-pd3:3.13_0": "“anujānāmi,",
  "pli-tv-bu-vb-pd3:3.13_1": "bhikkhave,",
  "pli-tv-bu-vb-pd3:3.13_2": "gilānena bhikkhunā sekkhasammatesu kulesu khādanīyaṁ vā bhojanīyaṁ vā sahatthā paṭiggahetvā khādituṁ bhuñjituṁ.",
  "pli-tv-bu-vb-pd3:3.14_0": "Evañca pana, bhikkhave, imaṁ sikkhāpadaṁ uddiseyyātha—",
  "pli-tv-bu-vb-pd3:3.15.1_0": "“Yāni kho pana tāni sekkhasammatāni kulāni,",
  "pli-tv-bu-vb-pd3:3.15.1_1": "yo pana bhikkhu tathārūpesu sekkhasammatesu kulesu pubbe animantito agilāno khādanīyaṁ vā bhojanīyaṁ",
  "pli-tv-bu-vb-pd3:3.15.1_2": "vā sahatthā paṭiggahetvā khādeyya vā bhuñjeyya vā,",
  "pli-tv-bu-vb-pd3:3.15.1_3": "paṭidesetabbaṁ tena bhikkhunā—",
  "pli-tv-bu-vb-pd3:3.16_0": "‘gārayhaṁ, āvuso, dhammaṁ āpajjiṁ asappāyaṁ pāṭidesanīyaṁ, taṁ paṭidesemī’”ti.",
  "pli-tv-bu-vb-pd3:4.1.1_0": "Yāni kho pana tāni sekkhasammatāni kulānīti",
  "pli-tv-bu-vb-pd3:4.1.2_0": "sekkhasammataṁ nāma kulaṁ yaṁ kulaṁ saddhāya vaḍḍhati,",
  "pli-tv-bu-vb-pd3:4.1.2_1": "bhogena hāyati.",
  "pli-tv-bu-vb-pd3:4.1.2_2": "Evarūpassa kulassa ñattidutiyena kammena sekkhasammuti dinnā hoti.",
  "pli-tv-bu-vb-pd3:4.1.3_0": "Yo panāti",
  "pli-tv-bu-vb-pd3:4.1.4_0": "yo yādiso …pe…",
  "pli-tv-bu-vb-pd3:4.1.5_0": "bhikkhūti",
  "pli-tv-bu-vb-pd3:4.1.6_0": "…pe… ayaṁ imasmiṁ atthe adhippeto bhikkhūti.",
  "pli-tv-bu-vb-pd3:4.1.7_0": "Tathārūpesu sekkhasammatesu kulesūti",
  "pli-tv-bu-vb-pd3:4.1.8_0": "evarūpesu sekkhasammatesu kulesu.",
  "pli-tv-bu-vb-pd3:4.1.9_0": "Animantito nāma",
  "pli-tv-bu-vb-pd3:4.1.10_0": "ajjatanāya vā svātanāya vā animantito, gharūpacāraṁ okkamante nimanteti, eso animantito nāma.",
  "pli-tv-bu-vb-pd3:4.1.11_0": "Nimantito nāma",
  "pli-tv-bu-vb-pd3:4.1.12_0": "ajjatanāya vā svātanāya vā nimantito, gharūpacāraṁ anokkamante nimanteti, eso nimantito nāma.",
  "pli-tv-bu-vb-pd3:4.1.13_0": "Agilāno nāma",
  "pli-tv-bu-vb-pd3:4.1.14_0": "sakkoti piṇḍāya carituṁ.",
  "pli-tv-bu-vb-pd3:4.1.15_0": "Gilāno nāma",
  "pli-tv-bu-vb-pd3:4.1.16_0": "na sakkoti piṇḍāya carituṁ.",
  "pli-tv-bu-vb-pd3:4.1.17_0": "Khādanīyaṁ nāma",
  "pli-tv-bu-vb-pd3:4.1.18_0": "pañca bhojanāni yāmakālikaṁ sattāhakālikaṁ yāvajīvikaṁ ṭhapetvā avasesaṁ khādanīyaṁ nāma.",
  "pli-tv-bu-vb-pd3:4.1.19_0": "Bhojanīyaṁ nāma",
  "pli-tv-bu-vb-pd3:4.1.20_0": "pañca bhojanāni—odano, kummāso, sattu, maccho, maṁsaṁ.",
  "pli-tv-bu-vb-pd3:4.1.21_0": "Animantito agilāno “khādissāmi bhuñjissāmī”ti paṭiggaṇhāti, āpatti dukkaṭassa.",
  "pli-tv-bu-vb-pd3:4.1.22_0": "Ajjhohāre ajjhohāre āpatti pāṭidesanīyassa.",
  "pli-tv-bu-vb-pd3:4.2.1_0": "Sekkhasammate sekkhasammatasaññī animantito agilāno khādanīyaṁ vā bhojanīyaṁ vā sahatthā paṭiggahetvā khādati vā bhuñjati vā,",
  "pli-tv-bu-vb-pd3:4.2.1_1": "āpatti pāṭidesanīyassa.",
  "pli-tv-bu-vb-pd3:4.2.2_0": "Sekkhasammate vematiko …pe…",
  "pli-tv-bu-vb-pd3:4.2.3_0": "sekkhasammate asekkhasammatasaññī animantito agilāno khādanīyaṁ vā bhojanīyaṁ vā sahatthā paṭiggahetvā khādati vā bhuñjati vā,",
  "pli-tv-bu-vb-pd3:4.2.3_1": "āpatti pāṭidesanīyassa.",
  "pli-tv-bu-vb-pd3:4.2.4_0": "Yāmakālikaṁ sattāhakālikaṁ yāvajīvikaṁ āhāratthāya paṭiggaṇhāti, āpatti dukkaṭassa.",
  "pli-tv-bu-vb-pd3:4.2.5_0": "Ajjhohāre ajjhohāre āpatti dukkaṭassa.",
  "pli-tv-bu-vb-pd3:4.2.6_0": "Asekkhasammate sekkhasammatasaññī, āpatti dukkaṭassa.",
  "pli-tv-bu-vb-pd3:4.2.7_0": "Asekkhasammate vematiko, āpatti dukkaṭassa.",
  "pli-tv-bu-vb-pd3:4.2.8_0": "Asekkhasammate asekkhasammatasaññī, anāpatti.",
  "pli-tv-bu-vb-pd3:4.3.1_0": "Anāpatti—",
  "pli-tv-bu-vb-pd3:4.3.2_0": "nimantitassa,",
  "pli-tv-bu-vb-pd3:4.3.3_0": "gilānassa,",
  "pli-tv-bu-vb-pd3:4.3.4_0": "nimantitassa vā gilānassa vā sesakaṁ bhuñjati,",
  "pli-tv-bu-vb-pd3:4.3.5_0": "aññesaṁ bhikkhā tattha paññattā hoti,",
  "pli-tv-bu-vb-pd3:4.3.6_0": "gharato nīharitvā denti,",
  "pli-tv-bu-vb-pd3:4.3.7_0": "niccabhatte,",
  "pli-tv-bu-vb-pd3:4.3.8_0": "salākabhatte,",
  "pli-tv-bu-vb-pd3:4.3.9_0": "pakkhike,",
  "pli-tv-bu-vb-pd3:4.3.10_0": "uposathike,",
  "pli-tv-bu-vb-pd3:4.3.11_0": "pāṭipadike,",
  "pli-tv-bu-vb-pd3:4.3.12_0": "yāmakālikaṁ sattāhakālikaṁ yāvajīvikaṁ— “sati paccaye paribhuñjā”ti deti,",
  "pli-tv-bu-vb-pd3:4.3.13_0": "ummattakassa,",
  "pli-tv-bu-vb-pd3:4.3.14_0": "ādikammikassāti.",
  "pli-tv-bu-vb-pd3:4.3.15_0": "Tatiyapāṭidesanīyasikkhāpadaṁ niṭṭhitaṁ."
}