{
  "anya-e0104n7:0_0": "19. Kaṅkhāvitaraṇavisuddhiniddesavaṇṇanā",
  "anya-e0104n7:1_0": "Paccayapariggahakathāvaṇṇanā",
  "anya-e0104n7:2_0": "678.",
  "anya-e0104n7:2_1": "Anantaraniddiṭṭhāya diṭṭhivisuddhiyā visayabhāvena dassitattā “etassevā”ti vuttaṁ,",
  "anya-e0104n7:2_2": "na tadaññato visesanatthaṁ tadaññasseva abhāvato.",
  "anya-e0104n7:2_3": "Ajjhattaṁ vā hi vipassanābhiniveso hotu bahiddhā vā,",
  "anya-e0104n7:2_4": "ajjhattasiddhiyaṁ pana lakkhaṇato sabbampi nāmarūpaṁ anavasesato pariggahitameva hotīti.",
  "anya-e0104n7:2_5": "Paccayapariggahenāti hetumhi karaṇavacanaṁ.",
  "anya-e0104n7:2_6": "Paccayapariggahahetu hissa addhattayakaṅkhāvitaraṇaṁ hotīti,",
  "anya-e0104n7:2_7": "karaṇe vā etaṁ karaṇavacanaṁ paccayapariggahassa sādhakatamabhāvato kaṅkhāvitaraṇakiriyāya.",
  "anya-e0104n7:2_8": "Yadā hissa suparisuddho nijjaṭo niggumbo paccayapariggaho sijjhati,",
  "anya-e0104n7:2_9": "tadānena kaṅkhā vitarīyatīti.",
  "anya-e0104n7:2_10": "Vitaritvāti atikkamitvā,",
  "anya-e0104n7:2_11": "vikkhambhetvāti attho.",
  "anya-e0104n7:2_12": "Taṁ pana ñāṇaṁ tathādhigataṁ vasībhāvappattaṁ jhānaṁ viya yogino santāne pabandhavasena pavattatīti katvā vuttaṁ “ṭhitaṁ ñāṇa”nti.",
  "anya-e0104n7:3_0": "Tanti kaṅkhāvitaraṇavisuddhiṁ.",
  "anya-e0104n7:3_1": "Taṁ sampādetukāmo āpajjatīti sambandho.",
  "anya-e0104n7:3_2": "Yāthāvato diṭṭhaṁ nāmarūpaṁ tividhadukkhatāyogato rogo viya.",
  "anya-e0104n7:3_3": "Paccayā cassa rogasamuṭṭhānaṁ viya upaṭṭhahantīti imamatthaṁ dassento “yathā nāma…pe…",
  "anya-e0104n7:3_4": "pariyesatī”ti āha.",
  "anya-e0104n7:3_5": "Saṁsāradukkhanimuggassa santānassa tato vimocetukāmatāvasena anukampitabbatā labbhatīti tamatthaṁ dassetuṁ “yathā vā panā”tiādi vuttaṁ.",
  "anya-e0104n7:3_6": "Evameva ṭhite yadeke vadanti “anukampetabbakumārakadassanena tassa mātāpituāvajjanaṁ idha anudāharaṇaṁ",
  "anya-e0104n7:3_7": "nirodhetabbatāya nāmarūpassa anukampitabbatābhāvato”ti,",
  "anya-e0104n7:3_8": "tadapāhataṁ hoti.",
  "anya-e0104n7:3_9": "Avassañcetaṁ evaṁ icchitabbaṁ,",
  "anya-e0104n7:3_10": "aññathā veneyyapuggalasantāne satthu mahākaruṇāpavatti eva vicāretabbā siyā.",
  "anya-e0104n7:3_11": "Mandabuddhitāya mandaṁ.",
  "anya-e0104n7:3_12": "Vuḍḍhataropi koci mandabuddhi hotīti tato visesanatthaṁ “kumāra”nti vuttaṁ.",
  "anya-e0104n7:3_13": "Yo koci paṭhamavaye vattamāno “kumāro”ti vuccatīti tato visesanatthaṁ “dahara”nti vuttaṁ.",
  "anya-e0104n7:3_14": "Evampi yo ādhāvitvā paridhāvitvā vicāraṇako taruṇadārako,",
  "anya-e0104n7:3_15": "sopi “daharo”ti vuccatīti tato nivattanatthaṁ “uttānaseyyaka”nti vuttaṁ.",
  "anya-e0104n7:3_16": "Catūhipi padehi karuṇāyitabbataṁyeva dasseti.",
  "anya-e0104n7:3_17": "Āpajjatīti karoti.",
  "anya-e0104n7:4_0": "Yathā panassa hetupaccayapariyesanāpatti hoti,",
  "anya-e0104n7:4_1": "taṁ dassetuṁ “so”tiādi vuttaṁ.",
  "anya-e0104n7:4_2": "Tattha byatirekamukhena attho sādhito sammadeva sādhito hotīti ahetukabhāvaṁ tāva paṭikkhipanto “na tāvidaṁ",
  "anya-e0104n7:4_3": "nāmarūpaṁ ahetuka”nti vatvā tattha kāraṇamāha “sabbatthā”tiādinā.",
  "anya-e0104n7:4_4": "Hetumantarena sati sambhave sabbadhammānaṁ hetuabhāvo samānoti sabbasamānatā siyā,",
  "anya-e0104n7:4_5": "tathā ca sati sotapadesādīsu,",
  "anya-e0104n7:4_6": "bahiddhā ca cakkhuviññāṇādihetuabhāvoti sabbattha,",
  "anya-e0104n7:4_7": "cakkhādīnaṁ uppattito pubbe,",
  "anya-e0104n7:4_8": "paribhedato uddhañca hetuabhāvoti sabbadā ca andhādīnaṁ arūpīnaṁ,",
  "anya-e0104n7:4_9": "asaññīnañca hetuabhāvoti sabbesañca cakkhuviññāṇādīhi bhavitabbaṁ,",
  "anya-e0104n7:4_10": "hetuabhāvā visesato tañca natthīti āha “sabbattha sabbadā sabbesañca ekasadisabhāvāpattito”ti.",
  "anya-e0104n7:4_11": "Nidassanamattañcetaṁ yadidaṁ “cakkhuviññāṇādīsu hī”ti.",
  "anya-e0104n7:4_12": "Yattakā loke visesā,",
  "anya-e0104n7:4_13": "tehi sabbesaṁ,",
  "anya-e0104n7:4_14": "sabbakālañca bhavitabbanti adhippāyo. Ādi-",
  "anya-e0104n7:4_15": "saddena vā tesampi gahaṇaṁ katamevāti daṭṭhabbaṁ.",
  "anya-e0104n7:4_16": "Tasmā ahetukabhāve visiṭṭhatāya asambhavo evāti sabbattha ekasadisabhāvāpattito,",
  "anya-e0104n7:4_17": "sabbadā ekasadisabhāvāpattito,",
  "anya-e0104n7:4_18": "sabbesaṁ ekasadisabhāvāpattitoti paccekaṁ sambandho veditabbo.",
  "anya-e0104n7:4_19": "Evaṁ ahetubhāve paṭisiddhe visamahetuvādī vadeyya “na idaṁ ahetukaṁ kiñcarahi sahetukaṁ,",
  "anya-e0104n7:4_20": "kena pana hetunā sahetukanti?",
  "anya-e0104n7:4_21": "Issarādinā”ti.",
  "anya-e0104n7:5_0": "Ādi-",
  "anya-e0104n7:5_1": "saddena pakatipurisapajāpatikālādīnaṁ gahaṇaṁ veditabbaṁ,",
  "anya-e0104n7:5_2": "taṁ paṭikkhipanto āha “na issarādihetuka”ntiādi.",
  "anya-e0104n7:5_3": "Na nāmarūpaṁ issarādihetukaṁ nāmarūpato aññassa anupalabbhamānattā issarapakatiādinameva abhāvato.",
  "anya-e0104n7:5_4": "Yadi pana asato issarādito nāmarūpassa uppatti,",
  "anya-e0104n7:5_5": "evaṁ sati sā eva sabbattha sabbadā sabbesaṁ ekasadisatā āpajjati.",
  "anya-e0104n7:5_6": "Atha nāmarūpamattameva issarādihetukaṁ,",
  "anya-e0104n7:5_7": "nāmarūpañca ahutvā sambhavantaṁ,",
  "anya-e0104n7:5_8": "hutvā ca vinassantaṁ dissatīti issarādīhipi tādisehi bhavitabbaṁ.",
  "anya-e0104n7:5_9": "Tathā ca tadapi sappaccayaṁ saṅkhatamevāti tassāpi paccayapariggaho kātabbo.",
  "anya-e0104n7:5_10": "Atha taṁ nuppajjati,",
  "anya-e0104n7:5_11": "ahetukatā tassa āpannā.",
  "anya-e0104n7:5_12": "Tenāha “ahetukabhāvāpattito”ti.",
  "anya-e0104n7:6_0": "Apica na issarādihetukaṁ nāmarūpaṁ.",
  "anya-e0104n7:6_1": "Kiṁ kāraṇaṁ?",
  "anya-e0104n7:6_2": "Kamena uppattito.",
  "anya-e0104n7:6_3": "Yadi hi evaṁ niccaṁ issarādisaññitaṁ kammakilesindriyārammaṇādinirapekkhakāraṇampi siyā,",
  "anya-e0104n7:6_4": "sabbesaṁyeva ekajjhaṁ uppatti siyā,",
  "anya-e0104n7:6_5": "yattakehi tato uppajjitabbaṁ. Kasmā?",
  "anya-e0104n7:6_6": "Kāraṇassa sannihitabhāvato.",
  "anya-e0104n7:6_7": "Yadi pana tassa icchāvasena tassa uppattiṁ parikappeyyuṁ,",
  "anya-e0104n7:6_8": "tāsañca icchānaṁ ekajjhaṁ uppattiyaṁ ko vibandho.",
  "anya-e0104n7:6_9": "Atha aññampi kiñci kammakilesindriyārammaṇādiapekkhitabbaṁ atthīti ce?",
  "anya-e0104n7:6_10": "Tadeva hetu kāraṇaṁ,",
  "anya-e0104n7:6_11": "kimaññena adiṭṭhasāmatthiyena parikappitena payojanaṁ?",
  "anya-e0104n7:6_12": "Diṭṭhañhi kammādīnaṁ sāmatthiyaṁ tadaññapaccayasannidhānepi tadabhāve abhāvato.",
  "anya-e0104n7:6_13": "Yathā hi rūpālokamanasikārasannidhānepi cakkhuno abhāve cakkhuviññāṇassa abhāvaṁ,",
  "anya-e0104n7:6_14": "bhāve ca bhāvaṁ disvā cakkhuno cakkhuviññāṇuppādanasamatthatā atthīti viññāyati.",
  "anya-e0104n7:6_15": "Yathā ca yvāyaṁ yamakānampi samānānaṁ janakajananīsukkasoṇitādibāhirapaccayasamabhāvepi sattānaṁ hīnapaṇītatādiviseso dissati,",
  "anya-e0104n7:6_16": "so ca sasantāne tādisassa aññassa hetuno abhāvā kammakilesahetukoti tassa tattha samatthatā atthīti viññāyati,",
  "anya-e0104n7:6_17": "na evamissarādikassa.",
  "anya-e0104n7:6_18": "Kāraṇassa hi bhāvābhāve phalassa bhāvābhāvehi kāraṇassa samatthatā viññāyeyya.",
  "anya-e0104n7:6_19": "Na ca sannihite tadakāraṇassa nāmarūpassa issarādivekallena katthaci anuppatti diṭṭhā,",
  "anya-e0104n7:6_20": "tasmā akāraṇamissaro.",
  "anya-e0104n7:7_0": "Athāpi saggo evaṁ issarādihetuko vucceyya,",
  "anya-e0104n7:7_1": "sopi saggappakāro sabbakālaṁ tato nibbatteyya.",
  "anya-e0104n7:7_2": "Na hi sannihitakāraṇassa phalassa anuppatti yuttā.",
  "anya-e0104n7:7_3": "Nicce ca sati aññanirapekkhakāraṇe saggassa ādiyeva na yutto,",
  "anya-e0104n7:7_4": "yāva issarādikaṁ kāraṇaṁ,",
  "anya-e0104n7:7_5": "tāva sabbassa atthibhāvappasaṅgato.",
  "anya-e0104n7:7_6": "Athāpi vadeyya “aññepi yathārahaṁ paccayā hontiyeva,",
  "anya-e0104n7:7_7": "issarādikampi tesaṁ sahakārīkāraṇaṁ hotī”ti.",
  "anya-e0104n7:7_8": "Yadettha vattabbaṁ,",
  "anya-e0104n7:7_9": "taṁ heṭṭhā vuttameva.",
  "anya-e0104n7:7_10": "Yadi paro vadeyya “idha buddhipubbo bhāvānaṁ racanāviseso diṭṭho,",
  "anya-e0104n7:7_11": "yathā taṁ ghaṭagehādīnaṁ.",
  "anya-e0104n7:7_12": "Atthi ca ajjhattikabāhirānaṁ sarīrapadumādīnaṁ racanāviseso,",
  "anya-e0104n7:7_13": "tasmā tenāpi buddhipubbena bhavitabbaṁ.",
  "anya-e0104n7:7_14": "Yassa ca so buddhipubbo,",
  "anya-e0104n7:7_15": "so issarādiko,",
  "anya-e0104n7:7_16": "tasmā tena nāmarūpasaññitassa lokassa kāraṇena bhavitabba”nti.",
  "anya-e0104n7:7_17": "Tayidaṁ asiddhaṁ,",
  "anya-e0104n7:7_18": "racitā sarīrapadumādayoti tattheva uppannattā.",
  "anya-e0104n7:7_19": "Uppannassa hi sannivesavasena tathā tathā paṭṭhapanaṁ “racanā”ti vuccati.",
  "anya-e0104n7:7_20": "Anekantiko cāyaṁ abuddhipubbassāpi diṭṭhattā.",
  "anya-e0104n7:7_21": "Diṭṭho hi nhāruādīnaṁ aggisaṁyogena racanāviseso,",
  "anya-e0104n7:7_22": "tathā visussantānaṁ pubbacammādīnaṁ.",
  "anya-e0104n7:7_23": "Yadi panāyamissarādiko gavassajagadrabhādīnaṁ karīsāvatte paṭimahutaṁ raceyya,",
  "anya-e0104n7:7_24": "ummatto viya vikkhitto siyā.",
  "anya-e0104n7:7_25": "Kiñcāyaṁ lokaṁ sajjento attatthaṁ vā sajjeyya lokatthaṁ vā.",
  "anya-e0104n7:8_0": "Tattha ca yadi purimo makkho katakicco na siyā lokena sādhetabbassa atthibhāvato.",
  "anya-e0104n7:8_1": "Atha dutiyo,",
  "anya-e0104n7:8_2": "kasmā lokassa ahitadukkhāvahaṁ pāpaṁ nirayādiṁ,",
  "anya-e0104n7:8_3": "jarāmaraṇādiñca sajati?",
  "anya-e0104n7:8_4": "Atha tadubhayaṁ anāmasitvā kīḷatthaṁ sajati.",
  "anya-e0104n7:8_5": "Kīḷā ca nāma ratiatthā hoti.",
  "anya-e0104n7:8_6": "Vinā kīḷāya ratiṁ ajānantānaṁ ratiatthañca kīḷamārabhanto ratiyaṁ issaro anissaro siyā.",
  "anya-e0104n7:8_7": "Atha payojananirapekkho,",
  "anya-e0104n7:8_8": "sabbakālaṁ sajeyya,",
  "anya-e0104n7:8_9": "tassa cāyaṁ sajanasamatthatā ahetukā vā siyā sahetukā vā.",
  "anya-e0104n7:8_10": "Ahetukā ce,",
  "anya-e0104n7:8_11": "sabbesaṁ siyā sahetukā vā.",
  "anya-e0104n7:8_12": "Ahetukā ce,",
  "anya-e0104n7:8_13": "sabbesampi siyā.",
  "anya-e0104n7:8_14": "Atha sahetukā,",
  "anya-e0104n7:8_15": "so cassa hetu parato vā sambhūto siyā attato vā.",
  "anya-e0104n7:8_16": "Tattha parato ce sambhūto,",
  "anya-e0104n7:8_17": "yadassa so laddho,",
  "anya-e0104n7:8_18": "tassāyaṁ veyyāvaccakarasadiso siyā.",
  "anya-e0104n7:8_19": "Atha attato taduppattito pubbe ayaṁ kīdiso loko cāti sabbamidaṁ ālunavisiṇaṁ ākulabyākulaṁ goyūthena",
  "anya-e0104n7:8_20": "gatamaggasadisapheṇapiṇḍasamaṁ avimaddakkhamaṁ asāraṁ.",
  "anya-e0104n7:8_21": "Tiṭṭhatu pasaṅgo,",
  "anya-e0104n7:8_22": "yathādhikatameva vaṇṇayissāma.",
  "anya-e0104n7:8_23": "Tasmāti yasmā idaṁ nāmarūpaṁ na ahetukaṁ,",
  "anya-e0104n7:8_24": "nāpi issarādivisamahetukaṁ, tasmā.",
  "anya-e0104n7:8_25": "Teti hetupaccayā.",
  "anya-e0104n7:9_0": "679.",
  "anya-e0104n7:9_1": "Oḷārikattā,",
  "anya-e0104n7:9_2": "supākaṭattā ca rūpassa paccayapariggaho sukaroti “imassa tāva rūpakāyassā”tiādinā paṭhamaṁ tassa paccayapariggahavidhiṁ ārabhati.",
  "anya-e0104n7:9_3": "Tattha yathā nāmarūpassa paccayapariggaho ahetuvisamahetuvādanivattiyā hoti,",
  "anya-e0104n7:9_4": "evaṁ nibbidāvirāgāvahabhāvena tattha abhiratinivattiyāpi icchitabboti taṁ gabbhaseyyakavasena dassento",
  "anya-e0104n7:9_5": "nibbattaṭṭhānassa sucibhāvapaṭisedhanamukhena asucibhāvaṁ vibhāvetuṁ “ayaṁ kāyo”tiādimāha.",
  "anya-e0104n7:9_6": "Tattha uppalādīni asuciṭṭhāne nibbattānipi sayaṁ sucisammatānevāti taṁdassanatthaṁ abbhantaraggahaṇaṁ.",
  "anya-e0104n7:9_7": "Tenāha bhagavā –",
  "anya-e0104n7:10_0": "“Yathā saṅkāradhānasmiṁ, ujjhitasmiṁ mahāpathe;",
  "anya-e0104n7:11_0": "Padumaṁ tattha jāyetha, sucigandhaṁ manorama”nti. ;",
  "anya-e0104n7:12_0": "“Nibbattatī”ti idaṁ mātukucchiyaṁ paṭisandhipavattīsu rūpakāyassa nibbattanasāmaññato gahetvā vuttaṁ,",
  "anya-e0104n7:12_1": "na paṭhamābhinibbattimattaṁ.",
  "anya-e0104n7:12_2": "Evañca katvā āhārassa upatthambhakapaccayatāvacanaṁ,",
  "anya-e0104n7:12_3": "udarapaṭalassa pacchato karaṇādivacanaṁ,",
  "anya-e0104n7:12_4": "duggandhajegucchapaṭikkūlatāvacanañca samatthitaṁ hoti.",
  "anya-e0104n7:12_5": "Evamavaṭṭhite yadekaccehi piṭṭhito,",
  "anya-e0104n7:12_6": "purato ca karaṇaṁ kiṁ siyā paṭisandhikāletiādi vuttaṁ,",
  "anya-e0104n7:12_7": "taṁ apāhataṁ hoti.",
  "anya-e0104n7:12_8": "“Nibbattakattā”ti iminā bījaṁ viya aṅkurassa avijjādayo rūpakāyassa asādhāraṇakāraṇatāya hetūti dasseti.",
  "anya-e0104n7:12_9": "“Upatthambhakattā”ti iminā pana aṅkurassa pathavīsalilapārisiādayo viya āhāro sādhāraṇakāraṇatāya paccayoti dasseti.",
  "anya-e0104n7:13_0": "Pañca dhammā hetupaccayāti avijjādayo pañca dhammā yathārahaṁ hetu ca paccayo cāti attho.",
  "anya-e0104n7:13_1": "Bhavesu vijjamānadosapaṭicchādanapatthanā daḷhaggāhabhāvena saṅkhārabhavānaṁ hetubhūtā janakasahāyatāya",
  "anya-e0104n7:13_2": "bhavanikanti taṁsahajātaāsannakāraṇattā abhisaṅkhārikā,",
  "anya-e0104n7:13_3": "apassayabhūtā cāti “mātā viya dārakassa upanissayā”ti vuttā.",
  "anya-e0104n7:13_4": "Yathā pitu janitasukke puttassa uppattīti pitā janako,",
  "anya-e0104n7:13_5": "evaṁ kammaṁ sattassa uppādakattā janakaṁ vuttaṁ.",
  "anya-e0104n7:13_6": "Yathā dhāti jātassa dārakassa posanavasena sandhārikā,",
  "anya-e0104n7:13_7": "evaṁ āhāro uppannassa kāyassāti sandhārako vutto.",
  "anya-e0104n7:14_0": "Kāmañcettha avijjādayo nāmakāyassāpi paccayo,",
  "anya-e0104n7:14_1": "pakārantarena pana tassa pākaṭaṁ paccayapariggahavidhiṁ dassetuṁ “cakkhuñca paṭiccā”tiādi vuttaṁ.",
  "anya-e0104n7:14_2": "Tattha cakkhuñcāti ca-",
  "anya-e0104n7:14_3": "saddo samuccayattho.",
  "anya-e0104n7:14_4": "Tena cakkhuviññāṇassa āvajjanādiajjhattaṁ sabbaṁ paccayajātaṁ saṅgaṇhāti.",
  "anya-e0104n7:14_5": "Rūpe cāti pana ca-",
  "anya-e0104n7:14_6": "saddena yathā bahulaṁ bāhirarūpaṁ cakkhuviññāṇassa ārammaṇapaccayo,",
  "anya-e0104n7:14_7": "evaṁ aññampi bāhiraṁ paccayajātaṁ saṅgaṇhāti.",
  "anya-e0104n7:14_8": "Paṭiccāti paccayabhūtaṁ laddhāti attho.",
  "anya-e0104n7:14_9": "Tena cakkhussa nissayapurejātaindriyavippayuttaatthiavigatavasena,",
  "anya-e0104n7:14_10": "rūpassa ārammaṇapurejātaatthiavigatavasena,",
  "anya-e0104n7:14_11": "itaresañca saṅgahitānaṁ anantarādisahajātādivasena paccayabhāvaṁ dasseti.",
  "anya-e0104n7:14_12": "Vacanabhede pana kāraṇaṁ heṭṭhā vuttameva. Ādi-",
  "anya-e0104n7:14_13": "saddena ca phassādīnaṁ viya sahapaccayehi sotaviññāṇādīnaṁ saṅgaho veditabbo “tiṇṇaṁ saṅgati phasso”tiādipāṭhassa",
  "anya-e0104n7:14_14": "viya “sotañca paṭiccā”tiādipāṭhassa saṅgahitattā.",
  "anya-e0104n7:14_15": "Evaṁ sammasanupagaṁ sabbaṁ nāmaṁ sahapaccayena saṅgahitaṁ hoti.",
  "anya-e0104n7:14_16": "Tenāha “nāmakāyassa paccayapariggahaṁ karotī”ti.",
  "anya-e0104n7:15_0": "Pavattiṁ disvāti etarahi pavattiṁ disvā.",
  "anya-e0104n7:15_1": "Evanti iminā na kevalaṁ sappaccayatāmattameva paccāmaṭṭhaṁ,",
  "anya-e0104n7:15_2": "atha kho yādisehi paccayehi etarahi pavattati,",
  "anya-e0104n7:15_3": "tādisehi avijjādipaccayeheva atītepi pavattitthāti paccayasadisatāpi paccāmaṭṭhāti daṭṭhabbaṁ.",
  "anya-e0104n7:16_0": "680.Pubbantanti atītaṁ khandhappabandhakoṭṭhāsaṁ.",
  "anya-e0104n7:16_1": "Ārabbhāti uddissa.",
  "anya-e0104n7:16_2": "Ahosiṁ nu kho,",
  "anya-e0104n7:16_3": "na nu kho ahosinti sassatākāraṁ,",
  "anya-e0104n7:16_4": "adhiccasamuppattiākārañca nissāya atīte attano vijjamānataṁ,",
  "anya-e0104n7:16_5": "avijjamānatañca kaṅkhati.",
  "anya-e0104n7:16_6": "Kiṁ nu kho ahosinti jātiliṅgūpapattiyo nissāya “khattiyo nu kho ahosiṁ,",
  "anya-e0104n7:16_7": "brāhmaṇādīsu gahaṭṭhādīsu devādīsu aññataro nu kho”ti kaṅkhati.",
  "anya-e0104n7:16_8": "Kathaṁ nu khoti saṇṭhānākāraṁ nissāya “dīgho nu kho ahosiṁ,",
  "anya-e0104n7:16_9": "rassaodātakāḷapamāṇikaappamāṇikādīnampi aññataro”ti kaṅkhati.",
  "anya-e0104n7:16_10": "Issaranimmānādiṁ nissāya “kena nu kho pakārena ahosi”nti nibbattākārato kaṅkhatīti ca vadanti.",
  "anya-e0104n7:16_11": "Kiṁ hutvā kiṁ ahosinti jātiādiṁ nissāya “khattiyo hutvā nu kho brāhmaṇo ahosiṁ…pe…",
  "anya-e0104n7:16_12": "devo hutvā nu kho manusso ahosi”nti attano aparāparuppattiṁ kaṅkhati.",
  "anya-e0104n7:16_13": "Sabbattheva ca addhānanti kālādhivacanaṁ.",
  "anya-e0104n7:16_14": "Bhavissāmi nu khoti sassatākāraṁ,",
  "anya-e0104n7:16_15": "ucchedākārañca nissāya anāgate attano vijjamānataṁ,",
  "anya-e0104n7:16_16": "avijjamānatañca kaṅkhati.",
  "anya-e0104n7:16_17": "Sesamettha vuttanayameva.",
  "anya-e0104n7:16_18": "Etarahi vā pana paccuppannaṁ addhānanti idāni vā paṭisandhimādiṁ katvā cutipariyantaṁ sabbampi vattamānakālaṁ.",
  "anya-e0104n7:16_19": "Ajjhattaṁ kathaṁkathī hotīti attano khandhesu vicikicchā hoti.",
  "anya-e0104n7:16_20": "Ahaṁ nu khosmīti attano atthibhāvaṁ kaṅkhati.",
  "anya-e0104n7:16_21": "Ayuttaṁ panetanti.",
  "anya-e0104n7:16_22": "Yuttaṁ ayuttanti kā ettha cintā.",
  "anya-e0104n7:16_23": "Ummattako viya hi bālaputhujjano.",
  "anya-e0104n7:16_24": "No nu khosmīti attano natthibhāvaṁ kaṅkhati.",
  "anya-e0104n7:16_25": "Kiṁ nu khosmīti khattiyova samāno attano khattiyabhāvaṁ kaṅkhati.",
  "anya-e0104n7:16_26": "Esa nayo sesesu.",
  "anya-e0104n7:16_27": "Kathaṁ nu khosminti vuttanayameva.",
  "anya-e0104n7:16_28": "Kevalañhettha “abbhantare jīvo nāma atthī”ti gahetvā tassa dīghādibhāvaṁ kaṅkhanto “kathaṁ nu khosmi”nti kaṅkhatīti veditabbo.",
  "anya-e0104n7:16_29": "Paccuppannaṁ pana attano sarīrasaṇṭhānaṁ ajānanto nāma natthi.",
  "anya-e0104n7:16_30": "Kuto āgato,",
  "anya-e0104n7:16_31": "so kuhiṁ gāmī bhavissatīti attabhāvassa āgatigatiṭṭhānaṁ kaṅkhati.",
  "anya-e0104n7:16_32": "Sā sabbāpi pahīyatīti sā yathāvuttā soḷasavidhāpi vicikicchā vikkhambhanavasena pahīyati.",
  "anya-e0104n7:17_0": "681.",
  "anya-e0104n7:17_1": "Kusalādibhedato sabbappakārassāpi nāmassa sādhāraṇo paccayoti,",
  "anya-e0104n7:17_2": "tato pavattito manasikārādiko kusalādibhedato sabbappakārassāpi nāmassa asādhāraṇo paccayoti ca yojetabbaṁ.",
  "anya-e0104n7:17_3": "Kusalādibhedatoti kusalākusalavipākakiriyabhedato.",
  "anya-e0104n7:17_4": "Tassāpi somanassasahagatādiaññatarabhedavasena sabbappakārassāpi.",
  "anya-e0104n7:17_5": "Yaṁ ekantato chadvārikaṁ,",
  "anya-e0104n7:17_6": "tampi chadvāraggahaṇeneva gahitaṁ yathā chaṭṭhārammaṇaṁ chaḷārammaṇaggahaṇenātipi vuttaṁ “sabbappakārassāpī”ti.",
  "anya-e0104n7:17_7": "Tatoti cakkhurūpādito.",
  "anya-e0104n7:17_8": "Manasikārādikoti yonisomanasikāraayonisomanasikārādiko,",
  "anya-e0104n7:17_9": "kammabhavaṅgādiko ca.",
  "anya-e0104n7:17_10": "Kāmañcettha dvāracchakkayonisomanasikārādivasena nāmasseva sādhāraṇo,",
  "anya-e0104n7:17_11": "asādhāraṇo ca paccayo vutto,",
  "anya-e0104n7:17_12": "taṁ pana avisesavasena vuttaṁ.",
  "anya-e0104n7:17_13": "Visesato pana kammaṁ vipākanāmassa,",
  "anya-e0104n7:17_14": "kammasamuṭṭhānarūpānañca cittaṁ cetasikanāmassa,",
  "anya-e0104n7:17_15": "cittasamuṭṭhānarūpānañca sādhāraṇo paccayo,",
  "anya-e0104n7:17_16": "yathāvuttasseva ca nāmassa,",
  "anya-e0104n7:17_17": "rūpassa ca tadaññanāmarūpāpekkhāya asādhāraṇo paccayo.",
  "anya-e0104n7:17_18": "Tathā sabhāgo,",
  "anya-e0104n7:17_19": "utusabhāgo ca āhāro taṁsamuṭṭhānarūpānaṁ sādhāraṇo paccayo,",
  "anya-e0104n7:17_20": "tadaññāpekkhāya asādhāraṇoti rūpassāpi sādhāraṇo,",
  "anya-e0104n7:17_21": "asādhāraṇo ca paccayo yathārahaṁ niddhāretabbo.",
  "anya-e0104n7:17_22": "Paccayapariggaho nāma anadhigatārahattena kātabboti tadapekkhāya “yonisomanasikārasaddhammassavanādiko kusalassevā”ti vuttaṁ. Ādi-",
  "anya-e0104n7:17_23": "saddena sappurisūpanissayassa,",
  "anya-e0104n7:17_24": "catunnampi vā sampatticakkānaṁ saṅgaho daṭṭhabbo.",
  "anya-e0104n7:17_25": "Viparīto akusalassāti vacanato yathā yonisomanasikārādiviparīto akusalasseva paccayo,",
  "anya-e0104n7:17_26": "tathā yonisomanasikārādi kusalasseva paccayo hotīti attho.",
  "anya-e0104n7:17_27": "Yassa vā kusalaṁ sambhavati,",
  "anya-e0104n7:17_28": "akusalaṁ sambhavati,",
  "anya-e0104n7:17_29": "kusalākusalāni vā,",
  "anya-e0104n7:17_30": "tassāti atthasiddhametaṁ.",
  "anya-e0104n7:17_31": "Kammādikoti ādi-",
  "anya-e0104n7:17_32": "saddena avijjādayo viya gatikālādayopi saṅgahitāti daṭṭhabbā.",
  "anya-e0104n7:17_33": "Bhavaṅgādikoti bhavaṅgasantīraṇaparittakiriyārahattādiko.",
  "anya-e0104n7:17_34": "Tattha bhavaṅgaṁ pañcadvāramanodvārāvajjanakiriyānaṁ,",
  "anya-e0104n7:17_35": "santīraṇaṁ voṭṭhabbanassa,",
  "anya-e0104n7:17_36": "parittakiriyā yathārahaṁ parittamahaggatakiriyānaṁ,",
  "anya-e0104n7:17_37": "arahattaṁ āvajjanavajjānaṁ sabbakiriyānaṁ paccayoti veditabbaṁ.",
  "anya-e0104n7:18_0": "Kammanti cetanāva adhippetā,",
  "anya-e0104n7:18_1": "sā ca kho kusalākusalā.",
  "anya-e0104n7:18_2": "Vuttañhetaṁ “kusalākusalacetanā vipākānaṁ khandhānaṁ,",
  "anya-e0104n7:18_3": "kaṭattā ca rūpānaṁ kammapaccayena paccayo”ti.",
  "anya-e0104n7:18_4": "Na cittaṁ viya sasampayuttā.",
  "anya-e0104n7:18_5": "Cittañhettha sasampayuttaṁ adhippetaṁ “hetū hetusampayuttakānaṁ dhammānaṁ,",
  "anya-e0104n7:18_6": "taṁsamuṭṭhānānañca rūpānaṁ hetupaccayena paccayo”tiādivacanato.",
  "anya-e0104n7:18_7": "Tatthāti tesu kammādīsu rūpajanakapaccayesu.",
  "anya-e0104n7:18_8": "Atītato eva kammato phalaṁ uppajjati,",
  "anya-e0104n7:18_9": "na vattamānatoti vuttaṁ “kammaṁ atītameva kammasamuṭṭhānassa rūpassa paccayo”ti.",
  "anya-e0104n7:18_10": "Yadi hi paccuppannato kammato phalaṁ uppajjeyya,",
  "anya-e0104n7:18_11": "āyūhanakkhaṇe eva phalena uppajjitabbaṁ bhaveyya,",
  "anya-e0104n7:18_12": "na ca taṁ diṭṭhamicchitaṁ vā.",
  "anya-e0104n7:18_13": "Na hi loke kudācanaṁ kariyamānameva kammaṁ phalaṁ dentaṁ diṭṭhaṁ,",
  "anya-e0104n7:18_14": "tathārūpo vā āgamo atthīti.",
  "anya-e0104n7:18_15": "Nanu ca idamapi na diṭṭhaṁ,",
  "anya-e0104n7:18_16": "yaṁ vinaṭṭhato hetuto phalaṁ uppajjamānaṁ,",
  "anya-e0104n7:18_17": "mato vā kukkuṭo vassantoti?",
  "anya-e0104n7:18_18": "Saccamadiṭṭhaṁ rūpadhammānaṁ pabandhavicchede,",
  "anya-e0104n7:18_19": "idaṁ pana arūpaṁ pabandhopi atthīti upamā na saṁsandati.",
  "anya-e0104n7:18_20": "Kammato hi atītato eva kammassa katattā,",
  "anya-e0104n7:18_21": "upacitattā ca phalaṁ uppajjati.",
  "anya-e0104n7:18_22": "Vuttañhetaṁ “kāmāvacarassa kusalassa kammassa katattā upacitattā vipākaṁ cakkhuviññāṇaṁ uppannaṁ hotī”tiādi.",
  "anya-e0104n7:18_23": "Yasmā anantarādipaccayalābhato uppādakkhaṇe eva cittassa balavatā,",
  "anya-e0104n7:18_24": "tasmā taṁ uppajjamānameva rūpaṁ janetīti āha “cittaṁ cittasamuṭṭhānassa uppajjamāna”nti.",
  "anya-e0104n7:18_25": "Rūpassa paccayo hotīti sambandho.",
  "anya-e0104n7:18_26": "Yasmā pana rūpassa ṭhitikkhaṇe balavatā pacchājātādipaccayalābhato,",
  "anya-e0104n7:18_27": "tasmā vuttaṁ “utuāhārā…pe… hontī”ti,",
  "anya-e0104n7:18_28": "bāhiraṁ utuṁ,",
  "anya-e0104n7:18_29": "āhārañca paccayaṁ labhitvā attano ṭhitikkhaṇe utuāhārā rūpaṁ janentīti attho.",
  "anya-e0104n7:19_0": "Evanti “sādhāraṇāsādhāraṇavasenā”tiādinā vuttappakārena.",
  "anya-e0104n7:20_0": "682.Saṅkhārānanti saṅkhatasaṅkhārānaṁ.",
  "anya-e0104n7:20_1": "Bhaṅganti maraṇaṁ.",
  "anya-e0104n7:20_2": "Jarāmaraṇaṁ nāma jātiyā satītiādi phaladassanānupubbiyā hetudassanakkamena nāmarūpassa paccayapariggaho sukaroti katvā dassito.",
  "anya-e0104n7:20_3": "Tattha bhave satīti kammabhave sati.",
  "anya-e0104n7:21_0": "683.Pubbe vitthāretvā dassitaanulomapaṭiccasamuppādavasenāti pariyosānato paṭṭhāya paṭilomanayena ādipāpanavasena",
  "anya-e0104n7:21_1": "vitthāretvā dassitaanulomapaṭiccasamuppādavasena.",
  "anya-e0104n7:21_2": "“Asati jātiyā natthi jarāmaraṇa”ntiādinā hi paṭilomavasena dassite paccayākāre “yassa abhāvā yassa abhāvo,",
  "anya-e0104n7:21_3": "so tassa paccayo”ti byatirekato,",
  "anya-e0104n7:21_4": "anvayato ca nāmarūpassa paccayapariggaho sukaroti.",
  "anya-e0104n7:22_0": "684.Purimakammabhavasmiṁ mohotiādi vuttatthameva.",
  "anya-e0104n7:22_1": "Kammasahāyattā kilesavaṭṭaṁ kammavaṭṭe pakkhitvā vuttaṁ “kammavaṭṭavipākavaṭṭavasenā”ti.",
  "anya-e0104n7:23_0": "685.",
  "anya-e0104n7:23_1": "Diṭṭhadhammo vuccati paccakkhabhūto paccuppanno attabhāvo,",
  "anya-e0104n7:23_2": "tattha veditabbaphalaṁ kammaṁ diṭṭhadhammavedanīyaṁ.",
  "anya-e0104n7:23_3": "Paccuppannabhavato anantaraṁ veditabbaphalaṁ kammaṁ upapajjavedanīyaṁ.",
  "anya-e0104n7:23_4": "Aparāpariyāyeti diṭṭhadhammānantarānāgatato aññasmiṁ attabhāvapariyāye attabhāvaparivatte.",
  "anya-e0104n7:23_5": "Ahosikammanti ahosi eva kammaṁ,",
  "anya-e0104n7:23_6": "na tassa vipāko ahosi, “atthi,",
  "anya-e0104n7:23_7": "bhavissati vā”ti evaṁ vattabbakammaṁ.",
  "anya-e0104n7:23_8": "Paṭipakkhehi anabhibhūtatāya,",
  "anya-e0104n7:23_9": "paccayavisesena paṭiladdhavisesatāya ca balavabhāvaṁ pattā tādisassa pubbābhisaṅkhārassa vasena sātisayā",
  "anya-e0104n7:23_10": "hutvā pavattā paṭhamajavanacetanā tasmiṁyeva attabhāve phaladāyinī diṭṭhadhammavedanīyā nāma.",
  "anya-e0104n7:23_11": "Sā hi vuttākārena balavati javanasantāne guṇavisesayuttesu upakārāpakāravasappavattiyā,",
  "anya-e0104n7:23_12": "āsevanālābhena appavipākatāya ca paṭhamajavanacetanā itaradvayaṁ viya pavattasantānuparamāpekkhaṁ,",
  "anya-e0104n7:23_13": "okāsalābhāpekkhañca kammaṁ na hotīti idheva pupphamattaṁ viya pavattivipākamattaṁ phalaṁ deti.",
  "anya-e0104n7:23_14": "Tathā asakkontanti kammassa vipākadānaṁ nāma upadhipayogādipaccayantarasamavāyeneva hotīti tadabhāvato tasmiṁyeva attabhāve vipākaṁ dātuṁ asakkontaṁ.",
  "anya-e0104n7:23_15": "Atthasādhikāti dānādipāṇātipātādiatthassa nipphādikā.",
  "anya-e0104n7:23_16": "Kā pana sāti āha “sattamajavanacetanā”ti.",
  "anya-e0104n7:23_17": "Sā hi sanniṭṭhāpakacetanā vuttanayena paṭiladdhavisesā,",
  "anya-e0104n7:23_18": "purimajavanacetanāhi laddhāsevanā ca samānā anantarattabhāve vipākadāyinī upapajjavedanīyakammaṁ nāma.",
  "anya-e0104n7:23_19": "“Sati saṁsārappavattiyā”ti iminā asati saṁsārappavattiyaṁ ahosikammapakkhe tiṭṭhati vipaccanokāsassa abhāvatoti dīpeti.",
  "anya-e0104n7:24_0": "686.Yaṁ garukanti yaṁ akusalaṁ mahāsāvajjaṁ,",
  "anya-e0104n7:24_1": "kusalaṁ mahānubhāvaṁ kammaṁ.",
  "anya-e0104n7:24_2": "Yaṁ bahulanti yaṁ bahulaṁ abhiṇhaso kataṁ samāsevitaṁ.",
  "anya-e0104n7:24_3": "Maraṇakāle anussaritanti paribyattabhāvena maraṇassa āsannakāle anussaritaṁ.",
  "anya-e0104n7:24_4": "Āsannakāle kate vattabbameva natthīti hi vuttaṁ.",
  "anya-e0104n7:24_5": "“Punappunaṁ laddhāsevana”nti iminā “yaṁ bahula”nti vuttakammato viseseti.",
  "anya-e0104n7:24_6": "Tathā diṭṭhadhammavedanīyaṁ nivatteti paṭisandhiākaḍḍhanānujānanato.",
  "anya-e0104n7:24_7": "Paṭisandhijanakavasena hi garukādikammacatukkaṁ vuttaṁ.",
  "anya-e0104n7:25_0": "Tattha garukaṁ sabbapaṭhamaṁ vipaccati.",
  "anya-e0104n7:25_1": "Tathā hi taṁ garukanti vuttaṁ.",
  "anya-e0104n7:25_2": "Garuke asati bahulīkataṁ,",
  "anya-e0104n7:25_3": "tasmiṁ asati āsannaṁ,",
  "anya-e0104n7:25_4": "tasmimpi asati “kaṭattā vā panā”ti vuttaṁ purimajātīsu katakammaṁ vipaccati.",
  "anya-e0104n7:25_5": "Bahulāsannapubbakatesu ca balābalaṁ vā jānitabbaṁ,",
  "anya-e0104n7:25_6": "pāpato pāpantaraṁ,",
  "anya-e0104n7:25_7": "kalyāṇañca,",
  "anya-e0104n7:25_8": "kalyāṇato ca kalyāṇantaraṁ, pāpañca,",
  "anya-e0104n7:25_9": "bahulīkatato ca mahato ca pubbakatādi, appañca.",
  "anya-e0104n7:25_10": "Bahulānussaraṇena vippaṭisārādijananato paṭipakkhassa aparipuṇṇatāya āraddhavipākassa kammassa,",
  "anya-e0104n7:25_11": "kammasesassa vā aparāpariyāye vedanīyassa aparikkhīṇatāya santatiyā pariṇāmavisesatoti tehi tehi kāraṇehi āhitabalaṁ paṭhamaṁ vipaccati.",
  "anya-e0104n7:25_12": "Mahānāradakassapajātake videharañño senāpati alāto,",
  "anya-e0104n7:25_13": "bījako dāso,",
  "anya-e0104n7:25_14": "rājakaññā rucā ca ettha nidassanaṁ.",
  "anya-e0104n7:25_15": "Tathā hi vuttaṁ bhagavatā –",
  "anya-e0104n7:26_0": "“Tatrānanda,",
  "anya-e0104n7:26_1": "yvāyaṁ puggalo idha pāṇātipātī…pe…",
  "anya-e0104n7:26_2": "micchādiṭṭhi kāyassa bhedā paraṁ maraṇā apāyaṁ duggatiṁ vinipātaṁ nirayaṁ upapajjati.",
  "anya-e0104n7:26_3": "Pubbe vāssa taṁ kataṁ hoti pāpakammaṁ dukkhavedanīyaṁ,",
  "anya-e0104n7:26_4": "pacchā vāssa taṁ kataṁ hoti pāpakammaṁ dukkhavedanīyaṁ,",
  "anya-e0104n7:26_5": "maraṇakāle vāssa hoti micchādiṭṭhi samattā samādinnā,",
  "anya-e0104n7:26_6": "tena so kāyassa bhedā paraṁ maraṇā apāyaṁ duggatiṁ vinipātaṁ nirayaṁ upapajjati.",
  "anya-e0104n7:26_7": "Yañca kho so idha pāṇātipātī hoti…pe…",
  "anya-e0104n7:26_8": "micchādiṭṭhi hoti,",
  "anya-e0104n7:26_9": "tassa diṭṭhe vā dhamme vipākaṁ paṭisaṁvedeti upapajja vā apare vā pariyāye.",
  "anya-e0104n7:27_0": "“Tatrānanda,",
  "anya-e0104n7:27_1": "yvāyaṁ puggalo idha pāṇātipātī…pe…",
  "anya-e0104n7:27_2": "micchādiṭṭhi kāyassa bhedā paraṁ maraṇā sugatiṁ saggaṁ lokaṁ upapajjati.",
  "anya-e0104n7:27_3": "Pubbe vāssa taṁ kataṁ hoti kalyāṇakammaṁ sukhavedanīyaṁ,",
  "anya-e0104n7:27_4": "pacchā vāssa taṁ kataṁ hoti kalyāṇakammaṁ sukhavedanīyaṁ,",
  "anya-e0104n7:27_5": "maraṇakāle vāssa hoti sammādiṭṭhi samattā samādinnā,",
  "anya-e0104n7:27_6": "tena so kāyassa bhedā paraṁ maraṇā sugatiṁ saggaṁ lokaṁ upapajjati.",
  "anya-e0104n7:27_7": "Yañca kho so idha pāṇātipātī hoti…pe…",
  "anya-e0104n7:27_8": "micchādiṭṭhi hoti,",
  "anya-e0104n7:27_9": "tassa diṭṭhe vā dhamme vipākaṁ paṭisaṁvedeti upapajja vā apare vā pariyāye.",
  "anya-e0104n7:28_0": "“Tatrānanda,",
  "anya-e0104n7:28_1": "yvāyaṁ puggalo idha pāṇātipātā paṭivirato…pe…",
  "anya-e0104n7:28_2": "sammādiṭṭhi kāyassa bhedā paraṁ maraṇā sugatiṁ saggaṁ lokaṁ upapajjati.",
  "anya-e0104n7:28_3": "Pubbe vāssa taṁ kataṁ hoti kalyāṇakammaṁ sukhavedanīyaṁ,",
  "anya-e0104n7:28_4": "pacchā vāssa taṁ kataṁ hoti kalyāṇakammaṁ sukhavedanīyaṁ,",
  "anya-e0104n7:28_5": "maraṇakāle vāssa hoti sammādiṭṭhi samattā samādinnā,",
  "anya-e0104n7:28_6": "tena so kāyassa bhedā paraṁ maraṇā sugatiṁ saggaṁ lokaṁ upapajjati.",
  "anya-e0104n7:28_7": "Yañca kho so idha pāṇātipātā paṭivirato…pe…",
  "anya-e0104n7:28_8": "sammādiṭṭhi hoti,",
  "anya-e0104n7:28_9": "tassa diṭṭhe vā dhamme vipākaṁ paṭisaṁvedeti upapajja vā apare vā pariyāye.",
  "anya-e0104n7:29_0": "“Tatrānanda,",
  "anya-e0104n7:29_1": "yvāyaṁ puggalo idha pāṇātipātā paṭivirato…pe…",
  "anya-e0104n7:29_2": "sammādiṭṭhi kāyassa bhedā paraṁ…pe…",
  "anya-e0104n7:29_3": "nirayaṁ upapajjati.",
  "anya-e0104n7:29_4": "Pubbe vāssa taṁ kataṁ hoti pāpakammaṁ dukkhavedanīyaṁ,",
  "anya-e0104n7:29_5": "pacchā vāssa taṁ kataṁ hoti pāpakammaṁ dukkhavedanīyaṁ,",
  "anya-e0104n7:29_6": "maraṇakāle vāssa hoti micchādiṭṭhi samattā samādinnā,",
  "anya-e0104n7:29_7": "tena so kāyassa bhedā paraṁ maraṇā apāyaṁ …pe…",
  "anya-e0104n7:29_8": "nirayaṁ upapajjati.",
  "anya-e0104n7:29_9": "Yañca kho so idha pāṇātipātā paṭivirato hoti…pe…",
  "anya-e0104n7:29_10": "sammādiṭṭhi hoti,",
  "anya-e0104n7:29_11": "tassa diṭṭhe vā dhamme vipākaṁ paṭisaṁvedeti upapajja vā apare vā pariyāye”ti.",
  "anya-e0104n7:30_0": "Kiṁ bahunā yaṁ taṁ tathāgatassa mahākammavibhaṅgañāṇaṁ,",
  "anya-e0104n7:30_1": "tassevāyaṁ visayo,",
  "anya-e0104n7:30_2": "yadidaṁ tassa tassa kammassa tena tena kāraṇena pubbāparavipākatā sāmatthiyaṁ.",
  "anya-e0104n7:31_0": "687.",
  "anya-e0104n7:31_1": "Paṭisandhidānādivasena vipākasantānassa nibbattakaṁ janakaṁ.",
  "anya-e0104n7:31_2": "Tenāha “taṁ paṭisandhiyampi pavattepi rūpārūpavipākakkhandhe janetī”ti.",
  "anya-e0104n7:31_3": "Sukhadukkhasantānassa,",
  "anya-e0104n7:31_4": "nāmarūpappabandhassa vā ciratarappavattihetubhūtaṁ upatthambhakaṁ.",
  "anya-e0104n7:31_5": "Tenāha “sukhadukkhaṁ upatthambheti,",
  "anya-e0104n7:31_6": "addhānaṁ pavattetī”ti.",
  "anya-e0104n7:31_7": "Upapīḷakaṁ sukhadukkhappabandhe pavattamāne saṇikaṁ saṇikaṁ taṁ hāpeti.",
  "anya-e0104n7:31_8": "Tenāha “sukhadukkhaṁ pīḷeti bādhati,",
  "anya-e0104n7:31_9": "addhānaṁ pavattituṁ na detī”ti.",
  "anya-e0104n7:31_10": "Ghātetvāti upacchinditvā.",
  "anya-e0104n7:31_11": "Kammassa upacchindanaṁ nāma tassa vipākapaṭibāhanamevāti āha “tassa vipākaṁ paṭibāhitvā”ti.",
  "anya-e0104n7:31_12": "Tañca attano vipākuppattiyā okāsakaraṇanti vuttaṁ “attano vipākassa okāsaṁ karotī”ti.",
  "anya-e0104n7:31_13": "Vipaccanāya katokāsaṁ kammaṁ vipakkameva nāma hotīti āha “evaṁ pana kammena kate okāse taṁ vipākaṁ uppannaṁ nāma vuccatī”ti.",
  "anya-e0104n7:31_14": "Upapīḷakaṁ aññassa vipākaṁ upacchindati,",
  "anya-e0104n7:31_15": "na sayaṁ attano vipākaṁ deti.",
  "anya-e0104n7:31_16": "Upaghātakaṁ pana dubbalaṁ kammaṁ upacchinditvā attano vipākaṁ uppādetīti ayametesaṁ viseso.",
  "anya-e0104n7:31_17": "Bavhābādhatādipaccayūpanipātena vipākassa vibādhakaṁ upapīḷakaṁ,",
  "anya-e0104n7:31_18": "tathā vipākasseva upacchedakaṁ upaghātakaṁ.",
  "anya-e0104n7:31_19": "Kammaṁ upaghātetvā attano vipākassa okāsakaraṇena vipaccane sati janakameva siyā,",
  "anya-e0104n7:31_20": "janakādibhāvo nāma vipākaṁ pati icchitabbo,",
  "anya-e0104n7:31_21": "na kammaṁ patīti vipākasseva upaghātakatā yuttā viya dissati,",
  "anya-e0104n7:31_22": "vīmaṁsitabbaṁ.",
  "anya-e0104n7:32_0": "Kammantaranti kammaviseso kammānaṁ balābalabhedo.",
  "anya-e0104n7:32_1": "Vipākantaranti vipākaviseso,",
  "anya-e0104n7:32_2": "tassa hīnapaṇītatādibhedo.",
  "anya-e0104n7:32_3": "Aparo nayo –",
  "anya-e0104n7:32_4": "yasmiṁ kamme kate paṭisandhiyaṁ,",
  "anya-e0104n7:32_5": "pavatte ca vipākakaṭattārūpānaṁ uppatti hoti,",
  "anya-e0104n7:32_6": "taṁ janakaṁ.",
  "anya-e0104n7:32_7": "Yasmiṁ pana kate aññena janitassa iṭṭhassa vā aniṭṭhassa vā phalassa vibādhakavicchedakapaccayānuppattiyā,",
  "anya-e0104n7:32_8": "upabrūhanapaccayuppattiyā ca janakānubhāvānurūpaṁ pariposaciratarappabandhā honti,",
  "anya-e0104n7:32_9": "taṁ upatthambhakaṁ.",
  "anya-e0104n7:32_10": "Janakena nibbattitaṁ kusalaphalaṁ vā akusalaphalaṁ vā yena paccanīkabhūtena rogadhātusamatādinimittatāya bādhīyati,",
  "anya-e0104n7:32_11": "taṁ upapīḷakaṁ.",
  "anya-e0104n7:32_12": "Yena pana kammunā janakasāmatthiyavasena ciratarappabandhārahampi samānaṁ phalaṁ vicchedakapaccayuppattiyā upahaññati vicchijjati,",
  "anya-e0104n7:32_13": "taṁ upaghātakaṁ.",
  "anya-e0104n7:32_14": "Tattha keci dutiyassa kusalabhāvaṁ itthannāmagatassa appābādhadīghāyukatāsaṁvattanavasena,",
  "anya-e0104n7:32_15": "pacchimānaṁ dvinnaṁ akusalabhāvaṁ bavhābādhaappāyukatāsaṁvattanavasena vaṇṇenti.",
  "anya-e0104n7:32_16": "Devadattādīnaṁ,",
  "anya-e0104n7:32_17": "pana nāgādīnaṁ,",
  "anya-e0104n7:32_18": "ito anupadinnena yāpanakapetānañca narakādīsu akusalavipākupatthambhanupapīḷanupaghātakāni na na santīti catunnampi akusalākusalabhāvo na virujjhati.",
  "anya-e0104n7:32_19": "Buddhāveṇikatāya asādhāraṇasseva ñāṇassa gocarabhāvato kammantarādi “asādhāraṇaṁ sāvakehī”ti vuttaṁ.",
  "anya-e0104n7:32_20": "Ekadesato jānitabbaṁ anavasesato jānituṁ na sakkā avisayattā.",
  "anya-e0104n7:32_21": "Sabbena sabbaṁ ajānane paccayapariggaho na paripūratīti.",
  "anya-e0104n7:33_0": "688.",
  "anya-e0104n7:33_1": "Yathāvuttaṁ kammaṁ vattamānavipākappabandhanimittameva adhippetanti kammekadesatāya “dvādasavidhaṁ kammaṁ kammavaṭṭe pakkhipitvā”ti vuttaṁ.",
  "anya-e0104n7:33_2": "Kilesavaṭṭampi kammasahāyatāya kammavaṭṭapakkhikameva katvā āha “kammavaṭṭavipākavaṭṭavasenā”ti.",
  "anya-e0104n7:33_3": "Yādisato paccayato paccuppanne addhāne nāmarūpassa pavatti,",
  "anya-e0104n7:33_4": "tādisato eva itarasmimpi addhadvayeti yathā atītānāgate nayaṁ neti,",
  "anya-e0104n7:33_5": "taṁ dassento “ida”ntiādimāha.",
  "anya-e0104n7:33_6": "Tattha anāgatepi kammavaṭṭavipākavaṭṭavasenevāti ettha vuttaṁ eva-",
  "anya-e0104n7:33_7": "saddaṁ “etarahi atītepī”ti etthāpi ānetvā vattabbaṁ addhattayepi kiriyākiriyaphalamattatādassanaparattā codanāya.",
  "anya-e0104n7:33_8": "Iti kammañcevātiādi vuttassevatthassa nigamanavasena vuttaṁ.",
  "anya-e0104n7:33_9": "Aparāparaṁ vaṭṭanaṭṭhena vaṭṭaṁ.",
  "anya-e0104n7:33_10": "Tathā pavattanaṁ pavattaṁ.",
  "anya-e0104n7:33_11": "Hetuphalabhāvena sambandhatīti santati, pabandho.",
  "anya-e0104n7:33_12": "Karaṇaṭṭhena,",
  "anya-e0104n7:33_13": "paccayehi karīyatīti vā kiriyā.",
  "anya-e0104n7:34_0": "Kammāti kammato. Sambhavati etasmāti sambhavo, kammaṁ sambhavo etassāti kammasambhavo, vipāko.",
  "anya-e0104n7:35_0": "Kāraṇasāmaggiyaṁ dānādīhi sādhitakiriyāya vattamānāya kāraṇamatte kattuvohāroti āha “neva kāraṇato uddhaṁ kārakaṁ passatī”ti.",
  "anya-e0104n7:35_1": "Karotīti hi kārakaṁ.",
  "anya-e0104n7:35_2": "Vipākapaṭisaṁvedakaṁ na passatīti sambandho.",
  "anya-e0104n7:35_3": "Kāmaṁ bālāpi “kārako paṭisaṁvedako”ti vadantā atthato paññattimattameva vadanti,",
  "anya-e0104n7:35_4": "te pana viparītābhinivesavasenāpi vadantīti taṁ appamāṇanti āha “samaññāmattena paṇḍitā voharantī”ti.",
  "anya-e0104n7:36_0": "689.Evetanti evaṁvidhaṁ etaṁ dassanaṁ,",
  "anya-e0104n7:36_1": "sammadassanaṁ,",
  "anya-e0104n7:36_2": "aviparītadassananti attho.",
  "anya-e0104n7:36_3": "Bījarukkhādikānaṁvāti yathā bījato rukkho,",
  "anya-e0104n7:36_4": "rukkhato puna bījanti anādikālikattā bījarukkhasantānassa pubbakoṭi natthi,",
  "anya-e0104n7:36_5": "evaṁ kammapaccayā vipāko,",
  "anya-e0104n7:36_6": "vipākapaccayā kammanti anādikālikattā kammavipākasantānassa pubbakoṭi na paññāyati. Ādi-",
  "anya-e0104n7:36_7": "saddena “kukkuṭiyā aṇḍaṁ,",
  "anya-e0104n7:36_8": "aṇḍato kukkuṭī,",
  "anya-e0104n7:36_9": "punapi kukkuṭiyā aṇḍa”nti evamādiṁ saṅgaṇhāti.",
  "anya-e0104n7:36_10": "Anāgatepi saṁsāreti yathā atīte,",
  "anya-e0104n7:36_11": "evaṁ anāgatepi addhāne “khandhānañca paṭipāṭī”tiādinā vutte saṁsāre sati kammavipākānaṁ appavattaṁ na dissati,",
  "anya-e0104n7:36_12": "kammavipākānaṁ appavatti na dissati,",
  "anya-e0104n7:36_13": "pavattati evāti attho.",
  "anya-e0104n7:37_0": "Etamatthanti “kammassa kārako natthī”tiādinā vuttamatthaṁ.",
  "anya-e0104n7:37_1": "Asayaṁvasīti na sayaṁvasino,",
  "anya-e0104n7:37_2": "micchābhinivesaparavasāti attho.",
  "anya-e0104n7:37_3": "Aññamaññavirodhitāti itarītaravirodhitā, diṭṭhiyo,",
  "anya-e0104n7:37_4": "diṭṭhiyā vā aññamaññena virodhitā viruddhā.",
  "anya-e0104n7:38_0": "Gambhīrañāṇagocaratāya gambhīraṁ.",
  "anya-e0104n7:38_1": "Tathā nipuṇaṁ.",
  "anya-e0104n7:38_2": "Sattasuññatāya,",
  "anya-e0104n7:38_3": "aññamaññasabhāvasuññatāya ca suññaṁ.",
  "anya-e0104n7:38_4": "Paccayanti nāmarūpassa paccayaṁ,",
  "anya-e0104n7:38_5": "tappaccayapaṭivedheneva ca sabbaṁ paṭividdhaṁ hotīti.",
  "anya-e0104n7:38_6": "Kammaṁ natthi vipākamhītiādīsu yaṁ vattabbaṁ,",
  "anya-e0104n7:38_7": "taṁ heṭṭhā vuttameva.",
  "anya-e0104n7:39_0": "Paccayasuññaṁ phalanti yathāvuttamatthaṁ upamāya vibhāvetuṁ “yathā na sūriye”tiādi vuttaṁ.",
  "anya-e0104n7:39_1": "Tesanti sūriyādīnaṁ.",
  "anya-e0104n7:39_2": "Soti aggi.",
  "anya-e0104n7:39_3": "Sambhārehīti ātapādīhi kāraṇehi.",
  "anya-e0104n7:40_0": "Yadi ca hetu ca phalañca aññamaññarahitaṁ,",
  "anya-e0104n7:40_1": "kathaṁ hetuto phalaṁ nibbattatīti āha “kammañca kho upādāyā”ti.",
  "anya-e0104n7:40_2": "Na kevalaṁ kammaphalameva suññaṁ katturahitaṁ,",
  "anya-e0104n7:40_3": "sabbampi dhammajātaṁ kārakarahitanti dassetuṁ “na hettha devo”ti gāthā vuttā.",
  "anya-e0104n7:40_4": "Hetusambhārapaccayāti hetusamūhanimittaṁ,",
  "anya-e0104n7:40_5": "hetupaccayanimittaṁ vā.",
  "anya-e0104n7:41_0": "690.Cutipaṭisandhivasenaviditā hontīti kammavaṭṭavipākavaṭṭavasena paccayapariggahassa katattā cutipaṭisandhivasena viditā hontīti vadanti.",
  "anya-e0104n7:41_1": "Vuttanayena pana sappaccayanāmarūpassa dassanena tīsu addhāsu pahīnavicikicchassa addhattayapariyāpannā",
  "anya-e0104n7:41_2": "dhammā atītapaccuppannānāgatabhavesu ca cutipaṭisandhivasena viditā honti,",
  "anya-e0104n7:41_3": "na anupadadhammavasena tathāpariggahassa akatattā.",
  "anya-e0104n7:41_4": "Sāssa hoti ñātapariññāti yāya nāmarūpapariggahaṁ,",
  "anya-e0104n7:41_5": "tassa ca paccayapariggahaṁ karoti,",
  "anya-e0104n7:41_6": "sā assa yogino “idaṁ nāmaṁ,",
  "anya-e0104n7:41_7": "ettakaṁ nāma”ntiādinā,",
  "anya-e0104n7:41_8": "“tassa ayaṁ paccayo,",
  "anya-e0104n7:41_9": "ettako paccayo”tiādinā ca paricchedavasena ñātavatī paññāti katvā ñātapariññā.",
  "anya-e0104n7:42_0": "Idāni yena kāraṇena addhattayapariyāpannā dhammā cutipaṭisandhivasena viditā honti,",
  "anya-e0104n7:42_1": "taṁ dassetuṁ “so evaṁ pajānātī”tiādi vuttaṁ.",
  "anya-e0104n7:42_2": "Tena dhammānaṁ bhavantarasaṅkamo nāma na kadācipi atthi,",
  "anya-e0104n7:42_3": "tattha tattheva nirujjhanatoti dasseti.",
  "anya-e0104n7:42_4": "Sajjhāya mantodakapāna mukhamaṇḍana padīpasīkhūpamāhi tameva dhammānaṁ saṅkamābhāvaṁ vibhāvetuṁ “apica kho”tiādimāha.",
  "anya-e0104n7:43_0": "Manodhātuanantaranti kiriyamanodhātuyā anantaraṁ labbhamānaṁ cakkhuviññāṇaṁ.",
  "anya-e0104n7:43_1": "Na ceva āgatanti kiriyamanodhātuto na ceva āgataṁ kiriyamanodhātuyaṁ cakkhuviññāṇassa abhāvato.",
  "anya-e0104n7:43_2": "Nāpi na nibbattaṁ anantaranti kiriyamanodhātuto anāgacchantampi paccayasāmaggilābhena tato anantaraṁ nāpi na nibbattaṁ,",
  "anya-e0104n7:43_3": "nibbattameva hoti.",
  "anya-e0104n7:43_4": "Yathāyaṁ pavattiyaṁ cittappavatti,",
  "anya-e0104n7:43_5": "tatheva paṭisandhimhi vattate cittasantati,",
  "anya-e0104n7:43_6": "cuticittato anāgacchantampi paṭisandhicittaṁ tato anantaraṁ nāpi na nibbattati,",
  "anya-e0104n7:43_7": "paccayasāmaggivasena nibbattatevāti attho.",
  "anya-e0104n7:43_8": "Santatigahaṇena cettha kutoci āgamābhāvameva vibhāveti.",
  "anya-e0104n7:43_9": "Hetuphalabhāvena hi sambandhatāti dhammappavatti santatīti.",
  "anya-e0104n7:43_10": "Tenāha “purimaṁ bhijjate citta”ntiādi.",
  "anya-e0104n7:43_11": "Purimanti cuticittaṁ.",
  "anya-e0104n7:43_12": "Bhijjateti nirujjhati.",
  "anya-e0104n7:43_13": "Pacchimanti paṭisandhicittaṁ.",
  "anya-e0104n7:43_14": "Tatoti cuticittato anantarameva jāyati.",
  "anya-e0104n7:43_15": "Yattha hi cuticittato dūrepi kālantarepi uppajjamānaṁ paṭisandhicittaṁ anantarameva jāyatīti vuccati.",
  "anya-e0104n7:43_16": "Tasmā tesaṁ antarikā natthi tesaṁ cutipaṭisandhicittānaṁ byavadhāyakaṁ kiñci natthi.",
  "anya-e0104n7:43_17": "Vīci tesaṁ na vijjatīti tasseva vevacanaṁ.",
  "anya-e0104n7:43_18": "Itoti cuticittato anantaraṁ na ca gacchati kiñci cittaṁ.",
  "anya-e0104n7:43_19": "Tañhi sasampayuttadhammaṁ tatheva nirujjhati.",
  "anya-e0104n7:43_20": "Paṭisandhi cāti paṭisandhiviññāṇañca aññameva yathāpaccayaṁ jāyati nibbattatīti punapi saṅkamābhāvameva",
  "anya-e0104n7:43_21": "vibhāvento sappaccayanāmarūpadassanaṁ nigameti.",
  "anya-e0104n7:44_0": "691.",
  "anya-e0104n7:44_1": "Nāmarūpaggahaṇena,",
  "anya-e0104n7:44_2": "tassa ca paccayadhammaggahaṇena aggahitassa tebhūmakadhammassa abhāvato “viditasabbadhammassā”ti vuttaṁ.",
  "anya-e0104n7:44_3": "Na cettha lokuttaradhammā adhigatā.",
  "anya-e0104n7:44_4": "Thāmagataṁ hoti anekākāravokārapaccayapariggahavidhino anuṭṭhitattā.",
  "anya-e0104n7:44_5": "Suṭṭhutaraṁ pahīyati tiyaddhagatadhammappavattiyā vigatasammohattā.",
  "anya-e0104n7:44_6": "Sā evāti soḷasavidhā kaṅkhā eva.",
  "anya-e0104n7:44_7": "Yasmā ettha “buddho, dhammo, saṅgho,",
  "anya-e0104n7:44_8": "sikkhā”ti ca kaṅkhāya gocarabhūtā lokiyā dhammā adhippetā.",
  "anya-e0104n7:44_9": "Na hi lokuttaradhamme ārabbha kilesā pavattituṁ sakkonti.",
  "anya-e0104n7:44_10": "Pubbantoti atītā khandhāyatanadhātuyo.",
  "anya-e0104n7:44_11": "Aparantoti anāgatā.",
  "anya-e0104n7:44_12": "Pubbantāparantoti tadubhayaṁ,",
  "anya-e0104n7:44_13": "addhāpaccuppannaṁ vā tadubhayabhāgayuttattā.",
  "anya-e0104n7:44_14": "Evaṁ buddhādiggahaṇena,",
  "anya-e0104n7:44_15": "paṭiccasamuppannadhammaggahaṇena ca gahito aṭṭhamo kaṅkhāvisayo nāmarūpamattaṁ,",
  "anya-e0104n7:44_16": "idappaccayatāggahaṇena pana tassa paccayo gahito,",
  "anya-e0104n7:44_17": "tasmā soḷasavatthukāya kaṅkhāya pahīnāya aṭṭhavatthukā kaṅkhā appatiṭṭhāva hotīti āha “na kevalañca…pe…",
  "anya-e0104n7:44_18": "pahīyatiyevā”ti.",
  "anya-e0104n7:45_0": "Diṭṭhekaṭṭhattā vicikicchāya yathā diṭṭhi samucchijjamānā vicikicchāya saddhiṁyeva samucchijjati,",
  "anya-e0104n7:45_1": "evaṁ vicikicchā vikkhambhiyamānā diṭṭhiyā saddhiṁyeva vikkhambhīyatīti āha “dvāsaṭṭhi diṭṭhigatāni vikkhambhantī”ti.",
  "anya-e0104n7:45_2": "Attābhinivesūpanissayā hi “ahosiṁ nu kho aha”ntiādi nayappavattā soḷasavatthukā kaṅkhā,",
  "anya-e0104n7:45_3": "sā eva ca pubbantādivatthukabhāvena vuttā.",
  "anya-e0104n7:45_4": "Attābhinivesavatthukāni ca dvāsaṭṭhi diṭṭhigatāni,",
  "anya-e0104n7:45_5": "buddhādivatthukā ca kaṅkhā tadekaṭṭhāti.",
  "anya-e0104n7:45_6": "Dharīyanti attano paccayehīti dhammā,",
  "anya-e0104n7:45_7": "tiṭṭhati ettha tadāyattavuttitāya phalanti ṭhiti,",
  "anya-e0104n7:45_8": "dhammānaṁ ṭhiti dhammaṭṭhiti,",
  "anya-e0104n7:45_9": "paccayadhammo.",
  "anya-e0104n7:45_10": "Atha vā dhammoti kāraṇaṁ “dhammapaṭisambhidā”tiādīsu viya,",
  "anya-e0104n7:45_11": "dhammassa ṭhiti sabhāvo,",
  "anya-e0104n7:45_12": "dhammato ca añño sabhāvo natthīti paccayadhammānaṁ paccayabhāvo dhammaṭṭhiti,",
  "anya-e0104n7:45_13": "dhammaṭṭhitiyaṁ ñāṇaṁ dhammaṭṭhitiñāṇaṁ.",
  "anya-e0104n7:45_14": "Saṅkhārānaṁ yaṁ yaṁ bhūtaṁ aniccatādi yathābhūtaṁ,",
  "anya-e0104n7:45_15": "tattha ñāṇanti yathābhūtañāṇaṁ.",
  "anya-e0104n7:45_16": "Sammā passatīti sammādassanaṁ.",
  "anya-e0104n7:46_0": "Avijjā paccayoti avijjā hetuādivasena saṅkhārānaṁ yathārahaṁ paccayo.",
  "anya-e0104n7:46_1": "Tato eva saṅkhārā paccayasamuppannā.",
  "anya-e0104n7:46_2": "Ubhopeteti yasmā avijjāpi āsavādivasena paccayasambhūtāva,",
  "anya-e0104n7:46_3": "tasmā avijjā saṅkhārāti ubhayepi ete dhammā paccayasamuppannā.",
  "anya-e0104n7:46_4": "Itīti evaṁ.",
  "anya-e0104n7:46_5": "Paccayapariggahe paññāti paccayānaṁ paricchijja gahaṇavasena pavattā paññā.",
  "anya-e0104n7:46_6": "Vuttanayena dhammaṭṭhitiñāṇaṁ.",
  "anya-e0104n7:47_0": "Nimittanti saṅkhāranimittaṁ,",
  "anya-e0104n7:47_1": "atthato pañcakkhandhā.",
  "anya-e0104n7:47_2": "Te hi ghanasaññāpavattiyā vatthubhāvato nimittaṁ,",
  "anya-e0104n7:47_3": "saviggahabhāvena upaṭṭhānato vā.",
  "anya-e0104n7:47_4": "Yasmā aniccatā nāma saṅkhārānaṁ aviparītākāro.",
  "anya-e0104n7:47_5": "Tattha niccatāya lesassāpi abhāvato aniccato passanto yathābhūtaṁ jānāti.",
  "anya-e0104n7:47_6": "Tañca ñāṇaṁ aviparītaggahaṇatāya sammādassanaṁ.",
  "anya-e0104n7:47_7": "Taṁsamaṅginā ca paccuppannesu viya atītānāgatesupi nayaṁ nentena te suparividitā honti.",
  "anya-e0104n7:48_0": "Aniccatā ca nāma uppattimato,",
  "anya-e0104n7:48_1": "uppādo ca paccayavasenāti aniccatā sijjhamānā saṅkhārānaṁ sappaccayataṁ sādhentī yathāvuttakaṅkhappahānāya",
  "anya-e0104n7:48_2": "saṁvattatīti imamatthaṁ dassento “aniccato…pe…",
  "anya-e0104n7:48_3": "pahīyatī”ti āha.",
  "anya-e0104n7:48_4": "Tattha tadanvayenāti paccakkhato diṭṭhassa anugamanena.",
  "anya-e0104n7:48_5": "Etthāti yathādiṭṭhesu dhammesu.",
  "anya-e0104n7:48_6": "Dukkhato manasi karontotiādīsupi eseva nayo.",
  "anya-e0104n7:48_7": "Pavattanti upādinnakkhandhappavattaṁ.",
  "anya-e0104n7:48_8": "Tañhi kilesābhisaṅkhārehi pavattitattā sātisayaṁ dukkhabhāvena upaṭṭhāti.",
  "anya-e0104n7:48_9": "Pavattanti ṭhānanisajjādivasena dukkhadukkhatādivasena ca saṅkhārappavattanti apare.",
  "anya-e0104n7:48_10": "“Nimittaṁ,",
  "anya-e0104n7:48_11": "pavatta”nti ca vutte ajjhattabahiddhāsantānasaññite sabbasmiṁ sappaccaye nāmarūpe yāthāvato pavattā ekāva",
  "anya-e0104n7:48_12": "paññā pariyāyavasena “yathābhūtañāṇa”ntipi “sammādassana”ntipi tattha kaṅkhāvikkhambhanena “kaṅkhāvitaraṇā”tipi vuccati.",
  "anya-e0104n7:48_13": "Yathā “rukkho pādapo tarū”ti imamatthaṁ dassento āha “yañca yathābhūtañāṇa”ntiādi.",
  "anya-e0104n7:49_0": "Paramatthato sāsane assāso nāma ariyaphalaṁ,",
  "anya-e0104n7:49_1": "patiṭṭhā nāma ariyamaggo,",
  "anya-e0104n7:49_2": "ayaṁ pana anadhigatamaggaphalopi tadadhigamupāyapaṭipattiyaṁ ṭhitattā laddhassāso viya,",
  "anya-e0104n7:49_3": "laddhapatiṭṭho viya ca hotīti vuttaṁ “laddhassāso laddhapatiṭṭho”ti.",
  "anya-e0104n7:49_4": "Aparihīnakaṅkhāvitaraṇavisuddhiko vipassako lokiyāhi sīlasamādhipaññāsampadāhi samannāgatattā uttari",
  "anya-e0104n7:49_5": "appaṭivijjhanto sugatiparāyaṇo ca hotīti vuttaṁ “niyatagatiko”ti.",
  "anya-e0104n7:49_6": "Tato eva cūḷasotāpanno nāma hoti.",
  "anya-e0104n7:49_7": "Sotāpanno hi khīṇāpāyaduggativinipātoti.",
  "anya-e0104n7:50_0": "Atha vā laddhassāso diṭṭhivisuddhisamadhigamena.",
  "anya-e0104n7:50_1": "Nāmarūpaparicchedena hi khandhādike sabhāvasarasato sallakkhetvā sāsane dhammupasaṁhitapāmojjappaṭilābhena laddhassāso hoti.",
  "anya-e0104n7:50_2": "Laddhapatiṭṭho kaṅkhāvitaraṇavisuddhisamadhigamena.",
  "anya-e0104n7:50_3": "Sappaccayanāmarūpadassanena hi parimadditadiṭṭhikaṇṭako viniddhataahetuvisamahetuvādo yathāsakaṁ paccayeheva",
  "anya-e0104n7:50_4": "dhammamattaṁ jānitvā sāsane patiṭṭhitasaddho laddhapatiṭṭho nāma hoti.",
  "anya-e0104n7:50_5": "Nāmarūpavavatthānena dukkhasaccaṁ,",
  "anya-e0104n7:50_6": "dhammaṭṭhitiñāṇena samudayasaccaṁ,",
  "anya-e0104n7:50_7": "tasseva aparabhāgena aniccato manasikārādividhinā maggasaccañca abhiññāya pavattiyā dukkhabhāvaṁ disvā",
  "anya-e0104n7:50_8": "appavatte nirodhe ekaṁseneva ninnajjhāsayatāya lokiyeneva ñāṇena catunnaṁ ariyasaccānaṁ adhigatattā apāyesu",
  "anya-e0104n7:50_9": "abhabbuppattiko,",
  "anya-e0104n7:50_10": "sotāpannabhūmiyaṁ bhabbuppattiko ca hotīti vuttaṁ “niyatagatiko”ti.",
  "anya-e0104n7:50_11": "Tenāha “cūḷasotāpanno nāma hotī”ti.",
  "anya-e0104n7:51_0": "Tasmāti yasmā evaṁ mahānisaṁsametaṁ yathābhūtañāṇaṁ, tasmā.",
  "anya-e0104n7:51_1": "Sadāti sabbakālaṁ rattiñceva divā ca.",
  "anya-e0104n7:51_2": "Sabbasoti nibbattakahetuādipariggaṇhanavasena sabbappakārena.",
  "anya-e0104n7:52_0": "Kaṅkhāvitaraṇavisuddhiniddesavaṇṇanā niṭṭhitā.",
  "anya-e0104n7:53_0": "Iti ekūnavīsatimaparicchedavaṇṇanā."
}