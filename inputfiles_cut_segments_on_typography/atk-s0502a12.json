{
  "atk-s0502a12:0_0": "12. Attavaggo",
  "atk-s0502a12:1_0": "1. Bodhirājakumāravatthu",
  "atk-s0502a12:2_0": "Attānañceti imaṁ dhammadesanaṁ satthā bhesakaḷāvane viharanto bodhirājakumāraṁ ārabbha kathesi.",
  "atk-s0502a12:3_0": "So kira pathavītale aññehi pāsādehi asadisarūpaṁ ākāse uppatamānaṁ viya kokanudaṁ nāma pāsādaṁ kāretvā vaḍḍhakiṁ pucchi –",
  "atk-s0502a12:3_1": "“kiṁ tayā aññatthāpi evarūpo pāsādo katapubbo,",
  "atk-s0502a12:3_2": "udāhu paṭhamasippameva te ida”nti.",
  "atk-s0502a12:3_3": "“Paṭhamasippameva,",
  "atk-s0502a12:3_4": "devā”ti ca vutte cintesi –",
  "atk-s0502a12:3_5": "“sace ayaṁ aññassapi evarūpaṁ pāsādaṁ karissati,",
  "atk-s0502a12:3_6": "ayaṁ pāsādo anacchariyo bhavissati.",
  "atk-s0502a12:3_7": "Imaṁ mayā māretuṁ vā hatthapāde vāssa chindituṁ akkhīni vā uppāṭetuṁ vaṭṭati,",
  "atk-s0502a12:3_8": "evaṁ aññassa pāsādaṁ na karissatī”ti.",
  "atk-s0502a12:3_9": "So tamatthaṁ attano piyasahāyakassa sañjīvakaputtassa nāma māṇavakassa kathesi.",
  "atk-s0502a12:3_10": "So cintesi –",
  "atk-s0502a12:3_11": "“nissaṁsayaṁ esa vaḍḍhakiṁ nāsessati,",
  "atk-s0502a12:3_12": "anaggho sippī,",
  "atk-s0502a12:3_13": "so mayi passante mā nassatu,",
  "atk-s0502a12:3_14": "saññamassa dassāmī”ti.",
  "atk-s0502a12:3_15": "So taṁ upasaṅkamitvā “pāsāde te kammaṁ niṭṭhitaṁ,",
  "atk-s0502a12:3_16": "no”ti pucchitvā “niṭṭhita”nti vutte “rājakumāro taṁ nāsetukāmo attānaṁ rakkheyyāsī”ti āha.",
  "atk-s0502a12:3_17": "Vaḍḍhakīpi “bhaddakaṁ te, sāmi,",
  "atk-s0502a12:3_18": "kataṁ mama ārocentena,",
  "atk-s0502a12:3_19": "ahamettha kattabbaṁ jānissāmī”ti vatvā “kiṁ, samma,",
  "atk-s0502a12:3_20": "amhākaṁ pāsāde kammaṁ niṭṭhita”nti rājakumārena puṭṭho “na tāva, deva,",
  "atk-s0502a12:3_21": "niṭṭhitaṁ,",
  "atk-s0502a12:3_22": "bahu avasiṭṭha”nti āha.",
  "atk-s0502a12:3_23": "Kiṁ kammaṁ nāma avasiṭṭhanti? Pacchā, deva,",
  "atk-s0502a12:3_24": "ācikkhissāmi,",
  "atk-s0502a12:3_25": "dārūni tāva āharāpethāti.",
  "atk-s0502a12:3_26": "Kiṁ dārūni nāmāti?",
  "atk-s0502a12:3_27": "Nissārāni sukkhadārūni, devāti.",
  "atk-s0502a12:3_28": "So āharāpetvā adāsi.",
  "atk-s0502a12:3_29": "Atha naṁ āha – “deva,",
  "atk-s0502a12:3_30": "te ito paṭṭhāya mama santikaṁ nāgantabbaṁ.",
  "atk-s0502a12:3_31": "Kiṁ kāraṇā?",
  "atk-s0502a12:3_32": "Sukhumakammaṁ karontassa hi aññehi saddhiṁ sallapantassa me kammavikkhepo hoti,",
  "atk-s0502a12:3_33": "āhāravelāyaṁ pana me bhariyāva āhāraṁ āharissatī”ti.",
  "atk-s0502a12:3_34": "Rājakumāropi “sādhū”ti paṭissuṇi.",
  "atk-s0502a12:3_35": "Sopi ekasmiṁ gabbhe nisīditvā tāni dārūni tacchetvā attano puttadārassa anto nisīdanayoggaṁ garuḷasakuṇaṁ katvā āhāravelāya pana bhariyaṁ āha –",
  "atk-s0502a12:3_36": "“gehe vijjamānakaṁ sabbaṁ vikkiṇitvā hiraññasuvaṇṇaṁ gaṇhāhī”ti.",
  "atk-s0502a12:3_37": "Rājakumāropi vaḍḍhakissa anikkhamanatthāya gehaṁ parikkhipitvā ārakkhaṁ ṭhapesi.",
  "atk-s0502a12:3_38": "Vaḍḍhakīpi sakuṇassa niṭṭhitakāle “ajja sabbepi dārake gahetvā āgaccheyyāsī”ti bhariyaṁ vatvā bhuttapātarāso",
  "atk-s0502a12:3_39": "puttadāraṁ sakuṇassa kucchiyaṁ nisīdāpetvā vātapānena nikkhamitvā palāyi. So tesaṁ, “deva,",
  "atk-s0502a12:3_40": "vaḍḍhakī palāyatī”ti kandantānaṁyeva gantvā himavante otaritvā ekaṁ nagaraṁ māpetvā kaṭṭhavāhanarājā nāma jāto.",
  "atk-s0502a12:4_0": "Rājakumāropi “pāsādamahaṁ karissāmī”ti satthāraṁ nimantetvā pāsāde catujjātiyagandhehi paribhaṇḍikaṁ",
  "atk-s0502a12:4_1": "katvā paṭhamaummārato paṭṭhāya celapaṭikaṁ patthari.",
  "atk-s0502a12:4_2": "So kira aputtako,",
  "atk-s0502a12:4_3": "tasmā “sacāhaṁ puttaṁ vā dhītaraṁ vā lacchāmi,",
  "atk-s0502a12:4_4": "satthā imaṁ akkamissatī”ti cintetvā patthari.",
  "atk-s0502a12:4_5": "So satthari āgate satthāraṁ pañcapatiṭṭhitena vanditvā pattaṁ gahetvā “pavisatha,",
  "atk-s0502a12:4_6": "bhante”ti āha.",
  "atk-s0502a12:4_7": "Satthā na pāvisi,",
  "atk-s0502a12:4_8": "so dutiyampi tatiyampi yāci.",
  "atk-s0502a12:4_9": "Satthā apavisitvāva ānandattheraṁ olokesi.",
  "atk-s0502a12:4_10": "Thero olokitasaññāyeva vatthānaṁ anakkamanabhāvaṁ ñatvā taṁ “saṁharatu,",
  "atk-s0502a12:4_11": "rājakumāra, dussāni,",
  "atk-s0502a12:4_12": "na bhagavā celapaṭikaṁ akkamissati,",
  "atk-s0502a12:4_13": "pacchimajanataṁ tathāgato oloketī”ti dussāni saṁharāpesi.",
  "atk-s0502a12:4_14": "So dussāni saṁharitvā satthāraṁ antonivesanaṁ pavesatvā yāgukhajjakena sammānetvā ekamantaṁ nisinno vanditvā āha – “bhante,",
  "atk-s0502a12:4_15": "ahaṁ tumhākaṁ upakārako tikkhattuṁ saraṇaṁ gato,",
  "atk-s0502a12:4_16": "kucchigato ca kiramhi ekavāraṁ saraṇaṁ gato,",
  "atk-s0502a12:4_17": "dutiyaṁ taruṇadārakakāle,",
  "atk-s0502a12:4_18": "tatiyaṁ viññubhāvaṁ pattakāle.",
  "atk-s0502a12:4_19": "Tassa me kasmā celapaṭikaṁ na akkamitthā”ti?",
  "atk-s0502a12:4_20": "“Kiṁ pana tvaṁ, kumāra,",
  "atk-s0502a12:4_21": "cintetvā celāni attharī”ti?",
  "atk-s0502a12:4_22": "“Sace puttaṁ vā dhītaraṁ vā lacchāmi,",
  "atk-s0502a12:4_23": "satthā me celapaṭikaṁ akkamissatī”ti idaṁ cintetvā, bhanteti.",
  "atk-s0502a12:4_24": "Tenevāhaṁ taṁ na akkaminti.",
  "atk-s0502a12:4_25": "“Kiṁ panāhaṁ, bhante,",
  "atk-s0502a12:4_26": "puttaṁ vā dhītaraṁ vā neva lacchāmī”ti? “Āma,",
  "atk-s0502a12:4_27": "kumārā”ti.",
  "atk-s0502a12:4_28": "“Kiṁ kāraṇā”ti?",
  "atk-s0502a12:4_29": "“Purimakaattabhāve jāyāya saddhiṁ pamādaṁ āpannattā”ti.",
  "atk-s0502a12:4_30": "“Kasmiṁ kāle,",
  "atk-s0502a12:4_31": "bhante”ti?",
  "atk-s0502a12:4_32": "Athassa satthā atītaṁ āharitvā dassesi –",
  "atk-s0502a12:5_0": "Atīte kira anekasatā manussā mahatiyā nāvāya samuddaṁ pakkhandiṁsu.",
  "atk-s0502a12:5_1": "Nāvā samuddamajjhe bhijji.",
  "atk-s0502a12:5_2": "Dve jayampatikā ekaṁ phalakaṁ gahetvā antaradīpakaṁ pavisiṁsu,",
  "atk-s0502a12:5_3": "sesā sabbe tattheva mariṁsu.",
  "atk-s0502a12:5_4": "Tasmiṁ kho pana dīpake mahāsakuṇasaṅgho vasati.",
  "atk-s0502a12:5_5": "Te aññaṁ khāditabbakaṁ adisvā chātajjhattā sakuṇaaṇḍāni aṅgāresu pacitvā khādiṁsu,",
  "atk-s0502a12:5_6": "tesu appahontesu sakuṇacchāpe gahetvā khādiṁsu.",
  "atk-s0502a12:5_7": "Evaṁ paṭhamavayepi majjhimavayepi pacchimavayepi khādiṁsuyeva.",
  "atk-s0502a12:5_8": "Ekasmimpi vaye appamādaṁ nāpajjiṁsu,",
  "atk-s0502a12:5_9": "ekopi ca nesaṁ appamādaṁ nāpajji.",
  "atk-s0502a12:6_0": "Satthā idaṁ tassa pubbakammaṁ dassetvā “sace hi tvaṁ, kumāra,",
  "atk-s0502a12:6_1": "tadā ekasmimpi vaye bhariyāya saddhiṁ appamādaṁ āpajjissa,",
  "atk-s0502a12:6_2": "ekasmimpi vaye putto vā dhītā vā uppajjeyya.",
  "atk-s0502a12:6_3": "Sace pana vo ekopi appamatto abhavissa,",
  "atk-s0502a12:6_4": "taṁ paṭicca putto vā dhītā vā uppajjissa. Kumāra,",
  "atk-s0502a12:6_5": "attānañhi piyaṁ maññamānena tīsupi vayesu appamattena attā rakkhitabbo,",
  "atk-s0502a12:6_6": "evaṁ asakkontena ekavayepi rakkhitabboyevā”ti vatvā imaṁ gāthamāha –",
  "atk-s0502a12:7_0": "157.",
  "atk-s0502a12:8_0": "“Attānañce piyaṁ jaññā, rakkheyya naṁ surakkhitaṁ;",
  "atk-s0502a12:9_0": "Tiṇṇaṁ aññataraṁ yāmaṁ, paṭijaggeyya paṇḍito”ti.",
  "atk-s0502a12:10_0": "Tattha yāmanti satthā attano dhammissaratāya desanākusalatāya ca idha tiṇṇaṁ vayānaṁ aññataraṁ vayaṁ yāmanti katvā desesi,",
  "atk-s0502a12:10_1": "tasmā evamettha attho veditabbo.",
  "atk-s0502a12:10_2": "Sace attānaṁ piyaṁ jāneyya,",
  "atk-s0502a12:10_3": "rakkheyya naṁ surakkhitanti yathā so surakkhito hoti,",
  "atk-s0502a12:10_4": "evaṁ naṁ rakkheyya.",
  "atk-s0502a12:10_5": "Tattha sace gīhī samāno “attānaṁ rakkhissāmī”ti uparipāsādatale susaṁvutaṁ gabbhaṁ pavisitvā sampannārakkho hutvā vasantopi,",
  "atk-s0502a12:10_6": "pabbajito hutvā susaṁvute pihitadvāravātapāne leṇe viharantopi attānaṁ na rakkhatiyeva.",
  "atk-s0502a12:10_7": "Gihī pana samāno yathābalaṁ dānasīlādīni puññāni karonto,",
  "atk-s0502a12:10_8": "pabbajito vā pana vattapaṭivattapariyattimanasikāresu ussukkaṁ āpajjanto attānaṁ rakkhati nāma.",
  "atk-s0502a12:10_9": "Evaṁ tīsu vayesu asakkonto aññatarasmimpi vaye paṇḍitapuriso attānaṁ paṭijaggatiyeva.",
  "atk-s0502a12:10_10": "Sace hi gihibhūto paṭhamavaye khiḍḍāpasutatāya kusalaṁ kātuṁ na sakkoti,",
  "atk-s0502a12:10_11": "majjhimavaye appamattena hutvā kusalaṁ kātabbaṁ.",
  "atk-s0502a12:10_12": "Sace majjhimavaye puttadāraṁ posento kusalaṁ kātuṁ na sakkoti,",
  "atk-s0502a12:10_13": "pacchimavaye kātabbameva.",
  "atk-s0502a12:10_14": "Evampi karontena attā paṭijaggitova hoti.",
  "atk-s0502a12:10_15": "Evaṁ akarontassa pana attā piyo nāma na hoti,",
  "atk-s0502a12:10_16": "apāyaparāyaṇameva naṁ karoti.",
  "atk-s0502a12:10_17": "Sace pana pabbajito paṭhamavaye sajjhāyaṁ karonto dhārento vācento vattapaṭivattaṁ karonto pamādaṁ āpajjati,",
  "atk-s0502a12:10_18": "majjhimavaye appamattena samaṇadhammo kātabbo.",
  "atk-s0502a12:10_19": "Sace paṭhamavaye uggahitapariyattiyā aṭṭhakathaṁ vinicchayaṁ kāraṇākāraṇañca pucchanto majjhimavaye pamādaṁ āpajjati,",
  "atk-s0502a12:10_20": "pacchimavaye appamattena samaṇadhammo kātabboyeva.",
  "atk-s0502a12:10_21": "Evampi karontena attā paṭijaggitova hoti.",
  "atk-s0502a12:10_22": "Evaṁ akarontassa pana attā piyo nāma na hoti,",
  "atk-s0502a12:10_23": "pacchānutāpeneva naṁ tāpetīti.",
  "atk-s0502a12:11_0": "Desanāvasāne bodhirājakumāro sotāpattiphale patiṭṭhahi,",
  "atk-s0502a12:11_1": "sampattaparisāyapi sātthikā dhammadesanā ahosīti.",
  "atk-s0502a12:12_0": "Bodhirājakumāravatthu paṭhamaṁ.",
  "atk-s0502a12:13_0": "2. Upanandasakyaputtattheravatthu",
  "atk-s0502a12:14_0": "Attānamevapaṭhamanti imaṁ dhammadesanaṁ satthā jetavane viharanto upanandaṁ sakyaputtaṁ ārabbha kathesi.",
  "atk-s0502a12:15_0": "So kira thero dhammakathaṁ kathetuṁ cheko.",
  "atk-s0502a12:15_1": "Tassa appicchatādipaṭisaṁyuttaṁ dhammakathaṁ sutvā bahū bhikkhu taṁ ticīvarehi pūjetvā dhutaṅgāni samādiyiṁsu.",
  "atk-s0502a12:15_2": "Tehi vissaṭṭhaparikkhāre soyeva gaṇhi.",
  "atk-s0502a12:15_3": "So ekasmiṁ antovasse upakaṭṭhe janapadaṁ agamāsi.",
  "atk-s0502a12:15_4": "Atha naṁ ekasmiṁ vihāre daharasāmaṇerā dhammakathikapemena, “bhante,",
  "atk-s0502a12:15_5": "idha vassaṁ upethā”ti vadiṁsu.",
  "atk-s0502a12:15_6": "“Idha kittakaṁ vassāvāsikaṁ labbhatī”ti pucchitvā tehi “ekeko sāṭako”ti vutte tattha upāhanā ṭhapetvā aññaṁ vihāraṁ agamāsi.",
  "atk-s0502a12:15_7": "Dutiyaṁ vihāraṁ gantvā “idha kiṁ labbhatī”ti pucchitvā “dve sāṭakā”ti vutte kattarayaṭṭhiṁ ṭhapesi.",
  "atk-s0502a12:15_8": "Tatiyaṁ vihāraṁ gantvā “idha kiṁ labbhatī”ti pucchitvā “tayo sāṭakā”ti vutte tattha udakatumbaṁ ṭhapesi.",
  "atk-s0502a12:15_9": "Catutthaṁ vihāraṁ gantvā “idha kiṁ labbhatī”ti pucchitvā “cattāro sāṭakā”ti vutte “sādhu idha vasissāmī”ti",
  "atk-s0502a12:15_10": "tattha vassaṁ upagantvā gahaṭṭhānañceva bhikkhūnañca dhammakathaṁ kathesi.",
  "atk-s0502a12:15_11": "Te naṁ bahūhi vatthehi ceva cīvarehi ca pūjesuṁ.",
  "atk-s0502a12:15_12": "So vuṭṭhavasso itaresupi vihāresu sāsanaṁ pesetvā “mayā parikkhārassa ṭhapitattā vassāvāsikaṁ laddhabbaṁ,",
  "atk-s0502a12:15_13": "taṁ me pahiṇantū”ti sabbaṁ āharāpetvā yānakaṁ pūretvā pāyāsi.",
  "atk-s0502a12:16_0": "Athekasmiṁ vihāre dve daharabhikkhū dve sāṭake ekañca kambalaṁ labhitvā “tuyhaṁ sāṭakā hontu,",
  "atk-s0502a12:16_1": "mayhaṁ kambalo”ti bhājetuṁ asakkontā maggasamīpe nisīditvā vivadanti.",
  "atk-s0502a12:16_2": "Te taṁ theraṁ āgacchantaṁ disvā, “bhante,",
  "atk-s0502a12:16_3": "tumhe no bhājetvā dethā”ti vadiṁsu.",
  "atk-s0502a12:16_4": "Tumheyeva bhājethāti.",
  "atk-s0502a12:16_5": "Na sakkoma, bhante,",
  "atk-s0502a12:16_6": "tumheyeva no bhājetvā dethāti.",
  "atk-s0502a12:16_7": "Tena hi mama vacane ṭhassathāti. Āma,",
  "atk-s0502a12:16_8": "ṭhassāmāti.",
  "atk-s0502a12:16_9": "“Tena hi sādhū”ti tesaṁ dve sāṭake datvā “ayaṁ dhammakathaṁ kathentānaṁ amhākaṁ pārupanāraho”ti mahagghaṁ kambalaṁ ādāya pakkāmi.",
  "atk-s0502a12:16_10": "Daharabhikkhū vippaṭisārino hutvā satthu santikaṁ gantvā tamatthaṁ ārocesuṁ.",
  "atk-s0502a12:16_11": "Satthā “na,",
  "atk-s0502a12:16_12": "bhikkhave,",
  "atk-s0502a12:16_13": "idāneva tumhākaṁ santakaṁ gahetvā tumhe vippaṭisārino karoti,",
  "atk-s0502a12:16_14": "pubbepi akāsiyevā”ti vatvā atītaṁ āhari –",
  "atk-s0502a12:17_0": "Atītasmiṁ anutīracārī ca gambhīracārī cāti dve uddā mahantaṁ rohitamacchaṁ labhitvā “mayhaṁ sīsaṁ hotu,",
  "atk-s0502a12:17_1": "tava naṅguṭṭha”nti vivādāpannā bhājetuṁ asakkontā ekaṁ siṅgālaṁ disvā āhaṁsu – “mātula,",
  "atk-s0502a12:17_2": "imaṁ no bhājetvā dehī”ti.",
  "atk-s0502a12:17_3": "Ahaṁ raññā vinicchayaṭṭhāne ṭhapito,",
  "atk-s0502a12:17_4": "tattha ciraṁ nisīditvā jaṅghavihāratthāya āgatomhi,",
  "atk-s0502a12:17_5": "idāni me okāso natthīti. Mātula,",
  "atk-s0502a12:17_6": "mā evaṁ karotha,",
  "atk-s0502a12:17_7": "bhājetvā eva no dethāti.",
  "atk-s0502a12:17_8": "Mama vacane ṭhassathāti. Ṭhassāma, mātulāti.",
  "atk-s0502a12:17_9": "“Tena hi sādhū”ti so sīsaṁ chinditvā ekamante akāsi,",
  "atk-s0502a12:17_10": "naṅguṭṭhaṁ ekamante.",
  "atk-s0502a12:17_11": "Katvā ca pana, “tātā,",
  "atk-s0502a12:17_12": "yena vo anutīre caritaṁ,",
  "atk-s0502a12:17_13": "so naṅguṭṭhaṁ gaṇhātu.",
  "atk-s0502a12:17_14": "Yena gambhīre caritaṁ,",
  "atk-s0502a12:17_15": "tassa sīsaṁ hotu.",
  "atk-s0502a12:17_16": "Ayaṁ pana majjhimo khaṇḍo mama vinicchayadhamme ṭhitassa bhavissatī”ti te saññāpento –",
  "atk-s0502a12:18_0": "“Anutīracāri naṅguṭṭhaṁ, sīsaṁ gambhīracārino;",
  "atk-s0502a12:19_0": "Accāyaṁ majjhimo khaṇḍo, dhammaṭṭhassa bhavissatī”ti. –",
  "atk-s0502a12:20_0": "Imaṁ gāthaṁ vatvā majjhimakhaṇḍaṁ ādāya pakkāmi. Tepi vippaṭisārino taṁ oloketvā aṭṭhaṁsu.",
  "atk-s0502a12:21_0": "Satthā imaṁ atītaṁ dassetvā “evamesa atītepi tumhe vippaṭisārino akāsiyevā”ti te bhikkhū saññāpetvā upanandaṁ garahanto,",
  "atk-s0502a12:21_1": "“bhikkhave,",
  "atk-s0502a12:21_2": "paraṁ ovadantena nāma paṭhamameva attā patirūpe patiṭṭhāpetabbo”ti vatvā imaṁ gāthamāha –",
  "atk-s0502a12:22_0": "158.",
  "atk-s0502a12:23_0": "“Attānameva paṭhamaṁ, patirūpe nivesaye;",
  "atk-s0502a12:24_0": "Athaññamanusāseyya, na kilisseyya paṇḍito”ti.",
  "atk-s0502a12:25_0": "Tattha patirūpe nivesayeti anucchavike guṇe patiṭṭhāpeyya.",
  "atk-s0502a12:25_1": "Idaṁ vuttaṁ hoti –",
  "atk-s0502a12:25_2": "yo appicchatādiguṇehi vā ariyavaṁsapaṭipadādīhi vā paraṁ anusāsitukāmo,",
  "atk-s0502a12:25_3": "so attānameva paṭhamaṁ tasmiṁ guṇe patiṭṭhāpeyya.",
  "atk-s0502a12:25_4": "Evaṁ patiṭṭhāpetvā athaññaṁ tehi guṇehi anusāseyya.",
  "atk-s0502a12:25_5": "Attānañhi tattha anivesetvā kevalaṁ parameva anusāsamāno parato nindaṁ labhitvā kilissati nāma,",
  "atk-s0502a12:25_6": "tattha attānaṁ nivesetvā anusāsamāno parato pasaṁsaṁ labhati,",
  "atk-s0502a12:25_7": "tasmā na kilissati nāma.",
  "atk-s0502a12:25_8": "Evaṁ karonto paṇḍito na kilisseyyāti.",
  "atk-s0502a12:26_0": "Desanāvasāne te bhikkhū sotāpattiphale patiṭṭhahiṁsu, mahājanassāpi sātthikā dhammadesanā ahosīti.",
  "atk-s0502a12:27_0": "Upanandasakyaputtattheravatthu dutiyaṁ.",
  "atk-s0502a12:28_0": "3. Padhānikatissattheravatthu",
  "atk-s0502a12:29_0": "Attānañceti imaṁ dhammadesanaṁ satthā jetavane viharanto padhānikatissattheraṁ ārabbha kathesi.",
  "atk-s0502a12:30_0": "So kira satthu santike kammaṭṭhānaṁ gahetvā pañcasate bhikkhū ādāya araññe vassaṁ upagantvā, “āvuso,",
  "atk-s0502a12:30_1": "dharamānakassa buddhassa santike vo kammaṭṭhānaṁ gahitaṁ,",
  "atk-s0502a12:30_2": "appamattāva samaṇadhammaṁ karothā”ti ovaditvā sayaṁ gantvā nipajjitvā supati.",
  "atk-s0502a12:30_3": "Te bhikkhū paṭhamayāme caṅkamitvā majjhimayāme vihāraṁ pavisanti.",
  "atk-s0502a12:30_4": "So niddāyitvā pabuddhakāle tesaṁ santikaṁ gantvā “kiṁ tumhe ‘nipajjitvā niddāyissāmā’ti āgatā,",
  "atk-s0502a12:30_5": "sīghaṁ nikkhamitvā samaṇadhammaṁ karothā”ti vatvā sayaṁ gantvā tatheva supati.",
  "atk-s0502a12:30_6": "Itare majjhimayāme bahi caṅkamitvā pacchimayāme vihāraṁ pavisanti.",
  "atk-s0502a12:30_7": "So punapi pabujjhitvā tesaṁ santikaṁ gantvā te vihārā nīharitvā sayaṁ puna gantvā tatheva supati.",
  "atk-s0502a12:30_8": "Tasmiṁ niccakālaṁ evaṁ karonte te bhikkhū sajjhāyaṁ vā kammaṭṭhānaṁ vā manasikātuṁ nāsakkhiṁsu,",
  "atk-s0502a12:30_9": "cittaṁ aññathattaṁ agamāsi.",
  "atk-s0502a12:30_10": "Te “amhākaṁ ācariyo ativiya āraddhavīriyo,",
  "atk-s0502a12:30_11": "pariggaṇhissāma na”nti pariggaṇhantā tassa kiriyaṁ disvā “naṭṭhamhā, āvuso,",
  "atk-s0502a12:30_12": "ācariyo no tuccharavaṁ ravatī”ti vadiṁsu.",
  "atk-s0502a12:30_13": "Tesaṁ ativiya niddāya kilamantānaṁ ekabhikkhupi visesaṁ nibbattetuṁ nāsakkhi.",
  "atk-s0502a12:30_14": "Te vuṭṭhavassā satthu santikaṁ gantvā satthārā katapaṭisanthārā “kiṁ,",
  "atk-s0502a12:30_15": "bhikkhave,",
  "atk-s0502a12:30_16": "appamattā hutvā samaṇadhammaṁ karitthā”ti pucchitā tamatthaṁ ārocesuṁ.",
  "atk-s0502a12:30_17": "Satthā “na,",
  "atk-s0502a12:30_18": "bhikkhave, idāneva,",
  "atk-s0502a12:30_19": "pubbepesa tumhākaṁ antarāyamakāsiyevā”ti vatvā tehi yācito –",
  "atk-s0502a12:31_0": "“Amātāpitarasaṁvaḍḍho, anācerakule vasaṁ;",
  "atk-s0502a12:32_0": "Nāyaṁ kālaṁ akālaṁ vā, abhijānāti kukkuṭo”ti. –",
  "atk-s0502a12:33_0": "Imaṁ akālarāvikukkuṭajātakaṁ vitthāretvā kathesi.",
  "atk-s0502a12:33_1": "“Tadā hi so kukkuṭo ayaṁ padhānikatissatthero ahosi,",
  "atk-s0502a12:33_2": "ime pañca satā bhikkhū te māṇavā ahesuṁ,",
  "atk-s0502a12:33_3": "disāpāmokkho ācariyo ahamevā”ti satthā imaṁ jātakaṁ vitthāretvā,",
  "atk-s0502a12:33_4": "“bhikkhave,",
  "atk-s0502a12:33_5": "paraṁ ovadantena nāma attā sudanto kātabbo.",
  "atk-s0502a12:33_6": "Evaṁ ovadanto hi sudanto hutvā dameti nāmā”ti vatvā imaṁ gāthamāha –",
  "atk-s0502a12:34_0": "159.",
  "atk-s0502a12:35_0": "“Attānañce tathā kayirā, yathāññamanusāsati;",
  "atk-s0502a12:36_0": "Sudanto vata dametha, attā hi kira duddamo”ti.",
  "atk-s0502a12:37_0": "Tassattho –",
  "atk-s0502a12:37_1": "yo hi bhikkhu “paṭhamayāmādīsu caṅkamitabba”nti vatvā paraṁ ovadati,",
  "atk-s0502a12:37_2": "sayaṁ caṅkamanādīni adhiṭṭhahanto attānañce tathā kayirā,",
  "atk-s0502a12:37_3": "yathāññamanusāsati,",
  "atk-s0502a12:37_4": "evaṁ sante sudanto vata damethāti yena guṇena paraṁ anusāsati,",
  "atk-s0502a12:37_5": "tena attanā sudanto hutvā dameyya.",
  "atk-s0502a12:37_6": "Attā hi kira duddamoti ayañhi attā nāma duddamo.",
  "atk-s0502a12:37_7": "Tasmā yathā so sudanto hoti,",
  "atk-s0502a12:37_8": "tathā dametabboti.",
  "atk-s0502a12:38_0": "Desanāvasāne pañca satāpi te bhikkhū arahattaṁ pāpuṇiṁsūti.",
  "atk-s0502a12:39_0": "Padhānikatissattheravatthu tatiyaṁ.",
  "atk-s0502a12:40_0": "4. Kumārakassapamātutherīvatthu",
  "atk-s0502a12:41_0": "Attāhi attano nāthoti imaṁ dhammadesanaṁ satthā jetavane viharanto kumārakassapattherassa mātaraṁ ārabbha kathesi.",
  "atk-s0502a12:42_0": "Sā kira rājagahanagare seṭṭhidhītā viññutaṁ pattakālato paṭṭhāya pabbajjaṁ yāci.",
  "atk-s0502a12:42_1": "Atha sā punappunaṁ yācamānāpi mātāpitūnaṁ santikā pabbajjaṁ alabhitvā vayappattā patikulaṁ gantvā patidevatā hutvā agāraṁ ajjhāvasi.",
  "atk-s0502a12:42_2": "Athassā na cirasseva kucchismiṁ gabbho patiṭṭhahi.",
  "atk-s0502a12:42_3": "Sā gabbhassa patiṭṭhitabhāvaṁ ajānitvāva sāmikaṁ ārādhetvā pabbajjaṁ yāci.",
  "atk-s0502a12:42_4": "Atha naṁ so mahantena sakkārena bhikkhunupassayaṁ netvā ajānanto devadattapakkhikānaṁ bhikkhunīnaṁ santike pabbājesi.",
  "atk-s0502a12:42_5": "Aparena samayena bhikkhuniyo tassā gabbhinibhāvaṁ ñatvā tāhi “kiṁ ida”nti vuttā nāhaṁ, ayye,",
  "atk-s0502a12:42_6": "jānāmi “kimetaṁ”,",
  "atk-s0502a12:42_7": "sīlaṁ vata me arogamevāti.",
  "atk-s0502a12:42_8": "Bhikkhuniyo taṁ devadattassa santikaṁ netvā “ayaṁ bhikkhunī saddhāpabbajitā,",
  "atk-s0502a12:42_9": "imissā mayaṁ gabbhassa patiṭṭhitabhāvaṁ jānāma,",
  "atk-s0502a12:42_10": "kālaṁ na jānāma,",
  "atk-s0502a12:42_11": "kiṁ dāni karomā”ti pucchiṁsu.",
  "atk-s0502a12:42_12": "Devadatto “mā mayhaṁ ovādakārikānaṁ bhikkhunīnaṁ ayaso uppajjatū”ti ettakameva cintetvā “uppabbājetha na”nti āha.",
  "atk-s0502a12:42_13": "Taṁ sutvā sā daharā mā maṁ, ayye, nāsetha,",
  "atk-s0502a12:42_14": "nāhaṁ devadattaṁ uddissa pabbajitā, etha,",
  "atk-s0502a12:42_15": "maṁ satthu santikaṁ jetavanaṁ nethāti.",
  "atk-s0502a12:42_16": "Tā taṁ ādāya jetavanaṁ gantvā satthu ārocesuṁ.",
  "atk-s0502a12:42_17": "Satthā “tassā gihikāle gabbho patiṭṭhito”ti jānantopi paravādamocanatthaṁ rājānaṁ pasenadikosalaṁ mahāanāthapiṇḍikaṁ",
  "atk-s0502a12:42_18": "cūḷaanāthapiṇḍikaṁ visākhāupāsikaṁ aññāni ca mahākulāni pakkosāpetvā upālittheraṁ āṇāpesi – “gaccha,",
  "atk-s0502a12:42_19": "imissā daharāya bhikkhuniyā catuparisamajjhe kammaṁ parisodhehī”ti.",
  "atk-s0502a12:42_20": "Thero rañño purato visākhaṁ pakkosāpetvā taṁ adhikaraṇaṁ paṭicchāpesi.",
  "atk-s0502a12:42_21": "Sā sāṇipākāraṁ parikkhipāpetvā antosāṇiyaṁ tassā hatthapādanābhiudarapariyosānāni oloketvā māsadivase",
  "atk-s0502a12:42_22": "samānetvā “gihibhāve imāya gabbho laddho”ti ñatvā therassa tamatthaṁ ārocesi.",
  "atk-s0502a12:42_23": "Athassā thero parisamajjhe parisuddhabhāvaṁ patiṭṭhāpesi.",
  "atk-s0502a12:42_24": "Sā aparena samayena padumuttarabuddhassa pādamūle patthitapatthanaṁ mahānubhāvaṁ puttaṁ vijāyi.",
  "atk-s0502a12:43_0": "Athekadivasaṁ rājā bhikkhunupassayasamīpena gacchanto dārakasaddaṁ sutvā “kiṁ ida”nti pucchitvā, “deva,",
  "atk-s0502a12:43_1": "ekissā bhikkhuniyā putto jāto,",
  "atk-s0502a12:43_2": "tassesa saddo”ti vutte taṁ kumāraṁ attano gharaṁ netvā dhātīnaṁ adāsi.",
  "atk-s0502a12:43_3": "Nāmaggahaṇadivase cassa kassapoti nāmaṁ katvā kumāraparihārena vaḍḍhitattā kumārakassapoti sañjāniṁsu.",
  "atk-s0502a12:43_4": "So kīḷāmaṇḍale dārake paharitvā “nimmātāpitikenamhā pahaṭā”ti vutte rājānaṁ upasaṅkamitvā, “deva,",
  "atk-s0502a12:43_5": "maṁ ‘nimmātāpitiko’ti vadanti,",
  "atk-s0502a12:43_6": "mātaraṁ me ācikkhathā”ti pucchitvā raññā dhātiyo dassetvā “imā te mātaro”ti vutte “na ettikā me mātaro,",
  "atk-s0502a12:43_7": "ekāya me mātarā bhavitabbaṁ,",
  "atk-s0502a12:43_8": "taṁ me ācikkhathā”ti āha.",
  "atk-s0502a12:43_9": "Rājā “na sakkā imaṁ vañcetu”nti cintetvā, tāta,",
  "atk-s0502a12:43_10": "tava mātā bhikkhunī,",
  "atk-s0502a12:43_11": "tvaṁ mayā bhikkhunupassayā ānītoti.",
  "atk-s0502a12:43_12": "So tāvatakeneva samuppannasaṁvego hutvā, “tāta,",
  "atk-s0502a12:43_13": "pabbājetha ma”nti āha.",
  "atk-s0502a12:43_14": "Rājā “sādhu,",
  "atk-s0502a12:43_15": "tātā”ti taṁ mahantena sakkārena satthu santike pabbājesi.",
  "atk-s0502a12:43_16": "So laddhūpasampado kumārakassapattheroti paññāyi.",
  "atk-s0502a12:43_17": "So satthu santike kammaṭṭhānaṁ gahetvā araññaṁ pavisitvā vāyamitvā visesaṁ nibbattetuṁ asakkonto “puna",
  "atk-s0502a12:43_18": "kammaṭṭhānaṁ visesetvā gahessāmī”ti satthu santikaṁ gantvā andhavane vihāsi.",
  "atk-s0502a12:44_0": "Atha naṁ kassapabuddhakāle ekato samaṇadhammaṁ katvā anāgāmiphalaṁ patvā brahmaloke nibbattabhikkhu brahmalokato",
  "atk-s0502a12:44_1": "āgantvā pannarasa pañhe pucchitvā “ime pañhe ṭhapetvā satthāraṁ añño byākātuṁ samattho nāma natthi, gaccha,",
  "atk-s0502a12:44_2": "satthu santike imesaṁ atthaṁ uggaṇhā”ti uyyojesi.",
  "atk-s0502a12:44_3": "So tathā katvā pañhavissajjanāvasāne arahattaṁ pāpuṇi.",
  "atk-s0502a12:44_4": "Tassa pana nikkhantadivasato paṭṭhāya dvādasa vassāni mātubhikkhuniyā akkhīhi assūni pavattiṁsu.",
  "atk-s0502a12:44_5": "Sā puttaviyogadukkhitā assutinteneva mukhena bhikkhāya caramānā antaravīthiyaṁ theraṁ disvāva, “putta,",
  "atk-s0502a12:44_6": "puttā”ti viravantī taṁ gaṇhituṁ upadhāvamānā parivattitvā pati.",
  "atk-s0502a12:44_7": "Sā thanehi khīraṁ muñcantehi uṭṭhahitvā allacīvarā gantvā theraṁ gaṇhi.",
  "atk-s0502a12:44_8": "So cintesi –",
  "atk-s0502a12:44_9": "“sacāyaṁ mama santikā madhuravacanaṁ labhissati,",
  "atk-s0502a12:44_10": "vinassissati.",
  "atk-s0502a12:44_11": "Thaddhameva katvā imāya saddhiṁ sallapissāmī”ti.",
  "atk-s0502a12:44_12": "Atha naṁ āha –",
  "atk-s0502a12:44_13": "“kiṁ karontī vicarasi,",
  "atk-s0502a12:44_14": "sinehamattampi chindituṁ na sakkosī”ti.",
  "atk-s0502a12:44_15": "Sā “aho kakkhaḷā therassa kathā”ti cintetvā “kiṁ vadesi,",
  "atk-s0502a12:44_16": "tātā”ti vatvā punapi tena tatheva vuttā cintesi –",
  "atk-s0502a12:44_17": "“ahaṁ imassa kāraṇā dvādasa vassāni assūni sandhāretuṁ na sakkomi,",
  "atk-s0502a12:44_18": "ayaṁ panevaṁ thaddhahadayo,",
  "atk-s0502a12:44_19": "kiṁ me iminā”ti puttasinehaṁ chinditvā taṁdivasameva arahattaṁ pāpuṇi.",
  "atk-s0502a12:45_0": "Aparena samayena dhammasabhāyaṁ kathaṁ samuṭṭhāpesuṁ – “āvuso,",
  "atk-s0502a12:45_1": "devadattena evaṁ upanissayasampanno kumārakassapo ca therī ca nāsitā,",
  "atk-s0502a12:45_2": "satthā pana tesaṁ patiṭṭhā jāto,",
  "atk-s0502a12:45_3": "aho buddhā nāma lokānukampakā”ti.",
  "atk-s0502a12:45_4": "Satthā āgantvā “kāya nuttha,",
  "atk-s0502a12:45_5": "bhikkhave,",
  "atk-s0502a12:45_6": "etarahi kathāya sannisinnā”ti pucchitvā “imāya nāmā”ti vutte “na,",
  "atk-s0502a12:45_7": "bhikkhave,",
  "atk-s0502a12:45_8": "idāneva ahaṁ imesaṁ paccayo patiṭṭhā jāto,",
  "atk-s0502a12:45_9": "pubbepi nesaṁ ahaṁ patiṭṭhā ahosiṁyevā”ti vatvā –",
  "atk-s0502a12:46_0": "“Nigrodhameva seveyya, na sākhamupasaṁvase;",
  "atk-s0502a12:47_0": "Nigrodhasmiṁ mataṁ seyyo, yañce sākhasmi jīvita”nti. –",
  "atk-s0502a12:48_0": "Imaṁ nigrodhajātakaṁ vitthārena kathetvā “tadā sākhamigo devadatto ahosi,",
  "atk-s0502a12:48_1": "parisāpissa devadattaparisā,",
  "atk-s0502a12:48_2": "vārappattā migadhenu therī ahosi,",
  "atk-s0502a12:48_3": "putto kumārakassapo,",
  "atk-s0502a12:48_4": "gabbhinīmigiyā jīvitaṁ pariccajitvā gato nigrodhamigarājā pana ahamevā”ti jātakaṁ samodhānetvā puttasinehaṁ",
  "atk-s0502a12:48_5": "chinditvā theriyā attanāva attano patiṭṭhānakatabhāvaṁ pakāsento,",
  "atk-s0502a12:48_6": "“bhikkhave,",
  "atk-s0502a12:48_7": "yasmā parassa attani ṭhitena saggaparāyaṇena vā maggaparāyaṇena vā bhavituṁ na sakkā,",
  "atk-s0502a12:48_8": "tasmā attāva attano nātho,",
  "atk-s0502a12:48_9": "paro kiṁ karissatī”ti vatvā imaṁ gāthamāha –",
  "atk-s0502a12:49_0": "160.",
  "atk-s0502a12:50_0": "“Attā hi attano nātho, ko hi nātho paro siyā;",
  "atk-s0502a12:51_0": "Attanā hi sudantena, nāthaṁ labhati dullabha”nti.",
  "atk-s0502a12:52_0": "Tattha nāthoti patiṭṭhā.",
  "atk-s0502a12:52_1": "Idaṁ vuttaṁ hoti –",
  "atk-s0502a12:52_2": "yasmā attani ṭhitena attasampannena kusalaṁ katvā saggaṁ vā pāpuṇituṁ,",
  "atk-s0502a12:52_3": "maggaṁ vā bhāvetuṁ,",
  "atk-s0502a12:52_4": "phalaṁ vā sacchikātuṁ sakkā.",
  "atk-s0502a12:52_5": "Tasmā hi attāva attano patiṭṭhā hoti,",
  "atk-s0502a12:52_6": "paro ko nāma kassa patiṭṭhā siyā.",
  "atk-s0502a12:52_7": "Attanā eva hi sudantena nibbisevanena arahattaphalasaṅkhātaṁ dullabhaṁ nāthaṁ labhati.",
  "atk-s0502a12:52_8": "Arahattañhi sandhāya idha “nāthaṁ labhati dullabha”nti vuttaṁ.",
  "atk-s0502a12:53_0": "Desanāvasāne bahū sotāpattiphalādīni pāpuṇiṁsūti.",
  "atk-s0502a12:54_0": "Kumārakassapamātutherīvatthu catutthaṁ.",
  "atk-s0502a12:55_0": "5. Mahākālaupāsakavatthu",
  "atk-s0502a12:56_0": "Attanā hi kataṁ pāpanti imaṁ dhammadesanaṁ satthā jetavane viharanto ekaṁ mahākālaṁ nāma sotāpannaupāsakaṁ ārabbha kathesi.",
  "atk-s0502a12:57_0": "So kira māsassa aṭṭhadivasesu uposathiko hutvā vihāre sabbarattiṁ dhammakathaṁ suṇāti.",
  "atk-s0502a12:57_1": "Atha rattiṁ corā ekasmiṁ gehe sandhiṁ chinditvā bhaṇḍakaṁ gahetvā lohabhājanasaddena pabuddhehi sāmikehi anubaddhā gahitabhaṇḍaṁ chaḍḍetvā palāyiṁsu.",
  "atk-s0502a12:57_2": "Sāmikāpi te anubandhiṁsuyeva,",
  "atk-s0502a12:57_3": "te disā pakkhandiṁsu.",
  "atk-s0502a12:57_4": "Eko pana vihāramaggaṁ gahetvā mahākālassa rattiṁ dhammakathaṁ sutvā pātova pokkharaṇitīre mukhaṁ dhovantassa purato bhaṇḍikaṁ chaḍḍetvā palāyi.",
  "atk-s0502a12:57_5": "Core anubandhitvā āgatamanussā bhaṇḍikaṁ disvā “tvaṁ no gehasandhiṁ chinditvā bhaṇḍikaṁ haritvā dhammaṁ",
  "atk-s0502a12:57_6": "suṇanto viya vicarasī”ti taṁ gahetvā pothetvā māretvā chaḍḍetvā agamiṁsu.",
  "atk-s0502a12:57_7": "Atha naṁ pātova pānīyaghaṭaṁ ādāya gatā daharasāmaṇerā disvā “vihāre dhammakathaṁ sutvā sayitaupāsako",
  "atk-s0502a12:57_8": "ayuttaṁ maraṇaṁ labhatī”ti vatvā satthu ārocesuṁ.",
  "atk-s0502a12:57_9": "Satthā “āma,",
  "atk-s0502a12:57_10": "bhikkhave,",
  "atk-s0502a12:57_11": "imasmiṁ attabhāve kālena appatirūpaṁ maraṇaṁ laddhaṁ,",
  "atk-s0502a12:57_12": "pubbe katakammassa pana tena yuttameva laddha”nti vatvā tehi yācito tassa pubbakammaṁ kathesi –",
  "atk-s0502a12:58_0": "Atīte kira bārāṇasirañño vijite ekassa paccantagāmassa aṭavimukhe corā paharanti.",
  "atk-s0502a12:58_1": "Rājā aṭavimukhe ekaṁ rājabhaṭaṁ ṭhapesi,",
  "atk-s0502a12:58_2": "so bhatiṁ gahetvā manusse orato pāraṁ neti,",
  "atk-s0502a12:58_3": "pārato oraṁ āneti.",
  "atk-s0502a12:58_4": "Atheko manusso abhirūpaṁ attano bhariyaṁ cūḷayānakaṁ āropetvā taṁ ṭhānaṁ agamāsi.",
  "atk-s0502a12:58_5": "Rājabhaṭo taṁ itthiṁ disvāva sañjātasineho tena “aṭaviṁ no, sāmi,",
  "atk-s0502a12:58_6": "atikkāmehī”ti vuttepi “idāni vikālo,",
  "atk-s0502a12:58_7": "pātova atikkāmessāmī”ti āha.",
  "atk-s0502a12:58_8": "So sakālo, sāmi,",
  "atk-s0502a12:58_9": "idāneva no nehīti. Nivatta, bho,",
  "atk-s0502a12:58_10": "amhākaṁyeva gehe āhāro ca nivāso ca bhavissatīti.",
  "atk-s0502a12:58_11": "So neva nivattituṁ icchi.",
  "atk-s0502a12:58_12": "Itaro purisānaṁ saññaṁ datvā yānakaṁ nivattāpetvā anicchantasseva dvārakoṭṭhake nivāsaṁ datvā āhāraṁ paṭiyādāpesi.",
  "atk-s0502a12:58_13": "Tassa pana gehe ekaṁ maṇiratanaṁ atthi.",
  "atk-s0502a12:58_14": "So taṁ tassa yānakantare pakkhipāpetvā paccūsakāle corānaṁ paviṭṭhasaddaṁ kāresi.",
  "atk-s0502a12:58_15": "Athassa purisā “maṇiratanaṁ, sāmi,",
  "atk-s0502a12:58_16": "corehi haṭa”nti ārocesuṁ.",
  "atk-s0502a12:58_17": "So gāmadvāresu ārakkhaṁ ṭhapetvā “antogāmato nikkhamante vicinathā”ti āha.",
  "atk-s0502a12:58_18": "Itaropi pātova yānakaṁ yojetvā pāyāsi.",
  "atk-s0502a12:58_19": "Athassa yānakaṁ sodhentā attanā ṭhapitaṁ maṇiratanaṁ disvā santajjetvā “tvaṁ maṇiṁ gahetvā palāyasī”ti pothetvā “gahito no, sāmi,",
  "atk-s0502a12:58_20": "coro”ti gāmabhojakassa dassesuṁ.",
  "atk-s0502a12:58_21": "So “bhatakassa vata me gehe nivāsaṁ datvā bhattaṁ dinnaṁ,",
  "atk-s0502a12:58_22": "maṇiṁ gahetvā gato,",
  "atk-s0502a12:58_23": "gaṇhatha naṁ pāpapurisa”nti pothāpetvā māretvā chaḍḍāpesi.",
  "atk-s0502a12:58_24": "Idaṁ tassa pubbakammaṁ.",
  "atk-s0502a12:58_25": "So tato cuto avīcimhi nibbattitvā tattha dīgharattaṁ paccitvā vipākāvasesena attabhāvasate tatheva pothito maraṇaṁ pāpuṇi.",
  "atk-s0502a12:59_0": "Evaṁ satthā mahākālassa pubbakammaṁ dassetvā,",
  "atk-s0502a12:59_1": "“bhikkhave,",
  "atk-s0502a12:59_2": "evaṁ ime satte attanā katapāpakammameva catūsu apāyesu abhimatthatī”ti vatvā imaṁ gāthamāha –",
  "atk-s0502a12:60_0": "161.",
  "atk-s0502a12:61_0": "“Attanā hi kataṁ pāpaṁ, attajaṁ attasambhavaṁ;",
  "atk-s0502a12:62_0": "Abhimatthati dummedhaṁ, vajiraṁvasmamayaṁ maṇi”nti.",
  "atk-s0502a12:63_0": "Tattha vajiraṁvasmamayaṁ maṇinti vajiraṁva asmamayaṁ maṇiṁ.",
  "atk-s0502a12:63_1": "Idaṁ vuttaṁ hoti –",
  "atk-s0502a12:63_2": "yathā pāsāṇamayaṁ pāsāṇasambhavaṁ vajiraṁ tameva asmamayaṁ maṇiṁ attano uṭṭhānaṭṭhānasaṅkhātaṁ pāsāṇamaṇiṁ",
  "atk-s0502a12:63_3": "khāditvā chiddaṁ chiddaṁ khaṇḍaṁ khaṇḍaṁ katvā aparibhogaṁ karoti,",
  "atk-s0502a12:63_4": "evameva attanā kataṁ attani jātaṁ attasambhavaṁ pāpaṁ dummedhaṁ nippaññaṁ puggalaṁ catūsu apāyesu abhimatthati kantati viddhaṁsetīti.",
  "atk-s0502a12:64_0": "Desanāvasāne sampattabhikkhū sotāpattiphalādīni pāpuṇiṁsūti.",
  "atk-s0502a12:65_0": "Mahākālaupāsakavatthu pañcamaṁ.",
  "atk-s0502a12:66_0": "6. Devadattavatthu",
  "atk-s0502a12:67_0": "Yassaaccantadussīlyanti imaṁ dhammadesanaṁ satthā veḷuvane viharanto devadattaṁ ārabbha kathesi.",
  "atk-s0502a12:68_0": "Ekasmiñhi divase bhikkhū dhammasabhāyaṁ kathaṁ samuṭṭhāpesuṁ – “āvuso,",
  "atk-s0502a12:68_1": "devadatto dussīlo pāpadhammo dussīlyakāraṇena vaḍḍhitāya taṇhāya ajātasattuṁ saṅgaṇhitvā mahantaṁ lābhasakkāraṁ",
  "atk-s0502a12:68_2": "nibbattetvā ajātasattuṁ pituvadhe samādapetvā tena saddhiṁ ekato hutvā nānappakārena tathāgatassa vadhāya",
  "atk-s0502a12:68_3": "parisakkatī”ti.",
  "atk-s0502a12:68_4": "Satthā āgantvā “kāya nuttha,",
  "atk-s0502a12:68_5": "bhikkhave,",
  "atk-s0502a12:68_6": "etarahi kathāya sannisinnā”ti pucchitvā “imāya nāmā”ti vutte “na,",
  "atk-s0502a12:68_7": "bhikkhave, idāneva,",
  "atk-s0502a12:68_8": "pubbepi devadatto nānappakārena mayhaṁ vadhāya parisakkatī”ti vatvā kuruṅgamigajātakādīni kathetvā,",
  "atk-s0502a12:68_9": "“bhikkhave,",
  "atk-s0502a12:68_10": "accantadussīlapuggalaṁ nāma dussīlyakāraṇā uppannā taṇhā māluvā viya sālaṁ pariyonandhitvā sambhañjamānā",
  "atk-s0502a12:68_11": "nirayādīsu pakkhipatī”ti vatvā imaṁ gāthāmāha –",
  "atk-s0502a12:69_0": "162.",
  "atk-s0502a12:70_0": "“Yassa accantadussīlyaṁ, māluvā sālamivotthataṁ;",
  "atk-s0502a12:71_0": "Karoti so tathattānaṁ, yathā naṁ icchatī diso”ti.",
  "atk-s0502a12:72_0": "Tattha accantadussīlyanti ekantadussīlabhāvo.",
  "atk-s0502a12:72_1": "Gihī vā jātito paṭṭhāya dasa akusalakammapathe karonto,",
  "atk-s0502a12:72_2": "pabbajito vā upasampannadivasato paṭṭhāya garukāpattiṁ āpajjamāno accantadussīlo nāma.",
  "atk-s0502a12:72_3": "Idha pana yo dvīsu tīsu attabhāvesu dussīlo,",
  "atk-s0502a12:72_4": "etassa gatiyā āgataṁ dussīlabhāvaṁ sandhāyetaṁ vuttaṁ.",
  "atk-s0502a12:72_5": "Dussīlabhāvoti cettha dussīlassa cha dvārāni nissāya uppannā taṇhā veditabbā.",
  "atk-s0502a12:72_6": "Māluvā sālamivotthatanti yassa puggalassa taṁ taṇhāsaṅkhātaṁ dussīlyaṁ yathā nāma māluvā sālaṁ ottharantī",
  "atk-s0502a12:72_7": "deve vassante pattehi udakaṁ sampaṭicchitvā sambhañjanavasena sabbatthakameva pariyonandhati,",
  "atk-s0502a12:72_8": "evaṁ attabhāvaṁ otthataṁ pariyonandhitvā ṭhitaṁ.",
  "atk-s0502a12:72_9": "So māluvāya sambhañjitvā bhūmiyaṁ pātiyamāno rukkho viya tāya dussīlyasaṅkhātāya taṇhāya sambhañjitvā apāyesu pātiyamāno,",
  "atk-s0502a12:72_10": "yathā naṁ anatthakāmo diso icchati,",
  "atk-s0502a12:72_11": "tathā attānaṁ karoti nāmāti attho.",
  "atk-s0502a12:73_0": "Desanāvasāne bahū sotāpattiphalādīni pāpuṇiṁsūti.",
  "atk-s0502a12:74_0": "Devadattavatthu chaṭṭhaṁ.",
  "atk-s0502a12:75_0": "7. Saṅghabhedaparisakkanavatthu",
  "atk-s0502a12:76_0": "Sukarānīti imaṁ dhammadesanaṁ satthā veḷuvane viharanto saṅghabhedaparisakkanaṁ ārabbha kathesi.",
  "atk-s0502a12:77_0": "Ekadivasañhi devadatto saṅghabhedāya parisakkanto āyasmantaṁ ānandaṁ piṇḍāya carantaṁ disvā attano adhippāyaṁ ārocesi.",
  "atk-s0502a12:77_1": "Taṁ sutvā thero satthu santikaṁ gantvā bhagavantaṁ etadavoca – “idhāhaṁ, bhante,",
  "atk-s0502a12:77_2": "pubbaṇhasamayaṁ nivāsetvā pattacīvaramādāya rājagahaṁ piṇḍāya pāvisiṁ.",
  "atk-s0502a12:77_3": "Addasā kho maṁ, bhante,",
  "atk-s0502a12:77_4": "devadatto rājagahe piṇḍāya carantaṁ.",
  "atk-s0502a12:77_5": "Disvā yenāhaṁ tenupasaṅkami,",
  "atk-s0502a12:77_6": "upasaṅkamitvā maṁ etadavoca –",
  "atk-s0502a12:77_7": "‘ajjatagge dānāhaṁ,",
  "atk-s0502a12:77_8": "āvuso ānanda,",
  "atk-s0502a12:77_9": "aññatreva bhagavatā aññatra bhikkhusaṅghena uposathaṁ karissāmi saṅghakammañcā’ti.",
  "atk-s0502a12:77_10": "Ajja bhagavā devadatto saṅghaṁ bhindissati,",
  "atk-s0502a12:77_11": "uposathañca karissati saṅghakammāni cā”ti.",
  "atk-s0502a12:77_12": "Evaṁ vutte satthā –",
  "atk-s0502a12:78_0": "“Sukaraṁ sādhunā sādhu, sādhu pāpena dukkaraṁ;",
  "atk-s0502a12:79_0": "Pāpaṁ pāpena sukaraṁ, pāpamariyehi dukkara”nti. –",
  "atk-s0502a12:80_0": "Imaṁ udānaṁ udānetvā, “ānanda,",
  "atk-s0502a12:80_1": "attano ahitakammaṁ nāma sukaraṁ,",
  "atk-s0502a12:80_2": "hitakammameva dukkara”nti vatvā imaṁ gāthamāha –",
  "atk-s0502a12:81_0": "163.",
  "atk-s0502a12:82_0": "“Sukarāni asādhūni, attano ahitāni ca;",
  "atk-s0502a12:83_0": "Yaṁ ve hitañca sādhuñca, taṁ ve paramadukkara”nti.",
  "atk-s0502a12:84_0": "Tassattho –",
  "atk-s0502a12:84_1": "yāni kammāni asādhūni sāvajjāni apāyasaṁvattanikattāyeva attano ahitāni ca honti,",
  "atk-s0502a12:84_2": "tāni sukarāni.",
  "atk-s0502a12:84_3": "Yaṁ pana sugatisaṁvattanikattā attano hitañca anavajjatthena sādhuñca sugatisaṁvattanikañceva nibbānasaṁvattanikañca kammaṁ,",
  "atk-s0502a12:84_4": "taṁ pācīnaninnāya gaṅgāya ubbattetvā pacchāmukhakaraṇaṁ viya atidukkaranti.",
  "atk-s0502a12:85_0": "Desanāvasāne bahū sotāpattiphalādīni pāpuṇiṁsūti.",
  "atk-s0502a12:86_0": "Saṅghabhedaparisakkanavatthu sattamaṁ.",
  "atk-s0502a12:87_0": "8. Kālattheravatthu",
  "atk-s0502a12:88_0": "Yosāsananti imaṁ dhammadesanaṁ satthā jetavane viharanto kālattheraṁ ārabbha kathesi.",
  "atk-s0502a12:89_0": "Sāvatthiyaṁ kirekā itthī mātuṭṭhāne ṭhatvā taṁ theraṁ upaṭṭhahi.",
  "atk-s0502a12:89_1": "Tassā paṭivissakagehe manussā satthu santike dhammaṁ sutvā āgantvā “aho buddhā nāma acchariyā,",
  "atk-s0502a12:89_2": "aho dhammadesanā madhurā”ti pasaṁsanti.",
  "atk-s0502a12:89_3": "Sā itthī tesaṁ kathaṁ sutvā, “bhante,",
  "atk-s0502a12:89_4": "ahampi satthu dhammadesanaṁ sotukāmā”ti tassa ārocesi.",
  "atk-s0502a12:89_5": "So “tattha mā gamī”ti taṁ nivāresi.",
  "atk-s0502a12:89_6": "Sā punadivase punadivasepīti yāvatatiyaṁ tena nivāriyamānāpi sotukāmāva ahosi.",
  "atk-s0502a12:89_7": "Kasmā so panetaṁ nivāresīti?",
  "atk-s0502a12:89_8": "Evaṁ kirassa ahosi –",
  "atk-s0502a12:89_9": "“satthu santike dhammaṁ sutvā mayi bhijjissatī”ti.",
  "atk-s0502a12:89_10": "Sā ekadivasaṁ pātova bhuttapātarāsā uposathaṁ samādiyitvā, “amma,",
  "atk-s0502a12:89_11": "sādhukaṁ ayyaṁ pariviseyyāsī”ti dhītaraṁ āṇāpetvā vihāraṁ agamāsi.",
  "atk-s0502a12:89_12": "Dhītāpissā taṁ bhikkhuṁ āgatakāle parivisitvā “kuhiṁ mahāupāsikā”ti vuttā “dhammassavanāya vihāraṁ gatā”ti āha.",
  "atk-s0502a12:89_13": "So taṁ sutvāva kucchiyaṁ uṭṭhitena ḍāhena santappamāno “idāni sā mayi bhinnā”ti vegena gantvā satthu santike dhammaṁ suṇamānaṁ disvā satthāraṁ āha, “bhante,",
  "atk-s0502a12:89_14": "ayaṁ itthī dandhā sukhumaṁ dhammakathaṁ na jānāti,",
  "atk-s0502a12:89_15": "imissā khandhādipaṭisaṁyuttaṁ sukhumaṁ dhammakathaṁ akathetvā dānakathaṁ vā sīlakathaṁ vā kathetuṁ vaṭṭatī”ti.",
  "atk-s0502a12:89_16": "Satthā tassajjhāsayaṁ viditvā “tvaṁ duppañño pāpikaṁ diṭṭhiṁ nissāya buddhānaṁ sāsanaṁ paṭikkosasi.",
  "atk-s0502a12:89_17": "Attaghātāyeva vāyamasī”ti vatvā imaṁ gāthamāha –",
  "atk-s0502a12:90_0": "164.",
  "atk-s0502a12:91_0": "“Yo sāsanaṁ arahataṁ, ariyānaṁ dhammajīvinaṁ;",
  "atk-s0502a12:92_0": "Paṭikkosati dummedho, diṭṭhiṁ nissāya pāpikaṁ;",
  "atk-s0502a12:93_0": "Phalāni kaṭṭhakasseva, attaghātāya phallatī”ti.",
  "atk-s0502a12:94_0": "Tassattho –",
  "atk-s0502a12:94_1": "yo dummedho puggalo attano sakkārahānibhayena pāpikaṁ diṭṭhiṁ nissāya “dhammaṁ vā sossāma,",
  "atk-s0502a12:94_2": "dānaṁ vā dassāmā”ti vadante paṭikkosanto arahataṁ ariyānaṁ dhammajīvinaṁ buddhānaṁ sāsanaṁ paṭikkosati,",
  "atk-s0502a12:94_3": "tassa taṁ paṭikkosanaṁ sā ca pāpikā diṭṭhi veḷusaṅkhātassa kaṭṭhakassa phalāni viya hoti.",
  "atk-s0502a12:94_4": "Tasmā yathā kaṭṭhako phalāni gaṇhanto attaghātāya phallati,",
  "atk-s0502a12:94_5": "attano ghātatthameva phalati,",
  "atk-s0502a12:94_6": "evaṁ sopi attaghātāya phallatīti.",
  "atk-s0502a12:94_7": "Vuttampi cetaṁ –",
  "atk-s0502a12:95_0": "“Phalaṁ ve kadaliṁ hanti, phalaṁ veḷuṁ phalaṁ naḷaṁ;",
  "atk-s0502a12:96_0": "Sakkāro kāpurisaṁ hanti, gabbho assatariṁ yathā”ti. ;",
  "atk-s0502a12:97_0": "Desanāvasāne upāsikā sotāpattiphale patiṭṭhahi, sampattaparisāyapi sātthikā dhammadesanā ahosīti.",
  "atk-s0502a12:98_0": "Kālattheravatthu aṭṭhamaṁ.",
  "atk-s0502a12:99_0": "9. Cūḷakālaupāsakavatthu",
  "atk-s0502a12:100_0": "Attanāhi katanti imaṁ dhammadesanaṁ satthā jetavane viharanto cūḷakālaṁ upāsakaṁ ārabbha kathesi.",
  "atk-s0502a12:101_0": "Ekadivasañhi mahākālavatthusmiṁ vuttanayeneva umaṅgacorā sāmikehi anubaddhā rattiṁ vihāre dhammakathaṁ",
  "atk-s0502a12:101_1": "sutvā pātova vihārā nikkhamitvā sāvatthiṁ āgacchantassa tassa upāsakassa purato bhaṇḍikaṁ chaḍḍetvā palāyiṁsu.",
  "atk-s0502a12:101_2": "Manussā taṁ disvā “ayaṁ rattiṁ corakammaṁ katvā dhammaṁ suṇanto viya carati,",
  "atk-s0502a12:101_3": "gaṇhatha na”nti taṁ pothayiṁsu.",
  "atk-s0502a12:101_4": "Kumbhadāsiyo udakatitthaṁ gacchamānā taṁ disvā “apetha, sāmi,",
  "atk-s0502a12:101_5": "nāyaṁ evarūpaṁ karotī”ti taṁ mocesuṁ.",
  "atk-s0502a12:101_6": "So vihāraṁ gantvā, “bhante,",
  "atk-s0502a12:101_7": "ahamhi manussehi nāsito,",
  "atk-s0502a12:101_8": "kumbhadāsiyo me nissāya jīvitaṁ laddha”nti bhikkhūnaṁ ārocesi.",
  "atk-s0502a12:101_9": "Bhikkhū tathāgatassa tamatthaṁ ārocesuṁ.",
  "atk-s0502a12:101_10": "Satthā tesaṁ kathaṁ sutvā,",
  "atk-s0502a12:101_11": "“bhikkhave,",
  "atk-s0502a12:101_12": "cūḷakālaupāsako kumbhadāsiyo ceva nissāya,",
  "atk-s0502a12:101_13": "attano ca akaraṇabhāvena jīvitaṁ labhi.",
  "atk-s0502a12:101_14": "Ime hi nāma sattā attanā pāpakammaṁ katvā nirayādīsu attanāva kilissanti,",
  "atk-s0502a12:101_15": "kusalaṁ katvā pana sugatiñceva nibbānañca gacchantā attanāva visujjhantī”ti vatvā imaṁ gāthamāha –",
  "atk-s0502a12:102_0": "165.",
  "atk-s0502a12:103_0": "“Attanā hi kataṁ pāpaṁ, attanā saṁkilissati;",
  "atk-s0502a12:104_0": "Attanā akataṁ pāpaṁ, attanāva visujjhati;",
  "atk-s0502a12:105_0": "Suddhī asuddhi paccattaṁ, nāñño aññaṁ visodhaye”ti.",
  "atk-s0502a12:106_0": "Tassattho –",
  "atk-s0502a12:106_1": "yena attanā akusalakammaṁ kataṁ hoti,",
  "atk-s0502a12:106_2": "so catūsu apāyesu dukkhaṁ anubhavanto attanāva saṁkilissati.",
  "atk-s0502a12:106_3": "Yena pana attanā akataṁ pāpaṁ,",
  "atk-s0502a12:106_4": "so sugatiñceva nibbānañca gacchanto attanāva visujjhati.",
  "atk-s0502a12:106_5": "Kusalakammasaṅkhātā suddhi akusalakammasaṅkhātā ca asuddhi paccattaṁ kārakasattānaṁ attaniyeva vipaccati.",
  "atk-s0502a12:106_6": "Añño puggalo aññaṁ puggalaṁ na visodhaye neva visodheti,",
  "atk-s0502a12:106_7": "na kilesetīti vuttaṁ hoti.",
  "atk-s0502a12:107_0": "Desanāvasāne cūḷakālo sotāpattiphale patiṭṭhahi, sampattaparisāyapi sātthikā dhammadesanā ahosīti.",
  "atk-s0502a12:108_0": "Cūḷakālaupāsakavatthu navamaṁ.",
  "atk-s0502a12:109_0": "10. Attadatthattheravatthu",
  "atk-s0502a12:110_0": "Attadatthanti imaṁ dhammadesanaṁ satthā jetavane viharanto attadatthattheraṁ ārabbha kathesi.",
  "atk-s0502a12:111_0": "Satthārā hi parinibbānakāle,",
  "atk-s0502a12:111_1": "“bhikkhave,",
  "atk-s0502a12:111_2": "ahaṁ ito catumāsaccayena parinibbāyissāmī”ti vutte uppannasaṁvegā sattasatā puthujjanā bhikkhū satthu santikaṁ avijahitvā “kiṁ nu kho, āvuso,",
  "atk-s0502a12:111_3": "karissāmā”ti sammantayamānā vicaranti.",
  "atk-s0502a12:111_4": "Attadatthatthero pana cintesi –",
  "atk-s0502a12:111_5": "“satthā kira catumāsaccayena parinibbāyissati,",
  "atk-s0502a12:111_6": "ahañcamhi avītarāgo,",
  "atk-s0502a12:111_7": "satthari dharamāneyeva arahattatthāya vāyamissāmī”ti.",
  "atk-s0502a12:111_8": "So bhikkhūnaṁ santikaṁ na gacchati.",
  "atk-s0502a12:111_9": "Atha naṁ bhikkhū “kasmā, āvuso,",
  "atk-s0502a12:111_10": "tvaṁ neva amhākaṁ santikaṁ āgacchasi,",
  "atk-s0502a12:111_11": "na kiñci mantesī”ti vatvā satthu santikaṁ netvā “ayaṁ, bhante,",
  "atk-s0502a12:111_12": "evaṁ nāma karotī”ti ārocayiṁsu.",
  "atk-s0502a12:111_13": "So satthārāpi “kasmā evaṁ karosī”ti vutte “tumhe kira, bhante,",
  "atk-s0502a12:111_14": "catumāsaccayena parinibbāyissatha,",
  "atk-s0502a12:111_15": "ahaṁ tumhesu dharantesuyeva arahattappattiyā vāyamissāmī”ti.",
  "atk-s0502a12:111_16": "Satthā tassa sādhukāraṁ datvā,",
  "atk-s0502a12:111_17": "“bhikkhave,",
  "atk-s0502a12:111_18": "yassa mayi sineho atthi,",
  "atk-s0502a12:111_19": "tena attadatthena viya bhavituṁ vaṭṭati.",
  "atk-s0502a12:111_20": "Na hi gandhādīhi pūjentā maṁ pūjenti,",
  "atk-s0502a12:111_21": "dhammānudhammapaṭipattiyā pana maṁ pūjenti.",
  "atk-s0502a12:111_22": "Tasmā aññenapi attadatthasadiseneva bhavitabba”nti vatvā imaṁ gāthamāha –",
  "atk-s0502a12:112_0": "166.",
  "atk-s0502a12:113_0": "“Attadatthaṁ paratthena, bahunāpi na hāpaye;",
  "atk-s0502a12:114_0": "Attadatthamabhiññāya, sadatthapasuto siyā”ti.",
  "atk-s0502a12:115_0": "Tassattho –",
  "atk-s0502a12:115_1": "gihibhūtā tāva kākaṇikamattampi attano atthaṁ sahassamattenāpi parassa atthena na hāpaye.",
  "atk-s0502a12:115_2": "Kākaṇikamattenāpi hissa attadatthova khādanīyaṁ vā bhojanīyaṁ vā nipphādeyya,",
  "atk-s0502a12:115_3": "na parattho.",
  "atk-s0502a12:115_4": "Idaṁ pana evaṁ akathetvā kammaṭṭhānasīsena kathitaṁ,",
  "atk-s0502a12:115_5": "tasmā “attadatthaṁ na hāpemī”ti bhikkhunā nāma saṅghassa uppannaṁ cetiyapaṭisaṅkharaṇādikiccaṁ vā upajjhāyādivattaṁ vā na hāpetabbaṁ.",
  "atk-s0502a12:115_6": "Ābhisamācārikavattañhi pūrentoyeva ariyaphalādīni sacchikaroti,",
  "atk-s0502a12:115_7": "tasmā ayampi attadatthova.",
  "atk-s0502a12:115_8": "Yo pana accāraddhavipassako “ajja vā suve vā”ti paṭivedhaṁ patthayamāno vicarati,",
  "atk-s0502a12:115_9": "tena upajjhāyavattādīnipi hāpetvā attano kiccameva kātabbaṁ.",
  "atk-s0502a12:115_10": "Evarūpañhi attadatthamabhiññāya “ayaṁ me attano attho”ti sallakkhetvā,",
  "atk-s0502a12:115_11": "sadatthapasuto siyāti tasmiṁ sake atthe uyyuttapayutto bhaveyyāti.",
  "atk-s0502a12:116_0": "Desanāvasāne so thero arahatte patiṭṭhahi, sampattabhikkhūnampi sātthikā dhammadesanā ahosīti.",
  "atk-s0502a12:117_0": "Attadatthattheravatthu dasamaṁ.",
  "atk-s0502a12:118_0": "Attavaggavaṇṇanā niṭṭhitā.",
  "atk-s0502a12:119_0": "Dvādasamo vaggo."
}