{
  "atk-s0103a8:0_0": "9. Āṭānāṭiyasuttavaṇṇanā",
  "atk-s0103a8:1_0": "Paṭhamabhāṇavāravaṇṇanā",
  "atk-s0103a8:2_0": "275.Evaṁme sutanti āṭānāṭiyasuttaṁ.",
  "atk-s0103a8:2_1": "Tatrāyamapubbapadavaṇṇanā –",
  "atk-s0103a8:2_2": "catuddisaṁ rakkhaṁ ṭhapetvāti asurasenāya nivāraṇatthaṁ sakkassa devānamindassa catūsu disāsu ārakkhaṁ ṭhapetvā.",
  "atk-s0103a8:2_3": "Gumbaṁ ṭhapetvāti balagumbaṁ ṭhapetvā.",
  "atk-s0103a8:2_4": "Ovaraṇaṁ ṭhapetvāti catūsu disāsu ārakkhake ṭhapetvā.",
  "atk-s0103a8:2_5": "Evaṁ sakkassa devānamindassa ārakkhaṁ susaṁvihitaṁ katvā āṭānāṭanagare nisinnā satta buddhe ārabbha imaṁ",
  "atk-s0103a8:2_6": "parittaṁ bandhitvā “ye satthu dhammaāṇaṁ amhākañca rājaāṇaṁ na suṇanti,",
  "atk-s0103a8:2_7": "tesaṁ idañcidañca karissāmā”ti sāvanaṁ katvā attanopi catūsu disāsu mahatiyā ca yakkhasenāyātiādīhi catūhi",
  "atk-s0103a8:2_8": "senāhi ārakkhaṁ saṁvidahitvā abhikkantāya rattiyā…pe…",
  "atk-s0103a8:2_9": "ekamantaṁ nisīdiṁsu.",
  "atk-s0103a8:3_0": "Abhikkantāya rattiyāti ettha abhikkantasaddo khayasundarābhirūpaabbhanumodanādīsu dissati.",
  "atk-s0103a8:3_1": "Tattha “abhikkantā,",
  "atk-s0103a8:3_2": "bhante ratti,",
  "atk-s0103a8:3_3": "nikkhanto paṭhamo yāmo,",
  "atk-s0103a8:3_4": "ciranisinno bhikkhusaṅgho uddisatu, bhante,",
  "atk-s0103a8:3_5": "bhagavā bhikkhūnaṁ pātimokkha”nti evamādīsu khaye dissati.",
  "atk-s0103a8:3_6": "“Ayaṁ imesaṁ catunnaṁ puggalānaṁ abhikkantataro paṇītataro cā”ti evamādīsu sundare.",
  "atk-s0103a8:4_0": "“Ko me vandati pādāni, iddhiyā yasasā jalaṁ;",
  "atk-s0103a8:5_0": "Abhikkantena vaṇṇena, sabbā obhāsayaṁ disā”ti. ;",
  "atk-s0103a8:6_0": "Evamādīsu abhirūpe.",
  "atk-s0103a8:6_1": "“Abhikkantaṁ,",
  "atk-s0103a8:6_2": "bho gotamāti evamādīsu abbhanumodane.",
  "atk-s0103a8:6_3": "Idha pana khaye.",
  "atk-s0103a8:6_4": "Tena abhikkantāya rattiyā,",
  "atk-s0103a8:6_5": "parikkhīṇāya rattiyāti vuttaṁ hoti.",
  "atk-s0103a8:7_0": "Abhikkantavaṇṇāti idha abhikkantasaddo abhirūpe.",
  "atk-s0103a8:7_1": "Vaṇṇasaddo pana chavithutikulavaggakāraṇasaṇṭhānapamāṇarūpāyatanādīsu dissati.",
  "atk-s0103a8:7_2": "Tattha “suvaṇṇavaṇṇosi bhagavā”ti evamādīsu chaviyaṁ.",
  "atk-s0103a8:7_3": "“Kadā saññūḷhā pana te, gahapati,",
  "atk-s0103a8:7_4": "ime samaṇassa gotamassa vaṇṇā”ti evamādīsu thutiyaṁ.",
  "atk-s0103a8:7_5": "“Cattārome,",
  "atk-s0103a8:7_6": "bho gotama,",
  "atk-s0103a8:7_7": "vaṇṇā”ti evamādīsu kulavagge.",
  "atk-s0103a8:7_8": "“Atha kena nu vaṇṇena gandhathenoti vuccatī”tiādīsu kāraṇe.",
  "atk-s0103a8:7_9": "“Mahantaṁ hatthirājavaṇṇaṁ abhinimminitvā”ti evamādīsu saṇṭhāne.",
  "atk-s0103a8:7_10": "“Tayo pattassa vaṇṇā”ti evamādīsu pamāṇe.",
  "atk-s0103a8:7_11": "“Vaṇṇo gandho raso ojā”ti evamādīsu rūpāyatane.",
  "atk-s0103a8:7_12": "So idha chaviyaṁ daṭṭhabbo.",
  "atk-s0103a8:7_13": "Tena “abhikkantavaṇṇā abhirūpacchavī”ti vuttaṁ hoti.",
  "atk-s0103a8:8_0": "Kevalakappanti ettha kevalasaddo anavasesayebhuyyaabyāmissānatirekadaḷhatthavisaṁyogādianekattho.",
  "atk-s0103a8:8_1": "Tathā hissa “kevalaparipuṇṇaṁ parisuddhaṁ brahmacariya”nti evamādīsu anavasesatā attho.",
  "atk-s0103a8:8_2": "“Kevalakappā ca aṅgamāgadhā pahūtaṁ khādanīyaṁ bhojanīyaṁ ādāya abhikkamitukāmā hontī”ti evamādīsu yebhuyyatā.",
  "atk-s0103a8:8_3": "“Kevalassa dukkhakkhandhassa samudayo hotī”ti evamādīsu abyāmissatā.",
  "atk-s0103a8:8_4": "“Kevalaṁ saddhāmattakaṁ nūna ayamāyasmā”ti evamādīsu anatirekatā.",
  "atk-s0103a8:8_5": "“Āyasmato, bhante,",
  "atk-s0103a8:8_6": "anuruddhassa bāhiko nāma saddhivihāriko kevalakappaṁ saṅghabhedāya ṭhito”ti evamādīsu daḷhatthatā.",
  "atk-s0103a8:8_7": "“Kevalī vusitavā uttamapurisoti vuccatī”ti evamādīsu visaṁyogo.",
  "atk-s0103a8:8_8": "Idha panassa anavasesattho adhippeto.",
  "atk-s0103a8:9_0": "Kappasaddo panāyaṁ abhisaddahanavohārakālapaññattichedanavikappalesasamantabhāvādianekattho.",
  "atk-s0103a8:9_1": "Tathā hissa “okappaniyametaṁ bhoto gotamassa.",
  "atk-s0103a8:9_2": "Yathā taṁ arahato sammāsambuddhassā”ti evamādīsu abhisaddahanamattho.",
  "atk-s0103a8:9_3": "“Anujānāmi,",
  "atk-s0103a8:9_4": "bhikkhave,",
  "atk-s0103a8:9_5": "pañcahi samaṇakappehi phalaṁ paribhuñjitu”nti evamādīsu vohāro.",
  "atk-s0103a8:9_6": "“Yena sudaṁ niccakappaṁ viharāmī”ti evamādīsu kālo.",
  "atk-s0103a8:9_7": "“Iccāyasmā kappo”ti evamādīsu paññatti.",
  "atk-s0103a8:9_8": "“Alaṅkato kappitakesamassū”ti evamādīsu chedanaṁ.",
  "atk-s0103a8:9_9": "“Kappati dvaṅgulakappo”ti evamādīsu vikappo,",
  "atk-s0103a8:9_10": "atthi kappo nipajjitu”nti evamādīsu leso.",
  "atk-s0103a8:9_11": "“Kevalakappaṁ veḷuvanaṁ obhāsetvā”ti evamādīsu samantabhāvo.",
  "atk-s0103a8:9_12": "Idha pana samantabhāvo attho adhippeto.",
  "atk-s0103a8:9_13": "Tasmā “kevalakappaṁ gijjhakūṭa”nti ettha anavasesaṁ samantato gijjhakūṭanti evamattho daṭṭhabbo.",
  "atk-s0103a8:10_0": "Obhāsetvāti vatthamālālaṅkārasarīrasamuṭṭhitāya ābhāya pharitvā,",
  "atk-s0103a8:10_1": "candimā viya sūriyo viya ca ekobhāsaṁ ekapajjotaṁ karitvāti attho.",
  "atk-s0103a8:10_2": "Ekamantaṁ nisīdiṁsūti devatānaṁ dasabalassa santike nisinnaṭṭhānaṁ nāma na bahu,",
  "atk-s0103a8:10_3": "imasmiṁ pana sutte parittagāravavasena nisīdiṁsu.",
  "atk-s0103a8:11_0": "276.Vessavaṇoti kiñcāpi cattāro mahārājāno āgatā,",
  "atk-s0103a8:11_1": "vessavaṇo pana dasabalassa vissāsiko kathāpavattane byatto susikkhito,",
  "atk-s0103a8:11_2": "tasmā vessavaṇo mahārājā bhagavantaṁ etadavoca.",
  "atk-s0103a8:11_3": "Uḷārāti mahesakkhānubhāvasampannā.",
  "atk-s0103a8:11_4": "Pāṇātipātā veramaṇiyāti pāṇātipāte diṭṭhadhammikasamparāyikaṁ ādīnavaṁ dassetvā tato veramaṇiyā dhammaṁ deseti.",
  "atk-s0103a8:11_5": "Sesesupi eseva nayo.",
  "atk-s0103a8:11_6": "Tattha santi uḷārā yakkhā nivāsinoti tesu senāsanesu santi uḷārā yakkhā nibaddhavāsino.",
  "atk-s0103a8:11_7": "Āṭānāṭiyanti āṭānāṭanagare baddhattā evaṁnāmaṁ.",
  "atk-s0103a8:11_8": "Kiṁ pana bhagavato apaccakkhadhammo nāma atthīti, natthi.",
  "atk-s0103a8:11_9": "Atha kasmā vessavaṇo “uggaṇhātu, bhante,",
  "atk-s0103a8:11_10": "bhagavā”tiādimāha?",
  "atk-s0103a8:11_11": "Okāsakaraṇatthaṁ.",
  "atk-s0103a8:11_12": "So hi bhagavantaṁ imaṁ parittaṁ sāvetuṁ okāsaṁ kārento evamāha.",
  "atk-s0103a8:11_13": "Satthu kathite imaṁ parittaṁ garu bhavissatītipi āha.",
  "atk-s0103a8:11_14": "Phāsuvihārāyāti gamanaṭṭhānādīsu catūsu iriyāpathesu sukhavihārāya.",
  "atk-s0103a8:12_0": "277.Cakkhumantassāti na vipassīyeva cakkhumā,",
  "atk-s0103a8:12_1": "sattapi buddhā cakkhumanto,",
  "atk-s0103a8:12_2": "tasmā ekekassa buddhassa etāni satta satta nāmāni honti.",
  "atk-s0103a8:12_3": "Sabbepi buddhā cakkhumanto,",
  "atk-s0103a8:12_4": "sabbe sabbabhūtānukampino,",
  "atk-s0103a8:12_5": "sabbe nhātakilesattā nhātakā.",
  "atk-s0103a8:12_6": "Sabbe mārasenāpamaddino,",
  "atk-s0103a8:12_7": "sabbe vusitavanto,",
  "atk-s0103a8:12_8": "sabbe vimuttā,",
  "atk-s0103a8:12_9": "sabbe aṅgato rasmīnaṁ nikkhantattā aṅgīrasā.",
  "atk-s0103a8:12_10": "Na kevalañca buddhānaṁ etāneva satta nāmāni asaṅkhyeyyāni nāmāni saguṇena mahesinoti vuttaṁ.",
  "atk-s0103a8:13_0": "Vessavaṇo pana attano pākaṭanāmavasena evamāha.",
  "atk-s0103a8:13_1": "Te janāti idha khīṇāsavā janāti adhippetā.",
  "atk-s0103a8:13_2": "Apisuṇāthāti desanāsīsamattametaṁ,",
  "atk-s0103a8:13_3": "amusā apisuṇā apharusā mantabhāṇinoti attho.",
  "atk-s0103a8:13_4": "Mahattāti mahantabhāvaṁ pattā.",
  "atk-s0103a8:13_5": "“Mahantā”tipi pāṭho,",
  "atk-s0103a8:13_6": "mahantāti attho.",
  "atk-s0103a8:13_7": "Vītasāradāti nissāradā vigatalomahaṁsā.",
  "atk-s0103a8:14_0": "Hitanti mettāpharaṇena hitaṁ.",
  "atk-s0103a8:14_1": "Yaṁ namassantīti ettha yanti nipātamattaṁ.",
  "atk-s0103a8:14_2": "Mahattanti mahantaṁ.",
  "atk-s0103a8:14_3": "Ayameva vā pāṭho,",
  "atk-s0103a8:14_4": "idaṁ vuttaṁ hoti “ye cāpi loke kilesanibbānena nibbutā yathābhūtaṁ vipassisuṁ,",
  "atk-s0103a8:14_5": "vijjādiguṇasampannañca hitaṁ devamanussānaṁ gotamaṁ namassanti,",
  "atk-s0103a8:14_6": "te janā apisuṇā,",
  "atk-s0103a8:14_7": "tesampi namatthū”ti.",
  "atk-s0103a8:14_8": "Aṭṭhakathāyaṁ pana te janā apisuṇāti te buddhā apisuṇāti evaṁ paṭhamagāthāya buddhānaṁyeva vaṇṇo kathito,",
  "atk-s0103a8:14_9": "tasmā paṭhamagāthā sattannaṁ buddhānaṁ vasena vuttā.",
  "atk-s0103a8:14_10": "Dutiyagāthāya “gotama”nti desanāmukhamattametaṁ.",
  "atk-s0103a8:14_11": "Ayampi hi sattannaṁyeva vasena vuttāti veditabbā.",
  "atk-s0103a8:14_12": "Ayañhettha attho –",
  "atk-s0103a8:14_13": "loke paṇḍitā devamanussā yaṁ namassanti gotamaṁ,",
  "atk-s0103a8:14_14": "tassa ca tato purimānañca buddhānaṁ namatthūti.",
  "atk-s0103a8:15_0": "278.Yato uggacchatīti yato ṭhānato udeti.",
  "atk-s0103a8:15_1": "Ādiccoti aditiyā putto,",
  "atk-s0103a8:15_2": "vevacanamattaṁ vā etaṁ sūriyasaddassa.",
  "atk-s0103a8:15_3": "Mahantaṁ maṇḍalaṁ assāti maṇḍalīmahā.",
  "atk-s0103a8:15_4": "Yassa cuggacchamānassāti yamhi uggacchamāne.",
  "atk-s0103a8:15_5": "Saṁvarīpi nirujjhatīti ratti antaradhāyati.",
  "atk-s0103a8:15_6": "Yassa cuggateti yasmiṁ uggate.",
  "atk-s0103a8:16_0": "Rahadoti udakarahado.",
  "atk-s0103a8:16_1": "Tatthāti yato uggacchati sūriyo,",
  "atk-s0103a8:16_2": "tasmiṁ ṭhāne.",
  "atk-s0103a8:16_3": "Samuddoti yo so rahadoti vutto,",
  "atk-s0103a8:16_4": "so na añño,",
  "atk-s0103a8:16_5": "atha kho samuddo.",
  "atk-s0103a8:16_6": "Saritodakoti visaṭodako,",
  "atk-s0103a8:16_7": "saritā nānappakārā nadiyo assa udake paviṭṭhāti vā saritodako.",
  "atk-s0103a8:16_8": "Evaṁ taṁ tattha jānantīti taṁ rahadaṁ tattha evaṁ jānanti.",
  "atk-s0103a8:16_9": "Kinti jānanti?",
  "atk-s0103a8:16_10": "Samuddo saritodakoti evaṁ jānanti.",
  "atk-s0103a8:17_0": "Itoti sineruto vā tesaṁ nisinnaṭṭhānato vā.",
  "atk-s0103a8:17_1": "Janoti ayaṁ mahājano.",
  "atk-s0103a8:17_2": "Ekanāmāti indanāmena ekanāmā.",
  "atk-s0103a8:17_3": "Sabbesaṁ kira tesaṁ sakkassa devarañño nāmameva nāmamakaṁsu.",
  "atk-s0103a8:17_4": "Asīti dasa eko cāti ekanavutijanā.",
  "atk-s0103a8:17_5": "Indanāmāti indoti evaṁnāmā.",
  "atk-s0103a8:17_6": "Buddhaṁ ādiccabandhunanti kilesaniddāpagamanenāpi buddhaṁ.",
  "atk-s0103a8:17_7": "Ādiccena samānagottatāyapi ādiccabandhunaṁ.",
  "atk-s0103a8:17_8": "Kusalena samekkhasīti anavajjena nipuṇena vā sabbaññutaññāṇena mahājanaṁ olokesi.",
  "atk-s0103a8:17_9": "Amanussāpi taṁ vandantīti amanussāpi taṁ “sabbaññutaññāṇena mahājanaṁ olokesī”ti vatvā vandanti.",
  "atk-s0103a8:17_10": "Sutaṁ netaṁ abhiṇhasoti etaṁ amhehi abhikkhaṇaṁ sutaṁ.",
  "atk-s0103a8:17_11": "Jinaṁ vandatha gotamaṁ,",
  "atk-s0103a8:17_12": "jinaṁ vandāma gotamanti amhehi puṭṭhā jinaṁ vandāma gotamanti vadanti.",
  "atk-s0103a8:18_0": "279.Yenapetā pavuccantīti petā nāma kālaṅkatā,",
  "atk-s0103a8:18_1": "te yena disābhāgena nīhariyantūti vuccanti.",
  "atk-s0103a8:18_2": "Pisuṇā piṭṭhimaṁsikāti pisuṇāvācā ceva piṭṭhimaṁsaṁ khādantā viya parammukhā garahakā ca.",
  "atk-s0103a8:18_3": "Ete ca yena nīhariyantūti vuccanti,",
  "atk-s0103a8:18_4": "sabbepi hete dakkhiṇadvārena nīharitvā dakkhiṇato nagarassa ḍayhantu vā chijjantu vā haññantu vāti evaṁ vuccanti.",
  "atk-s0103a8:18_5": "Ito sā dakkhiṇā disāti yena disābhāgena te petā ca pisuṇādikā ca nīhariyantūti vuccanti,",
  "atk-s0103a8:18_6": "ito sā dakkhiṇā disā.",
  "atk-s0103a8:18_7": "Itoti sineruto vā tesaṁ nisinnaṭṭhānato vā.",
  "atk-s0103a8:18_8": "Kumbhaṇḍānanti te kira devā mahodarā honti,",
  "atk-s0103a8:18_9": "rahassaṅgampi ca nesaṁ kumbho viya mahantaṁ hoti.",
  "atk-s0103a8:18_10": "Tasmā kumbhaṇḍāti vuccanti.",
  "atk-s0103a8:19_0": "280.Yattha coggacchati sūriyoti yasmiṁ disābhāge sūriyo atthaṁ gacchati.",
  "atk-s0103a8:20_0": "281.Yenāti yena disābhāgena.",
  "atk-s0103a8:20_1": "Mahānerūti mahāsineru pabbatarājā.",
  "atk-s0103a8:20_2": "Sudassanoti sovaṇṇamayattā sundaradassano.",
  "atk-s0103a8:20_3": "Sinerussa hi pācīnapassaṁ rajatamayaṁ,",
  "atk-s0103a8:20_4": "dakkhiṇapassaṁ maṇimayaṁ,",
  "atk-s0103a8:20_5": "pacchimapassaṁ phalikamayaṁ,",
  "atk-s0103a8:20_6": "uttarapassaṁ sovaṇṇamayaṁ,",
  "atk-s0103a8:20_7": "taṁ manuññadassanaṁ hoti.",
  "atk-s0103a8:20_8": "Tasmā yena disābhāgena sineru sudassanoti ayametthattho.",
  "atk-s0103a8:20_9": "Manussā tattha jāyantīti tattha uttarakurumhi manussā jāyanti.",
  "atk-s0103a8:20_10": "Amamāti vatthābharaṇapānabhojanādīsupi mamattavirahitā.",
  "atk-s0103a8:20_11": "Apariggahāti itthipariggahena apariggahā.",
  "atk-s0103a8:20_12": "Tesaṁ kira “ayaṁ mayhaṁ bhariyā”ti mamattaṁ na hoti,",
  "atk-s0103a8:20_13": "mātaraṁ vā bhaginiṁ vā disvā chandarāgo nuppajjati.",
  "atk-s0103a8:21_0": "Napi nīyanti naṅgalāti naṅgalānipi tattha “kasikammaṁ karissāmā”ti na khettaṁ nīyanti.",
  "atk-s0103a8:21_1": "Akaṭṭhapākimanti akaṭṭhe bhūmibhāge araññe sayameva jātaṁ.",
  "atk-s0103a8:21_2": "Taṇḍulapphalanti taṇḍulāva tassa phalaṁ hoti.",
  "atk-s0103a8:22_0": "Tuṇḍikīre pacitvānāti ukkhaliyaṁ ākiritvā niddhumaṅgārena agginā pacitvā.",
  "atk-s0103a8:22_1": "Tattha kira jotikapāsāṇā nāma honti.",
  "atk-s0103a8:22_2": "Atha kho te tayo pāsāṇe ṭhapetvā taṁ ukkhaliṁ āropenti.",
  "atk-s0103a8:22_3": "Pāsāṇehi tejo samuṭṭhahitvā taṁ pacati.",
  "atk-s0103a8:22_4": "Tato bhuñjanti bhojananti tato ukkhalito bhojanameva bhuñjanti,",
  "atk-s0103a8:22_5": "añño sūpo vā byañjanaṁ vā na hoti,",
  "atk-s0103a8:22_6": "bhuñjantānaṁ cittānukūloyevassa raso hoti.",
  "atk-s0103a8:22_7": "Te taṁ ṭhānaṁ sampattānaṁ dentiyeva,",
  "atk-s0103a8:22_8": "macchariyacittaṁ nāma na hoti.",
  "atk-s0103a8:22_9": "Buddhapaccekabuddhādayopi mahiddhikā tattha gantvā piṇḍapātaṁ gaṇhanti.",
  "atk-s0103a8:23_0": "Gāviṁekakhuraṁ katvāti gāviṁ gahetvā ekakhuraṁ vāhanameva katvā.",
  "atk-s0103a8:23_1": "Taṁ abhiruyha vessavaṇassa paricārakā yakkhā.",
  "atk-s0103a8:23_2": "Anuyanti disodisanti tāya tāya disāya caranti.",
  "atk-s0103a8:23_3": "Pasuṁ ekakhuraṁ katvāti ṭhapetvā gāviṁ avasesacatuppadajātikaṁ pasuṁ ekakhuraṁ vāhanameva katvā disodisaṁ anuyanti.",
  "atk-s0103a8:24_0": "Itthiṁ vā vāhanaṁ katvāti yebhuyyena gabbhiniṁ mātugāmaṁ vāhanaṁ karitvā.",
  "atk-s0103a8:24_1": "Tassā piṭṭhiyā nisīditvā caranti.",
  "atk-s0103a8:24_2": "Tassā kira piṭṭhi onamituṁ sahati.",
  "atk-s0103a8:24_3": "Itarā pana itthiyo yāne yojenti.",
  "atk-s0103a8:24_4": "Purisaṁ vāhanaṁ katvāti purise gahetvā yāne yojenti.",
  "atk-s0103a8:24_5": "Gaṇhantā ca sammādiṭṭhike gahetuṁ na sakkonti.",
  "atk-s0103a8:24_6": "Yebhuyyena paccantimamilakkhuvāsike gaṇhanti.",
  "atk-s0103a8:24_7": "Aññataro kirettha jānapado ekassa therassa samīpe nisīditvā niddāyati,",
  "atk-s0103a8:24_8": "thero “upāsaka ativiya niddāyasī”ti pucchi. “Ajja, bhante,",
  "atk-s0103a8:24_9": "sabbarattiṁ vessavaṇadāsehi kilamitomhī”ti āha.",
  "atk-s0103a8:25_0": "Kumāriṁ vāhanaṁ katvāti kumāriyo gahetvā ekakhuraṁ vāhanaṁ katvā rathe yojenti.",
  "atk-s0103a8:25_1": "Kumāravāhanepi eseva nayo.",
  "atk-s0103a8:25_2": "Pacārā tassa rājinoti tassa rañño paricārikā.",
  "atk-s0103a8:25_3": "Hatthiyānaṁ assayānanti na kevalaṁ goyānādīniyeva,",
  "atk-s0103a8:25_4": "hatthiassayānādīnipi abhiruhitvā vicaranti.",
  "atk-s0103a8:25_5": "Dibbaṁ yānanti aññampi nesaṁ bahuvidhaṁ dibbayānaṁ upaṭṭhitameva hoti,",
  "atk-s0103a8:25_6": "etāni tāva nesaṁ upakappanayānāni.",
  "atk-s0103a8:25_7": "Te pana pāsāde varasayanamhi nipannāpi pīṭhasivikādīsu ca nisinnāpi vicaranti.",
  "atk-s0103a8:25_8": "Tena vuttaṁ “pāsādā sivikā cevā”ti.",
  "atk-s0103a8:25_9": "Mahārājassa yasassinoti evaṁ ānubhāvasampannassa yasassino mahārājassa etāni yānāni nibbattanti.",
  "atk-s0103a8:26_0": "Tassaca nagarā ahu antalikkhe sumāpitāti tassa rañño ākāse suṭṭhu māpitā ete āṭānāṭādikā nagarā ahesuṁ,",
  "atk-s0103a8:26_1": "nagarāni bhaviṁsūti attho.",
  "atk-s0103a8:26_2": "Ekañhissa nagaraṁ āṭānāṭā nāma āsi,",
  "atk-s0103a8:26_3": "ekaṁ kusināṭā nāma,",
  "atk-s0103a8:26_4": "ekaṁ parakusināṭā nāma,",
  "atk-s0103a8:26_5": "ekaṁ nāṭasūriyā nāma,",
  "atk-s0103a8:26_6": "ekaṁ parakusiṭanāṭā nāma.",
  "atk-s0103a8:27_0": "Uttarena kasivantoti tasmiṁ ṭhatvā ujuṁ uttaradisāya kasivanto nāma aññaṁ nagaraṁ.",
  "atk-s0103a8:27_1": "Janoghamaparena cāti etassa aparabhāge janoghaṁ nāma aññaṁ nagaraṁ.",
  "atk-s0103a8:27_2": "Navanavatiyoti aññampi navanavatiyo nāma ekaṁ nagaraṁ.",
  "atk-s0103a8:27_3": "Aparaṁ ambaraambaravatiyo nāma.",
  "atk-s0103a8:27_4": "Āḷakamandāti aparampi āḷakamandā nāma rājadhānī.",
  "atk-s0103a8:28_0": "Tasmākuvero mahārājāti ayaṁ kira anuppanne buddhe kuvero nāma brāhmaṇo hutvā ucchuvappaṁ kāretvā satta yantāni yojesi.",
  "atk-s0103a8:28_1": "Ekissāya yantasālāya uṭṭhitaṁ āyaṁ āgatāgatassa mahājanassa datvā puññaṁ akāsi.",
  "atk-s0103a8:28_2": "Avasesasālāhi tattheva bahutaro āyo uṭṭhāsi,",
  "atk-s0103a8:28_3": "so tena pasīditvā avasesasālāsupi uppajjanakaṁ gahetvā vīsati vassasahassāni dānaṁ adāsi.",
  "atk-s0103a8:28_4": "So kālaṁ katvā cātumahārājikesu kuvero nāma devaputto jāto.",
  "atk-s0103a8:28_5": "Aparabhāge visāṇāya rājadhāniyā rajjaṁ kāresi.",
  "atk-s0103a8:28_6": "Tato paṭṭhāya vessavaṇoti vuccati.",
  "atk-s0103a8:29_0": "Paccesanto pakāsentīti paṭiesanto visuṁ visuṁ atthe upaparikkhamānā anusāsamānā aññe dvādasa yakkharaṭṭhikā pakāsenti.",
  "atk-s0103a8:29_1": "Te kira yakkharaṭṭhikā sāsanaṁ gahetvā dvādasannaṁ yakkhadovārikānaṁ nivedenti.",
  "atk-s0103a8:29_2": "Yakkhadovārikā taṁ sāsanaṁ mahārājassa nivedenti.",
  "atk-s0103a8:29_3": "Idāni tesaṁ yakkharaṭṭhikānaṁ nāmaṁ dassento tatolātiādimāha.",
  "atk-s0103a8:29_4": "Tesu kira eko tatolā nāma,",
  "atk-s0103a8:29_5": "eko tattalā nāma,",
  "atk-s0103a8:29_6": "eko tatotalā nāma,",
  "atk-s0103a8:29_7": "eko ojasi nāma,",
  "atk-s0103a8:29_8": "eko tejasi nāma,",
  "atk-s0103a8:29_9": "eko tatojasī nāma.",
  "atk-s0103a8:29_10": "Sūro rājāti eko sūro nāma,",
  "atk-s0103a8:29_11": "eko rājā nāma,",
  "atk-s0103a8:29_12": "eko sūrorājā nāma,",
  "atk-s0103a8:29_13": "ariṭṭho nemīti eko ariṭṭho nāma,",
  "atk-s0103a8:29_14": "eko nemi nāma,",
  "atk-s0103a8:29_15": "eko ariṭṭhanemi nāma.",
  "atk-s0103a8:30_0": "Rahadopitattha dharaṇī nāmāti tattha paneko nāmena dharaṇī nāma udakarahado atthi,",
  "atk-s0103a8:30_1": "paṇṇāsayojanā mahāpokkharaṇī atthīti vuttaṁ hoti.",
  "atk-s0103a8:30_2": "Yato meghā pavassantīti yato pokkharaṇito udakaṁ gahetvā meghā pavassanti.",
  "atk-s0103a8:30_3": "Vassā yato patāyantīti yato vuṭṭhiyo avattharamānā nigacchanti.",
  "atk-s0103a8:30_4": "Meghesu kira uṭṭhitesu tato pokkharaṇito purāṇaudakaṁ bhassati.",
  "atk-s0103a8:30_5": "Upari megho uṭṭhahitvā taṁ pokkharaṇiṁ navodakena pūreti.",
  "atk-s0103a8:30_6": "Purāṇodakaṁ heṭṭhimaṁ hutvā nikkhamati.",
  "atk-s0103a8:30_7": "Paripuṇṇāya pokkharaṇiyā valāhakā vigacchanti.",
  "atk-s0103a8:30_8": "Sabhāpīti sabhā.",
  "atk-s0103a8:30_9": "Tassā kira pokkharaṇiyā tīre sālavatiyā nāma latāya parikkhitto dvādasayojaniko ratanamaṇḍapo atthi,",
  "atk-s0103a8:30_10": "taṁ sandhāyetaṁ vuttaṁ.",
  "atk-s0103a8:31_0": "Payirupāsantīti nisīdanti.",
  "atk-s0103a8:31_1": "Tattha niccaphalā rukkhāti tasmiṁ ṭhāne taṁ maṇḍapaṁ parivāretvā sadā phalitā ambajambuādayo rukkhā niccapupphitā ca campakamālādayoti dasseti.",
  "atk-s0103a8:31_2": "Nānādijagaṇāyutāti vividhapakkhisaṅghasamākulā.",
  "atk-s0103a8:31_3": "Mayūrakoñcābhirudāti mayūrehi koñcasakuṇehi ca abhirudā upagītā.",
  "atk-s0103a8:32_0": "Jīvañjīvakasaddetthāti “jīva jīvā”ti evaṁ viravantānaṁ jīvañjīvakasakuṇānampi ettha saddo atthi.",
  "atk-s0103a8:32_1": "Oṭṭhavacittakāti “uṭṭhehi, citta,",
  "atk-s0103a8:32_2": "uṭṭhehi cittā”ti evaṁ vassamānā uṭṭhavacittakasakuṇāpi tattha vicaranti.",
  "atk-s0103a8:32_3": "Kukkuṭakāti vanakukkuṭakā.",
  "atk-s0103a8:32_4": "Kuḷīrakāti suvaṇṇakakkaṭakā.",
  "atk-s0103a8:32_5": "Vaneti padumavane.",
  "atk-s0103a8:32_6": "Pokkharasātakāti pokkharasātakā nāma sakuṇā.",
  "atk-s0103a8:33_0": "Sukasāḷikasaddetthāti sukānañca sāḷikānañca saddo ettha.",
  "atk-s0103a8:33_1": "Daṇḍamāṇavakāni cāti manussamukhasakuṇā.",
  "atk-s0103a8:33_2": "Te kira dvīhi hatthehi suvaṇṇadaṇḍaṁ gahetvā ekaṁ pokkharapattaṁ akkamitvā anantare pokkharapatte suvaṇṇadaṇḍaṁ nikkhipantā vicaranti.",
  "atk-s0103a8:33_3": "Sobhati sabbakālaṁ sāti sā pokkharaṇī sabbakālaṁ sobhati.",
  "atk-s0103a8:33_4": "Kuveranaḷinīti kuverassa naḷinī padumasarabhūtā,",
  "atk-s0103a8:33_5": "sā dharaṇī nāma pokkharaṇī sadā nirantaraṁ sobhati.",
  "atk-s0103a8:34_0": "282.Yassa kassacīti idaṁ vessavaṇo āṭānāṭiyaṁ rakkhaṁ niṭṭhapetvā tassā parikammaṁ dassento āha.",
  "atk-s0103a8:34_1": "Tattha suggahitāti atthañca byañjanañca parisodhetvā suṭṭhu uggahitā.",
  "atk-s0103a8:34_2": "Samattā pariyāputāti padabyañjanāni ahāpetvā paripuṇṇaṁ uggahitā.",
  "atk-s0103a8:34_3": "Atthampi pāḷimpi visaṁvādetvā sabbaso vā pana appaguṇaṁ katvā bhaṇantassa hi parittaṁ tejavantaṁ na hoti,",
  "atk-s0103a8:34_4": "sabbaso paguṇaṁ katvā bhaṇantasseva tejavantaṁ hoti.",
  "atk-s0103a8:34_5": "Lābhahetu uggahetvā bhaṇantassāpi atthaṁ na sādheti,",
  "atk-s0103a8:34_6": "nissaraṇapakkhe ṭhatvā mettaṁ purecārikaṁ katvā bhaṇantasseva atthāya hotīti dasseti.",
  "atk-s0103a8:34_7": "Yakkhapacāroti yakkhaparicārako.",
  "atk-s0103a8:35_0": "Vatthuṁ vāti gharavatthuṁ vā.",
  "atk-s0103a8:35_1": "Vāsaṁ vāti tattha nibaddhavāsaṁ vā.",
  "atk-s0103a8:35_2": "Samitinti samāgamaṁ.",
  "atk-s0103a8:35_3": "Anāvayhanti na āvāhayuttaṁ.",
  "atk-s0103a8:35_4": "Avivayhanti na vivāhayuttaṁ.",
  "atk-s0103a8:35_5": "Tena saha āvāhavivāhaṁ na kareyyunti attho.",
  "atk-s0103a8:35_6": "Attāhipi paripuṇṇāhīti “kaḷārakkhi kaḷāradantā”ti evaṁ etesaṁ attabhāvaṁ upanetvā vuttāhi paripuṇṇabyañjanāhi",
  "atk-s0103a8:35_7": "paribhāsāhi paribhāseyyuṁ yakkhaakkosehi nāma akkoseyyunti attho.",
  "atk-s0103a8:35_8": "Rittampissa pattanti bhikkhūnaṁ pattasadisameva lohapattaṁ hoti.",
  "atk-s0103a8:35_9": "Taṁ sīse nikkujjitaṁ yāva galavāṭakā bhassati.",
  "atk-s0103a8:35_10": "Atha naṁ majjhe ayokhīlena ākoṭenti.",
  "atk-s0103a8:36_0": "Caṇḍāti kodhanā.",
  "atk-s0103a8:36_1": "Ruddhāti viruddhā.",
  "atk-s0103a8:36_2": "Rabhasāti karaṇuttariyā.",
  "atk-s0103a8:36_3": "Neva mahārājānaṁ ādiyantīti vacanaṁ na gaṇhanti,",
  "atk-s0103a8:36_4": "āṇaṁ na karonti.",
  "atk-s0103a8:36_5": "Mahārājānaṁ purisakānanti aṭṭhavīsatiyakkhasenāpatīnaṁ.",
  "atk-s0103a8:36_6": "Purisakānanti yakkhasenāpatīnaṁ ye manassā tesaṁ.",
  "atk-s0103a8:36_7": "Avaruddhā nāmāti paccāmittā verino.",
  "atk-s0103a8:36_8": "Ujjhāpetabbanti parittaṁ vatvā amanusse paṭikkamāpetuṁ asakkontena etesaṁ yakkhānaṁ ujjhāpetabbaṁ,",
  "atk-s0103a8:36_9": "ete jānāpetabbāti attho.",
  "atk-s0103a8:37_0": "Parittaparikammakathā",
  "atk-s0103a8:38_0": "Idha pana ṭhatvā parittassa parikammaṁ kathetabbaṁ.",
  "atk-s0103a8:38_1": "Paṭhamameva hi āṭānāṭiyasuttaṁ na bhaṇitabbaṁ,",
  "atk-s0103a8:38_2": "mettasuttaṁ dhajaggasuttaṁ ratanasuttanti imāni sattāhaṁ bhaṇitabbāni.",
  "atk-s0103a8:38_3": "Sace muñcati, sundaraṁ.",
  "atk-s0103a8:38_4": "No ce muñcati,",
  "atk-s0103a8:38_5": "āṭānāṭiyasuttaṁ bhaṇitabbaṁ,",
  "atk-s0103a8:38_6": "taṁ bhaṇantena bhikkhunā piṭṭhaṁ vā maṁsaṁ vā na khāditabbaṁ,",
  "atk-s0103a8:38_7": "susāne na vasitabbaṁ. Kasmā?",
  "atk-s0103a8:38_8": "Amanussā okāsaṁ labhanti.",
  "atk-s0103a8:38_9": "Parittakaraṇaṭṭhānaṁ haritupalittaṁ kāretvā tattha parisuddhaṁ āsanaṁ paññapetvā nisīditabbaṁ.",
  "atk-s0103a8:39_0": "Parittakārako bhikkhu vihārato gharaṁ nentehi phalakāvudhehi parivāretvā netabbo.",
  "atk-s0103a8:39_1": "Abbhokāse nisīditvā na vattabbaṁ,",
  "atk-s0103a8:39_2": "dvāravātapānāni pidahitvā nisinnena āvudhahatthehi saṁparivāritena mettacittaṁ purecārikaṁ katvā vattabbaṁ.",
  "atk-s0103a8:39_3": "Paṭhamaṁ sikkhāpadāni gāhāpetvā sīle patiṭṭhitassa parittaṁ kātabbaṁ.",
  "atk-s0103a8:39_4": "Evampi mocetuṁ asakkontena vihāraṁ ānetvā cetiyaṅgaṇe nipajjāpetvā āsanapūjaṁ kāretvā dīpe jālāpetvā cetiyaṅgaṇaṁ sammajjitvā maṅgalakathā vattabbā.",
  "atk-s0103a8:39_5": "Sabbasannipāto ghosetabbo.",
  "atk-s0103a8:39_6": "Vihārassa upavane jeṭṭhakarukkho nāma hoti,",
  "atk-s0103a8:39_7": "tattha bhikkhusaṅgho tumhākaṁ āgamanaṁ paṭimānetīti pahiṇitabbaṁ.",
  "atk-s0103a8:39_8": "Sabbasannipātaṭṭhāne anāgantuṁ nāma na labbhati.",
  "atk-s0103a8:39_9": "Tato amanussagahitako “tvaṁ ko nāmā”ti pucchitabbo.",
  "atk-s0103a8:39_10": "Nāme kathite nāmeneva ālapitabbo.",
  "atk-s0103a8:39_11": "Itthannāma tuyhaṁ mālāgandhādīsu patti āsanapūjāya patti piṇḍapāte patti,",
  "atk-s0103a8:39_12": "bhikkhusaṅghena tuyhaṁ paṇṇākāratthāya mahāmaṅgalakathā vuttā,",
  "atk-s0103a8:39_13": "bhikkhusaṅghe gāravena etaṁ muñcāhīti mocetabbo.",
  "atk-s0103a8:39_14": "Sace na muñcati,",
  "atk-s0103a8:39_15": "devatānaṁ ārocetabbaṁ “tumhe jānātha,",
  "atk-s0103a8:39_16": "ayaṁ amanusso amhākaṁ vacanaṁ na karoti,",
  "atk-s0103a8:39_17": "mayaṁ buddhaāṇaṁ karissāmā”ti parittaṁ kātabbaṁ.",
  "atk-s0103a8:39_18": "Etaṁ tāva gihīnaṁ parikammaṁ.",
  "atk-s0103a8:39_19": "Sace pana bhikkhu amanussena gahito hoti,",
  "atk-s0103a8:39_20": "āsanāni dhovitvā sabbasannipātaṁ ghosāpetvā gandhamālādīsu pattiṁ datvā parittaṁ bhaṇitabbaṁ.",
  "atk-s0103a8:39_21": "Idaṁ bhikkhūnaṁ parikammaṁ.",
  "atk-s0103a8:40_0": "Vikkanditabbanti sabbasannipātaṁ ghosāpetvā aṭṭhavīsati yakkhasenāpatayo kanditabbā.",
  "atk-s0103a8:40_1": "Viravitabbanti “ayaṁ yakkho gaṇhātī”tiādīni bhaṇantena tehi saddhiṁ kathetabbaṁ.",
  "atk-s0103a8:40_2": "Tattha gaṇhātīti sarīre adhimuccati.",
  "atk-s0103a8:40_3": "Āvisatīti tasseva vevacanaṁ.",
  "atk-s0103a8:40_4": "Atha vā laggati na apetīti vuttaṁ hoti.",
  "atk-s0103a8:40_5": "Heṭhetīti uppannaṁ rogaṁ vaḍḍhento bādhati.",
  "atk-s0103a8:40_6": "Viheṭhetīti tasseva vevacanaṁ.",
  "atk-s0103a8:40_7": "Hiṁsatīti appamaṁsalohitaṁ karonto dukkhāpeti.",
  "atk-s0103a8:40_8": "Vihiṁsatīti tasseva vevacanaṁ.",
  "atk-s0103a8:40_9": "Na muñcatīti appamādagāho hutvā muñcituṁ na icchati,",
  "atk-s0103a8:40_10": "evaṁ etesaṁ viravitabbaṁ.",
  "atk-s0103a8:41_0": "283.",
  "atk-s0103a8:41_1": "Idāni yesaṁ evaṁ viravitabbaṁ,",
  "atk-s0103a8:41_2": "te dassetuṁ katamesaṁ yakkhānantiādimāha.",
  "atk-s0103a8:41_3": "Tattha indo somotiādīni tesaṁ nāmāni.",
  "atk-s0103a8:41_4": "Tesu vessāmittoti vessāmittapabbatavāsī eko yakkho.",
  "atk-s0103a8:41_5": "Yugandharopi yugandharapabbatavāsīyeva.",
  "atk-s0103a8:41_6": "Hiri netti ca mandiyoti hiri ca netti ca mandiyo ca.",
  "atk-s0103a8:41_7": "Maṇi māṇi varo dīghoti maṇi ca māṇi ca varo ca dīgho ca.",
  "atk-s0103a8:41_8": "Atho serīsako sahāti tehi saha añño serīsako nāma.",
  "atk-s0103a8:41_9": "“Imesaṁ yakkhānaṁ…pe…",
  "atk-s0103a8:41_10": "ujjhāpetabba”nti ayaṁ yakkho imaṁ heṭheti viheṭheti na muñcatīti evaṁ etesaṁ yakkhasenāpatīnaṁ ārocetabbaṁ.",
  "atk-s0103a8:41_11": "Tato te bhikkhusaṅgho attano dhammaāṇaṁ karoti,",
  "atk-s0103a8:41_12": "mayampi amhākaṁ yakkharājaāṇaṁ karomāti ussukkaṁ karissanti.",
  "atk-s0103a8:41_13": "Evaṁ amanussānaṁ okāso na bhavissati,",
  "atk-s0103a8:41_14": "buddhasāvakānaṁ phāsuvihāro ca bhavissatīti dassento “ayaṁ kho sā, mārisa,",
  "atk-s0103a8:41_15": "āṭānāṭiyā rakkhā”tiādimāha.",
  "atk-s0103a8:41_16": "Taṁ sabbaṁ,",
  "atk-s0103a8:41_17": "tato parañca uttānatthamevāti.",
  "atk-s0103a8:42_0": "Sumaṅgalavilāsiniyā dīghanikāyaṭṭhakathāya",
  "atk-s0103a8:43_0": "Āṭānāṭiyasuttavaṇṇanā niṭṭhitā."
}