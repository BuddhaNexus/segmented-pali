{
  "anya-e0501n12:0_0": "13. Kammapaccayo",
  "anya-e0501n12:1_0": "Duvidho kammapaccayo sahajātakammapaccayo nānākkhaṇika kammapaccayo.",
  "anya-e0501n12:2_0": "Tattha khaṇattayasamaṅgi bhūtā sabbāpi kusalākusalā byākatacetanā sahajātakamma paccayo.",
  "anya-e0501n12:2_1": "Cetanāsampayuttā sabbepi cittacetasikā dhammāca paṭisandhicittena sahuppannā kammajarūpadhammā ca pavattikāle",
  "anya-e0501n12:2_2": "sabbepi cittajarūpadhammā ca tassa paccayassa paccayuppannā.",
  "anya-e0501n12:3_0": "Atītā kusalākusalacetanā nānākkhaṇikakamma paccayo.",
  "anya-e0501n12:3_1": "Bāttiṁsavidhā lokiyavipāka cittacetasikā dhammā ca sabbe kammajarūpadhammā ca tassa paccayassa paccayuppannā.",
  "anya-e0501n12:4_0": "Kenaṭṭhena kammanti.",
  "anya-e0501n12:4_1": "Kiriyāvisesaṭṭhena kammaṁ.",
  "anya-e0501n12:4_2": "Cetanā hi kiriyā viseso hoti sabbakammesu jeṭṭhakattā.",
  "anya-e0501n12:4_3": "Tā hi sabbesu kāyavacīmanokammesu paccupaṭṭhitesu tassa tassa kammassa nipphattatthāya sampayuttadhamme ceteti kappeti saṁvidahati,",
  "anya-e0501n12:4_4": "ekato uṭṭhāpeti,",
  "anya-e0501n12:4_5": "tasmā sabbakammesu jeṭṭhakā hoti.",
  "anya-e0501n12:4_6": "Iti kiriyāvisesaṭṭhena kammaṁ nāma.",
  "anya-e0501n12:4_7": "Karonti etenāti vā kammaṁ.",
  "anya-e0501n12:4_8": "Kiṁ karonti.",
  "anya-e0501n12:4_9": "Kāyikakiriyaṁpi karonti,",
  "anya-e0501n12:4_10": "vācasikakiriyaṁpi karonti,",
  "anya-e0501n12:4_11": "mānasikakiriyaṁpi karonti.",
  "anya-e0501n12:4_12": "Tattha kāyikakiriyā nāma gamanaṭhāna nisajjādayo abhikkamanapaṭikkamanādayo antamaso akkhidalānaṁ ukkhipananikkhipanānipi.",
  "anya-e0501n12:4_13": "Vācasikakiriyā nāma vācāpavattanakiriyā.",
  "anya-e0501n12:4_14": "Mānasikakiriyā nāma sucintita ducintitakiriyā,",
  "anya-e0501n12:4_15": "antamaso pañca viññāṇānaṁ dassanakiccasavanakiccādīnipi.",
  "anya-e0501n12:4_16": "Sabbāpi imā kiriyāyo etāya cetanāya sattā karonti,",
  "anya-e0501n12:4_17": "saṁvidahanti,",
  "anya-e0501n12:4_18": "tasmā sā cetanā kammaṁ nāma.",
  "anya-e0501n12:5_0": "Attano paccayuppannena saha jāyatīti sahajātaṁ.",
  "anya-e0501n12:5_1": "Sahajātañca taṁ kammañcāti sahajātakammaṁ.",
  "anya-e0501n12:5_2": "Sahajātakammaṁ hutvā paccayo sahajātakamma paccayo.",
  "anya-e0501n12:5_3": "Sahajātakammabhāvena paccayoti vuttaṁ hoti.",
  "anya-e0501n12:6_0": "Añño kammassa uppattikkhaṇo añño vipākassa uppattikkhaṇoti evaṁ visuṁ visuṁ uppattikkhaṇo etassāti nānākkhaṇikaṁ.",
  "anya-e0501n12:6_1": "Nānākkhaṇikañca taṁ kammañcāti nānākkhaṇikakammaṁ.",
  "anya-e0501n12:6_2": "Nānākkhaṇikakammaṁ hutvā paccayo nānākkhaṇikakammapaccayo.",
  "anya-e0501n12:6_3": "Nānākkhaṇikakammapaccayabhāvena paccayoti vuttaṁ hoti.",
  "anya-e0501n12:6_4": "Ariyamaggasampayuttā cetanā attano niruddhānantare eva ariyaphalavipākaṁ janeti,",
  "anya-e0501n12:6_5": "sāpi nānākkhaṇikā eva hoti.",
  "anya-e0501n12:7_0": "Ettha ca ekā dānakusalacetanā attanā sahajātānaṁ cittacetasikānañca kāyikavācasikakiriyābhūtānaṁ cittajarūpānañca sahajātakammapaccayo.",
  "anya-e0501n12:7_1": "Tāya cetanāya āyatiṁ kālantare uppajjamānassa vipākakkhandhassa ca kammajarūpakkhandhassa ca nānākkhaṇika kammapaccayo.",
  "anya-e0501n12:7_2": "Evaṁ ekā kammapathapattā sucaritaduccaritacetanā dvīsu kālesudvinnaṁ paccayuppannānaṁ dvīhi paccayasattīhi paccayo hotīti.",
  "anya-e0501n12:8_0": "Ettha ca nānākkhaṇikakammapaccaye kammanti kiriyāviseso.",
  "anya-e0501n12:8_1": "So pana cetanāya niruddhāyapi anirujjhitvā taṁ cittasantānaṁ anugacchatiyeva.",
  "anya-e0501n12:8_2": "Yadā vipaccituṁ okāsaṁ labhati,",
  "anya-e0501n12:8_3": "tadā so kiriyā viseso cutinantare eko attabhāvo hutvā vipaccati pātubhavati.",
  "anya-e0501n12:8_4": "Okāsaṁ pana alabhamānā bhavasataṁpi bhavasahassaṁpi bhavasatasahassaṁpi taṁ santānaṁ anugacchatiyeva.",
  "anya-e0501n12:8_5": "Mahaggatakammaṁ pana laddhokāse sati dutiyabhave brahmaloke eko brahmattabhāvo hutvā vipaccati pātubhavati.",
  "anya-e0501n12:8_6": "Suparipakkakammattā pana dutiyabhaveyeva khīyati,",
  "anya-e0501n12:8_7": "tato paraṁ nānugacchatīti.",
  "anya-e0501n12:8_8": "Kammapaccayadīpanā niṭṭhitā."
}