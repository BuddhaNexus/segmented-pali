{
  "atk-s0402a54:0_0": "(19) 4. Brāhmaṇavaggo",
  "atk-s0402a54:1_0": "1. Yodhājīvasuttavaṇṇanā",
  "atk-s0402a54:2_0": "181.",
  "atk-s0402a54:2_1": "Catutthassa paṭhame ṭhānakusaloti yena ṭhānena ṭhito avirādhetvā vijjhituṁ sakkoti,",
  "atk-s0402a54:2_2": "tasmiṁ ṭhāne kusalo.",
  "atk-s0402a54:2_3": "Sesaṁ heṭṭhā vuttanayeneva veditabbaṁ.",
  "atk-s0402a54:3_0": "2. Pāṭibhogasuttavaṇṇanā",
  "atk-s0402a54:4_0": "182.",
  "atk-s0402a54:4_1": "Dutiye natthi koci pāṭibhogoti ahaṁ te pāṭibhogoti evaṁ pāṭibhogo bhavituṁ samattho nāma natthi.",
  "atk-s0402a54:4_2": "Jarādhammanti jarāsabhāvaṁ.",
  "atk-s0402a54:4_3": "Esa nayo sabbattha.",
  "atk-s0402a54:5_0": "3. Sutasuttavaṇṇanā",
  "atk-s0402a54:6_0": "183. Tatiye natthi tato dosoti tasmiṁ doso nāma natthīti attho.",
  "atk-s0402a54:7_0": "4. Abhayasuttavaṇṇanā",
  "atk-s0402a54:8_0": "184.",
  "atk-s0402a54:8_1": "Catutthe kicchājīvitakāraṇaṭṭhena rogova rogātaṅko nāma.",
  "atk-s0402a54:8_2": "Phuṭṭhassāti tena rogātaṅkena samannāgatassa.",
  "atk-s0402a54:8_3": "Urattāḷiṁ kandatīti uraṁ tāḷetvā rodati.",
  "atk-s0402a54:8_4": "Akatakalyāṇotiādīsu kalyāṇaṁ vuccati puññakammaṁ,",
  "atk-s0402a54:8_5": "taṁ akataṁ etenāti akatakalyāṇo.",
  "atk-s0402a54:8_6": "Sesapadesupi eseva nayo.",
  "atk-s0402a54:8_7": "Puññakammameva hi kosallasambhūtattā kusalaṁ,",
  "atk-s0402a54:8_8": "bhītassa parittāyakattā bhīruttāṇanti vuccati.",
  "atk-s0402a54:8_9": "Katapāpotiādīsu pāpaṁ vuccati lāmakaṁ akusalakammaṁ.",
  "atk-s0402a54:8_10": "Luddanti kakkhaḷakammaṁ.",
  "atk-s0402a54:8_11": "Kibbisanti samalaṁ aparisuddhakammaṁ.",
  "atk-s0402a54:8_12": "Kaṅkhī hotīti buddhadhammasaṅghaguṇesu ceva sikkhāya ca pubbante ca aparante ca pubbantāparante ca paṭiccasamuppāde",
  "atk-s0402a54:8_13": "cāti aṭṭhasu ṭhānesu kaṅkhāya samannāgato hoti.",
  "atk-s0402a54:8_14": "Vicikicchīti vicikicchāya samannāgato sāsanasaddhamme na niṭṭhaṁ gato,",
  "atk-s0402a54:8_15": "uggahaparipucchāvasena niṭṭhaṁ gantuṁ na sakkoti.",
  "atk-s0402a54:8_16": "Iminā nayena sabbattha attho veditabbo.",
  "atk-s0402a54:9_0": "5. Brāhmaṇasaccasuttavaṇṇanā",
  "atk-s0402a54:10_0": "185.",
  "atk-s0402a54:10_1": "Pañcame brāhmaṇasaccānīti brāhmaṇānaṁ saccāni tathāni.",
  "atk-s0402a54:10_2": "So tena na samaṇoti maññatīti so khīṇāsavo tena saccena “ahaṁ samaṇo”ti taṇhāmānadiṭṭhīhi na maññati.",
  "atk-s0402a54:10_3": "Sesapadesupi eseva nayo.",
  "atk-s0402a54:10_4": "Yadeva tattha saccaṁ,",
  "atk-s0402a54:10_5": "tadabhiññāyāti yaṁ tattha “sabbe pāṇā avajjhā”ti paṭipattiyā saccaṁ tathaṁ aviparītaṁ.",
  "atk-s0402a54:10_6": "Iminā vacīsaccaṁ abbhantaraṁ katvā paramatthasaccaṁ nibbānaṁ dasseti.",
  "atk-s0402a54:10_7": "Tadabhiññāyāti taṁ ubhayampi abhivisiṭṭhāya paññāya jānitvā.",
  "atk-s0402a54:10_8": "Anuddayāya anukampāya paṭipanno hotīti anuddayatthāya ca anukampatthāya ca yā paṭipadā,",
  "atk-s0402a54:10_9": "taṁ paṭipanno hoti,",
  "atk-s0402a54:10_10": "pūretvā ṭhitoti attho.",
  "atk-s0402a54:10_11": "Sesapaṭipadāsupi eseva nayo.",
  "atk-s0402a54:11_0": "Sabbe kāmāti sabbe vatthukāmakilesakāmā.",
  "atk-s0402a54:11_1": "Iti vadaṁ brāhmaṇo saccamāhāti evampi vadanto khīṇāsavabrāhmaṇo saccameva āha.",
  "atk-s0402a54:11_2": "Sabbe bhavāti kāmabhavādayo tayopi.",
  "atk-s0402a54:11_3": "Nāhaṁ kvacanīti ettha pana catukkoṭikasuññatā kathitā.",
  "atk-s0402a54:11_4": "Ayañhi “nāhaṁ kvacanī”ti kvaci attānaṁ na passati,",
  "atk-s0402a54:11_5": "kassaci kiñcanatasminti attano attānaṁ kassaci parassa kiñcanabhāve upanetabbaṁ na passati,",
  "atk-s0402a54:11_6": "bhātiṭṭhāne bhātaraṁ,",
  "atk-s0402a54:11_7": "sahāyaṭṭhāne sahāyaṁ,",
  "atk-s0402a54:11_8": "parikkhāraṭṭhāne vā parikkhāraṁ maññitvā upanetabbaṁ na passatīti attho.",
  "atk-s0402a54:11_9": "Na ca mama kvacanīti ettha mamasaddaṁ tāva ṭhapetvā “na ca kvacani parassa ca attānaṁ kvaci na passatī”ti ayamattho.",
  "atk-s0402a54:11_10": "Idāni “mamasaddaṁ āharitvā mama kismiñci kiñcanaṁ natthī”ti so parassa attā mama kismiñci kiñcanabhāve atthīti na passati,",
  "atk-s0402a54:11_11": "attano bhātiṭṭhāne bhātaraṁ,",
  "atk-s0402a54:11_12": "sahāyaṭṭhāne sahāyaṁ,",
  "atk-s0402a54:11_13": "parikkhāraṭṭhāne vā parikkhāranti kismiñci ṭhāne parassa attānaṁ iminā kiñcanabhāvena upanetabbaṁ na passatīti attho.",
  "atk-s0402a54:11_14": "Evamayaṁ yasmā neva katthaci attānaṁ passati,",
  "atk-s0402a54:11_15": "na taṁ parassa kiñcanabhāve upanetabbaṁ passati,",
  "atk-s0402a54:11_16": "na parassa attānaṁ passati,",
  "atk-s0402a54:11_17": "na parassa attānaṁ attano kiñcanabhāve upanetabbaṁ passatīti.",
  "atk-s0402a54:11_18": "Iti vadaṁ brāhmaṇoti evaṁ catukkoṭikaṁ suññataṁ vadantopi khīṇāsavabrāhmaṇo tassā paṭipadāya sammā paṭividdhattā saccameva āha,",
  "atk-s0402a54:11_19": "na musāti sabbesupi vāresu maññanānaṁ pahīnattāyeva na maññatīti ca attho veditabbo.",
  "atk-s0402a54:11_20": "Ākiñcaññaṁyevapaṭipadanti kiñcanabhāvavirahitaṁ nippalibodhaṁ niggahaṇameva paṭipadaṁ paṭipanno hoti pūretvā ṭhito.",
  "atk-s0402a54:12_0": "Imāni kho paribbājakā cattāri brāhmaṇasaccāni mayā sayaṁ abhiññā sacchikatvā paveditānīti yāni tumhe bhovādibrāhmaṇānaṁ saccāni vadetha,",
  "atk-s0402a54:12_1": "tehi aññāni mayā imāni bāhitapāpabrāhmaṇassa cattāri saccāni catūhi maggehi soḷasavidhena kiccena jānitvā",
  "atk-s0402a54:12_2": "paccakkhaṁ katvā paveditāni desitāni jotitānīti attho.",
  "atk-s0402a54:12_3": "Iti imasmiṁ sutte catūsupi ṭhānesu khīṇāsavassa vacīsaccameva kathitanti.",
  "atk-s0402a54:13_0": "6. Ummaggasuttavaṇṇanā",
  "atk-s0402a54:14_0": "186.",
  "atk-s0402a54:14_1": "Chaṭṭhe parikassatīti ākaḍḍhiyati.",
  "atk-s0402a54:14_2": "Ummaggoti ummujjanaṁ,",
  "atk-s0402a54:14_3": "paññāgamananti attho.",
  "atk-s0402a54:14_4": "Paññā eva vā ummujjanaṭṭhena ummaggoti vuccati.",
  "atk-s0402a54:14_5": "Sāva paṭibhānaṭṭhena paṭibhānaṁ.",
  "atk-s0402a54:14_6": "Cittassauppannassa vasaṁ gacchatīti ye cittassa vasaṁ gacchanti,",
  "atk-s0402a54:14_7": "tesaṁyevettha gahaṇaṁ veditabbaṁ.",
  "atk-s0402a54:14_8": "Atthamaññāya dhammamaññāyāti atthañca pāḷiñca jānitvā.",
  "atk-s0402a54:14_9": "Dhammānudhammappaṭipanno hotīti lokuttaradhammassa anucchavikadhammaṁ saha sīlena pubbabhāgappaṭipadaṁ paṭipanno hoti.",
  "atk-s0402a54:14_10": "Nibbedhikapaññoti nibbijjhanakapañño.",
  "atk-s0402a54:14_11": "Idaṁ dukkhanti ṭhapetvā taṇhaṁ sesaṁ tebhūmakakkhandhapañcakaṁ dukkhanti sutaṁ hoti.",
  "atk-s0402a54:14_12": "Paññāyāti maggapaññāya.",
  "atk-s0402a54:14_13": "Ayaṁ dukkhasamudayoti vaṭṭamūlakataṇhā tassa dukkhassa samudayoti sutaṁ hoti.",
  "atk-s0402a54:14_14": "Iminā upāyena sesadvayepi attho veditabbo.",
  "atk-s0402a54:14_15": "Catutthapañhavissajjanena arahattaphalaṁ kathitanti veditabbaṁ.",
  "atk-s0402a54:15_0": "7. Vassakārasuttavaṇṇanā",
  "atk-s0402a54:16_0": "187.",
  "atk-s0402a54:16_1": "Sattame todeyyassāti tudigāmavāsikassa.",
  "atk-s0402a54:16_2": "Parisatīti sannipatitāya parisāya.",
  "atk-s0402a54:16_3": "Parūpārambhaṁ vattentīti paragarahaṁ pavattenti kathenti.",
  "atk-s0402a54:16_4": "Bālo ayaṁ rājātiādi yaṁ te upārambhaṁ vattenti,",
  "atk-s0402a54:16_5": "tassa dassanatthaṁ vuttaṁ.",
  "atk-s0402a54:16_6": "Samaṇe rāmaputteti udake rāmaputte.",
  "atk-s0402a54:16_7": "Abhippasannoti atikkamma pasanno.",
  "atk-s0402a54:16_8": "Paramanipaccakāranti uttamanipātakiriyaṁ nīcavuttiṁ.",
  "atk-s0402a54:16_9": "Parihārakāti paricārakā.",
  "atk-s0402a54:16_10": "Yamakotiādīni tesaṁ nāmāni.",
  "atk-s0402a54:16_11": "Tesu hi eko yamako nāma,",
  "atk-s0402a54:16_12": "eko moggallo nāma,",
  "atk-s0402a54:16_13": "eko uggo nāma,",
  "atk-s0402a54:16_14": "eko nāvindakī nāma,",
  "atk-s0402a54:16_15": "eko gandhabbo nāma,",
  "atk-s0402a54:16_16": "eko aggivesso nāma.",
  "atk-s0402a54:16_17": "Tyāssudanti ettha assudanti nipātamattaṁ,",
  "atk-s0402a54:16_18": "te attano parisati nisinneti attho.",
  "atk-s0402a54:16_19": "Iminā nayena netīti iminā kāraṇena anuneti jānāpeti.",
  "atk-s0402a54:16_20": "Karaṇīyādhikaraṇīyesūti paṇḍitehi kattabbakiccesu ca atirekakattabbakiccesu ca.",
  "atk-s0402a54:16_21": "Vacanīyādhivacanīyesūti vattabbesu ca atirekavattabbesu ca.",
  "atk-s0402a54:16_22": "Alamatthadasatarehīti ettha atthe passituṁ samatthā alamatthadasā,",
  "atk-s0402a54:16_23": "te atisitvā ṭhitā alamatthadasatarā,",
  "atk-s0402a54:16_24": "tehi alamatthadasatarehi.",
  "atk-s0402a54:16_25": "Alamatthadasataroti alamatthadasatāya uttaritaro,",
  "atk-s0402a54:16_26": "chekehi chekataro paṇḍitehi paṇḍitataroti pucchanto evamāha.",
  "atk-s0402a54:16_27": "Athassa te paṭipucchantā evaṁ bhotiādimāhaṁsu.",
  "atk-s0402a54:16_28": "Iti brāhmaṇo attano sappurisatāya taṁ eḷeyyarājānampi tassa parivārikepi udakampi rāmaputtaṁ pasaṁsi.",
  "atk-s0402a54:16_29": "Andho viya hi asappuriso,",
  "atk-s0402a54:16_30": "cakkhumā viya sappuriso.",
  "atk-s0402a54:16_31": "Yathā andho neva anandhaṁ na andhaṁ passati,",
  "atk-s0402a54:16_32": "evaṁ asappuriso neva sappurisaṁ na asappurisaṁ jānāti.",
  "atk-s0402a54:16_33": "Yathā cakkhumā andhampi anandhampi passati,",
  "atk-s0402a54:16_34": "evaṁ sappuriso sappurisampi asappurisampi jānāti.",
  "atk-s0402a54:16_35": "Todeyyopi sappurisatāya asappurise aññāsīti imamatthavasaṁ paṭicca tuṭṭhamānaso brāhmaṇo acchariyaṁ bho,",
  "atk-s0402a54:16_36": "gotamātiādīni vatvā tathāgatassa bhāsitaṁ anumoditvā pakkāmi.",
  "atk-s0402a54:17_0": "8. Upakasuttavaṇṇanā",
  "atk-s0402a54:18_0": "188.",
  "atk-s0402a54:18_1": "Aṭṭhame upakoti tassa nāmaṁ.",
  "atk-s0402a54:18_2": "Maṇḍikāputtoti maṇḍikāya putto.",
  "atk-s0402a54:18_3": "Upasaṅkamīti so kira devadattassa upaṭṭhāko,",
  "atk-s0402a54:18_4": "“kiṁ nu kho satthā mayi attano santikaṁ upagate vaṇṇaṁ kathessati,",
  "atk-s0402a54:18_5": "udāhu avaṇṇa”nti pariggaṇhanatthaṁ upasaṅkami.",
  "atk-s0402a54:18_6": "“Nerayiko devadatto kappaṭṭho atekiccho”ti vacanaṁ sutvā satthāraṁ ghaṭṭetukāmo upasaṅkamītipi vadanti.",
  "atk-s0402a54:18_7": "Parūpārambhaṁ vattetīti paragarahaṁ katheti.",
  "atk-s0402a54:18_8": "Sabbo so na upapādetīti sabbopi so kusaladhammaṁ na uppādeti,",
  "atk-s0402a54:18_9": "attano vā vacanaṁ upapādetuṁ anucchavikaṁ kātuṁ na sakkoti.",
  "atk-s0402a54:18_10": "Anupapādento gārayho hotīti kusalaṁ dhammaṁ uppādetuṁ asakkonto attano ca vacanaṁ upapannaṁ anucchavikaṁ kātuṁ asakkonto gārayho hoti.",
  "atk-s0402a54:18_11": "Upavajjoti upavaditabbo ca hoti,",
  "atk-s0402a54:18_12": "vajjena vā upeto hoti,",
  "atk-s0402a54:18_13": "sadoso hotīti attho.",
  "atk-s0402a54:19_0": "Atha bhagavā tassa vādaṁ gahetvā tasseva gīvāya paṭimuñcanto parūpārambhantiādimāha.",
  "atk-s0402a54:19_1": "Ummujjamānakaṁyevāti udakato sīsaṁ ukkhipantaṁyeva.",
  "atk-s0402a54:19_2": "Tattha aparimāṇā padātiādīsu tasmiṁ akusalanti paññāpane padānipi akkharānipi dhammadesanāpi aparimāṇāyeva.",
  "atk-s0402a54:19_3": "Itipidaṁakusalanti idampi akusalaṁ idampi akusalaṁ imināpi kāraṇena imināpi kāraṇena akusalanti evaṁ akusalapaññattiyaṁ āgatānipi aparimāṇāni.",
  "atk-s0402a54:19_4": "Athāpi aññenākārena tathāgato taṁ dhammaṁ deseyya,",
  "atk-s0402a54:19_5": "evampissa desanā aparimāṇā bhaveyya. Yathāha –",
  "atk-s0402a54:19_6": "“apariyādinnāvassa tathāgatassa dhammadesanā,",
  "atk-s0402a54:19_7": "apariyādinnaṁ dhammapadabyañjana”nti.",
  "atk-s0402a54:19_8": "Iminā upāyena sabbavāresu attho veditabbo.",
  "atk-s0402a54:19_9": "Yāva dhaṁsī vatāyanti yāva guṇadhaṁsī vata ayaṁ.",
  "atk-s0402a54:19_10": "Loṇakāradārakoti loṇakāragāmadārako.",
  "atk-s0402a54:19_11": "Yatra hi nāmāti yo hi nāma.",
  "atk-s0402a54:19_12": "Āsādetabbaṁ maññissatīti ghaṭṭetabbaṁ maññissati.",
  "atk-s0402a54:19_13": "Apehīti apagaccha,",
  "atk-s0402a54:19_14": "mā me purato aṭṭhāsi.",
  "atk-s0402a54:19_15": "Evañca pana vatvā gīvāya gaṇhāpetvā nikkaḍḍhāpesiyevāti.",
  "atk-s0402a54:20_0": "9. Sacchikaraṇīyasuttavaṇṇanā",
  "atk-s0402a54:21_0": "189.",
  "atk-s0402a54:21_1": "Navame kāyenāti nāmakāyena.",
  "atk-s0402a54:21_2": "Sacchikaraṇīyāti paccakkhaṁ kātabbā.",
  "atk-s0402a54:21_3": "Satiyāti pubbenivāsānussatiyā.",
  "atk-s0402a54:21_4": "Cakkhunāti dibbacakkhunā.",
  "atk-s0402a54:21_5": "Paññāyāti jhānapaññāya vipassanāpaññā sacchikātabbā,",
  "atk-s0402a54:21_6": "vipassanāpaññāya maggapaññā,",
  "atk-s0402a54:21_7": "maggapaññāya phalapaññā,",
  "atk-s0402a54:21_8": "phalapaññāya paccavekkhaṇapaññā sacchikātabbā,",
  "atk-s0402a54:21_9": "pattabbāti attho.",
  "atk-s0402a54:21_10": "Āsavānaṁ khayasaṅkhātaṁ pana arahattaṁ paccavekkhaṇavasena paccavekkhaṇapaññāya sacchikaraṇīyaṁ nāmāti.",
  "atk-s0402a54:22_0": "10. Uposathasuttavaṇṇanā",
  "atk-s0402a54:23_0": "190.",
  "atk-s0402a54:23_1": "Dasame tuṇhībhūtaṁ tuṇhībhūtanti yato yato anuviloketi,",
  "atk-s0402a54:23_2": "tato tato tuṇhībhūtameva.",
  "atk-s0402a54:23_3": "Bhikkhū āmantesīti paṭipattisampanne bhikkhū pasannehi cakkhūhi anuviloketvā uppannadhammapāmojjo thometukāmatāya āmantesi.",
  "atk-s0402a54:23_4": "Apalāpāti palāparahitā.",
  "atk-s0402a54:23_5": "Itaraṁ tasseva vevacanaṁ.",
  "atk-s0402a54:23_6": "Suddhāti nimmalā.",
  "atk-s0402a54:23_7": "Sāre patiṭṭhitāti sīlādisāre patiṭṭhitā.",
  "atk-s0402a54:23_8": "Alanti yuttaṁ.",
  "atk-s0402a54:23_9": "Yojanagaṇanānīti ekaṁ yojanaṁ yojanameva,",
  "atk-s0402a54:23_10": "dasapi yojanāni yojanāneva.",
  "atk-s0402a54:23_11": "Tato uddhaṁ “yojanagaṇanānī”ti vuccati.",
  "atk-s0402a54:23_12": "Idha pana yojanasatampi yojanasahassampi adhippetaṁ.",
  "atk-s0402a54:23_13": "Puṭosenāpīti puṭosaṁ vuccati pātheyyaṁ,",
  "atk-s0402a54:23_14": "pātheyyaṁ gahetvāpi upasaṅkamituṁ yuttamevāti attho.",
  "atk-s0402a54:23_15": "Puṭaṁsenātipi pāṭho.",
  "atk-s0402a54:23_16": "Tassattho –",
  "atk-s0402a54:23_17": "puṭo aṁse assāti puṭaṁso,",
  "atk-s0402a54:23_18": "tena puṭaṁsena,",
  "atk-s0402a54:23_19": "aṁsena pātheyyapuṭaṁ vahantenāpīti vuttaṁ hoti.",
  "atk-s0402a54:24_0": "Idāni evarūpehi evarūpehi ca guṇehi samannāgatā ettha bhikkhū atthīti dassetuṁ santi bhikkhavetiādimāha.",
  "atk-s0402a54:24_1": "Tattha devappattāti upapattidevanibbattakaṁ dibbavihāraṁ dibbavihārena ca arahattaṁ pattā.",
  "atk-s0402a54:24_2": "Brahmappattāti niddosaṭṭhena brahmabhāvasādhakaṁ brahmavihāraṁ brahmavihārena ca arahattaṁ pattā.",
  "atk-s0402a54:24_3": "Āneñjappattāti aniñjanabhāvasādhakaṁ āneñjaṁ āneñjena ca arahattaṁ pattā.",
  "atk-s0402a54:24_4": "Ariyappattāti puthujjanabhāvaṁ atikkamma ariyabhāvaṁ pattā. Evaṁ kho,",
  "atk-s0402a54:24_5": "bhikkhave,",
  "atk-s0402a54:24_6": "bhikkhu devappatto hotītiādīsu evaṁ rūpāvacaracatutthajjhāne ṭhatvā cittaṁ vivaṭṭetvā arahattaṁ patto devappatto nāma hoti,",
  "atk-s0402a54:24_7": "catūsu brahmavihāresu ṭhatvā cittaṁ vivaṭṭetvā arahattaṁ patto brahmappatto nāma,",
  "atk-s0402a54:24_8": "catūsu arūpajjhānesu ṭhatvā cittaṁ vivaṭṭetvā arahattaṁ patto āneñjappatto nāma.",
  "atk-s0402a54:24_9": "Idaṁ dukkhantiādīhi catūhi saccehi cattāro maggā tīṇi ca phalāni kathitāni.",
  "atk-s0402a54:24_10": "Tasmā imaṁ ariyadhammaṁ patto bhikkhu ariyappatto nāma hotīti.",
  "atk-s0402a54:25_0": "Brāhmaṇavaggo catuttho."
}