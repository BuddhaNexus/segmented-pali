{
  "atk-s0305a:0_0": "Namo tassa bhagavato arahato sammāsambuddhassa",
  "atk-s0305a:1_0": "Saṃyuttanikāye",
  "atk-s0305a:2_0": "Mahāvagga-aṭṭhakathā",
  "atk-s0305a:3_0": "1. Maggasaṃyuttaṃ",
  "atk-s0305a:4_0": "1. Avijjāvaggo",
  "atk-s0305a:5_0": "1-2. Avijjāsuttādivaṇṇanā",
  "atk-s0305a:6_0": "1- 2.",
  "atk-s0305a:6_1": "Mahāvaggassa paṭhame pubbaṅgamāti sahajātavasena ca upanissayavasena cāti dvīhākārehi pubbaṅgamā.",
  "atk-s0305a:6_2": "Samāpattiyāti samāpajjanāya sabhāvapaṭilābhāya,",
  "atk-s0305a:6_3": "uppattiyāti attho.",
  "atk-s0305a:6_4": "Anvadeva ahirikaṃ anottappanti sā panesā yadetaṃ alajjanākārasaṇṭhikaṃ ahirikaṃ,",
  "atk-s0305a:6_5": "abhāyanākārasaṇṭhitañca anottappaṃ,",
  "atk-s0305a:6_6": "etaṃ anudeva saheva ekatova,",
  "atk-s0305a:6_7": "na vinā tena uppajjatīti attho.",
  "atk-s0305a:6_8": "Avijjāgatassāti avijjāya upagatassa samannāgatassa.",
  "atk-s0305a:6_9": "Micchādiṭṭhīti ayāthāvadiṭṭhi aniyyānikadiṭṭhi.",
  "atk-s0305a:6_10": "Pahotīti hoti uppajjati.",
  "atk-s0305a:6_11": "Micchāsaṅkappādīsupi ayāthāvaaniyyānikavaseneva micchābhāvo veditabbo.",
  "atk-s0305a:6_12": "Iti imāni aṭṭhapi akusaladhammasamāpattiyā micchattaaṅgāni nāma honti.",
  "atk-s0305a:6_13": "Tāni pana na ekakkhaṇe sabbāni labbhanti,",
  "atk-s0305a:6_14": "nānakkhaṇe labbhanti.",
  "atk-s0305a:7_0": "Kathaṃ?",
  "atk-s0305a:7_1": "Yadā hi diṭṭhisampayuttacittaṃ kāyaviññattiṃ samuṭṭhāpentaṃ uppajjati,",
  "atk-s0305a:7_2": "tadā micchādiṭṭhi micchāsaṅkappo micchāvāyāmo micchāsati micchāsamādhi micchākammantoti cha aṅgāni honti.",
  "atk-s0305a:7_3": "Yadā diṭṭhivippayuttaṃ,",
  "atk-s0305a:7_4": "tadā micchādiṭṭhivajjāni pañca.",
  "atk-s0305a:7_5": "Yadā tāneva dve vacīviññattiṃ samuṭṭhāpenti,",
  "atk-s0305a:7_6": "tadā micchākammantaṭṭhāne micchāvācāya saddhiṃ tāneva cha vā pañca vā.",
  "atk-s0305a:7_7": "Ayaṃ ājīvo nāma kuppamāno kāyavacīdvāresuyeva aññatarasmiṃ kuppati,",
  "atk-s0305a:7_8": "na manodvāre.",
  "atk-s0305a:7_9": "Tasmā yadā ājīvasīsena tāneva cittāni kāyavacīviññattiyo samuṭṭhāpenti,",
  "atk-s0305a:7_10": "tadā kāyakammaṃ micchājīvo nāma hoti,",
  "atk-s0305a:7_11": "tathā vacīkammanti micchājīvassa vasena tāneva cha vā pañca vā.",
  "atk-s0305a:7_12": "Yadā pana viññattiṃ asamuṭṭhāpetvā tāni cittāni uppajjanti,",
  "atk-s0305a:7_13": "tadā micchādiṭṭhimicchāsaṅkappamicchāvāyāmamicchāsatimicchāsamādhivasena pañca vā,",
  "atk-s0305a:7_14": "micchāsaṅkappādivasena cattāri vā hontīti evaṃ na ekakkhaṇe sabbāni labbhanti,",
  "atk-s0305a:7_15": "nānakkhaṇe labbhantīti.",
  "atk-s0305a:8_0": "Sukkapakkhe vijjāti kammassakatañāṇaṃ.",
  "atk-s0305a:8_1": "Ihāpi sahajātavasena ca upanissayavasena cāti dvīhākārehi pubbaṅgamatā veditabbā.",
  "atk-s0305a:8_2": "Hirottappanti hirī ca ottappañca.",
  "atk-s0305a:8_3": "Tattha lajjanākārasaṇṭhitā hirī,",
  "atk-s0305a:8_4": "bhāyanākārasaṇṭhitaṃ ottappaṃ.",
  "atk-s0305a:8_5": "Ayamettha saṅkhepo,",
  "atk-s0305a:8_6": "vitthāro pana visuddhimagge vuttova.",
  "atk-s0305a:8_7": "Vijjāgatassāti vijjāya upagatassa samannāgatassa.",
  "atk-s0305a:8_8": "Viddasunoti viduno paṇḍitassa.",
  "atk-s0305a:8_9": "Sammādiṭṭhīti yāthāvadiṭṭhi niyyānikadiṭṭhi.",
  "atk-s0305a:8_10": "Sammākammantādīsupi eseva nayo.",
  "atk-s0305a:8_11": "Iti kusaladhammasamāpattiyā imāni aṭṭhaṅgāni honti,",
  "atk-s0305a:8_12": "tāni lokiyamaggakkhaṇe na ekato sabbāni labbhanti,",
  "atk-s0305a:8_13": "lokuttaramaggakkhaṇe pana labbhanti.",
  "atk-s0305a:8_14": "Tāni ca kho paṭhamajjhānikamagge,",
  "atk-s0305a:8_15": "dutiyajjhānikādīsu pana sammāsaṅkappavajjāni satteva honti.",
  "atk-s0305a:9_0": "Tattha yo evaṃ vadeyya “yasmā majjhimanikāyamhi mahāsaḷāyatanikasutte ‘yā tathābhūtassa diṭṭhi,",
  "atk-s0305a:9_1": "sāssa hoti sammādiṭṭhi.",
  "atk-s0305a:9_2": "Yo tathābhūtassa, saṅkappo,",
  "atk-s0305a:9_3": "svāssa hoti sammāsaṅkappo.",
  "atk-s0305a:9_4": "Yo tathābhūtassa vāyāmo,",
  "atk-s0305a:9_5": "svāssa hoti sammāvāyāmo.",
  "atk-s0305a:9_6": "Yā tathābhūtassa sati,",
  "atk-s0305a:9_7": "svāssa hoti sammāsati.",
  "atk-s0305a:9_8": "Yo tathābhūtassa samādhi,",
  "atk-s0305a:9_9": "svāssa hoti sammāsamādhi.",
  "atk-s0305a:9_10": "Pubbeva kho panassa kāyakammaṃ vacīkammaṃ ājīvo ca suparisuddho’ti vuttaṃ tasmā pañcaṅgikopi lokuttaramaggo hotī”ti so vattabbo –",
  "atk-s0305a:9_11": "tasmiṃyeva sutte “evamassāyaṃ ariyo aṭṭhaṅgiko maggo bhāvanāpāripūriṃ gacchatī”ti idaṃ kasmā na passasi?",
  "atk-s0305a:9_12": "Yaṃ panetaṃ “pubbeva kho panassā”ti vuttaṃ,",
  "atk-s0305a:9_13": "taṃ pabbajitadivasato paṭṭhāya parisuddhabhāvadassanatthaṃ.",
  "atk-s0305a:9_14": "Pabbajitadivasato paṭṭhāya hi parisuddhāni kāyakammādīni lokuttaramaggakkhaṇe atiparisuddhāni hontīti ayamattho dīpito.",
  "atk-s0305a:10_0": "Yampi abhidhamme vuttaṃ “tasmiṃ kho pana samaye pañcaṅgiko maggo hotī”ti,",
  "atk-s0305a:10_1": "taṃ ekaṃ kiccantaraṃ dassetuṃ vuttaṃ.",
  "atk-s0305a:10_2": "Yasmiñhi kāle micchākammantaṃ pahāya sammākammantaṃ pūreti,",
  "atk-s0305a:10_3": "tasmiṃ kāle micchāvācā vā micchājīvo vā na hoti,",
  "atk-s0305a:10_4": "diṭṭhi saṅkappo vāyāmo sati samādhīti imesuyeva pañcasu kārakaṅgesu sammākammanto pūrati.",
  "atk-s0305a:10_5": "Virativasena hi sammākammanto pūrati nāma.",
  "atk-s0305a:10_6": "Sammāvācāsammāājīvesupi eseva nayo.",
  "atk-s0305a:10_7": "Iti imaṃ kiccantaraṃ dassetuṃ evaṃ vuttaṃ.",
  "atk-s0305a:10_8": "Lokiyamaggakkhaṇe ca pañceva honti,",
  "atk-s0305a:10_9": "virati pana aniyatā.",
  "atk-s0305a:10_10": "Tasmā “chaaṅgiko”ti avatvā “pañcaṅgiko”tveva vuttaṃ. “Yā ca,",
  "atk-s0305a:10_11": "bhikkhave,",
  "atk-s0305a:10_12": "ariyacittassa anāsavacittassa ariyamaggasamaṅgino ariyamaggaṃ bhāvayato tīhi kāyaduccaritehi ārati virati paṭivirati veramaṇī akiriyā akaraṇaṃ,",
  "atk-s0305a:10_13": "ayaṃ bhikkhave sammākammanto ariyo anāsavo lokuttaramaggo”ti.",
  "atk-s0305a:10_14": "Evaṃ pana mahācattālīsakasuttādīsu anekesu suttesu sammākammantādīnañca lokuttaramaggassa aṅgabhāvasiddhito",
  "atk-s0305a:10_15": "aṭṭhaṅgikova lokuttaramaggo hotīti veditabboti.",
  "atk-s0305a:10_16": "Imasmiṃ sutte ayaṃ aṭṭhaṅgiko maggo lokiyalokuttaramissakova kathito.",
  "atk-s0305a:10_17": "Dutiyaṃ kosalasaṃyutte vuttameva.",
  "atk-s0305a:11_0": "3. Sāriputtasuttavaṇṇanā",
  "atk-s0305a:12_0": "3.",
  "atk-s0305a:12_1": "Tatiye sakalamidaṃ bhanteti ānandatthero sāvakapāramīñāṇassa matthakaṃ appattatāya sakalampi maggabrahmacariyaṃ",
  "atk-s0305a:12_2": "kalyāṇamittasannissayena labbhatīti na aññāsi,",
  "atk-s0305a:12_3": "dhammasenāpati pana sāvakapāramīñāṇassa matthake ṭhitattā aññāsi,",
  "atk-s0305a:12_4": "tasmā evamāha.",
  "atk-s0305a:12_5": "Tenevassa bhagavā sādhu sādhūti sādhukāramadāsi.",
  "atk-s0305a:13_0": "4. Jāṇussoṇibrāhmaṇasuttavaṇṇanā",
  "atk-s0305a:14_0": "4.",
  "atk-s0305a:14_1": "Catutthe sabbasetena vaḷavābhirathenāti sakalasetena catūhi vaḷavāhi yuttarathena.",
  "atk-s0305a:14_2": "So kira sabbo sacakkapañjarakubbaro rajataparikkhitto hoti.",
  "atk-s0305a:14_3": "Ratho ca nāmesa duvidho hoti –",
  "atk-s0305a:14_4": "yodharatho,",
  "atk-s0305a:14_5": "alaṅkārarathoti.",
  "atk-s0305a:14_6": "Tattha yodharatho caturassasaṇṭhāno hoti nātimahā dvinnaṃ tiṇṇaṃ vā janānaṃ gahaṇasamattho.",
  "atk-s0305a:14_7": "Alaṅkāraratho mahā hoti dīghato dīgho puthulato puthulo ca,",
  "atk-s0305a:14_8": "tattha chattaggāhako vālabījaniggāhako tālavaṇṭaggāhakoti evaṃ aṭṭha vā dasa vā sukheneva ṭhātuṃ vā nisīdituṃ vā nipajjituṃ vā sakkonti.",
  "atk-s0305a:14_9": "Ayampi alaṅkārarathoyeva.",
  "atk-s0305a:15_0": "Setā sudaṃ assāti tā vaḷavā pakatiyā setavaṇṇāva.",
  "atk-s0305a:15_1": "Setālaṅkārāti pasādhanaṃ tāsaṃ rajatamayaṃ ahosi.",
  "atk-s0305a:15_2": "Seto rathoti rathopi vuttanayeneva rajataparikkhittattā tattha tattha dantakammakhacitattā ca setova.",
  "atk-s0305a:15_3": "Setaparivāroti yathā aññe rathā sīhacammaparivārāpi honti,",
  "atk-s0305a:15_4": "byagghacammaparivārāpi paṇḍukambalaparivārāpi honti,",
  "atk-s0305a:15_5": "na evaṃ esa.",
  "atk-s0305a:15_6": "Esa pana ghanadukūlena parivārito ahosi.",
  "atk-s0305a:15_7": "Setā rasmiyoti rasmiyopi rajatapanāḷisuparikkhittā.",
  "atk-s0305a:15_8": "Setā patodalaṭṭhīti patodalaṭṭhipi rajataparikkhittā.",
  "atk-s0305a:16_0": "Setaṃ chattanti rathamajjhe ussāpitachattampi setameva ahosi.",
  "atk-s0305a:16_1": "Setaṃ uṇhīsanti aṭṭhaṅgulavitthāro rajatamayo uṇhīsapaṭṭo seto.",
  "atk-s0305a:16_2": "Setāni vatthānīti vatthānipi setāni pheṇapuñjavaṇṇāni.",
  "atk-s0305a:16_3": "Tesu nivāsanaṃ pañcasatagghanakaṃ,",
  "atk-s0305a:16_4": "uttarāsaṅgo sahassagghanako.",
  "atk-s0305a:16_5": "Setā upāhanāti upāhanā nāma maggāruḷhassa vā honti aṭaviṃ vā pavisantassa.",
  "atk-s0305a:16_6": "Ayaṃ pana rathaṃ abhiruḷho,",
  "atk-s0305a:16_7": "tenassa tadanucchaviko rajatapaṭisevito pādālaṅkāro nāma esa evaṃ vuttoti veditabbo.",
  "atk-s0305a:16_8": "Setāya sudaṃ vālabījaniyāti phalikamayadaṇḍāya setacamaravālabījaniyā.",
  "atk-s0305a:16_9": "Na kevalañca ettakamevassa setaṃ ahosi,",
  "atk-s0305a:16_10": "so pana brāhmaṇo setavilepanaṃ vilimpi,",
  "atk-s0305a:16_11": "setamālaṃ piḷandhi,",
  "atk-s0305a:16_12": "dasasu aṅgulīsu aṅgulimuddikā kaṇṇesu kuṇḍalānīti evamādi alaṅkāropissa rajatamayova ahosi.",
  "atk-s0305a:16_13": "Parivārabrāhmaṇāpissa dasasahassamattā tatheva setavatthavilepanamālālaṅkārā ahesuṃ.",
  "atk-s0305a:17_0": "Yaṃ panetaṃ sāvatthiyā niyyāyantanti vuttaṃ,",
  "atk-s0305a:17_1": "tatrāyaṃ niyyāyanavibhāvanā –",
  "atk-s0305a:17_2": "so kira channaṃ channaṃ māsānaṃ ekavāraṃ nagaraṃ padakkhiṇaṃ karoti –",
  "atk-s0305a:17_3": "“ito ettakehi divasehi nagaraṃ padakkhiṇaṃ karissatī”ti puretarameva ghosanā kayirati.",
  "atk-s0305a:17_4": "Taṃ sutvā ye nagarato na pakkantā,",
  "atk-s0305a:17_5": "te na pakkamanti.",
  "atk-s0305a:17_6": "Yepi pakkantā,",
  "atk-s0305a:17_7": "tepi “puññavato sirisampattiṃ passissāmā”ti āgacchanti.",
  "atk-s0305a:17_8": "Yaṃ divasaṃ brāhmaṇo nagaraṃ anuvicarati,",
  "atk-s0305a:17_9": "tadā pātova nagaravīthiyo sammajjitvā vālikaṃ okiritvā lājapañcamehi pupphehi vippakiritvā puṇṇaghaṭe",
  "atk-s0305a:17_10": "ṭhapetvā kadaliyo ca dhaje ca ussāpetvā sakalanagaraṃ dhūpitavāsitaṃ karonti.",
  "atk-s0305a:18_0": "Brāhmaṇo pātova sīsaṃ nhāyitvā purebhattaṃ bhuñjitvā vuttanayeneva setavatthādīhi attānaṃ alaṅkaritvā pāsādā oruyha rathaṃ abhiruhati.",
  "atk-s0305a:18_1": "Atha naṃ te brāhmaṇā sabbasetavatthavilepanamālālaṅkārā setacchattāni gahetvā parivārenti.",
  "atk-s0305a:18_2": "Tato mahājanassa sannipātatthaṃ paṭhamaṃyeva taruṇadārakānaṃ phalāphalāni vikiranti,",
  "atk-s0305a:18_3": "tadanantaraṃ māsakarūpādīni,",
  "atk-s0305a:18_4": "tadanantaraṃ kahāpaṇe vikiranti.",
  "atk-s0305a:18_5": "Mahājano sannipatati,",
  "atk-s0305a:18_6": "ukkuṭṭhiyo ceva celukkhepā ca vattanti.",
  "atk-s0305a:18_7": "Atha brāhmaṇo maṅgalikasovatthikādīsu maṅgalāni ceva suvatthiyo ca karontesu mahāsampattiyā nagaraṃ anuvicarati.",
  "atk-s0305a:18_8": "Puññavantā manussā ekabhūmikādipāsāde āruyha sukapattasadisāni vātapānakavāṭāni vivaritvā olokenti.",
  "atk-s0305a:18_9": "Brāhmaṇopi attano yasasirisampattiyā nagaraṃ ajjhottharanto viya dakkhiṇadvārābhimukho hoti.",
  "atk-s0305a:18_10": "Taṃ sandhāyetaṃ vuttaṃ.",
  "atk-s0305a:19_0": "Tamenaṃ jano disvāti mahājano taṃ rathaṃ disvā.",
  "atk-s0305a:19_1": "Brahmanti seṭṭhādhivacanametaṃ.",
  "atk-s0305a:19_2": "Brahmaṃ vata bho yānanti seṭṭhayānasadisaṃ vata bho yānanti ayamettha attho.",
  "atk-s0305a:19_3": "Imasseva kho etanti, ānanda,",
  "atk-s0305a:19_4": "manussā nāma vaṇṇabhāṇakānaṃ dhanaṃ datvā attano dārikānaṃ vaṇṇagītaṃ gāyāpenti “abhirūpo hoti dassanīyo mahaddhano mahābhogo”ti,",
  "atk-s0305a:19_5": "na ca tena vaṇṇabhaṇanamattena abhirūpā vā honti mahaddhanā vā,",
  "atk-s0305a:19_6": "evameva mahājano brāhmaṇassa rathaṃ disvā –",
  "atk-s0305a:19_7": "“brahmaṃ vata bho yāna”nti kiñcāpi evaṃ vaṇṇaṃ bhaṇati,",
  "atk-s0305a:19_8": "na panetaṃ yānaṃ vaṇṇabhaṇanamatteneva brahmayānaṃ nāma hoti.",
  "atk-s0305a:19_9": "Lāmakañhi etaṃ chavaṃ.",
  "atk-s0305a:19_10": "Paramatthena pana imasseva kho etaṃ, ānanda,",
  "atk-s0305a:19_11": "ariyassa aṭṭhaṅgikassa maggassa adhivacanaṃ.",
  "atk-s0305a:19_12": "Ayañhi sabbadosavigamena seṭṭho,",
  "atk-s0305a:19_13": "iminā ca ariyā nibbānaṃ yantīti brahmayānaṃ itipi,",
  "atk-s0305a:19_14": "dhammabhūtattā yānattā ca dhammayānaṃ itipi,",
  "atk-s0305a:19_15": "anuttarattā kilesasaṅgāmassa ca vijitattā anuttaro saṅgāmavijayo itipi vattuṃ vaṭṭati.",
  "atk-s0305a:20_0": "Idānissa niddosabhāvañceva saṅgāmavijayabhāvañca dassento rāgavinayapariyosānātiādimāha.",
  "atk-s0305a:20_1": "Tattha rāgaṃ vinayamānā pariyosāpeti pariyosānaṃ gacchati nipphajjatīti rāgavinayapariyosānā.",
  "atk-s0305a:20_2": "Esa nayo sabbattha.",
  "atk-s0305a:21_0": "Yassa saddhā ca paññā cāti yassa ariyamaggayānassa saddhānusārivasena saddhā,",
  "atk-s0305a:21_1": "dhammānusārivasena paññāti ime dve dhammā sadā dhuraṃ yuttā,",
  "atk-s0305a:21_2": "tatramajjhattatāyuge yuttāti attho.",
  "atk-s0305a:21_3": "Hirī īsāti attanā saddhiṃ adhiviṭṭhena bahiddhāsamuṭṭhānena ottappena saddhiṃ ajjhattasamuṭṭhānā hirī yassa maggarathassa īsā.",
  "atk-s0305a:21_4": "Mano yottanti vipassanācittañca maggacittañca yottaṃ.",
  "atk-s0305a:21_5": "Yathā hi rathassa vākādimayaṃ yottaṃ goṇe ekābaddhe karoti ekasaṅgahite,",
  "atk-s0305a:21_6": "evaṃ maggarathassa lokiyavipassanācittaṃ atirekapaññāsa,",
  "atk-s0305a:21_7": "lokuttaravipassanācittaṃ atirekasaṭṭhi kusaladhamme ekābaddhe ekasaṅgahe karoti.",
  "atk-s0305a:21_8": "Tena vuttaṃ “mano yotta”nti.",
  "atk-s0305a:21_9": "Sati ārakkhasārathīti maggasampayuttā sati ārakkhasārathi.",
  "atk-s0305a:21_10": "Yathā hi rathassa ārakkho sārathi nāma yoggiyo.",
  "atk-s0305a:21_11": "Dhuraṃ vāheti yojeti akkhaṃ abbhañjati rathaṃ peseti rathayuttake nibbisevane karoti,",
  "atk-s0305a:21_12": "evaṃ maggarathassa sati.",
  "atk-s0305a:21_13": "Ayañhi ārakkhapaccupaṭṭhānā ceva kusalākusalānañca dhammānaṃ gatiyo samanvesatīti vuttā.",
  "atk-s0305a:22_0": "Rathoti ariyaaṭṭhaṅgikamaggaratho.",
  "atk-s0305a:22_1": "Sīlaparikkhāroti catupārisuddhisīlālaṅkāro.",
  "atk-s0305a:22_2": "Jhānakkhoti vipassanāsampayuttānaṃ pañcannaṃ jhānaṅgānaṃ vasena jhānamayaakkho.",
  "atk-s0305a:22_3": "Cakkavīriyoti vīriyacakko,",
  "atk-s0305a:22_4": "kāyikacetasikasaṅkhātāni dve vīriyāni assa cakkānīti attho.",
  "atk-s0305a:22_5": "Upekkhā dhurasamādhīti dhurassa samādhi,",
  "atk-s0305a:22_6": "unnatonatākārassa abhāvena dvinnampi yugapadesānaṃ samatāti attho.",
  "atk-s0305a:22_7": "Ayañhi tatramajjhattupekkhā cittuppādassa līnuddhaccabhāvaṃ haritvā payogamajjhatte cittaṃ ṭhapeti,",
  "atk-s0305a:22_8": "tasmā imassa maggarathassa “dhurasamādhī”ti vuttā.",
  "atk-s0305a:22_9": "Anicchā parivāraṇanti bāhirakarathassa sīhacammādīni viya imassāpi ariyamaggarathassa alobhasaṅkhātā anicchā parivāraṇaṃ nāma.",
  "atk-s0305a:23_0": "Abyāpādoti mettā ca mettāpubbabhāgo ca.",
  "atk-s0305a:23_1": "Avihiṃsāti karuṇā ca karuṇāpubbabhāgo ca.",
  "atk-s0305a:23_2": "Vivekoti kāyavivekādi tividhaviveko.",
  "atk-s0305a:23_3": "Yassa āvudhanti yassa ariyamaggarathe ṭhitassa kulaputtassa etaṃ pañcavidhaṃ āvudhaṃ.",
  "atk-s0305a:23_4": "Yathā hi rathe ṭhito pañcahi āvudhehi sapatte vijjhati,",
  "atk-s0305a:23_5": "evaṃ yogāvacaropi imasmiṃ lokiyalokuttaramaggarathe ṭhito mettāya dosaṃ vijjhati,",
  "atk-s0305a:23_6": "karuṇāya vihiṃsaṃ,",
  "atk-s0305a:23_7": "kāyavivekena gaṇasaṅgaṇikaṃ,",
  "atk-s0305a:23_8": "cittavivekena kilesasaṅgaṇikaṃ,",
  "atk-s0305a:23_9": "upadhivivekena sabbākusalaṃ vijjhati.",
  "atk-s0305a:23_10": "Tenassetaṃ pañcavidhaṃ “āvudha”nti vuttaṃ.",
  "atk-s0305a:23_11": "Titikkhāti duruttānaṃ durāgatānaṃ vacanapathānaṃ adhivāsanakkhanti.",
  "atk-s0305a:23_12": "Cammasannāhoti sannaddhacammo.",
  "atk-s0305a:23_13": "Yathā hi rathe ṭhito rathiko paṭimukkacammo āgatāgate sare khamati,",
  "atk-s0305a:23_14": "na naṃ te vijjhanti,",
  "atk-s0305a:23_15": "evaṃ adhivāsanakkhantisamannāgato bhikkhu āgatāgate vacanapathe khamati,",
  "atk-s0305a:23_16": "na naṃ te vijjhanti.",
  "atk-s0305a:23_17": "Tasmā “titikkhā cammasannāho”ti vutto.",
  "atk-s0305a:23_18": "Yogakkhemāya vattatīti catūhi yogehi khemāya nibbānāya vattati,",
  "atk-s0305a:23_19": "nibbānābhimukho gacchatiyeva,",
  "atk-s0305a:23_20": "na tiṭṭhati na bhijjatīti attho.",
  "atk-s0305a:24_0": "Etadattani sambhūtanti etaṃ maggayānaṃ attano purisakāraṃ nissāya laddhattā attani sambhūtaṃ nāma hoti.",
  "atk-s0305a:24_1": "Brahmayānaṃ anuttaranti asadisaṃ seṭṭhayānaṃ.",
  "atk-s0305a:24_2": "Niyyanti dhīrā lokamhāti yesaṃ etaṃ yānaṃ atthi,",
  "atk-s0305a:24_3": "te dhīrā paṇḍitapurisā lokamhā niyyanti gacchanti.",
  "atk-s0305a:24_4": "Aññadatthūti ekaṃsena.",
  "atk-s0305a:24_5": "Jayaṃ jayanti rāgādayo sapatte jinantā jinantā.",
  "atk-s0305a:25_0": "5-6. Kimatthiyasuttādivaṇṇanā",
  "atk-s0305a:26_0": "5- 6.",
  "atk-s0305a:26_1": "Pañcame ayamevāti evasaddo niyamattho.",
  "atk-s0305a:26_2": "Tena aññaṃ maggaṃ paṭikkhipati.",
  "atk-s0305a:26_3": "Imasmiṃ sutte vaṭṭadukkhañceva missakamaggo ca kathito.",
  "atk-s0305a:26_4": "Chaṭṭhaṃ uttānameva.",
  "atk-s0305a:27_0": "7. Dutiyaaññatarabhikkhusuttavaṇṇanā",
  "atk-s0305a:28_0": "7.",
  "atk-s0305a:28_1": "Sattame nibbānadhātuyā kho etaṃ bhikkhu adhivacananti asaṅkhatāya amatāya nibbānadhātuyā etaṃ adhivacanaṃ.",
  "atk-s0305a:28_2": "Āsavānaṃ khayo tena vuccatīti apica tena rāgādivinayena āsavānaṃ khayotipi vuccati.",
  "atk-s0305a:28_3": "Āsavakkhayo nāma arahattaṃ,",
  "atk-s0305a:28_4": "arahattassāpi etaṃ rāgavinayotiādi nāmamevāti dīpeti.",
  "atk-s0305a:28_5": "Etadavocāti “satthārā nibbānadhātūti vadantena amataṃ nibbānaṃ kathitaṃ,",
  "atk-s0305a:28_6": "maggo panassa na kathito.",
  "atk-s0305a:28_7": "Taṃ kathāpessāmī”ti anusandhikusalatāya pucchanto etaṃ avoca.",
  "atk-s0305a:29_0": "8. Vibhaṅgasuttavaṇṇanā",
  "atk-s0305a:30_0": "8.",
  "atk-s0305a:30_1": "Aṭṭhame katamā ca bhikkhave sammādiṭṭhīti ekena pariyāyena aṭṭhaṅgikamaggaṃ vibhajitvā puna aparena pariyāyena vibhajitukāmo idaṃ desanaṃ ārabhi.",
  "atk-s0305a:30_2": "Tattha dukkhe ñāṇanti savanasammasanapaṭivedhapaccavekkhaṇavasena catūhākārehi uppannaṃ ñāṇaṃ.",
  "atk-s0305a:30_3": "Samudayepi eseva nayo.",
  "atk-s0305a:30_4": "Sesesu pana dvīsu sammasanassa abhāvā tividhameva vaṭṭati.",
  "atk-s0305a:30_5": "Evametaṃ “dukkhe ñāṇa”ntiādinā catusaccakammaṭṭhānaṃ dassitaṃ.",
  "atk-s0305a:31_0": "Tattha purimāni dve saccāni vaṭṭaṃ,",
  "atk-s0305a:31_1": "pacchimāni vivaṭṭaṃ.",
  "atk-s0305a:31_2": "Tesu bhikkhuno vaṭṭe kammaṭṭhānābhiniveso hoti,",
  "atk-s0305a:31_3": "vivaṭṭe natthi abhiniveso.",
  "atk-s0305a:31_4": "Purimāni hi dve saccāni “pañcakkhandhā dukkhaṃ,",
  "atk-s0305a:31_5": "taṇhā samudayo”ti evaṃ saṅkhepena ca,",
  "atk-s0305a:31_6": "“katame pañcakkhandhā rūpakkhandho”tiādinā nayena vitthārena ca ācariyasantike uggaṇhitvā vācāya punappunaṃ parivattento yogāvacaro kammaṃ karoti.",
  "atk-s0305a:31_7": "Itaresu pana dvīsu saccesu –",
  "atk-s0305a:31_8": "“nirodhasaccaṃ iṭṭhaṃ kantaṃ manāpaṃ,",
  "atk-s0305a:31_9": "maggasaccaṃ iṭṭhaṃ kantaṃ manāpa”nti evaṃ savaneneva kammaṃ karoti.",
  "atk-s0305a:31_10": "So evaṃ karonto cattāri saccāni ekapaṭivedhena paṭivijjhati,",
  "atk-s0305a:31_11": "ekābhisamayena abhisameti.",
  "atk-s0305a:31_12": "Dukkhaṃ pariññāpaṭivedhena paṭivijjhati,",
  "atk-s0305a:31_13": "samudayaṃ pahānapaṭivedhena,",
  "atk-s0305a:31_14": "nirodhaṃ sacchikiriyapaṭivedhena,",
  "atk-s0305a:31_15": "maggaṃ bhāvanāpaṭivedhena paṭivijjhati.",
  "atk-s0305a:31_16": "Dukkhaṃ pariññābhisamayena…pe…",
  "atk-s0305a:31_17": "maggaṃ bhāvanābhisamayena abhisameti.",
  "atk-s0305a:32_0": "Evamassa pubbabhāge dvīsu saccesu uggahaparipucchāsavanadhāraṇasammasanapaṭivedho hoti,",
  "atk-s0305a:32_1": "dvīsu savanapaṭivedhoyeva.",
  "atk-s0305a:32_2": "Aparabhāge tīsu kiccato paṭivedho hoti,",
  "atk-s0305a:32_3": "nirodhe ārammaṇapaṭivedho.",
  "atk-s0305a:32_4": "Paccavekkhaṇā pana pattasaccassa hoti.",
  "atk-s0305a:32_5": "Imassa bhikkhuno pubbe pariggahato –",
  "atk-s0305a:32_6": "“dukkhaṃ parijānāmi,",
  "atk-s0305a:32_7": "samudayaṃ pajahāmi,",
  "atk-s0305a:32_8": "nirodhaṃ sacchikaromi,",
  "atk-s0305a:32_9": "maggaṃ bhāvemī”ti ābhogasamannāhāramanasikārapaccavekkhaṇā natthi,",
  "atk-s0305a:32_10": "pariggahato paṭṭhāya hoti.",
  "atk-s0305a:32_11": "Aparabhāge pana dukkhaṃ pariññātameva hoti…pe…",
  "atk-s0305a:32_12": "maggo bhāvitova hoti.",
  "atk-s0305a:33_0": "Tattha dve saccāni duddasattā gambhīrāni,",
  "atk-s0305a:33_1": "dve gambhīrattā duddasāni.",
  "atk-s0305a:33_2": "Dukkhasaccañhi uppattito pākaṭaṃ,",
  "atk-s0305a:33_3": "khāṇukaṇṭakapahārādīsu “aho dukkha”nti vattabbatampi āpajjati.",
  "atk-s0305a:33_4": "Samudayampi khāditukāmatābhuñjitukāmatādivasena uppattito pākaṭaṃ.",
  "atk-s0305a:33_5": "Lakkhaṇapaṭivedhato pana ubhayampi gambhīraṃ.",
  "atk-s0305a:33_6": "Iti tāni duddasattā gambhīrāni.",
  "atk-s0305a:33_7": "Itaresaṃ dvinnaṃ dassanatthāya payogo bhavaggaggahaṇatthaṃ hatthapasāraṇaṃ viya avīciphusanatthaṃ pādapasāraṇaṃ",
  "atk-s0305a:33_8": "viya satadhā bhinnassa vālassa koṭiyā koṭiṃ paṭipādanaṃ viya ca hoti.",
  "atk-s0305a:33_9": "Iti tāni gambhīrattā duddasāni.",
  "atk-s0305a:33_10": "Evaṃ duddasattā gambhīresu gambhīrattā ca duddasesu catūsu saccesu uggahādivasena idaṃ “dukkhe ñāṇa”ntiādi vuttaṃ.",
  "atk-s0305a:33_11": "Paṭivedhakkhaṇe pana ekameva taṃ ñāṇaṃ hoti.",
  "atk-s0305a:34_0": "Nekkhammasaṅkappādīsu kāmapaccanīkaṭṭhena kāmato nissaṭabhāvena vā,",
  "atk-s0305a:34_1": "kāmaṃ sammasantassa uppannoti vā,",
  "atk-s0305a:34_2": "kāmapadaghātaṃ kāmavūpasamaṃ karonto uppannoti vā,",
  "atk-s0305a:34_3": "kāmavivittante uppannoti vā nekkhammasaṅkappo.",
  "atk-s0305a:34_4": "Sesapadadvayepi eseva nayo.",
  "atk-s0305a:34_5": "Sabbepi ca te nekkhammasaṅkappādayo kāmabyāpādavihiṃsāviramaṇasaññānaṃ nānattā pubbabhāge nānā,",
  "atk-s0305a:34_6": "maggakkhaṇe pana imesu tīsu ṭhānesu uppannassa akusalasaṅkappassa padacchedato anuppattisādhanavasena",
  "atk-s0305a:34_7": "maggaṅgaṃ pūrayamāno ekova kusalasaṅkappo uppajjati.",
  "atk-s0305a:34_8": "Ayaṃ sammāsaṅkappo nāma.",
  "atk-s0305a:35_0": "Musāvādā veramaṇīādayopi musāvādādīhi viramaṇasaññānaṃ nānattā pubbabhāge nānā,",
  "atk-s0305a:35_1": "maggakkhaṇe pana imesu catūsu ṭhānesu uppannāya akusaladussīlyacetanāya padacchedato anuppattisādhanavasena",
  "atk-s0305a:35_2": "maggaṅgaṃ pūrayamānā ekāva kusalaveramaṇī uppajjati.",
  "atk-s0305a:35_3": "Ayaṃ sammāvācā nāma.",
  "atk-s0305a:36_0": "Pāṇātipātā veramaṇī ādayopi pāṇātipātādīhi viramaṇasaññānaṃ nānattā pubbabhāge nānā,",
  "atk-s0305a:36_1": "maggakkhaṇe pana imesu tīsu ṭhānesu uppannāya akusaladussīlyacetanāya akiriyato padacchedato anuppattisādhanavasena",
  "atk-s0305a:36_2": "maggaṅgaṃ pūrayamānā ekāva kusalaveramaṇī uppajjati.",
  "atk-s0305a:36_3": "Ayaṃ sammākammanto nāma.",
  "atk-s0305a:37_0": "Micchāājīvanti khādanīyabhojanīyādīnaṃ atthāya pavattitaṃ kāyavacīduccaritaṃ.",
  "atk-s0305a:37_1": "Pahāyāti vajjetvā.",
  "atk-s0305a:37_2": "Sammāājīvenāti buddhapasatthena ājīvena.",
  "atk-s0305a:37_3": "Jīvikaṃ kappetīti jīvitavuttiṃ pavatteti.",
  "atk-s0305a:37_4": "Sammājīvopi kuhanādīhi viramaṇasaññānaṃ nānattā pubbabhāge nānā.",
  "atk-s0305a:37_5": "Maggakkhaṇe pana imesuyeva sattasu ṭhānesu uppannāya micchājīvadussīlyacetanāya padacchedato anuppattisādhanavasena",
  "atk-s0305a:37_6": "maggaṅgaṃ pūrayamānā ekāva kusalaveramaṇī uppajjati.",
  "atk-s0305a:37_7": "Ayaṃ sammāājīvo nāma.",
  "atk-s0305a:38_0": "Anuppannānanti ekasmiṃ bhave tathārūpe vā ārammaṇe attano na uppannānaṃ,",
  "atk-s0305a:38_1": "parassa pana uppajjamāne disvā –",
  "atk-s0305a:38_2": "“aho vata me evarūpā pāpakā dhammā na uppajjeyyu”nti evaṃ anuppannānaṃ pāpakānaṃ akusalānaṃ dhammānaṃ anuppādāya.",
  "atk-s0305a:38_3": "Chandanti tesaṃ akusalānaṃ anuppādakapaṭipattisādhakaṃ vīriyacchandaṃ janeti.",
  "atk-s0305a:38_4": "Vāyamatīti vāyāmaṃ karoti.",
  "atk-s0305a:38_5": "Vīriyaṃ ārabhatīti vīriyaṃ pavatteti.",
  "atk-s0305a:38_6": "Cittaṃ paggaṇhātīti vīriyena cittaṃ paggahitaṃ karoti.",
  "atk-s0305a:38_7": "Padahatīti “kāmaṃ taco ca nhāru ca aṭṭhi ca avasissatū”ti padhānaṃ pavatteti.",
  "atk-s0305a:38_8": "Uppannānanti samudācāravasena attano uppannapubbānaṃ.",
  "atk-s0305a:38_9": "Idāni tādise na uppādessāmīti tesaṃ pahānāya chandaṃ janeti.",
  "atk-s0305a:39_0": "Anuppannānaṃ kusalānanti apaṭiladdhānaṃ paṭhamajjhānādīnaṃ.",
  "atk-s0305a:39_1": "Uppannānanti tesaṃyeva paṭiladdhānaṃ.",
  "atk-s0305a:39_2": "Ṭhitiyāti punappunaṃ uppattipabandhavasena ṭhitatthaṃ.",
  "atk-s0305a:39_3": "Asammosāyāti avināsatthaṃ.",
  "atk-s0305a:39_4": "Bhiyyobhāvāyāti uparibhāvāya.",
  "atk-s0305a:39_5": "Vepullāyāti vipulabhāvāya.",
  "atk-s0305a:39_6": "Pāripūriyāti bhāvanāya paripūraṇatthaṃ.",
  "atk-s0305a:39_7": "Ayampi sammāvāyāmo anuppannānaṃ akusalānaṃ anuppādanādicittanānattā pubbabhāge nānā.",
  "atk-s0305a:39_8": "Maggakkhaṇe pana imesuyeva catūsu ṭhānesu kiccasādhanavasena maggaṅgaṃ pūrayamānaṃ ekameva kusalavīriyaṃ uppajjati.",
  "atk-s0305a:39_9": "Ayaṃ sammāvāyāmo nāma.",
  "atk-s0305a:40_0": "Sammāsatipi kāyādipariggāhakacittānaṃ nānattā pubbabhāge nānā,",
  "atk-s0305a:40_1": "maggakkhaṇe pana imesu catūsu ṭhānesu kiccasādhanavasena maggaṅgaṃ pūrayamānā ekā sati uppajjati.",
  "atk-s0305a:40_2": "Ayaṃ sammāsati nāma.",
  "atk-s0305a:41_0": "Jhānādīni pubbabhāgepi maggakkhaṇepi nānā,",
  "atk-s0305a:41_1": "pubbabhāge samāpattivasena nānā,",
  "atk-s0305a:41_2": "maggakkhaṇe nānāmaggavasena.",
  "atk-s0305a:41_3": "Ekassa hi paṭhamamaggo paṭhamajjhāniko hoti,",
  "atk-s0305a:41_4": "dutiyamaggādayopi paṭhamajjhānikā vā dutiyādīsu aññatarajjhānikā vā.",
  "atk-s0305a:41_5": "Ekassa paṭhamamaggo dutiyādīnaṃ aññatarajjhāniko hoti,",
  "atk-s0305a:41_6": "dutiyādayopi dutiyādīnaṃ aññatarajjhānikā vā paṭhamajjhānikā vā.",
  "atk-s0305a:41_7": "Evaṃ cattāropi maggā jhānavasena sadisā vā asadisā vā ekaccasadisā vā honti.",
  "atk-s0305a:42_0": "Ayaṃ panassa viseso pādakajjhānaniyamena hoti.",
  "atk-s0305a:42_1": "Pādakajjhānaniyamena hi paṭhamajjhānalābhino paṭhamajjhānā vuṭṭhāya vipassantassa uppannamaggo paṭhamajjhāniko hoti,",
  "atk-s0305a:42_2": "maggaṅgabojjhaṅgāni panettha paripuṇṇāneva honti.",
  "atk-s0305a:42_3": "Dutiyajjhānato vuṭṭhāya vipassantassa uppanno dutiyajjhāniko hoti,",
  "atk-s0305a:42_4": "maggaṅgāni panettha satta honti.",
  "atk-s0305a:42_5": "Tatiyajjhānato vuṭṭhāya vipassantassa uppanno tatiyajjhāniko,",
  "atk-s0305a:42_6": "maggaṅgāni panettha satta,",
  "atk-s0305a:42_7": "bojjhaṅgāni cha honti.",
  "atk-s0305a:42_8": "Esa nayo catutthajjhānato paṭṭhāya yāva nevasaññānāsaññāyatanā.",
  "atk-s0305a:43_0": "Āruppe catukkapañcakajjhānaṃ uppajjati,",
  "atk-s0305a:43_1": "tañca lokuttaraṃ,",
  "atk-s0305a:43_2": "no lokiyanti vuttaṃ.",
  "atk-s0305a:43_3": "Ettha kathanti?",
  "atk-s0305a:43_4": "Etthāpi paṭhamajjhānādīsu yato vuṭṭhāya sotāpattimaggaṃ paṭilabhitvā arūpasamāpattiṃ bhāvetvā so āruppe uppanno,",
  "atk-s0305a:43_5": "taṃjhānikāvassa tattha tayo maggā uppajjanti.",
  "atk-s0305a:43_6": "Evaṃ pādakajjhānameva niyameti.",
  "atk-s0305a:43_7": "Keci pana therā –",
  "atk-s0305a:43_8": "“vipassanāya ārammaṇabhūtā khandhā niyamentī”ti vadanti.",
  "atk-s0305a:43_9": "Keci “puggalajjhāsayo niyametī”ti vadanti.",
  "atk-s0305a:43_10": "Keci “vuṭṭhānagāminīvipassanā niyametī”ti vadanti.",
  "atk-s0305a:43_11": "Tesaṃ vādavinicchayo visuddhimagge vuṭṭhānagāminīvipassanādhikāre vuttanayeneva veditabbo.",
  "atk-s0305a:43_12": "Ayaṃ vuccati,",
  "atk-s0305a:43_13": "bhikkhave,",
  "atk-s0305a:43_14": "sammāsamādhīti ayaṃ pubbabhāge lokiyo,",
  "atk-s0305a:43_15": "aparabhāge lokuttaro sammāsamādhīti vuccati.",
  "atk-s0305a:44_0": "9. Sūkasuttavaṇṇanā",
  "atk-s0305a:45_0": "9.",
  "atk-s0305a:45_1": "Navame micchāpaṇihitanti sūkaṃ nāma uddhaggaṃ katvā ṭhapitaṃ hatthaṃ vā pādaṃ vā bhindati,",
  "atk-s0305a:45_2": "tathā aṭṭhapitaṃ pana micchāpaṇihitaṃ nāma.",
  "atk-s0305a:45_3": "Micchāpaṇihitāya diṭṭhiyāti micchāṭhapitāya kammassakatapaññāya.",
  "atk-s0305a:45_4": "Avijjaṃ bhindissatīti catusaccapaṭicchādakaṃ avijjaṃ bhindissati.",
  "atk-s0305a:45_5": "Vijjaṃ uppādessatīti arahattamaggavijjaṃ uppādessati.",
  "atk-s0305a:45_6": "Micchāpaṇihitattā,",
  "atk-s0305a:45_7": "bhikkhave,",
  "atk-s0305a:45_8": "diṭṭhiyāti kammassakatapaññāya ceva maggabhāvanāya ca micchā ṭhapitattā,",
  "atk-s0305a:45_9": "appavattitattāti attho.",
  "atk-s0305a:45_10": "Imasmiṃ sutte kammassakatañāṇaṃ magganissitaṃ katvā missakamaggo kathito.",
  "atk-s0305a:46_0": "10. Nandiyasuttavaṇṇanā",
  "atk-s0305a:47_0": "10. Dasame paribbājakoti channaparibbājako. Sesamettha uttānamevāti.",
  "atk-s0305a:48_0": "Avijjāvaggo paṭhamo.",
  "atk-s0305a:49_0": "2. Vihāravaggo",
  "atk-s0305a:50_0": "1. Paṭhamavihārasuttavaṇṇanā",
  "atk-s0305a:51_0": "11.",
  "atk-s0305a:51_1": "Dutiyavaggassa paṭhame icchāmahaṃ,",
  "atk-s0305a:51_2": "bhikkhave,",
  "atk-s0305a:51_3": "aḍḍhamāsaṃ paṭisallīyitunti ahaṃ,",
  "atk-s0305a:51_4": "bhikkhave,",
  "atk-s0305a:51_5": "ekaṃ aḍḍhamāsaṃ paṭisallīyituṃ nilīyituṃ ekova hutvā viharituṃ icchāmīti attho.",
  "atk-s0305a:51_6": "Namhi kenaci upasaṅkamitabbo aññatra ekena piṇḍapātanīhārakenāti yo attanā payuttavācaṃ akatvā mamatthāya",
  "atk-s0305a:51_7": "saddhesu kulesu paṭiyattaṃ piṇḍapātaṃ nīharitvā mayhaṃ upanāmeyya,",
  "atk-s0305a:51_8": "taṃ piṇḍapātanīhārakaṃ ekaṃ bhikkhuṃ ṭhapetvā namhi aññena kenaci bhikkhunā vā gahaṭṭhena vā upasaṅkamitabboti.",
  "atk-s0305a:52_0": "Kasmā pana evamāhāti?",
  "atk-s0305a:52_1": "Tasmiṃ kira aḍḍhamāse vinetabbo satto nāhosi.",
  "atk-s0305a:52_2": "Atha satthā –",
  "atk-s0305a:52_3": "“imaṃ aḍḍhamāsaṃ phalasamāpattisukheneva vītināmessāmi,",
  "atk-s0305a:52_4": "iti mayhañceva sukhavihāro bhavissati,",
  "atk-s0305a:52_5": "anāgate ca pacchimā janatā ‘satthāpi gaṇaṃ vihāya ekako vihāsi,",
  "atk-s0305a:52_6": "kimaṅgaṃ pana maya’nti diṭṭhānugatiṃ āpajjissati,",
  "atk-s0305a:52_7": "tadassā bhavissati dīgharattaṃ hitāya sukhāyā”ti iminā kāraṇena evamāha.",
  "atk-s0305a:52_8": "Bhikkhusaṅghopi satthu vacanaṃ sampaṭicchitvā ekaṃ bhikkhuṃ adāsi.",
  "atk-s0305a:52_9": "So pātova gandhakuṭipariveṇasammajjanamukhodakadantakaṭṭhadānādīni sabbakiccāni tasmiṃ khaṇe katvā apagacchati.",
  "atk-s0305a:53_0": "Yena svāhanti yena so ahaṃ.",
  "atk-s0305a:53_1": "Paṭhamābhisambuddhoti abhisambuddho hutvā paṭhamaṃyeva ekūnapaññāsadivasabbhantare.",
  "atk-s0305a:53_2": "Viharāmīti idaṃ atītatthe vattamānavacanaṃ.",
  "atk-s0305a:53_3": "Tassa padesena vihāsinti tassa paṭhamābhisambuddhavihārassa padesena.",
  "atk-s0305a:53_4": "Tattha padeso nāma khandhapadeso āyatanadhātusaccaindriyapaccayākārasatipaṭṭhānajhānanāmarūpapadeso dhammapadesoti nānāvidho.",
  "atk-s0305a:53_5": "Taṃ sabbampi sandhāya –",
  "atk-s0305a:53_6": "“tassa padesena vihāsi”nti āha.",
  "atk-s0305a:53_7": "Bhagavā hi paṭhamabodhiyaṃ ekūnapaññāsadivasabbhantare yathā nāma pattarajjo rājā attano vibhavasāradassanatthaṃ",
  "atk-s0305a:53_8": "taṃ taṃ gabbhaṃ vivarāpetvā suvaṇṇarajatamuttāmaṇiādīni ratanāni paccavekkhanto vihareyya,",
  "atk-s0305a:53_9": "evameva pañcakkhandhe nippadese katvā sammasanto paccavekkhanto vihāsi.",
  "atk-s0305a:53_10": "Imasmiṃ pana aḍḍhamāse tesaṃ khandhānaṃ padesaṃ vedanākkhandhameva paccavekkhanto vihāsi.",
  "atk-s0305a:53_11": "Tassa “ime sattā evarūpaṃ nāma sukhaṃ paṭisaṃvedenti,",
  "atk-s0305a:53_12": "evarūpaṃ dukkha”nti olokayato yāva bhavaggā pavattā sukhavedanā,",
  "atk-s0305a:53_13": "yāva avīcito pavattā dukkhavedanā,",
  "atk-s0305a:53_14": "sabbā sabbākārena upaṭṭhāsi.",
  "atk-s0305a:53_15": "Atha naṃ “micchādiṭṭhipaccayāpi vedayita”ntiādinā nayena pariggaṇhanto vihāsi.",
  "atk-s0305a:54_0": "Tathā paṭhamabodhiyaṃ dvādasāyatanāni nippadesāneva katvā vihāsi,",
  "atk-s0305a:54_1": "imasmiṃ pana aḍḍhamāse tesaṃ āyatanānaṃ padesaṃ vedanāvasena dhammāyatanekadesaṃ,",
  "atk-s0305a:54_2": "dhātūnaṃ padesaṃ vedanāvasena dhammadhātuekadesaṃ,",
  "atk-s0305a:54_3": "saccānaṃ padesaṃ vedanākkhandhavaseneva dukkhasaccekadesaṃ,",
  "atk-s0305a:54_4": "paccayānaṃ padesaṃ phassapaccayā vedanāvasena paccayekadesaṃ jhānānaṃ padesaṃ vedanāvaseneva jhānaṅgekadesaṃ,",
  "atk-s0305a:54_5": "nāmarūpānaṃ padesaṃ vedanāvaseneva nāmekadesaṃ paccavekkhanto vihāsi.",
  "atk-s0305a:54_6": "Paṭhamabodhiyañhi ekūnapaññāsadivasabbhantare kusalādidhamme nippadese katvā anantanayāni satta pakaraṇāni paccavekkhanto vihāsi.",
  "atk-s0305a:54_7": "Imasmiṃ pana aḍḍhamāse sabbadhammānaṃ padesaṃ vedanāttikameva paccavekkhanto vihāsi.",
  "atk-s0305a:54_8": "Tasmiṃ tasmiṃ ṭhāne sā sā ca vihārasamāpatti vedanānubhāvena jātā.",
  "atk-s0305a:55_0": "Idāni yenākārena vihāsi,",
  "atk-s0305a:55_1": "taṃ dassento micchādiṭṭhipaccayāpītiādimāha.",
  "atk-s0305a:55_2": "Tattha micchādiṭṭhipaccayāpīti diṭṭhisampayuttā vedanāpi vaṭṭati.",
  "atk-s0305a:55_3": "Diṭṭhiṃ upanissayaṃ katvā uppannā kusalākusalavedanāpi vaṭṭati vipākavedanāpi.",
  "atk-s0305a:55_4": "Tattha micchādiṭṭhisampayuttā akusalāva hoti,",
  "atk-s0305a:55_5": "diṭṭhiṃ pana upanissāya kusalāpi uppajjanti akusalāpi.",
  "atk-s0305a:55_6": "Micchādiṭṭhikā hi diṭṭhiṃ upanissāya pakkhadivasesu yāgubhattādīni denti,",
  "atk-s0305a:55_7": "addhikādīnaṃ vaṭṭaṃ paṭṭhapenti,",
  "atk-s0305a:55_8": "catumahāpathe sālaṃ karonti,",
  "atk-s0305a:55_9": "pokkharaṇiñca khaṇāpenti,",
  "atk-s0305a:55_10": "devakulādīsu mālāgacchaṃ ropenti,",
  "atk-s0305a:55_11": "nadīviduggādīsu setuṃ attharanti,",
  "atk-s0305a:55_12": "visamaṃ samaṃ karonti,",
  "atk-s0305a:55_13": "iti nesaṃ kusalavedanā uppajjati.",
  "atk-s0305a:55_14": "Micchādiṭṭhiṃ pana nissāya sammādiṭṭhike akkosanti paribhāsanti,",
  "atk-s0305a:55_15": "vadhabandhanādīni karonti,",
  "atk-s0305a:55_16": "pāṇaṃ vadhitvā devatānaṃ upahāraṃ upaharanti,",
  "atk-s0305a:55_17": "iti nesaṃ akusalavedanā uppajjati.",
  "atk-s0305a:55_18": "Vipākavedanā pana bhavantaragatānaṃyeva hoti.",
  "atk-s0305a:56_0": "Sammādiṭṭhipaccayāti etthāpi sammādiṭṭhisampayuttā vedanāpi vaṭṭati,",
  "atk-s0305a:56_1": "sammādiṭṭhiṃ upanissayaṃ katvā uppannā kusalākusalavedanāpi vipākavedanāpi.",
  "atk-s0305a:56_2": "Tattha sammādiṭṭhisampayuttā kusalāva hoti,",
  "atk-s0305a:56_3": "sammādiṭṭhiṃ pana upanissāya buddhapūjaṃ dīpamālaṃ mahādhammassavanaṃ appatiṭṭhite disābhāge cetiyapatiṭṭhāpananti evamādīni puññāni karonti,",
  "atk-s0305a:56_4": "iti nesaṃ kusalā vedanā uppajjati.",
  "atk-s0305a:56_5": "Sammādiṭṭhiṃyeva nissāya micchādiṭṭhike akkosanti paribhāsanti,",
  "atk-s0305a:56_6": "attānaṃ ukkaṃsenti,",
  "atk-s0305a:56_7": "paraṃ vambhenti,",
  "atk-s0305a:56_8": "iti nesaṃ akusalavedanā uppajjati.",
  "atk-s0305a:56_9": "Vipākavedanā pana bhavantaragatānaṃyeva hoti.",
  "atk-s0305a:56_10": "Micchāsaṅkappapaccayātiādīsupi eseva nayo.",
  "atk-s0305a:56_11": "Chandapaccayātiādīsu pana chandapaccayā aṭṭhalobhasahagatacittasampayuttā vedanā veditabbā,",
  "atk-s0305a:56_12": "vitakkapaccayā paṭhamajjhānavedanāva.",
  "atk-s0305a:56_13": "Saññā paccayā ṭhapetvā paṭhamajjhānaṃ sesā cha saññāsamāpattivedanā.",
  "atk-s0305a:57_0": "Chando ca avūpasantotiādīsu tiṇṇaṃ avūpasame aṭṭhalobhasahagatacittasampayuttā vedanā hoti,",
  "atk-s0305a:57_1": "chandamattassa vūpasame paṭhamajjhānavedanāva.",
  "atk-s0305a:57_2": "Chandavitakkānaṃ vūpasame dutiyajjhānādivedanā adhippetā,",
  "atk-s0305a:57_3": "tiṇṇampi vūpasame nevasaññānāsaññāyatanavedanā.",
  "atk-s0305a:57_4": "Appattassa pattiyāti arahattaphalassa pattatthāya.",
  "atk-s0305a:57_5": "Atthi āyāmanti atthi vīriyaṃ.",
  "atk-s0305a:57_6": "Tasmimpi ṭhāne anuppatteti tassa vīriyārambhassa vasena tassa arahattaphalassa kāraṇe anuppatte.",
  "atk-s0305a:57_7": "Tappaccayāpi vedayitanti arahattassa ṭhānapaccayā vedayitaṃ.",
  "atk-s0305a:57_8": "Etena catumaggasahajātā nibbattitalokuttaravedanāva gahitā.",
  "atk-s0305a:58_0": "2. Dutiyavihārasuttavaṇṇanā",
  "atk-s0305a:59_0": "12.",
  "atk-s0305a:59_1": "Dutiye paṭisallānakāraṇaṃ vuttanayeneva veditabbaṃ.",
  "atk-s0305a:59_2": "Micchādiṭṭhivūpasamapaccayāti micchādiṭṭhivūpasamo nāma sammādiṭṭhi.",
  "atk-s0305a:59_3": "Tasmā yaṃ sammādiṭṭhipaccayā vedayitaṃ vuttaṃ,",
  "atk-s0305a:59_4": "tadeva micchādiṭṭhivūpasamapaccayā veditabbaṃ.",
  "atk-s0305a:59_5": "Imasmiṃ pana sutte vipākavedanaṃ atidūreti maññamānā na gaṇhantīti vuttaṃ.",
  "atk-s0305a:59_6": "Iminā nayena sabbattha attho veditabbo.",
  "atk-s0305a:59_7": "Yassa yassa hi vūpasamapaccayāti vuccati,",
  "atk-s0305a:59_8": "tassa tassa paṭipakkhadhammapaccayāva taṃ taṃ vedayitaṃ adhippetaṃ.",
  "atk-s0305a:59_9": "Chandavūpasamapaccayātiādīsu pana chandavūpasamapaccayā tāva paṭhamajjhānavedanā veditabbā.",
  "atk-s0305a:59_10": "Vitakkavūpasamapaccayā dutiyajjhānavedanā.",
  "atk-s0305a:59_11": "Saññāpaccayā chasamāpattivedanā.",
  "atk-s0305a:59_12": "Saññāvūpasamapaccayā nevasaññānāsaññāyatanavedanā.",
  "atk-s0305a:59_13": "Chando ca vūpasantotiādīni vuttatthāneva.",
  "atk-s0305a:60_0": "3-7. Sekkhasuttādivaṇṇanā",
  "atk-s0305a:61_0": "13- 17.",
  "atk-s0305a:61_1": "Tatiye sekkhoti sikkhanasīlo.",
  "atk-s0305a:61_2": "Kiṃ sikkhatīti?",
  "atk-s0305a:61_3": "Tisso sikkhā.",
  "atk-s0305a:61_4": "Sekkhāyāti tīhi phalehi catūhi ca maggehi saddhiṃ uppannāya.",
  "atk-s0305a:61_5": "Sāpi hi aniṭṭhitakiccattā attano kiccaṃ sikkhatevāti sekkhā.",
  "atk-s0305a:61_6": "Catutthapañcamachaṭṭhasattamāni uttānatthānevāti.",
  "atk-s0305a:62_0": "8-10. Paṭhamakukkuṭārāmasuttādivaṇṇanā",
  "atk-s0305a:63_0": "18- 20.",
  "atk-s0305a:63_1": "Aṭṭhame ummaṅgoti paññāummaṅgo,",
  "atk-s0305a:63_2": "paññāvīmaṃsanaṃ,",
  "atk-s0305a:63_3": "paññāgavesananti attho.",
  "atk-s0305a:63_4": "Evañhi tvaṃ āvusoti idaṃ tassa pucchāpatiṭṭhāpanatthāya āha.",
  "atk-s0305a:63_5": "Navamadasamāni uttānatthāmevāti.",
  "atk-s0305a:64_0": "Vihāravaggo dutiyo.",
  "atk-s0305a:65_0": "3. Micchattavaggavaṇṇanā",
  "atk-s0305a:66_0": "21- 30.",
  "atk-s0305a:66_1": "Tatiyavaggassa paṭhame micchattanti micchāsabhāvaṃ.",
  "atk-s0305a:66_2": "Sammattanti sammāsabhāvaṃ.",
  "atk-s0305a:66_3": "Micchāpaṭipattādhikaraṇahetūti micchāpaṭipattikaraṇahetu.",
  "atk-s0305a:66_4": "Yasmā micchāpaṭipattiṃ karoti,",
  "atk-s0305a:66_5": "tasmāti attho.",
  "atk-s0305a:66_6": "Nārādhakoti na sampādako.",
  "atk-s0305a:66_7": "Ñāyaṃ dhammanti ariyamaggadhammaṃ.",
  "atk-s0305a:66_8": "Micchāñāṇīti micchāviññāṇo micchāpaccavekkhaṇo.",
  "atk-s0305a:66_9": "Micchāvimuttīti ayāthāvavimutti,",
  "atk-s0305a:66_10": "aniyyānikavimutti.",
  "atk-s0305a:66_11": "Imesu tatiyādīsu catūsu suttesu vaṭṭavivaṭṭaṃ kathitaṃ,",
  "atk-s0305a:66_12": "pacchimesu panettha dvīsu puggalo pucchito dhammo vibhatto,",
  "atk-s0305a:66_13": "evaṃ dhammena puggalo dassitoti.",
  "atk-s0305a:66_14": "Suppavattiyoti suppavattaniyo.",
  "atk-s0305a:66_15": "Yathā icchiticchitaṃ disaṃ pavattento dhāvati,",
  "atk-s0305a:66_16": "evaṃ pavattetuṃ sakkā hotīti attho.",
  "atk-s0305a:66_17": "Saupanisaṃ saparikkhāranti sappaccayaṃ saparivāraṃ.",
  "atk-s0305a:66_18": "Sesaṃ sabbattha uttānatthamevāti.",
  "atk-s0305a:67_0": "Micchattavaggo tatiyo.",
  "atk-s0305a:68_0": "4. Paṭipattivaggavaṇṇanā",
  "atk-s0305a:69_0": "31- 40.",
  "atk-s0305a:69_1": "Catutthe micchāpaṭipattinti ayāthāvapaṭipattiṃ.",
  "atk-s0305a:69_2": "Micchāpaṭipannanti ayāthāvapaṭipannaṃ.",
  "atk-s0305a:69_3": "Iti ekaṃ suttaṃ dhammavasena kathitaṃ,",
  "atk-s0305a:69_4": "ekaṃ puggalavasena.",
  "atk-s0305a:69_5": "Apārā pāranti vaṭṭato nibbānaṃ.",
  "atk-s0305a:69_6": "Pāragāminoti ettha yepi pāraṅgatā,",
  "atk-s0305a:69_7": "yepi gacchanti,",
  "atk-s0305a:69_8": "yepi gamissanti,",
  "atk-s0305a:69_9": "sabbe pāragāminotveva veditabbā.",
  "atk-s0305a:70_0": "Tīramevānudhāvatīti vaṭṭameva anudhāvati,",
  "atk-s0305a:70_1": "vaṭṭe vicarati.",
  "atk-s0305a:70_2": "Kaṇhanti akusaladhammaṃ.",
  "atk-s0305a:70_3": "Sukkanti kusaladhammaṃ.",
  "atk-s0305a:70_4": "Okā anokanti vaṭṭato nibbānaṃ.",
  "atk-s0305a:70_5": "Āgammāti ārabbha sandhāya paṭicca.",
  "atk-s0305a:70_6": "Pariyodapeyyāti parisuddhaṃ kareyya.",
  "atk-s0305a:70_7": "Cittaklesehīti cittaṃ kilissāpentehi nīvaraṇehi.",
  "atk-s0305a:70_8": "Sambodhiyaṅgesūti sattasu bojjhaṅgesu.",
  "atk-s0305a:71_0": "Sāmaññatthanti nibbānaṃ.",
  "atk-s0305a:71_1": "Tañhi sāmaññena upagantabbato sāmaññatthoti vuccati.",
  "atk-s0305a:71_2": "Brahmaññanti seṭṭhabhāvaṃ.",
  "atk-s0305a:71_3": "Brahmaññatthanti nibbānaṃ brahmaññena upagantabbato.",
  "atk-s0305a:71_4": "Yattha yattha pana heṭṭhā ca imesu ca tīsu suttesu “rāgakkhayo”ti āgataṃ,",
  "atk-s0305a:71_5": "tattha tattha arahattampi vaṭṭatiyevāti vadanti.",
  "atk-s0305a:72_0": "Paṭipattivaggo catuttho.",
  "atk-s0305a:73_0": "5. Aññatitthiyapeyyālavaggavaṇṇanā",
  "atk-s0305a:74_0": "41- 48.",
  "atk-s0305a:74_1": "Aññatitthiyapeyyāle addhānapariññatthanti saṃsāraddhānaṃ nibbānaṃ patvā pariññātaṃ nāma hoti.",
  "atk-s0305a:74_2": "Tasmā nibbānaṃ “addhānapariññā”ti vuccati,",
  "atk-s0305a:74_3": "tadatthanti attho.",
  "atk-s0305a:74_4": "Anupādāparinibbānatthanti apaccayaparinibbānatthaṃ.",
  "atk-s0305a:74_5": "Iti imasmiṃ peyyāle vijjāvimuttiphalena arahattaṃ kathitaṃ.",
  "atk-s0305a:74_6": "Ñāṇadassanena paccavekkhaṇā,",
  "atk-s0305a:74_7": "sesehi nibbānanti.",
  "atk-s0305a:75_0": "Aññatitthiyapeyyālavaggo.",
  "atk-s0305a:76_0": "6. Sūriyapeyyālavaggavaṇṇanā",
  "atk-s0305a:77_0": "49- 62.",
  "atk-s0305a:77_1": "Sūriyapeyyāle aruṇuggaṃ viya kalyāṇamittattā,",
  "atk-s0305a:77_2": "kalyāṇamittatāya ṭhatvā nibbattito savipassanaariyamaggo sūriyapātubhāvo viyāti evaṃ sabbattha attho veditabbo.",
  "atk-s0305a:77_3": "Sīlasampadāti catupārisuddhisīlaṃ.",
  "atk-s0305a:77_4": "Chandasampadāti kusalakattukamyatāchando.",
  "atk-s0305a:77_5": "Attasampadāti sampannacittatā.",
  "atk-s0305a:77_6": "Diṭṭhisampadāti ñāṇasampatti.",
  "atk-s0305a:77_7": "Appamādasampadāti kārāpakaappamādasampatti.",
  "atk-s0305a:77_8": "Yonisomanasikārasampadāti upāyamanasikārasampatti.",
  "atk-s0305a:77_9": "Puna kalyāṇamittatātiādīni sammādiṭṭhiādīnaṃ aññenapi ākārena bhāvadassanatthaṃ vuttāni.",
  "atk-s0305a:77_10": "Sabbāneva cetāni suttāni pāṭiyekkaṃ puggalajjhāsayavasena vuttānīti.",
  "atk-s0305a:78_0": "Sūriyapeyyālavaggo.",
  "atk-s0305a:79_0": "7. Ekadhammapeyyālavaggādivaṇṇanā",
  "atk-s0305a:80_0": "63- 138.",
  "atk-s0305a:80_1": "Ekadhammapeyyālopi gaṅgāpeyyālopi pāṭiyekkaṃ puggalajjhāsayavaseneva tathā tathā vutte bujjhanakānaṃ ajjhāsayavasena kathito.",
  "atk-s0305a:81_0": "8. Appamādapeyyālavaggo",
  "atk-s0305a:82_0": "1. Tathāgatasuttavaṇṇanā",
  "atk-s0305a:83_0": "139.",
  "atk-s0305a:83_1": "Appamādapeyyāle evameva khoti ettha yathā sabbasattānaṃ sammāsambuddho aggo,",
  "atk-s0305a:83_2": "evaṃ sabbesaṃ kusaladhammānaṃ kārāpakaappamādo aggoti daṭṭhabbo.",
  "atk-s0305a:83_3": "Nanu cesa lokiyova,",
  "atk-s0305a:83_4": "kusaladhammā pana lokuttarāpi.",
  "atk-s0305a:83_5": "Ayañca kāmāvacarova,",
  "atk-s0305a:83_6": "kusaladhammā pana catubhūmakā.",
  "atk-s0305a:83_7": "Kathamesa tesaṃ aggoti?",
  "atk-s0305a:83_8": "Paṭilābhakaṭṭhena.",
  "atk-s0305a:83_9": "Appamādena hi te paṭilabbhanti,",
  "atk-s0305a:83_10": "tasmā so tesaṃ aggo.",
  "atk-s0305a:83_11": "Tenetaṃ vuttaṃ sabbe te appamādamūlakātiādi.",
  "atk-s0305a:84_0": "2. Padasuttavaṇṇanā",
  "atk-s0305a:85_0": "140.",
  "atk-s0305a:85_1": "Jaṅgalānanti pathavītalavāsīnaṃ.",
  "atk-s0305a:85_2": "Pāṇānanti sapādakapāṇānaṃ.",
  "atk-s0305a:85_3": "Padajātānīti padāni.",
  "atk-s0305a:85_4": "Samodhānaṃ gacchantīti odhānaṃ upakkhepaṃ gacchanti.",
  "atk-s0305a:85_5": "Aggamakkhāyatīti seṭṭhaṃ akkhāyati.",
  "atk-s0305a:85_6": "Yadidaṃ mahantattenāti mahantabhāvena aggamakkhāyati,",
  "atk-s0305a:85_7": "na guṇavasenāti attho.",
  "atk-s0305a:86_0": "3-10. Kūṭasuttādivaṇṇanā",
  "atk-s0305a:87_0": "141- 148.",
  "atk-s0305a:87_1": "Vassikanti sumanapupphaṃ.",
  "atk-s0305a:87_2": "Imaṃ kira suttaṃ sutvā bhātiyamahārājā vīmaṃsitukāmatāya ekasmiṃ gabbhe catujātigandhehi paribhaṇḍaṃ",
  "atk-s0305a:87_3": "kāretvā sugandhāni pupphāni āharāpetvā ekassa samuggassa majjhe sumanapupphamuṭṭhiṃ ṭhapetvā sesāni tassa",
  "atk-s0305a:87_4": "samantato muṭṭhimuṭṭhiṃ katvā ṭhapetvā dvāraṃ pidhāya bahi nikkhanto.",
  "atk-s0305a:87_5": "Athassa muhuttaṃ vītināmetvā dvāraṃ vivaritvā pavisantassa sabbapaṭhamaṃ sumanapupphagandho ghānaṃ pahari.",
  "atk-s0305a:87_6": "So mahātalasmiṃyeva mahācetiyābhimukho nipajjitvā –",
  "atk-s0305a:87_7": "“vassikaṃ tesaṃ agganti kathentena sukathitaṃ sammāsambuddhenā”ti cetiyaṃ vandi.",
  "atk-s0305a:87_8": "Kuṭṭarājānoti khuddakarājāno.",
  "atk-s0305a:87_9": "“Khuddarājāno”tipi pāṭho.",
  "atk-s0305a:87_10": "Tantāvutānanti tante āvutānaṃ,",
  "atk-s0305a:87_11": "tantaṃ āropetvā vāyitānanti attho.",
  "atk-s0305a:87_12": "Idañca paccatte sāmivacanaṃ.",
  "atk-s0305a:87_13": "Yāni kānici tantāvutāni vatthānīti ayañhettha attho.",
  "atk-s0305a:87_14": "Atha vā tantāvutānaṃ vatthānaṃ yāni kānici vatthānīti evaṃ sāvasesapāṭhanayenapettha attho daṭṭhabbo.",
  "atk-s0305a:87_15": "Sesaṃ sabbattha uttānamevāti.",
  "atk-s0305a:88_0": "Appamādavaggo aṭṭhamo.",
  "atk-s0305a:89_0": "9. Balakaraṇīyavaggo",
  "atk-s0305a:90_0": "1. Balasuttavaṇṇanā",
  "atk-s0305a:91_0": "149.",
  "atk-s0305a:91_1": "Balakaraṇīyavagge balakaraṇīyāti ūrubalabāhubalena kattabbā dhāvanalaṅghanatāpanavahanādayo kammantā.",
  "atk-s0305a:91_2": "Sīle patiṭṭhāyāti catupārisuddhisīle ṭhatvā.",
  "atk-s0305a:91_3": "Aṭṭhaṅgikaṃ magganti sahavipassanaṃ ariyamaggaṃ.",
  "atk-s0305a:92_0": "2. Bījasuttavaṇṇanā",
  "atk-s0305a:93_0": "150.",
  "atk-s0305a:93_1": "Bījagāmabhūtagāmāti ettha pañcavidhampi bījaṃ bījagāmo nāma,",
  "atk-s0305a:93_2": "tadeva paṇṇasampannaṃ nīlabhāvato paṭṭhāya bhūtagāmoti veditabbaṃ.",
  "atk-s0305a:94_0": "3. Nāgasuttavaṇṇanā",
  "atk-s0305a:95_0": "151.",
  "atk-s0305a:95_1": "Balaṃ gāhentīti balaṃ gaṇhanti,",
  "atk-s0305a:95_2": "gahitabalā thirasarīrā honti.",
  "atk-s0305a:95_3": "Kusobbhe otarantītiādīsu ayamanupubbikathā –",
  "atk-s0305a:95_4": "nāginiyo kira utusamaye patiṭṭhitagabbhā cintenti –",
  "atk-s0305a:95_5": "“sace mayaṃ idha vijāyissāma,",
  "atk-s0305a:95_6": "evaṃ no dārakā ūmivegañca supaṇṇassa ca pakkhanditvā āgatassa vegaṃ sahituṃ na sakkhissantī”ti tā mahāsamudde",
  "atk-s0305a:95_7": "nimujjitvā sambhajjamukhadvāraṃ patvā pañca mahānadiyo pavisitvā himavantaṃ gacchanti.",
  "atk-s0305a:95_8": "Tattha supaṇṇehi apakkhandanīyāsu suvaṇṇarajatamaṇiguhāsu vasamānā vijāyitvā nāgapotake gopphakādipamāṇesu udakesu otāretvā udakataraṇaṃ sikkhāpenti.",
  "atk-s0305a:96_0": "Atha yadā anukkamena te nāgā gaṅgādīnaṃ nadīnaṃ orimatīrato paratīraṃ,",
  "atk-s0305a:96_1": "paratīrato orimatīranti taraṇapaṭitaraṇaṃ kātuṃ sakkonti,",
  "atk-s0305a:96_2": "tadā “idāni no dārakā ūmivegañca garuḷavegañca sahituṃ sakkhissantī”ti ñatvā attano ānubhāvena mahāmeghaṃ",
  "atk-s0305a:96_3": "samuṭṭhāpetvā sakalahimavantaṃ ekodakaṃ viya kurumānā devaṃ vassāpetvā suvaṇṇarajatādimayā nāvā māpetvā",
  "atk-s0305a:96_4": "upari suvaṇṇatārakavicittaṃ samosaritagandhapupphadāmaṃ celavitānaṃ bandhitvā surabhicandanagandhapupphādīni",
  "atk-s0305a:96_5": "ādāya tāhi nāvāhi pañca mahānadiyo ogāhitvā anukkamena mahāsamuddaṃ pāpuṇanti.",
  "atk-s0305a:96_6": "Tattha ca vasantā dasabyāma-",
  "atk-s0305a:96_7": "satabyāma-",
  "atk-s0305a:96_8": "sahassabyāma-",
  "atk-s0305a:96_9": "satasahassabyāma-",
  "atk-s0305a:96_10": "pamāṇataṃ āpajjantā mahantattaṃ vepullattaṃ āpajjanti nāma.",
  "atk-s0305a:97_0": "Evameva khoti ettha himavantapabbato viya catupārisuddhisīlaṃ daṭṭhabbaṃ,",
  "atk-s0305a:97_1": "nāgapotakā viya yogāvacarā,",
  "atk-s0305a:97_2": "kusobbhādayo viya ariyamaggo,",
  "atk-s0305a:97_3": "mahāsamuddo viya nibbānaṃ.",
  "atk-s0305a:97_4": "Yathā nāgapotakā himavante patiṭṭhāya kusobbhādīhi mahāsamuddaṃ patvā kāyamahantattaṃ āpajjanti,",
  "atk-s0305a:97_5": "evaṃ yogino sīlaṃ nissāya sīle patiṭṭhāya ariyamaggena nibbānaṃ patvā arahattamaggeneva āgatesu chasu",
  "atk-s0305a:97_6": "abhiññādhammesu guṇasarīramahantattaṃ pāpuṇantīti.",
  "atk-s0305a:98_0": "5. Kumbhasuttavaṇṇanā",
  "atk-s0305a:99_0": "153. Kumbhoti udakaghaṭo. No paccāvamatīti na patiāvamati, na anto pavesetīti attho.",
  "atk-s0305a:100_0": "7. Ākāsasuttavaṇṇanā",
  "atk-s0305a:101_0": "155.",
  "atk-s0305a:101_1": "Puratthimāti puratthimadisato āgatavātā.",
  "atk-s0305a:101_2": "Pacchimadisādīsupi eseva nayo.",
  "atk-s0305a:101_3": "Cattāropi satipaṭṭhānāti yatheva hi etesaṃ puratthimādibhedānaṃ vātānaṃ sannipāto ākāse ijjhati,",
  "atk-s0305a:101_4": "evaṃ idhāpi “cattāro satipaṭṭhānā”tiādinā nayena vuttā bodhipakkhiyadhammā sahavipassanassa ariyamaggassa bhāvanāya ijjhanti,",
  "atk-s0305a:101_5": "tenetaṃ vuttaṃ.",
  "atk-s0305a:102_0": "8-9. Paṭhamameghasuttādivaṇṇanā",
  "atk-s0305a:103_0": "156- 157.",
  "atk-s0305a:103_1": "Gimhānaṃ pacchime māseti āsāḷhamāse.",
  "atk-s0305a:103_2": "Ūhatanti dvipadacatuppadānaṃ pādappahārena pathavītale uṭṭhahitvā uddhaṃ gataṃ vaṭṭivaṭṭi hutvā ākāse pakkhantaṃ.",
  "atk-s0305a:103_3": "Rajojallanti paṃsurajojallaṃ.",
  "atk-s0305a:104_0": "10. Nāvāsuttavaṇṇanā",
  "atk-s0305a:105_0": "158. Sāmuddikāya nāvāyātiādi heṭṭhā vāṇijakopame vitthāritameva.",
  "atk-s0305a:106_0": "11-12. Āgantukasuttādivaṇṇanā",
  "atk-s0305a:107_0": "159- 160.",
  "atk-s0305a:107_1": "Āgantukāgāranti puññatthikehi nagaramajjhe kataṃ āgantukagharaṃ,",
  "atk-s0305a:107_2": "yattha rājarājamahāmattehipi sakkā hoti nivāsaṃ upagantuṃ.",
  "atk-s0305a:107_3": "Abhiññā pariññeyyāti yatheva hi tesaṃ puratthimadisādīhi āgatānaṃ khattiyādīnaṃ vāso āgantukāgāre ijjhati,",
  "atk-s0305a:107_4": "evaṃ imesaṃ abhiññāpariññeyyātiādīnaṃ dhammānaṃ abhiññāparijānanādīhi sahavipassanassa ariyamaggassa bhāvanāya ijjhanti,",
  "atk-s0305a:107_5": "tenetaṃ vuttaṃ.",
  "atk-s0305a:107_6": "Nadīsuttaṃ heṭṭhā vuttanayamevāti.",
  "atk-s0305a:108_0": "Balakaraṇīyavaggo navamo.",
  "atk-s0305a:109_0": "10. Esanāvaggo",
  "atk-s0305a:110_0": "1. Esanāsuttavaṇṇanā",
  "atk-s0305a:111_0": "161.",
  "atk-s0305a:111_1": "Esanāvagge kāmesanāti kāmānaṃ esanā gavesanā magganā patthanā.",
  "atk-s0305a:111_2": "Bhavesanāti bhavānaṃ esanā.",
  "atk-s0305a:111_3": "Brahmacariyesanāti micchādiṭṭhisaṅkhātassa brahmacariyassa esanā.",
  "atk-s0305a:112_0": "2-11. Vidhāsuttādivaṇṇanā",
  "atk-s0305a:113_0": "162- 171.",
  "atk-s0305a:113_1": "Vidhāti mānakoṭṭhāsā mānaṭhapanā vā.",
  "atk-s0305a:113_2": "Seyyohamasmīti vidhāti ahamasmi seyyoti evaṃ mānakoṭṭhāso mānaṭhapanā vā.",
  "atk-s0305a:113_3": "Nīghāti dukkhā.",
  "atk-s0305a:113_4": "Vacanattho panettha yassa uppajjanti,",
  "atk-s0305a:113_5": "taṃ purisaṃ nīhanantīti nīghā.",
  "atk-s0305a:113_6": "Sesamettha uttānamevāti.",
  "atk-s0305a:114_0": "Esanāvaggo dasamo.",
  "atk-s0305a:115_0": "11. Oghavaggo",
  "atk-s0305a:116_0": "1-2. Oghasuttādivaṇṇanā",
  "atk-s0305a:117_0": "172- 173.",
  "atk-s0305a:117_1": "Oghavagge kāmoghoti pañcasu kāmaguṇesu chandarāgo.",
  "atk-s0305a:117_2": "Bhavoghoti rūpārūpabhavesu chandarāgo.",
  "atk-s0305a:117_3": "Diṭṭhoghoti dvāsaṭṭhi diṭṭhiyo.",
  "atk-s0305a:117_4": "Avijjoghoti catūsu saccesu aññāṇaṃ.",
  "atk-s0305a:117_5": "Kāmayogādīsupi eseva nayo.",
  "atk-s0305a:118_0": "3-4. Upādānasuttādivaṇṇanā",
  "atk-s0305a:119_0": "174- 175.",
  "atk-s0305a:119_1": "Kāmupādānanti kāmaggahaṇaṃ.",
  "atk-s0305a:119_2": "Diṭṭhupādānādīsupi eseva nayo.",
  "atk-s0305a:119_3": "Ganthāti ganthanā ghaṭanā.",
  "atk-s0305a:119_4": "Kāyaganthoti nāmakāyassa gantho ganthanaghaṭanakileso.",
  "atk-s0305a:119_5": "Idaṃsaccābhinivesoti antaggāhikadiṭṭhivasena uppanno “idameva sacca”nti evaṃ abhiniveso.",
  "atk-s0305a:120_0": "5-10. Anusayasuttādivaṇṇanā",
  "atk-s0305a:121_0": "176- 181.",
  "atk-s0305a:121_1": "Kāmarāgānusayoti thāmagataṭṭhena kāmarāgova anusayo kāmarāgānusayo.",
  "atk-s0305a:121_2": "Sesesupi eseva nayo.",
  "atk-s0305a:121_3": "Orambhāgiyānīti heṭṭhākoṭṭhāsiyāni.",
  "atk-s0305a:121_4": "Saṃyojanānīti bandhanāni.",
  "atk-s0305a:121_5": "Uddhambhāgiyānīti uparikoṭṭhāsiyāni.",
  "atk-s0305a:121_6": "Sesaṃ sabbattha uttānatthamevāti.",
  "atk-s0305a:122_0": "Oghavaggo ekādasamo.",
  "atk-s0305a:123_0": "Maggasaṃyuttavaṇṇanā niṭṭhitā.",
  "atk-s0305a:124_0": "2. Bojjhaṅgasaṃyuttaṃ",
  "atk-s0305a:125_0": "1. Pabbatavaggo",
  "atk-s0305a:126_0": "1. Himavantasuttavaṇṇanā",
  "atk-s0305a:127_0": "182.",
  "atk-s0305a:127_1": "Bojjhaṅgasaṃyuttassa paṭhame nāgāti imepi mahāsamuddapiṭṭhe ūmiantaravāsinova,",
  "atk-s0305a:127_2": "na vimānaṭṭhakanāgā.",
  "atk-s0305a:127_3": "Tesaṃ himavantaṃ nissāya kāyavaḍḍhanādisabbaṃ heṭṭhā vuttanayeneva veditabbaṃ.",
  "atk-s0305a:127_4": "Bojjhaṅgeti ettha bodhiyā,",
  "atk-s0305a:127_5": "bodhissa vā aṅgāti bojjhaṅgā.",
  "atk-s0305a:127_6": "Kiṃ vuttaṃ hoti?",
  "atk-s0305a:127_7": "Yā hi ayaṃ dhammasāmaggī,",
  "atk-s0305a:127_8": "yāya lokiyalokuttaramaggakkhaṇe uppajjamānāya līnuddhaccapatiṭṭhānāyūhana kāmasukhattakilamathānuyogaucchedasassatābhinivesādīnaṃ",
  "atk-s0305a:127_9": "anekesaṃ upaddavānaṃ paṭipakkhabhūtāya satidhammavicayavīriyapītipassaddhisamādhiupekkhāsaṅkhātāya dhammasāmaggiyā",
  "atk-s0305a:127_10": "ariyasāvako bujjhatīti katvā bodhīti vuccati.",
  "atk-s0305a:127_11": "Bujjhatīti kilesasantānaniddāya uṭṭhahati,",
  "atk-s0305a:127_12": "cattāri vā ariyasaccāni paṭivijjhati,",
  "atk-s0305a:127_13": "nibbānameva vā sacchikarotīti vuttaṃ hoti.",
  "atk-s0305a:127_14": "Yathāha “satta bojjhaṅge bhāvetvā anuttaraṃ sammāsambodhiṃ abhisambuddho”ti.",
  "atk-s0305a:127_15": "Tassā dhammasāmaggisaṅkhātāya bodhiyā aṅgāti bojjhaṅgā jhānaṅgamaggaṅgādayo viya.",
  "atk-s0305a:127_16": "Yopesa yathāvuttappakārāya etāya dhammasāmaggiyā bujjhatīti katvā ariyasāvako bodhīti vuccati,",
  "atk-s0305a:127_17": "tassa bodhissa aṅgātipi bojjhaṅgā senaṅgarathaṅgādayo viya.",
  "atk-s0305a:127_18": "Tenāhu aṭṭhakathācariyā –",
  "atk-s0305a:127_19": "“bujjhanakassa puggalassa aṅgāti vā bojjhaṅgā”ti.",
  "atk-s0305a:128_0": "Apica “bojjhaṅgāti kenaṭṭhena bojjhaṅgā?",
  "atk-s0305a:128_1": "Bodhāya saṃvattantīti bojjhaṅgā,",
  "atk-s0305a:128_2": "bujjhantīti bojjhaṅgā,",
  "atk-s0305a:128_3": "anubujjhantīti bojjhaṅgā,",
  "atk-s0305a:128_4": "paṭibujjhantīti bojjhaṅgā,",
  "atk-s0305a:128_5": "sambujjhantīti bojjhaṅgā”iccādinā paṭisambhidānayenāpi bojjhaṅgattho veditabbo.",
  "atk-s0305a:129_0": "Satisambojjhaṅgantiādīsu pana pasattho sundaro ca bojjhaṅgoti sambojjhaṅgo.",
  "atk-s0305a:129_1": "Satiyeva sambojjhaṅgoti satisambojjhaṅgo,",
  "atk-s0305a:129_2": "taṃ satisambojjhaṅganti evaṃ sabbattha attho veditabbo.",
  "atk-s0305a:129_3": "Bhāvetīti vaḍḍheti,",
  "atk-s0305a:129_4": "attano cittasantāne punappunaṃ janeti,",
  "atk-s0305a:129_5": "abhinibbattetīti attho.",
  "atk-s0305a:129_6": "Vivekanissitantiādīni kosalasaṃyutte “sammādiṭṭhiṃ bhāveti vivekanissita”nti ettha vuttanayeneva veditabbāni.",
  "atk-s0305a:130_0": "Ayaṃ pana viseso –",
  "atk-s0305a:130_1": "tattha tadaṅgavivekanissitaṃ,",
  "atk-s0305a:130_2": "samucchedavivekanissitaṃ,",
  "atk-s0305a:130_3": "nissaraṇavivekanissitanti,",
  "atk-s0305a:130_4": "vivekattayameva vuttaṃ,",
  "atk-s0305a:130_5": "bojjhaṅgabhāvanaṃ patvā pana pañcavidhavivekanissitampi eke vaṇṇayanti.",
  "atk-s0305a:130_6": "Te hi na kevalaṃ balavavipassanāmaggaphalakkhaṇesu eva bojjhaṅge uddharanti vipassanāpādaka-",
  "atk-s0305a:130_7": "kasiṇajjhāna-",
  "atk-s0305a:130_8": "ānāpānāsubha-",
  "atk-s0305a:130_9": "brahmavihārajjhānesupi uddharanti,",
  "atk-s0305a:130_10": "na ca paṭisiddhā aṭṭhakathācariyehi.",
  "atk-s0305a:130_11": "Tasmā tesaṃ matena etesaṃ jhānānaṃ pavattikkhaṇe kiccato eva vikkhambhanavivekanissitaṃ.",
  "atk-s0305a:130_12": "Yathā ca vipassanākkhaṇe “ajjhāsayato nissaraṇavivekanissita”nti vuttaṃ,",
  "atk-s0305a:130_13": "evaṃ paṭipassaddhivivekanissitampi bhāvetīti vattuṃ vaṭṭati.",
  "atk-s0305a:130_14": "Sesamettha heṭṭhā vuttanayameva.",
  "atk-s0305a:131_0": "2. Kāyasuttavaṇṇanā",
  "atk-s0305a:132_0": "183.",
  "atk-s0305a:132_1": "Dutiye āhāraṭṭhitikoti paccayaṭṭhitiko.",
  "atk-s0305a:132_2": "Āhāraṃ paṭiccāti paccayaṃ paṭicca.",
  "atk-s0305a:132_3": "Subhanimittanti subhampi subhanimittaṃ,",
  "atk-s0305a:132_4": "subhassa ārammaṇampi subhanimittaṃ.",
  "atk-s0305a:132_5": "Ayonisomanasikāroti anupāyamanasikāro uppathamanasikāro anicce “nicca”nti vā,",
  "atk-s0305a:132_6": "dukkhe “sukha”nti,",
  "atk-s0305a:132_7": "anattani “attā”ti vā,",
  "atk-s0305a:132_8": "asubhe “subha”nti vā,",
  "atk-s0305a:132_9": "manasikāro.",
  "atk-s0305a:132_10": "Taṃ tasmiṃ subhārammaṇe bahulaṃ pavattayato kāmacchando uppajjati.",
  "atk-s0305a:132_11": "Tena vuttaṃ “atthi,",
  "atk-s0305a:132_12": "bhikkhave,",
  "atk-s0305a:132_13": "subhanimitta”ntiādi.",
  "atk-s0305a:132_14": "Evaṃ sabbanīvaraṇesu yojanā veditabbā.",
  "atk-s0305a:133_0": "Paṭighanimittantiādīsu pana paṭighopi paṭighanimittaṃ paṭighārammaṇampi.",
  "atk-s0305a:133_1": "Aratīti ukkaṇṭhitā.",
  "atk-s0305a:133_2": "Yaṃ sandhāya vuttaṃ –",
  "atk-s0305a:133_3": "“tattha katamā arati?",
  "atk-s0305a:133_4": "Pantesu vā senāsanesu aññataraññataresu vā adhikusalesu dhammesu arati aratitā anabhirati anabhiramanā ukkaṇṭhitā paritassitā,",
  "atk-s0305a:133_5": "ayaṃ vuccati aratī”ti.",
  "atk-s0305a:134_0": "Tandīti atisītādipaccayā uppannaṃ āgantukakāyālasiyaṃ.",
  "atk-s0305a:134_1": "Yasmiṃ uppanne “atisītaṃ atiuṇhaṃ aticchātosmi atidhātosmi atidūramaggaṃ gatosmī”ti vadati,",
  "atk-s0305a:134_2": "yaṃ sandhāya vuttaṃ “tattha katamā tandi,",
  "atk-s0305a:134_3": "yā tandī tandiyanā tandimanakatā ālasyaṃ ālasyāyanā ālasyāyitattaṃ,",
  "atk-s0305a:134_4": "ayaṃ vuccati tandī”ti.",
  "atk-s0305a:135_0": "Vijambhitāti kilesavasena kāyavinamanā.",
  "atk-s0305a:135_1": "Yaṃ sandhāya vuttaṃ –",
  "atk-s0305a:135_2": "“tattha katamā vijambhitā?",
  "atk-s0305a:135_3": "Yā kāyassa jambhanā vijambhanā ānamanā vinamanā sannamanā paṇamanā byādhiyakaṃ,",
  "atk-s0305a:135_4": "ayaṃ vuccati vijambhitā”ti.",
  "atk-s0305a:136_0": "Bhattasammadoti bhattapariḷāho.",
  "atk-s0305a:136_1": "Yaṃ sandhāya vuttaṃ –",
  "atk-s0305a:136_2": "“tattha katamo bhattasammado?",
  "atk-s0305a:136_3": "Yā bhuttāvissa bhattamucchā bhattakilamatho bhattapariḷāho kāyaduṭṭhullaṃ,",
  "atk-s0305a:136_4": "ayaṃ vuccati bhattasammado”ti.",
  "atk-s0305a:137_0": "Cetaso ca līnattanti cittassa līyanākāro,",
  "atk-s0305a:137_1": "yaṃ sandhāya vuttaṃ –",
  "atk-s0305a:137_2": "“tattha katamaṃ cetaso līnattaṃ?",
  "atk-s0305a:137_3": "Yā cittassa akalyatā akammaññatā olīyanā sallīyanā līnaṃ līyanā līyitattaṃ thinaṃ thiyanā thiyitattaṃ cittassa,",
  "atk-s0305a:137_4": "idaṃ vuccati cetaso līnatta”nti.",
  "atk-s0305a:138_0": "Cetaso avūpasamoti yathā nāma vītaccikopi aṅgāro neva tāva sannisīdati patāpaṃ karotiyeva,",
  "atk-s0305a:138_1": "yathā ca pattapacanaṭṭhāne neva tāva sannisīdati patāpaṃ karotiyeva,",
  "atk-s0305a:138_2": "evaṃ cittassa avūpasantākāro,",
  "atk-s0305a:138_3": "atthato panetaṃ uddhaccakukkuccameva hoti.",
  "atk-s0305a:139_0": "Vicikicchaṭṭhānīyā dhammāti vicikicchāya ārammaṇadhammā.",
  "atk-s0305a:139_1": "Ayonisomanasikāro sabbattha vuttanayova.",
  "atk-s0305a:139_2": "Evamettha kāmacchando vicikicchāti ime dve dhammā ārammaṇena kathitā,",
  "atk-s0305a:139_3": "byāpādo ārammaṇena ca upanissayena ca,",
  "atk-s0305a:139_4": "sesā sahajātena ca upanissayena cāti.",
  "atk-s0305a:140_0": "Satisambojjhaṅgaṭṭhānīyā dhammāti satiyā ārammaṇadhammā sattatiṃsa bodhipakkhiyā ca nava lokuttaradhammā ca.",
  "atk-s0305a:140_1": "Tattha yonisomanasikārabahulīkāroti tattha upāyamanasikārassa punappunaṃ karaṇaṃ.",
  "atk-s0305a:141_0": "Kusalākusalā dhammātiādīsu kusalāti kosallasambhūtā anavajjasukhavipākā.",
  "atk-s0305a:141_1": "Akusalāti akosallasambhūtā sāvajjadukkhavipākā.",
  "atk-s0305a:141_2": "Sāvajjāti akusalā.",
  "atk-s0305a:141_3": "Anavajjāti kusalā.",
  "atk-s0305a:141_4": "Hīnapaṇītakaṇhasukkesupi eseva nayo.",
  "atk-s0305a:141_5": "Sappaṭibhāgāti kaṇhasukkāyeva.",
  "atk-s0305a:141_6": "Kaṇhā hi kaṇhavipākadānato,",
  "atk-s0305a:141_7": "sukkā ca sukkavipākadānato sappaṭibhāgā nāma,",
  "atk-s0305a:141_8": "sadisavipākakoṭṭhāsāti attho.",
  "atk-s0305a:141_9": "Paṭipakkhabhūtassa vā bhāgassa atthitāya sappaṭibhāgā.",
  "atk-s0305a:141_10": "Kaṇhānañhi sukkā paṭipakkhabhāgā,",
  "atk-s0305a:141_11": "sukkānañca kaṇhā paṭipakkhabhāgāti evampi sappaṭibhāgā.",
  "atk-s0305a:141_12": "Sappaṭibāhitaṭṭhena vā sappaṭibhāgā.",
  "atk-s0305a:141_13": "Akusalañhi kusalaṃ paṭibāhitvā attano vipākaṃ deti,",
  "atk-s0305a:141_14": "kusalañca akusalaṃ paṭibāhitvāti evampi kaṇhasukkā sappaṭibhāgā.",
  "atk-s0305a:142_0": "Ārambhadhātūti paṭhamārambhavīriyaṃ.",
  "atk-s0305a:142_1": "Nikkamadhātūti kosajjato nikkhantattā tato balavataraṃ.",
  "atk-s0305a:142_2": "Parakkamadhātūti paraṃ paraṃ ṭhānaṃ akkamanatāya tatopi balavataranti tīhipi padehi vīriyameva kathitaṃ.",
  "atk-s0305a:143_0": "Pītisambojjhaṅgaṭṭhānīyāti pītiyā ārammaṇadhammā.",
  "atk-s0305a:143_1": "Kāyapassaddhīti tiṇṇaṃ khandhānaṃ darathapassaddhi.",
  "atk-s0305a:143_2": "Cittapassaddhīti viññāṇakkhandhassa darathapassaddhi.",
  "atk-s0305a:143_3": "Samathanimittanti samathopi samathanimittaṃ,",
  "atk-s0305a:143_4": "ārammaṇampi.",
  "atk-s0305a:143_5": "Abyagganimittanti tasseva vevacanaṃ.",
  "atk-s0305a:144_0": "Upekkhāsambojjhaṅgaṭṭhānīyāti upekkhāya ārammaṇadhammā,",
  "atk-s0305a:144_1": "atthato pana majjhattākāro upekkhāṭṭhānīyā dhammoti veditabbo.",
  "atk-s0305a:144_2": "Evamettha satidhammavicayaupekkhāsambojjhaṅgā ārammaṇena kathitā,",
  "atk-s0305a:144_3": "sesā ārammaṇenapi upanissayenapi.",
  "atk-s0305a:145_0": "3. Sīlasuttavaṇṇanā",
  "atk-s0305a:146_0": "184.",
  "atk-s0305a:146_1": "Tatiye sīlasampannāti ettha khīṇāsavassa lokiyalokuttarasīlaṃ kathitaṃ,",
  "atk-s0305a:146_2": "tena sampannāti attho.",
  "atk-s0305a:146_3": "Samādhipaññāsupi eseva nayo.",
  "atk-s0305a:146_4": "Vimutti pana phalavimuttiyeva.",
  "atk-s0305a:146_5": "Vimuttiñāṇadassanaṃ paccavekkhaṇañāṇaṃ.",
  "atk-s0305a:146_6": "Evamettha sīlādayo tayo lokiyalokuttarā,",
  "atk-s0305a:146_7": "vimutti lokuttarāva,",
  "atk-s0305a:146_8": "vimuttiñāṇadassanaṃ lokiyameva.",
  "atk-s0305a:147_0": "Dassanampāhanti dassanampi ahaṃ.",
  "atk-s0305a:147_1": "Taṃ panetaṃ dassanaṃ –",
  "atk-s0305a:147_2": "cakkhudassanaṃ,",
  "atk-s0305a:147_3": "ñāṇadassananti duvidhaṃ.",
  "atk-s0305a:147_4": "Tattha pasannehi cakkhūhi ariyānaṃ dassanaṃ olokanaṃ cakkhudassanaṃ nāma.",
  "atk-s0305a:147_5": "Ariyehi pana diṭṭhassa lakkhaṇassa dassanaṃ,",
  "atk-s0305a:147_6": "paṭividdhassa ca paṭivijjhanaṃ jhānena vā vipassanāya vā maggaphalehi vā ñāṇadassanaṃ nāma.",
  "atk-s0305a:147_7": "Imasmiṃ panettha cakkhudassanaṃ adhippetaṃ.",
  "atk-s0305a:147_8": "Ariyānañhi pasannehi cakkhūhi olokanampi bahukārameva.",
  "atk-s0305a:147_9": "Savananti “asuko nāma khīṇāsavo asukasmiṃ nāma raṭṭhe vā janapade vā gāme vā nigame vā vihāre vā leṇe vā vasatī”ti kathentānaṃ sotena savanaṃ,",
  "atk-s0305a:147_10": "etampi bahukārameva.",
  "atk-s0305a:147_11": "Upasaṅkamananti “dānaṃ vā dassāmi,",
  "atk-s0305a:147_12": "pañhaṃ vā pucchissāmi,",
  "atk-s0305a:147_13": "dhammaṃ vā sossāmi,",
  "atk-s0305a:147_14": "sakkāraṃ vā karissāmī”ti evarūpena cittena ariyānaṃ upasaṅkamanaṃ.",
  "atk-s0305a:147_15": "Payirupāsananti pañhāpayirupāsanaṃ.",
  "atk-s0305a:147_16": "Ariyānaṃ guṇe sutvā te upasaṅkamitvā nimantetvā dānaṃ datvā “kiṃ, bhante,",
  "atk-s0305a:147_17": "kusala”ntiādinā nayena pañhapucchananti attho.",
  "atk-s0305a:148_0": "Anussatinti rattiṭṭhānadivāṭṭhānesu nisinnassa “idāni ariyā leṇaguhamaṇḍapādīsu jhānavipassanāmaggaphalasukhehi vītināmentī”ti anussaraṇaṃ.",
  "atk-s0305a:148_1": "Yo vā tesaṃ santike ovādo laddho hoti,",
  "atk-s0305a:148_2": "taṃ āvajjitvā “imasmiṃ ṭhāne sīlaṃ kathitaṃ,",
  "atk-s0305a:148_3": "imasmiṃ samādhi,",
  "atk-s0305a:148_4": "imasmiṃ vipassanā,",
  "atk-s0305a:148_5": "imasmiṃ maggo,",
  "atk-s0305a:148_6": "imasmiṃ phala”nti evaṃ anussaraṇaṃ.",
  "atk-s0305a:148_7": "Anupabbajjanti ariyesu cittaṃ pasādetvā gharā nikkhamma tesaṃ santike pabbajjaṃ.",
  "atk-s0305a:148_8": "Ariyānañhi santike cittaṃ pasādetvā tesaṃyeva santike pabbajitvā tesaṃyeva ovādānusāsaniṃ paccāsīsamānassa caratopi pabbajjā anupabbajjā nāma.",
  "atk-s0305a:148_9": "Ariyesu pasādena aññattha pabbajitvā ariyānaṃ santike ovādānusāsaniṃ paccāsīsamānassa carato pabbajjāpi anupabbajjā nāma.",
  "atk-s0305a:148_10": "Aññesu pana pasādena aññesaṃyeva santike pabbajitvā aññesaṃyeva ovādānusāsaniṃ paccāsīsamānassa carato pabbajjā anupabbajjā nāma na hoti.",
  "atk-s0305a:149_0": "Evaṃ pabbajitesu pana mahākassapattherassa tāva anupabbajjaṃ pabbajitā satasahassamattā ahesuṃ,",
  "atk-s0305a:149_1": "tathā therasseva saddhivihārikassa ca candaguttattherassa,",
  "atk-s0305a:149_2": "tassāpi saddhivihārikassa sūriyaguttattherassa,",
  "atk-s0305a:149_3": "tassāpi saddhivihārikassa assaguttattherassa,",
  "atk-s0305a:149_4": "tassāpi saddhivihārikassa yonakadhammarakkhitattherassa,",
  "atk-s0305a:149_5": "tassa pana saddhivihāriko asokarañño kaniṭṭhabhātā tissatthero nāma ahosi,",
  "atk-s0305a:149_6": "tassa anupabbajjaṃ pabbajitā aḍḍhateyyakoṭisaṅkhā ahesuṃ.",
  "atk-s0305a:149_7": "Mahindattherassa anupabbajitānaṃ gaṇanaparicchedo natthi.",
  "atk-s0305a:149_8": "Yāvajjadivasā laṅkādīpe satthari pasādena pabbajantā mahindattherasseva pabbajjaṃ anupabbajanti nāma.",
  "atk-s0305a:150_0": "Taṃ dhammanti taṃ tesaṃ ovādānusāsanīdhammaṃ.",
  "atk-s0305a:150_1": "Anussaratīti sarati.",
  "atk-s0305a:150_2": "Anuvitakketīti vitakkāhataṃ karoti.",
  "atk-s0305a:150_3": "Āraddho hotīti paripuṇṇo hoti.",
  "atk-s0305a:150_4": "Pavicinatītiādi sabbaṃ tattha ñāṇacāravaseneva vuttaṃ.",
  "atk-s0305a:150_5": "Atha vā pavicinatīti tesaṃ tesaṃ dhammānaṃ lakkhaṇaṃ vicinati.",
  "atk-s0305a:150_6": "Pavicaratīti tattha ñāṇaṃ carāpeti.",
  "atk-s0305a:150_7": "Parivīmaṃsamāpajjatīti vīmaṃsanaṃ olokanaṃ gavesanaṃ āpajjati.",
  "atk-s0305a:151_0": "Satta phalā sattānisaṃsāti ubhayampetaṃ atthato ekaṃ.",
  "atk-s0305a:151_1": "Diṭṭheva dhamme paṭikacca aññaṃ ārādhetīti arahattaṃ ārādhento imasmiṃyeva attabhāve ārādheti,",
  "atk-s0305a:151_2": "tañca kho paṭikacca,",
  "atk-s0305a:151_3": "asampatteyeva maraṇakāleti attho.",
  "atk-s0305a:151_4": "Atha maraṇakāleti atha maraṇassa āsannakāle.",
  "atk-s0305a:152_0": "Antarāparinibbāyīti yo āyuvemajjhaṃ anatikkamitvā parinibbāyati,",
  "atk-s0305a:152_1": "so tividho hoti.",
  "atk-s0305a:152_2": "Kappasahassāyukesu tāva avihesu nibbattitvā eko nibbattadivaseyeva arahattaṃ pāpuṇāti.",
  "atk-s0305a:152_3": "No ce nibbattadivase pāpuṇāti,",
  "atk-s0305a:152_4": "paṭhamassa pana kappasatassa matthake pāpuṇāti.",
  "atk-s0305a:152_5": "Ayameko antarāparinibbāyī.",
  "atk-s0305a:152_6": "Aparo evaṃ asakkonto dvinnaṃ kappasatānaṃ matthake pāpuṇāti,",
  "atk-s0305a:152_7": "ayaṃ dutiyo.",
  "atk-s0305a:152_8": "Aparo evampi asakkonto catunnaṃ kappasatānaṃ matthake pāpuṇāti,",
  "atk-s0305a:152_9": "ayaṃ tatiyo antarāparinibbāyī.",
  "atk-s0305a:153_0": "Pañcamaṃ pana kappasataṃ atikkamitvā arahattaṃ patto upahaccaparinibbāyī nāma hoti.",
  "atk-s0305a:153_1": "Atappādīsupi eseva nayo.",
  "atk-s0305a:153_2": "Yattha katthaci uppanno pana sasaṅkhārena sappayogena arahattaṃ patto sasaṅkhāraparinibbāyī nāma,",
  "atk-s0305a:153_3": "asaṅkhārena appayogena patto asaṅkhāraparinibbāyī nāma.",
  "atk-s0305a:153_4": "Avihādīsupi nibbatto tattha yāvatāyukaṃ ṭhatvā uparūpari nibbattitvā akaniṭṭhaṃ patto uddhaṃsoto akaniṭṭhagāmī nāma.",
  "atk-s0305a:154_0": "Imasmiṃ pana ṭhāne aṭṭhacattārīsa anāgāmino kathetabbā.",
  "atk-s0305a:154_1": "Avihesu hi tayo antarāparinibbāyī,",
  "atk-s0305a:154_2": "eko upahaccaparinibbāyī,",
  "atk-s0305a:154_3": "eko uddhaṃsoto akaniṭṭhagāmīti pañca honti.",
  "atk-s0305a:154_4": "Te asaṅkhāraparinibbāyino pañca,",
  "atk-s0305a:154_5": "sasaṅkhāraparinibbāyino pañcāti dasa honti,",
  "atk-s0305a:154_6": "tathā atappādīsu.",
  "atk-s0305a:154_7": "Akaniṭṭhesu pana uddhaṃsoto natthi,",
  "atk-s0305a:154_8": "tasmā tattha cattāro sasaṅkhāraparinibbāyī,",
  "atk-s0305a:154_9": "cattāro asaṅkhāraparinibbāyīti aṭṭhāti evaṃ aṭṭhacattālīsa honti.",
  "atk-s0305a:154_10": "Tesaṃ uddhaṃsoto akaniṭṭhagāmī sabbajeṭṭho ceva hoti sabbakaniṭṭho ca. Kathaṃ?",
  "atk-s0305a:154_11": "So hi soḷasakappasahassāyukattā āyunā sabbesaṃ jeṭṭho,",
  "atk-s0305a:154_12": "sabbapacchā arahattaṃ pāpuṇīti sabbesaṃ kaniṭṭho.",
  "atk-s0305a:154_13": "Imasmiṃ sutte apubbaṃ acarimaṃ ekacittakkhaṇikā nānālakkhaṇā arahattamaggassa pubbabhāgavipassanā bojjhaṅgā kathitā.",
  "atk-s0305a:155_0": "4. Vatthasuttavaṇṇanā",
  "atk-s0305a:156_0": "185.",
  "atk-s0305a:156_1": "Catutthe satisambojjhaṅgo iti ce me hotīti satisambojjhaṅgoti evaṃ ce mayhaṃ hoti.",
  "atk-s0305a:156_2": "Appamāṇoti me hotīti appamāṇoti evaṃ me hoti.",
  "atk-s0305a:156_3": "Susamāraddhoti suparipuṇṇo.",
  "atk-s0305a:156_4": "Tiṭṭhatīti ettha aṭṭhahākārehi satisambojjhaṅgo tiṭṭhati –",
  "atk-s0305a:156_5": "uppādaṃ anāvajjitattā anuppādaṃ āvajjitattā satisambojjhaṅgo tiṭṭhati, pavattaṃ,",
  "atk-s0305a:156_6": "appavattaṃ, nimittaṃ,",
  "atk-s0305a:156_7": "animittaṃ saṅkhāre anāvajjitattā,",
  "atk-s0305a:156_8": "visaṅkhāraṃ āvajjitattā satisambojjhaṅgo tiṭṭhatīti.",
  "atk-s0305a:156_9": "Imehi aṭṭhahākārehi tiṭṭhatīti thero jānāti,",
  "atk-s0305a:156_10": "vuttākāraviparīteheva aṭṭhahākārehi cavantaṃ cavatīti pajānāti.",
  "atk-s0305a:156_11": "Sesabojjhaṅgesupi eseva nayo.",
  "atk-s0305a:157_0": "Iti imasmiṃ sutte therassa phalabojjhaṅgā kathitā.",
  "atk-s0305a:157_1": "Yadā hi thero satisambojjhaṅgaṃ sīsaṃ katvā phalasamāpattiṃ samāpajjati,",
  "atk-s0305a:157_2": "tadā itare cha tadanvayā honti.",
  "atk-s0305a:157_3": "Yadā dhammavicayādīsu aññataraṃ,",
  "atk-s0305a:157_4": "tadāpi sesā tadanvayā hontīti evaṃ phalasamāpattiyaṃ attano ciṇṇavasitaṃ dassento thero imaṃ suttaṃ kathesīti.",
  "atk-s0305a:158_0": "5. Bhikkhusuttavaṇṇanā",
  "atk-s0305a:159_0": "186.",
  "atk-s0305a:159_1": "Pañcame bodhāya saṃvattantīti bujjhanatthāya saṃvattanti.",
  "atk-s0305a:159_2": "Kiṃ bujjhanatthāya?",
  "atk-s0305a:159_3": "Maggena asaṅkhataṃ nibbānaṃ,",
  "atk-s0305a:159_4": "paccavekkhaṇāya katakiccataṃ,",
  "atk-s0305a:159_5": "maggena vā kilesaniddāto pabujjhanatthāya,",
  "atk-s0305a:159_6": "phalena pabujjhanabhāvatthāyātipi vuttaṃ hoti.",
  "atk-s0305a:159_7": "Tenevettha nibbānasacchikiriyā kilesapahānapaccavekkhaṇāti sabbaṃ dassitaṃ.",
  "atk-s0305a:160_0": "6-7. Kuṇḍaliyasuttādivaṇṇanā",
  "atk-s0305a:161_0": "187- 188.",
  "atk-s0305a:161_1": "Chaṭṭhe ārāmanissayīti ārāmaṃ nissāya vasanabhāvena ārāmanissayī.",
  "atk-s0305a:161_2": "Parisāvacaroti parisāya avacaro.",
  "atk-s0305a:161_3": "Parisaṃ nāma bālāpi,",
  "atk-s0305a:161_4": "paṇḍitāpi osaranti,",
  "atk-s0305a:161_5": "yo pana parappavādaṃ madditvā attano vādaṃ dīpetuṃ sakkoti,",
  "atk-s0305a:161_6": "ayaṃ parisāvacaro nāma.",
  "atk-s0305a:161_7": "Ārāmena ārāmanti ārāmeneva ārāmaṃ anucaṅkamāmi,",
  "atk-s0305a:161_8": "na bāhirenāti attho.",
  "atk-s0305a:161_9": "Uyyānena uyyānanti etthāpi eseva nayo.",
  "atk-s0305a:161_10": "Aññena vā ārāmena pavisitvā aññaṃ ārāmaṃ,",
  "atk-s0305a:161_11": "aññena uyyānena aññaṃ uyyānanti ayamettha attho.",
  "atk-s0305a:161_12": "Itivādappamokkhānisaṃsanti “evaṃ pucchā hoti,",
  "atk-s0305a:161_13": "evaṃ vissajjanaṃ,",
  "atk-s0305a:161_14": "evaṃ gahaṇaṃ,",
  "atk-s0305a:161_15": "evaṃ nibbeṭhana”nti iminā nayena itivādo hoti itivādappamokkhoti etaṃ ānisaṃsaṃ.",
  "atk-s0305a:161_16": "Upārambhānisaṃsanti “ayaṃ pucchāya doso,",
  "atk-s0305a:161_17": "ayaṃ vissajjane”ti evaṃ vādadosānisaṃsaṃ.",
  "atk-s0305a:162_0": "Kathaṃ bhāvito ca,",
  "atk-s0305a:162_1": "kuṇḍaliya,",
  "atk-s0305a:162_2": "indriyasaṃvaroti satthā “ettakaṃ ṭhānaṃ paribbājakena pucchitaṃ,",
  "atk-s0305a:162_3": "idāni pucchituṃ na sakkotī”ti ñatvā “na tāva ayaṃ desanā yathānusandhiṃ gatā.",
  "atk-s0305a:162_4": "Idāni naṃ yathānusandhiṃ pāpessāmī”ti sayameva pucchanto imaṃ desanaṃ ārabhi.",
  "atk-s0305a:162_5": "Tattha manāpaṃ nābhijjhatīti iṭṭhārammaṇaṃ nābhijjhāyati.",
  "atk-s0305a:162_6": "Nābhihaṃsatīti na sāmisāya tuṭṭhiyā abhihaṃsati.",
  "atk-s0305a:162_7": "Tassa ṭhito ca kāyo hoti,",
  "atk-s0305a:162_8": "ṭhitaṃ cittaṃ ajjhattanti tassa nāmakāyo ca cittañca gocarajjhatte ṭhitaṃ hoti.",
  "atk-s0305a:162_9": "Susaṇṭhitanti kammaṭṭhānavasena suṭṭhu saṇṭhitaṃ.",
  "atk-s0305a:162_10": "Suvimuttanti kammaṭṭhānavimuttiyā suvimuttaṃ.",
  "atk-s0305a:162_11": "Amanāpanti aniṭṭhārammaṇaṃ.",
  "atk-s0305a:162_12": "Na maṅku hotīti tasmiṃ na maṅku hoti.",
  "atk-s0305a:162_13": "Appatiṭṭhitacittoti kilesavasena aṭṭhitacitto.",
  "atk-s0305a:162_14": "Adīnamānasoti domanassavasena adīnacitto.",
  "atk-s0305a:162_15": "Abyāpannacetasoti dosavasena apūticitto.",
  "atk-s0305a:163_0": "Evaṃ bhāvito kho,",
  "atk-s0305a:163_1": "kuṇḍaliya,",
  "atk-s0305a:163_2": "indriyasaṃvaro evaṃ bahulīkato tīṇi sucaritāni paripūretīti ettha evaṃ sucaritapūraṇaṃ veditabbaṃ –",
  "atk-s0305a:163_3": "imesu tāva chasu dvāresu aṭṭhārasa duccaritāni honti. Kathaṃ?",
  "atk-s0305a:163_4": "Cakkhudvāre tāva iṭṭhārammaṇe āpāthagate kāyaṅgavācaṅgāni acopetvā tasmiṃ ārammaṇe lobhaṃ uppādentassa manoduccaritaṃ hoti.",
  "atk-s0305a:163_5": "Lobhasahagatena cittena “aho vatidaṃ iṭṭhaṃ kantaṃ manāpa”nti bhaṇantassa vacīduccaritaṃ,",
  "atk-s0305a:163_6": "tadeva hatthena parāmasantassa kāyaduccaritaṃ.",
  "atk-s0305a:163_7": "Sesadvāresupi eseva nayo.",
  "atk-s0305a:164_0": "Ayaṃ pana viseso –",
  "atk-s0305a:164_1": "sotadvārasmiñhi saddārammaṇassa vatthubhūtaṃ saṅkhapaṇavāditūriyabhaṇḍaṃ anāmāsaṃ āmasantassa,",
  "atk-s0305a:164_2": "ghānadvāre gandhārammaṇassa vatthubhūtaṃ gandhamālādiṃ,",
  "atk-s0305a:164_3": "jivhādvāre rasārammaṇassa vatthubhūtaṃ macchamaṃsādiṃ,",
  "atk-s0305a:164_4": "kāyadvāre phoṭṭhabbārammaṇassa vatthubhūtaṃ vatthatūlakapāvārādiṃ,",
  "atk-s0305a:164_5": "manodvāre paññattivasena dhammārammaṇabhūtaṃ sappitelamadhuphāṇitādiṃ āmasantassa kāyaduccaritaṃ veditabbaṃ.",
  "atk-s0305a:164_6": "Saṅkhepato panettha chasu dvāresu kāyavītikkamo kāyaduccaritaṃ,",
  "atk-s0305a:164_7": "vacīvītikkamo vacīduccaritaṃ,",
  "atk-s0305a:164_8": "manovītikkamo manoduccaritanti tīṇeva duccaritāni honti.",
  "atk-s0305a:165_0": "Ayaṃ pana bhikkhu attano bhāvanāpaṭisaṅkhāne ṭhito imāni duccaritāni sucaritaṃ katvā vipariṇāmeti. Kathaṃ?",
  "atk-s0305a:165_1": "Cakkhudvāre tāva iṭṭhārammaṇe āpāthagate kāyaṅgavācaṅgāni acāletvā rūpārammaṇaṃ vipassanaṃ paṭṭhāpayato manosucaritaṃ hoti,",
  "atk-s0305a:165_2": "vipassanāsahagatena cittena khayadhammaṃ vayadhammanti bhaṇantassa vacīsucaritaṃ,",
  "atk-s0305a:165_3": "“anāmāsabhaṇḍaṃ eta”nti anāmasantassa kāyasucaritaṃ.",
  "atk-s0305a:165_4": "Sesadvāresupi eseva nayo.",
  "atk-s0305a:165_5": "Evaṃ imāni vitthārato aṭṭhārasa sucaritāni honti.",
  "atk-s0305a:165_6": "Saṅkhepato panetthāpi chasu dvāresu kāyasaṃvaro kāyasucaritaṃ,",
  "atk-s0305a:165_7": "vacīsaṃvaro vacīsucaritaṃ,",
  "atk-s0305a:165_8": "manosaṃvaro manosucaritanti tīṇeva sucaritāni honti.",
  "atk-s0305a:165_9": "Evaṃ indriyasaṃvaro tīṇi sucaritāni paripūretīti veditabbo.",
  "atk-s0305a:165_10": "Ettāvatā sīlānurakkhitaṃ indriyasaṃvarasīlaṃ kathitaṃ.",
  "atk-s0305a:166_0": "Kāyaduccaritaṃ pahāyātiādīsu tividhaṃ kāyaduccaritaṃ,",
  "atk-s0305a:166_1": "catubbidhaṃ vacīduccaritaṃ,",
  "atk-s0305a:166_2": "tividhaṃ manoduccaritaṃ.",
  "atk-s0305a:166_3": "Tassa paṭipakkhavasena kāyasucaritādīni veditabbāni.",
  "atk-s0305a:166_4": "Ettāvatā kāyasaṃvaravacīsaṃvarehi pātimokkhasīlaṃ,",
  "atk-s0305a:166_5": "manosaṃvarena tīṇi sīlānīti catupārisuddhisīlaṃ kathitaṃ hoti.",
  "atk-s0305a:166_6": "Sakale pana imasmiṃ sutte sucaritamūlakā satipaṭṭhānā lokuttaramissakā,",
  "atk-s0305a:166_7": "sattannaṃ bojjhaṅgānaṃ mūlabhūtā satipaṭṭhānā pubbabhāgā,",
  "atk-s0305a:166_8": "tepi satipaṭṭhānamūlakā bojjhaṅgā pubbabhāgāva.",
  "atk-s0305a:166_9": "Vijjāvimuttimūlakā pana lokuttarāva kathitāti veditabbā.",
  "atk-s0305a:166_10": "Sattamaṃ uttānameva.",
  "atk-s0305a:167_0": "8. Upavānasuttavaṇṇanā",
  "atk-s0305a:168_0": "189.",
  "atk-s0305a:168_1": "Aṭṭhame paccattanti attanāva.",
  "atk-s0305a:168_2": "Yonisomanasikārāti yoniso manasikārena.",
  "atk-s0305a:168_3": "Ārabbhamānovāti kurumānoyeva.",
  "atk-s0305a:168_4": "Suvimuttanti kammaṭṭhānavimuttiyā suṭṭhu vimuttaṃ.",
  "atk-s0305a:168_5": "Aṭṭhiṃkatvāti atthaṃ karitvā,",
  "atk-s0305a:168_6": "atthiko hutvāti vuttaṃ hoti.",
  "atk-s0305a:169_0": "9. Paṭhamauppannasuttavaṇṇanā",
  "atk-s0305a:170_0": "190.",
  "atk-s0305a:170_1": "Navame nāññatra tathāgatassa pātubhāvāti tathāgatassa pātubhāvaṃ vinā na aññasmiṃ kāle uppajjantīti attho.",
  "atk-s0305a:171_0": "10. Dutiyauppannasuttavaṇṇanā",
  "atk-s0305a:172_0": "191. Dasame nāññatra sugatavinayāti sugatovādaṃ vinā na uppajjantīti.",
  "atk-s0305a:173_0": "Pabbatavaggo.",
  "atk-s0305a:174_0": "2. Gilānavaggo",
  "atk-s0305a:175_0": "1-3. Pāṇasuttādivaṇṇanā",
  "atk-s0305a:176_0": "192- 194.",
  "atk-s0305a:176_1": "Dutiyavaggassa paṭhame cattāro iriyāpathe kappentīti yesaṃ cattāro iriyāpathā atthi,",
  "atk-s0305a:176_2": "tesaṃyeva vasenetaṃ vuttaṃ.",
  "atk-s0305a:176_3": "Sīlaṃ nissāyāti catupārisuddhisīlaṃ nissayaṃ katvā.",
  "atk-s0305a:176_4": "Satta bojjhaṅgeti sahavipassanake maggabojjhaṅge.",
  "atk-s0305a:176_5": "Dutiyatatiyāni uttānatthāneva.",
  "atk-s0305a:177_0": "4-10. Paṭhamagilānasuttādivaṇṇanā",
  "atk-s0305a:178_0": "195- 201.",
  "atk-s0305a:178_1": "Catutthe tathā pahīno cāyasmato mahākassapassa so ābādho ahosīti therassa kira imaṃ bojjhaṅgabhāvanaṃ",
  "atk-s0305a:178_2": "sādhukaṃ suṇantassa etadahosi “mayhaṃ pabbajitadivasato sattame divase saccāni paṭivijjhantassa ime bojjhaṅgā",
  "atk-s0305a:178_3": "pātubhūtā”ti.",
  "atk-s0305a:178_4": "Athassa “niyyānikaṃ vata satthusāsana”nti cintayato lohitaṃ pasīdi,",
  "atk-s0305a:178_5": "upādārūpaṃ visuddhaṃ ahosi,",
  "atk-s0305a:178_6": "pokkharapatte patitaudakabindu viya sarīrato rogo vinivattitvā gato.",
  "atk-s0305a:178_7": "Tena vuttaṃ “tathā pahīno cāyasmato mahākassapassa so ābādho ahosī”ti.",
  "atk-s0305a:178_8": "Pañcamachaṭṭhesupi eseva nayo.",
  "atk-s0305a:178_9": "Imesaṃ pana tiṇṇampi janānaṃ pabbatapāde pupphitavisarukkhavātasamphassena uppanno mandasītajaro ābādhoti veditabbo.",
  "atk-s0305a:178_10": "Sesaṃ sabbattha uttānamevāti.",
  "atk-s0305a:179_0": "Gilānavaggo.",
  "atk-s0305a:180_0": "3. Udāyivaggo",
  "atk-s0305a:181_0": "1-2. Bodhāyasuttādivaṇṇanā",
  "atk-s0305a:182_0": "202- 203.",
  "atk-s0305a:182_1": "Tatiyavaggassa paṭhame kittāvatā nu kho, bhante,",
  "atk-s0305a:182_2": "bojjhaṅgāti vuccantīti bhante,",
  "atk-s0305a:182_3": "kittakena nu kho bujjhanakaaṅgā nāma vuccantīti pucchati.",
  "atk-s0305a:182_4": "Bodhāya saṃvattantīti bujjhanatthāya saṃvattanti.",
  "atk-s0305a:182_5": "Imasmiṃ sutte missakabojjhaṅgā kathitā.",
  "atk-s0305a:182_6": "Dutiye dhammaparicchedo kathito.",
  "atk-s0305a:183_0": "3-5. Ṭhāniyasuttādivaṇṇanā",
  "atk-s0305a:184_0": "204- 206.",
  "atk-s0305a:184_1": "Tatiye kāmarāgaṭṭhāniyānanti kāmarāgassa kāraṇabhūtānaṃ ārammaṇadhammānaṃ.",
  "atk-s0305a:184_2": "Byāpādaṭṭhāniyādīsupi eseva nayo.",
  "atk-s0305a:184_3": "Sakalañhi idaṃ suttaṃ ārammaṇeneva kathitaṃ.",
  "atk-s0305a:184_4": "Paṭhamavaggassa dutiyasutte vuttaparicchedopettha labbhateva.",
  "atk-s0305a:184_5": "Catutthe missakabojjhaṅgā kathitā.",
  "atk-s0305a:184_6": "Pañcame aparihāniye dhammeti aparihānikare sabhāvadhamme.",
  "atk-s0305a:185_0": "6-7. Taṇhakkhayasuttādivaṇṇanā",
  "atk-s0305a:186_0": "207- 208.",
  "atk-s0305a:186_1": "Chaṭṭhe etadavocāti “imissaṃ parisati nisinno udāyitthero nāma anusandhikusalo bhikkhu atthi,",
  "atk-s0305a:186_2": "so maṃ pucchissatīti bhagavatā osāpitadesanaṃ ñatvā desanānusandhiṃ ghaṭessāmī”ti pucchanto etaṃ avoca.",
  "atk-s0305a:186_3": "Vipulantiādi sabbaṃ subhāvitattaṃ sandhāya vuttaṃ.",
  "atk-s0305a:186_4": "Subhāvito hi satisambojjhaṅgo vipulo ca mahaggato ca appamāṇo ca abyāpajjo ca nāma hoti.",
  "atk-s0305a:186_5": "So hi patthaṭattā vipulo,",
  "atk-s0305a:186_6": "mahantabhāvaṃ gatattā mahaggato,",
  "atk-s0305a:186_7": "vaḍḍhipamāṇattā appamāṇo,",
  "atk-s0305a:186_8": "nīvaraṇānaṃ dūrībhāvena byāpādarahitattā abyāpajjho nāma hoti.",
  "atk-s0305a:186_9": "Taṇhāya pahānā kammaṃ pahīyatīti yaṃ taṇhāmūlakaṃ kammaṃ uppajjeyya,",
  "atk-s0305a:186_10": "taṃ taṇhāpahānena pahīyati.",
  "atk-s0305a:186_11": "Kammassa pahānā dukkhanti yampi kammamūlakaṃ vaṭṭadukkhaṃ uppajjeyya,",
  "atk-s0305a:186_12": "taṃ kammapahānena pahīyati.",
  "atk-s0305a:186_13": "Taṇhakkhayādayo taṇhādīnaṃyeva khayā,",
  "atk-s0305a:186_14": "atthato panetehi nibbānaṃ kathitanti veditabbaṃ.",
  "atk-s0305a:186_15": "Sattamaṃ uttānameva.",
  "atk-s0305a:187_0": "8. Nibbedhabhāgiyasuttavaṇṇanā",
  "atk-s0305a:188_0": "209.",
  "atk-s0305a:188_1": "Aṭṭhame nibbedhabhāgiyanti nibbijjhanakoṭṭhāsiyaṃ.",
  "atk-s0305a:188_2": "Satisambojjhaṅgaṃ bhāvitenāti satisambojjhaṅgena bhāvitena,",
  "atk-s0305a:188_3": "satisambojjhaṅgaṃ vā bhāvetvā ṭhitena,",
  "atk-s0305a:188_4": "evamettha maggabojjhaṅgā missakā.",
  "atk-s0305a:188_5": "Tehi bhāvitaṃ,",
  "atk-s0305a:188_6": "te vā bhāvetvā ṭhitaṃ cittaṃ nibbattitalokuttarameva.",
  "atk-s0305a:188_7": "Tampi pana magganissitaṃ katvā missakameva kathetuṃ vaṭṭati.",
  "atk-s0305a:189_0": "9. Ekadhammasuttavaṇṇanā",
  "atk-s0305a:190_0": "210. Navame saṃyojanavinibandhāti saṃyojanasaṅkhātā vinibandhā. Ajjhosānāti pariniṭṭhapetvā gahaṇā.",
  "atk-s0305a:191_0": "10. Udāyisuttavaṇṇanā",
  "atk-s0305a:192_0": "211.",
  "atk-s0305a:192_1": "Dasame abahukatoti akatabahumāno.",
  "atk-s0305a:192_2": "Ukkujjāvakujjanti ettha ukkujjaṃ vuccati udayo,",
  "atk-s0305a:192_3": "avakujjaṃ vayoti udayabbayavasena parivattento sammasantoti dīpeti.",
  "atk-s0305a:192_4": "Dhammo ca me, bhante,",
  "atk-s0305a:192_5": "abhisamitoti vipassanādhammo abhisamāgato.",
  "atk-s0305a:192_6": "Maggoti vipassanāmaggova.",
  "atk-s0305a:192_7": "Sace hi thero tasmiṃ samaye sotāpanno,",
  "atk-s0305a:192_8": "upari tiṇṇaṃ maggānaṃ atthāya,",
  "atk-s0305a:192_9": "sace anāgāmī,",
  "atk-s0305a:192_10": "arahattamaggassa atthāya ayaṃ vipassanā veditabbā.",
  "atk-s0305a:192_11": "Tathā tathā viharantanti tena tenākārena viharantaṃ.",
  "atk-s0305a:192_12": "Tathattāyāti tathābhāvāya.",
  "atk-s0305a:192_13": "Khīṇā jātītiādīhi tathattāyāti adhippetaṃ tathābhāvaṃ dasseti.",
  "atk-s0305a:192_14": "Paccavekkhaṇatthāya upanīyatīti hi ettha adhippāyo,",
  "atk-s0305a:192_15": "taṃ dassento evamāha.",
  "atk-s0305a:192_16": "Sesaṃ sabbattha uttānamevāti.",
  "atk-s0305a:193_0": "Udāyivaggo.",
  "atk-s0305a:194_0": "4. Nīvaraṇavaggo",
  "atk-s0305a:195_0": "3-4. Upakkilesasuttādivaṇṇanā",
  "atk-s0305a:196_0": "214- 215.",
  "atk-s0305a:196_1": "Catutthavaggassa tatiye na ca pabhassaranti na ca pabhāvantaṃ.",
  "atk-s0305a:196_2": "Pabhaṅgu cāti pabhijjanasabhāvaṃ.",
  "atk-s0305a:196_3": "Ayoti kāḷalohaṃ.",
  "atk-s0305a:196_4": "Ṭhapetvā idha vuttāni cattāri avasesaṃ lohaṃ nāma.",
  "atk-s0305a:196_5": "Sajjhūti rajataṃ.",
  "atk-s0305a:196_6": "Cittassāti catubhūmakacittassa.",
  "atk-s0305a:196_7": "Lokiyassa tāva upakkileso hotu,",
  "atk-s0305a:196_8": "lokuttarassa kathaṃ hotīti?",
  "atk-s0305a:196_9": "Uppajjituṃ appadānena.",
  "atk-s0305a:196_10": "Yadaggena hi uppajjituṃ na denti,",
  "atk-s0305a:196_11": "tadaggeneva te lokiyassāpi lokuttarassāpi upakkilesā nāma honti.",
  "atk-s0305a:196_12": "Pabhaṅgu cāti ārammaṇe cuṇṇavicuṇṇabhāvūpagamanena bhijjanasabhāvaṃ.",
  "atk-s0305a:196_13": "Anāvaraṇā anīvaraṇāti kusaladhamme na āvarantīti anāvaraṇā,",
  "atk-s0305a:196_14": "na nīvaranti na paṭicchādentīti anīvaraṇā.",
  "atk-s0305a:196_15": "Cetaso anupakkilesāti catubhūmakacittassa anupakkilesā.",
  "atk-s0305a:197_0": "8. Āvaraṇanīvaraṇasuttavaṇṇanā",
  "atk-s0305a:198_0": "219.",
  "atk-s0305a:198_1": "Aṭṭhame paññāya dubbalīkaraṇāti paññāya mandabhāvakarā.",
  "atk-s0305a:198_2": "Nīvaraṇānañhi abhiṇhuppāde sati antarantarā uppajjamānā paññā dubbalā hoti mandā avisadā.",
  "atk-s0305a:199_0": "Pañca nīvaraṇā tasmiṃ samaye na honti.",
  "atk-s0305a:199_1": "Sattabojjhaṅgā tasmiṃ samaye bhāvanāpāripūriṃ gacchantīti ariyasāvakassa hi sappāyadhammassavanaṃ suṇantassa pañca nīvaraṇā dūre honti.",
  "atk-s0305a:199_2": "So sace tasmiṃyeva ṭhāne visesaṃ nibbattetuṃ sakkoti,",
  "atk-s0305a:199_3": "evamassa satta bojjhaṅgā bhāvanāpāripūriṃ gacchanti.",
  "atk-s0305a:199_4": "No ce sakkoti,",
  "atk-s0305a:199_5": "tato vuṭṭhāya rattiṭṭhānadivāṭṭhānaṃ gato tameva pītiṃ avijahanto pañca nīvaraṇe vikkhambhetvā visesaṃ nibbattessati.",
  "atk-s0305a:199_6": "Tattha asakkontopi yāva sattadivasabbhantarā tameva pītiṃ avijahanto nīvaraṇe vikkhambhetvā visesaṃ nibbattessatīti idaṃ sandhāyetaṃ vuttaṃ.",
  "atk-s0305a:199_7": "Dhammassavanavasena sakiṃ pītipāmojjapakkhiyā paṭiladdhabojjhaṅgā hi kammārāmatādīni āgamma nassanti,",
  "atk-s0305a:199_8": "tathārūpaṃ pana utusappāyādiṃ labhitvā puna uppajjantāpi tasmiṃ samaye bhāvanāpāripūriṃ gacchanti icceva vuccati.",
  "atk-s0305a:200_0": "9. Rukkhasuttavaṇṇanā",
  "atk-s0305a:201_0": "220.",
  "atk-s0305a:201_1": "Navame ajjhāruhāti abhiruhanakā.",
  "atk-s0305a:201_2": "Kacchakoti aṭṭhikacchako.",
  "atk-s0305a:201_3": "Kapitthanoti makkaṭathanasadisaphalo vijātapilakkho.",
  "atk-s0305a:202_0": "10. Nīvaraṇasuttavaṇṇanā",
  "atk-s0305a:203_0": "221.",
  "atk-s0305a:203_1": "Dasame andhakaraṇāti andhabhāvakaraṇā.",
  "atk-s0305a:203_2": "Acakkhukaraṇāti paññācakkhussa akaraṇā.",
  "atk-s0305a:203_3": "Paññānirodhikāti paññāya nirodhanā.",
  "atk-s0305a:203_4": "Vighātapakkhiyāti dukkhapakkhikā.",
  "atk-s0305a:203_5": "Anibbānasaṃvattanikāti nibbānatthāya asaṃvattanikā.",
  "atk-s0305a:203_6": "Sesaṃ sabbattha uttānatthameva.",
  "atk-s0305a:203_7": "Sakalepi imasmiṃ vagge missakabojjhaṅgāva kathitāti.",
  "atk-s0305a:204_0": "Nīvaraṇavaggo.",
  "atk-s0305a:205_0": "5. Cakkavattivaggo",
  "atk-s0305a:206_0": "1. Vidhāsuttavaṇṇanā",
  "atk-s0305a:207_0": "222.",
  "atk-s0305a:207_1": "Pañcamavaggassa paṭhame tisso vidhāti tayo mānakoṭṭhāsā,",
  "atk-s0305a:207_2": "mānoyeva vā.",
  "atk-s0305a:207_3": "Tathā tathā vidahanato hi mānova vidhāti vuccati.",
  "atk-s0305a:208_0": "2. Cakkavattisuttavaṇṇanā",
  "atk-s0305a:209_0": "223.",
  "atk-s0305a:209_1": "Dutiye rañño,",
  "atk-s0305a:209_2": "bhikkhave,",
  "atk-s0305a:209_3": "cakkavattissāti ettha attano sirisampattiyā rājati,",
  "atk-s0305a:209_4": "catūhi vā saṅgahavatthūhi lokaṃ rañjetīti rājā,",
  "atk-s0305a:209_5": "tassa rañño.",
  "atk-s0305a:209_6": "“Pavattatu bhavaṃ cakkaratana”nti puññānubhāvena abbhuggatāya vācāya codento cakkaṃ vattetīti cakkavattī,",
  "atk-s0305a:209_7": "tassa cakkavattissa.",
  "atk-s0305a:209_8": "Pātubhāvāti pātubhāvena.",
  "atk-s0305a:209_9": "Sattannanti gaṇanaparicchedo.",
  "atk-s0305a:209_10": "Ratanānanti paricchinnaatthadassanaṃ.",
  "atk-s0305a:209_11": "Vacanattho panettha ratijananaṭṭhena ratanaṃ. Apica –",
  "atk-s0305a:210_0": "“Cittīkataṃ mahagghañca, atulaṃ dullabhadassanaṃ;",
  "atk-s0305a:211_0": "Anomasattaparibhogaṃ, ratanaṃ tena vuccatī”ti.",
  "atk-s0305a:212_0": "Cakkaratanassa ca nibbattakālato paṭṭhāya aññaṃ devaṭṭhānaṃ nāma na hoti,",
  "atk-s0305a:212_1": "sabbeva gandhapupphādīhi tasseva pūjañca abhivādanādīni ca karontīti cittīkataṭṭhena ratanaṃ.",
  "atk-s0305a:212_2": "Cakkaratanassa ca “ettakaṃ nāma dhanaṃ agghatī”ti aggho natthi,",
  "atk-s0305a:212_3": "iti mahagghaṭṭhenāpi ratanaṃ.",
  "atk-s0305a:212_4": "Cakkaratanañca aññehi loke vijjamānaratanehi asadisanti atulaṭṭhena ratanaṃ.",
  "atk-s0305a:212_5": "Yasmā pana yasmiṃ kappe buddhā uppajjanti,",
  "atk-s0305a:212_6": "tasmiṃyeva cakkavattino,",
  "atk-s0305a:212_7": "buddhā ca kadāci karahaci uppajjanti,",
  "atk-s0305a:212_8": "tasmā dullabhadassanaṭṭhena ratanaṃ.",
  "atk-s0305a:212_9": "Tadetaṃ jātirūpakulaissariyādīhi anomassa uḷārasattasseva uppajjati,",
  "atk-s0305a:212_10": "na aññassāti anomasattaparibhogaṭṭhenāpi ratanaṃ.",
  "atk-s0305a:212_11": "Yathā ca cakkaratanaṃ,",
  "atk-s0305a:212_12": "evaṃ sesānipīti.",
  "atk-s0305a:212_13": "Tena vuttaṃ –",
  "atk-s0305a:213_0": "“Cittīkataṃ mahagghañca, atulaṃ dullabhadassanaṃ;",
  "atk-s0305a:214_0": "Anomasattaparibhogaṃ, ratanaṃ tena vuccatī”ti.",
  "atk-s0305a:215_0": "Pātubhāvo hotīti nibbatti hoti.",
  "atk-s0305a:215_1": "Tatrāyaṃ yojanā –",
  "atk-s0305a:215_2": "cakkavattissa pātubhāvā sattannaṃ ratanānaṃ pātubhāvoti ayuttaṃ.",
  "atk-s0305a:215_3": "Uppannañhi cakkaṃ vattetvā so cakkavattī nāma hotīti nāyuttaṃ. Kasmā?",
  "atk-s0305a:215_4": "Cakkavattananiyamāpekkhatāya.",
  "atk-s0305a:215_5": "Yo hi niyamena cakkaṃ vattessati,",
  "atk-s0305a:215_6": "so paṭisandhito pabhuti “cakkavatti pātubhūto”ti vattabbataṃ āpajjati.",
  "atk-s0305a:215_7": "Laddhanāmassa ca purisassa mūluppattivacanatopi yuttamevetaṃ.",
  "atk-s0305a:215_8": "Yo hi esa cakkavattīti laddhanāmo sattaviseso,",
  "atk-s0305a:215_9": "tassa paṭisandhisaṅkhāto pātubhāvoti ayamettha attho.",
  "atk-s0305a:215_10": "Tassa hi pātubhāvā ratanāni pātubhavanti.",
  "atk-s0305a:215_11": "Pātubhūtehi pana tehi saddhiṃ paripakke puññasambhāre so saṃyujjati,",
  "atk-s0305a:215_12": "tadā lokassa tesu pātubhāvacittaṃ uppajjati.",
  "atk-s0305a:215_13": "Bahulavacanato cāpi yuttamevetaṃ.",
  "atk-s0305a:215_14": "Yadā hi lokassa tesu pātubhāvasaññā uppajjati,",
  "atk-s0305a:215_15": "tadā ekameva paṭhamaṃ,",
  "atk-s0305a:215_16": "pacchā itarāni cha pātubhavantīti bahulavacanato cāpi etaṃ yuttaṃ.",
  "atk-s0305a:215_17": "Pātubhāvassa ca atthabhedatopi yuttamevetaṃ.",
  "atk-s0305a:215_18": "Na kevalañhi pātubhūtameva pātubhāvo,",
  "atk-s0305a:215_19": "pātubhāvayatīti pātubhāvo.",
  "atk-s0305a:215_20": "Ayaṃ pātubhāvassa atthabhedo.",
  "atk-s0305a:215_21": "Yasmā yo so puññasambhāro rājānaṃ cakkavattiṃ paṭisandhivasena pātubhāvayati,",
  "atk-s0305a:215_22": "tasmā rañño cakkavattissa pātubhāvā.",
  "atk-s0305a:215_23": "Na kevalañhi cakkavattiyeva,",
  "atk-s0305a:215_24": "imāni pana satta ratanānipi pātubhavantīti ayamettha attho.",
  "atk-s0305a:215_25": "Yatheva hi so puññasambhāro rañño janakahetu,",
  "atk-s0305a:215_26": "evaṃ ratanānampi pariyāyena upanissayahetūti yuttamevetaṃ “rañño,",
  "atk-s0305a:215_27": "bhikkhave,",
  "atk-s0305a:215_28": "cakkavattissa pātubhāvā sattannaṃ ratanānaṃ pātubhāvo hotī”ti.",
  "atk-s0305a:216_0": "Idāni tesaṃ ratanānaṃ sarūpavasena dassanatthaṃ katamesaṃ sattannaṃ cakkaratanassātiādimāha.",
  "atk-s0305a:216_1": "Tattha cakkaratanassātiādīsu ayaṃ saṅkhepādhippāyo –",
  "atk-s0305a:216_2": "dvisahassadīpaparivārānaṃ catunnaṃ mahādīpānaṃ sirivibhavaṃ gahetvā dātuṃ samatthassa cakkaratanassa pātubhāvo hoti,",
  "atk-s0305a:216_3": "tathā purebhattameva sāgarapariyantaṃ pathaviṃ anupariyāyanasamatthassa vehāsaṅgamassa hatthiratanassa,",
  "atk-s0305a:216_4": "tādisasseva assaratanassa,",
  "atk-s0305a:216_5": "caturaṅgasamannāgatepi andhakāre yojanappamāṇaṃ andhakāraṃ vidhamitvā ālokadassanasamatthassa maṇiratanassa,",
  "atk-s0305a:216_6": "chabbidhaṃ dosaṃ vivajjetvā manāpacārino itthiratanassa,",
  "atk-s0305a:216_7": "yojanappamāṇe padese antopathavigatānaṃ nidhīnaṃ dassanasamatthassa gahapatiratanassa,",
  "atk-s0305a:216_8": "aggamahesiyā kucchimhi nibbattitvā sakalarajjānusāsanasamatthassa jeṭṭhaputtasaṅkhātassa pariṇāyakaratanassa ca pātubhāvo hotīti.",
  "atk-s0305a:216_9": "Ayamettha saṅkhepo.",
  "atk-s0305a:216_10": "Vitthārato pana tesaṃ cakkaratanādīnaṃ pātubhāvavidhānaṃ mahāsudassanādīsu suttesu āgatameva.",
  "atk-s0305a:216_11": "Atthopissa tesaṃ vaṇṇanāya saṃvaṇṇitoyeva.",
  "atk-s0305a:217_0": "Satisambojjhaṅgaratanassātiādīsu sarikkhakatā evaṃ veditabbā –",
  "atk-s0305a:217_1": "yatheva hi cakkavattino cakkaratanaṃ sabbaratanānaṃ purecaraṃ,",
  "atk-s0305a:217_2": "evaṃ satisambojjhaṅgaratanaṃ sabbesaṃ catubhūmakadhammānaṃ purecaranti,",
  "atk-s0305a:217_3": "purecaraṇaṭṭhena cakkavattirañño cakkaratanasadisaṃ hoti.",
  "atk-s0305a:217_4": "Cakkavattino ca ratanesu mahākāyūpapannaṃ accuggataṃ vipulaṃ mahantaṃ hatthiratanaṃ,",
  "atk-s0305a:217_5": "idampi dhammavicayasambojjhaṅgaratanaṃ mahantaṃ dhammakāyūpapannaṃ accuggataṃ vipulaṃ mahantanti hatthiratanasadisaṃ hoti.",
  "atk-s0305a:217_6": "Cakkavattino assaratanaṃ sīghaṃ lahu javaṃ,",
  "atk-s0305a:217_7": "idampi vīriyasambojjhaṅgaratanaṃ sīghaṃ lahu javanti imāya sīghalahujavatāya assaratanasadisaṃ hoti.",
  "atk-s0305a:217_8": "Cakkavattino maṇiratanaṃ andhakāraṃ vidhamati,",
  "atk-s0305a:217_9": "ālokaṃ dasseti,",
  "atk-s0305a:217_10": "idampi pītisambojjhaṅgaratanaṃ tāya ekantakusalattā kilesandhakāraṃ vidhamati,",
  "atk-s0305a:217_11": "sahajātapaccayādivasena ñāṇālokaṃ dassetīti iminā andhakāravidhamanaālokadassanabhāvena maṇiratanasadisaṃ hoti.",
  "atk-s0305a:218_0": "Cakkavattino itthiratanaṃ kāyacittadarathaṃ paṭipassambheti,",
  "atk-s0305a:218_1": "pariḷāhaṃ vūpasameti.",
  "atk-s0305a:218_2": "Idampi passaddhisambojjhaṅgaratanaṃ kāyacittadarathaṃ paṭipassambheti,",
  "atk-s0305a:218_3": "pariḷāhaṃ vūpasametīti itthiratanasadisaṃ hoti.",
  "atk-s0305a:218_4": "Cakkavattino gahapatiratanaṃ icchiticchitakkhaṇe dhanadānena vikkhepaṃ pacchinditvā cittaṃ ekaggaṃ karoti,",
  "atk-s0305a:218_5": "idampi samādhisambojjhaṅgaratanaṃ yathicchitādivasena appanaṃ sampādeti,",
  "atk-s0305a:218_6": "vikkhepaṃ pacchinditvā cittaṃ ekaggaṃ karotīti gahapatiratanasadisaṃ hoti.",
  "atk-s0305a:218_7": "Cakkavattino ca pariṇāyakaratanaṃ sabbatthakiccasampādanena appossukkataṃ karoti.",
  "atk-s0305a:218_8": "Idampi upekkhāsambojjhaṅgaratanaṃ cittuppādaṃ līnuddhaccato mocetvā payogamajjhatte ṭhapayamānaṃ appossukkataṃ karotīti pariṇāyakaratanasadisaṃ hoti.",
  "atk-s0305a:218_9": "Iti imasmiṃ sutte catubhūmako sabbasaṅgāhikadhammaparicchedo kathitoti veditabbo.",
  "atk-s0305a:219_0": "4-10. Duppaññasuttādivaṇṇanā",
  "atk-s0305a:220_0": "225- 231.",
  "atk-s0305a:220_1": "Catutthe eḷamūgoti mukhena vācaṃ nicchāretuṃ sakkontopi dosehi mūgo asampannavacano.",
  "atk-s0305a:220_2": "Sesaṃ sabbattha uttānatthamevāti.",
  "atk-s0305a:221_0": "Cakkavattivaggo.",
  "atk-s0305a:222_0": "6. Sākacchavaggo",
  "atk-s0305a:223_0": "1. Āhārasuttavaṇṇanā",
  "atk-s0305a:224_0": "232.",
  "atk-s0305a:224_1": "Chaṭṭhavaggassa paṭhame ayamāhāro anuppannassa vā satisambojjhaṅgassa uppādāyātiādīsu ayaṃ purimanayato viseso.",
  "atk-s0305a:224_2": "Na kevalañhi satisambojjhaṅgādīnaṃ ete vuttappakārāva uppādāya,",
  "atk-s0305a:224_3": "uppannānaṃ vā bhāvanāya pāripūriyā paccayā honti,",
  "atk-s0305a:224_4": "aññepi pana evaṃ veditabbā.",
  "atk-s0305a:224_5": "Aparepi hi cattāro dhammā satisambojjhaṅgassa uppādāya saṃvattanti satisampajaññaṃ muṭṭhassatipuggalaparivajjanatā",
  "atk-s0305a:224_6": "upaṭṭhitassatipuggalasevanatā tadadhimuttatāti.",
  "atk-s0305a:224_7": "Abhikkantādīsu hi sattasu ṭhānesu satisampajaññena,",
  "atk-s0305a:224_8": "bhattanikkhittakākasadise muṭṭhassatipuggale parivajjanena,",
  "atk-s0305a:224_9": "tissadattattheraabhayattherādisadise upaṭṭhitassatipuggale sevanena,",
  "atk-s0305a:224_10": "ṭhānanisajjādīsu satisamuṭṭhāpanatthaṃ ninnapoṇapabbhāracittatāya ca satisambojjhaṅgo uppajjati.",
  "atk-s0305a:224_11": "Evaṃ catūhi kāraṇehi uppannassa panassa arahattamaggena bhāvanāpāripūrī hoti.",
  "atk-s0305a:225_0": "Satta dhammā dhammavicayasambojjhaṅgassa uppādāya saṃvattanti –",
  "atk-s0305a:225_1": "paripucchakatā vatthuvisadakiriyā indriyasamattapaṭipādanā duppaññapuggalaparivajjanā paññavantapuggalasevanā",
  "atk-s0305a:225_2": "gambhīrañāṇacariyapaccavekkhaṇā tadadhimuttatāti.",
  "atk-s0305a:225_3": "Tattha paripucchakatāti khandhadhātuāyatanaindriyabalabojjhaṅgamaggaṅgajhānaṅgasamathavipassanānaṃ atthasannissitaparipucchābahulatā.",
  "atk-s0305a:226_0": "Vatthuvisadakiriyāti ajjhattikabāhirānaṃ vatthūnaṃ visadabhāvakaraṇaṃ.",
  "atk-s0305a:226_1": "Yadā hissa kesanakhalomāni dīghāni honti,",
  "atk-s0305a:226_2": "sarīraṃ vā ussannadosañceva sedamalamakkhitañca,",
  "atk-s0305a:226_3": "tadā ajjhattikavatthu avisadaṃ hoti aparisuddhaṃ.",
  "atk-s0305a:226_4": "Yadā pana cīvaraṃ jiṇṇaṃ kiliṭṭhaṃ duggandhaṃ hoti,",
  "atk-s0305a:226_5": "senāsanaṃ vā uklāpaṃ,",
  "atk-s0305a:226_6": "tadā bāhiravatthu avisadaṃ hoti aparisuddhaṃ.",
  "atk-s0305a:226_7": "Tasmā kesādichedanena uddhaṃvirecanaadhovirecanādīhi sarīrasallahukabhāvakaraṇena ucchādananahāpanena ca ajjhattikavatthu visadaṃ kātabbaṃ.",
  "atk-s0305a:226_8": "Sūcikammadhovanarajanaparibhaṇḍakaraṇādīhi bāhiravatthu visadaṃ kātabbaṃ.",
  "atk-s0305a:226_9": "Etasmiñhi ajjhattikabāhire vatthumhi avisade uppannesu cittacetasikesu ñāṇampi avisadaṃ aparisuddhaṃ",
  "atk-s0305a:226_10": "hoti aparisuddhāni dīpakapallakavaṭṭitelāni nissāya uppannadīpasikhāya obhāso viya.",
  "atk-s0305a:226_11": "Visade pana ajjhattikabāhire vatthumhi uppannesu cittacetasikesu ñāṇampi visadaṃ hoti parisuddhāni dīpakapallakavaṭṭitelāni",
  "atk-s0305a:226_12": "nissāya uppannadīpasikhāya obhāso viya.",
  "atk-s0305a:226_13": "Tena vuttaṃ –",
  "atk-s0305a:226_14": "“vatthuvisadakiriyā dhammavicayasambojjhaṅgassa uppādāya saṃvattatī”ti.",
  "atk-s0305a:227_0": "Indriyasamattapaṭipādanā nāma saddhādīnaṃ indriyānaṃ samabhāvakaraṇaṃ.",
  "atk-s0305a:227_1": "Sace hissa saddhindriyaṃ balavaṃ hoti,",
  "atk-s0305a:227_2": "itarāni mandāni,",
  "atk-s0305a:227_3": "tato vīriyindriyaṃ paggahakiccaṃ,",
  "atk-s0305a:227_4": "satindriyaṃ upaṭṭhānakiccaṃ,",
  "atk-s0305a:227_5": "samādhindriyaṃ avikkhepakiccaṃ,",
  "atk-s0305a:227_6": "paññindriyaṃ dassanakiccaṃ kātuṃ na sakkoti.",
  "atk-s0305a:227_7": "Tasmā taṃ dhammasabhāvapaccavekkhaṇena vā,",
  "atk-s0305a:227_8": "yathā vā manasikaroto balavaṃ jātaṃ,",
  "atk-s0305a:227_9": "tathā amanasikaraṇena hāpetabbaṃ.",
  "atk-s0305a:227_10": "Vakkalittheravatthu cettha nidassanaṃ.",
  "atk-s0305a:227_11": "Sace pana vīriyindriyaṃ balavaṃ hoti,",
  "atk-s0305a:227_12": "atha neva saddhindriyaṃ adhimokkhakiccaṃ kātuṃ sakkoti,",
  "atk-s0305a:227_13": "na itarāni itarakiccabhedaṃ.",
  "atk-s0305a:227_14": "Tasmā taṃ passaddhādibhāvanāya hāpetabbaṃ.",
  "atk-s0305a:227_15": "Tatthāpi soṇattherassa vatthu dassetabbaṃ.",
  "atk-s0305a:227_16": "Evaṃ sesesupi ekassa balavabhāve sati itaresaṃ attano kiccesu asamatthatā veditabbā.",
  "atk-s0305a:228_0": "Visesato panettha saddhāpaññānaṃ samādhivīriyānañca samataṃ pasaṃsanti.",
  "atk-s0305a:228_1": "Balavasaddho hi mandapañño mudhappasanno hoti,",
  "atk-s0305a:228_2": "avatthusmiṃ pasīdati.",
  "atk-s0305a:228_3": "Balavapañño pana mandasaddho kerāṭikapakkhaṃ bhajati,",
  "atk-s0305a:228_4": "bhesajjasamuṭṭhito viya rogo atekiccho hoti.",
  "atk-s0305a:228_5": "Cittuppādamatteneva kusalaṃ hotīti atidhāvitvā dānādīni akaronto niraye uppajjati.",
  "atk-s0305a:228_6": "Ubhinnaṃ samatāya vatthusmiṃyeva pasīdati.",
  "atk-s0305a:228_7": "Balavasamādhiṃ pana mandavīriyaṃ samādhissa kosajjapakkhattā kosajjaṃ abhibhavati.",
  "atk-s0305a:228_8": "Balavavīriyaṃ mandasamādhiṃ vīriyassa uddhaccapakkhattā uddhaccaṃ abhibhavati.",
  "atk-s0305a:228_9": "Samādhi pana vīriyena saṃyojito kosajje patituṃ na labhati,",
  "atk-s0305a:228_10": "vīriyaṃ samādhinā saṃyojitaṃ uddhacce patituṃ na labhati.",
  "atk-s0305a:228_11": "Tasmā tadubhayaṃ samaṃ kātabbaṃ.",
  "atk-s0305a:228_12": "Ubhayasamatāya hi appanā hoti.",
  "atk-s0305a:229_0": "Api ca samādhikammikassa balavatīpi saddhā vaṭṭati.",
  "atk-s0305a:229_1": "Evaṃ saddahanto okappento appanaṃ pāpuṇissati.",
  "atk-s0305a:229_2": "Samādhipaññāsu pana samādhikammikassa ekaggatā balavatī vaṭṭati.",
  "atk-s0305a:229_3": "Evañhi so appanaṃ pāpuṇāti.",
  "atk-s0305a:229_4": "Vipassanākammikassa paññā balavatī vaṭṭati.",
  "atk-s0305a:229_5": "Evañhi so lakkhaṇapaṭivedhaṃ pāpuṇāti.",
  "atk-s0305a:229_6": "Ubhinnaṃ pana samatāyapi appanā hotiyeva.",
  "atk-s0305a:229_7": "Sati pana sabbattha balavatī vaṭṭati.",
  "atk-s0305a:229_8": "Sati hi cittaṃ uddhaccapakkhikānaṃ saddhāvīriyapaññānaṃ vasena uddhaccapātato,",
  "atk-s0305a:229_9": "kosajjapakkhikena ca samādhinā kosajjapātato rakkhati.",
  "atk-s0305a:229_10": "Tasmā sā loṇadhūpanaṃ viya sabbabyañjanesu,",
  "atk-s0305a:229_11": "sabbakammikaamacco viya ca sabbarājakiccesu sabbattha icchitabbā.",
  "atk-s0305a:229_12": "Tenāha “sati ca pana sabbatthikā vuttā bhagavatā.",
  "atk-s0305a:229_13": "Kiṃ kāraṇā?",
  "atk-s0305a:229_14": "Cittañhi satipaṭisaraṇaṃ,",
  "atk-s0305a:229_15": "ārakkhapaccupaṭṭhānā ca sati,",
  "atk-s0305a:229_16": "na vinā satiyā cittassa paggahaniggaho hotī”ti.",
  "atk-s0305a:230_0": "Duppaññapuggalaparivajjanā nāma khandhādibhede anogāḷhapaññānaṃ dummedhapuggalānaṃ ārakā parivajjanaṃ.",
  "atk-s0305a:230_1": "Paññavantapuggalasevanā nāma samapaññāsalakkhaṇapariggāhikāya udayabbayapaññāya samannāgatapuggalasevanā.",
  "atk-s0305a:230_2": "Gambhīrañāṇacariyapaccavekkhaṇā nāma gambhīresu khandhādīsu pavattāya gambhīrapaññāya pabhedapaccavekkhaṇā.",
  "atk-s0305a:230_3": "Tadadhimuttatā nāma ṭhānanisajjādīsu dhammavicayasambojjhaṅgasamuṭṭhāpanatthaṃ ninnapoṇapabbhāracittatā.",
  "atk-s0305a:230_4": "Evaṃ uppannassa panassa arahattamaggena bhāvanāpāripūrī hoti.",
  "atk-s0305a:231_0": "Ekādasa dhammā vīriyasambojjhaṅgassa uppādāya saṃvattanti –",
  "atk-s0305a:231_1": "apāyabhayapaccavekkhaṇatā,",
  "atk-s0305a:231_2": "ānisaṃsadassāvitā,",
  "atk-s0305a:231_3": "gamanavīthipaccavekkhaṇatā,",
  "atk-s0305a:231_4": "piṇḍapātāpacāyanatā,",
  "atk-s0305a:231_5": "dāyajjamahattapaccavekkhaṇatā,",
  "atk-s0305a:231_6": "satthumahattapaccavekkhaṇatā,",
  "atk-s0305a:231_7": "jātimahattapaccavekkhaṇatā,",
  "atk-s0305a:231_8": "sabrahmacārimahattapaccavekkhaṇatā,",
  "atk-s0305a:231_9": "kusītapuggalaparivajjanatā,",
  "atk-s0305a:231_10": "āraddhavīriyapuggalasevanatā,",
  "atk-s0305a:231_11": "tadadhimuttatāti.",
  "atk-s0305a:232_0": "Tattha “nirayesu pañcavidhabandhanakammakāraṇato paṭṭhāya mahādukkhaṃ anubhavanakālepi,",
  "atk-s0305a:232_1": "tiracchānayoniyaṃ jālakhipanakumīnādīhi gahitakālepi,",
  "atk-s0305a:232_2": "pājanakaṇṭakādippahāratunnassa pana sakaṭavahanādikālepi,",
  "atk-s0305a:232_3": "pettivisaye anekānipi vassasahassāni ekaṃ buddhantarampi khuppipāsāhi āturībhūtakālepi,",
  "atk-s0305a:232_4": "kālakañcikaasuresu saṭṭhihatthaasītihatthappamāṇena aṭṭhicammamatteneva attabhāvena vātātapādidukkhānubhavanakālepi",
  "atk-s0305a:232_5": "na sakkā vīriyasambojjhaṅgaṃ uppādetuṃ.",
  "atk-s0305a:232_6": "Ayameva te bhikkhu kālo”ti evaṃ apāyabhayaṃ paccavekkhantassāpi vīriyasambojjhaṅgo uppajjati.",
  "atk-s0305a:233_0": "“Na sakkā kusītena navalokuttaradhammaṃ laddhuṃ,",
  "atk-s0305a:233_1": "āraddhavīriyeneva sakkā ayamānisaṃso vīriyassā”ti evaṃ ānisaṃsadassāvinopi uppajjati.",
  "atk-s0305a:233_2": "“Sabbabuddha-",
  "atk-s0305a:233_3": "paccekabuddha-",
  "atk-s0305a:233_4": "mahāsāvakeheva gatamaggo te gantabbo.",
  "atk-s0305a:233_5": "So ca na sakkā kusītena gantu”nti evaṃ gamanavīthiṃ paccavekkhantassāpi uppajjati.",
  "atk-s0305a:234_0": "“Ye taṃ piṇḍapātādīhi upaṭṭhahanti,",
  "atk-s0305a:234_1": "ime te manussā neva ñātakā,",
  "atk-s0305a:234_2": "na dāsakammakarā,",
  "atk-s0305a:234_3": "nāpi ‘taṃ nissāya jīvissāmā’ti te paṇītāni piṇḍapātādīni denti.",
  "atk-s0305a:234_4": "Atha kho attano kārānaṃ mahapphalataṃ paccāsīsamānā denti.",
  "atk-s0305a:234_5": "Satthārāpi “ayaṃ ime paccaye paribhuñjitvā kāyadaḷhibahulo sukhaṃ viharissatī”ti na evaṃ sampassatā tuyhaṃ paccayā anuññātā,",
  "atk-s0305a:234_6": "atha kho “ayaṃ ime paribhuñjamānova samaṇadhammaṃ katvā vaṭṭadukkhato muccissatī’ti te paccayā anuññātā,",
  "atk-s0305a:234_7": "so dāni tvaṃ kusīto viharanto na taṃ piṇḍaṃ apacāyissasi,",
  "atk-s0305a:234_8": "āraddhavīriyasseva hi piṇḍapātāpacāyanaṃ nāma hotī”ti evaṃ piṇḍapātāpacāyanaṃ paccavekkhantassāpi uppajjati mahāmittattherassa viya.",
  "atk-s0305a:235_0": "Thero kira kassakaleṇe nāma paṭivasati.",
  "atk-s0305a:235_1": "Tasseva gocaragāme ekā mahāupāsikā theraṃ puttaṃ katvā paṭijaggati.",
  "atk-s0305a:235_2": "Sā ekadivasaṃ araññaṃ gacchantī dhītaraṃ āha – “amma,",
  "atk-s0305a:235_3": "asukasmiṃ ṭhāne purāṇataṇḍulā,",
  "atk-s0305a:235_4": "asukasmiṃ khīraṃ,",
  "atk-s0305a:235_5": "asukasmiṃ sappi,",
  "atk-s0305a:235_6": "asukasmiṃ phāṇitaṃ,",
  "atk-s0305a:235_7": "tava bhātikassa ayyamittassa āgatakāle bhattaṃ pacitvā khīrasappiphāṇitehi saddhiṃ dehi,",
  "atk-s0305a:235_8": "tvañca bhuñjeyyāsi,",
  "atk-s0305a:235_9": "ahaṃ pana hiyyo pakkaṃ pārivāsikabhattaṃ kañjiyena bhuttāmhī”ti.",
  "atk-s0305a:235_10": "“Divā kiṃ bhuñjissasi, ammā”ti?",
  "atk-s0305a:235_11": "“Sākapaṇṇaṃ pakkhipitvā kaṇataṇḍulehi ambilayāguṃ pacitvā ṭhapehi, ammā”ti.",
  "atk-s0305a:236_0": "Thero cīvaraṃ pārupitvā pattaṃ nīharantova taṃ saddaṃ sutvā attānaṃ ovadi “mahāupāsikā kira kañjiyena",
  "atk-s0305a:236_1": "pārivāsikabhattaṃ bhuñjitvā divāpi kaṇapaṇṇambilayāguṃ bhuñjissati,",
  "atk-s0305a:236_2": "tuyhaṃ atthāya pana purāṇataṇḍulādīni ācikkhati,",
  "atk-s0305a:236_3": "taṃ nissāya kho panesā neva khettaṃ na vatthuṃ na bhattaṃ na vatthaṃ paccāsīsati,",
  "atk-s0305a:236_4": "tisso pana sampattiyo patthayamānā deti,",
  "atk-s0305a:236_5": "tvaṃ etissā tā sampattiyo dātuṃ sakkhissasi,",
  "atk-s0305a:236_6": "na sakkhissasīti,",
  "atk-s0305a:236_7": "ayaṃ kho pana piṇḍapāto tayā sarāgena sadosena samohena na sakkā gaṇhitu”nti pattaṃ thavikāya pakkhipitvā",
  "atk-s0305a:236_8": "gaṇṭhikaṃ muñcitvā nivattitvā kassakaleṇameva gantvā pattaṃ heṭṭhāmañce,",
  "atk-s0305a:236_9": "cīvaraṃ cīvaravaṃse ṭhapetvā “arahattaṃ apāpuṇitvā na nikkhamissāmī”ti vīriyaṃ adhiṭṭhahitvā nisīdi.",
  "atk-s0305a:236_10": "Dīgharattaṃ appamatto hutvā nivutthabhikkhu vipassanaṃ vaḍḍhetvā purebhattameva arahattaṃ patvā vikasamānamiva",
  "atk-s0305a:236_11": "padumaṃ mahākhīṇāsavo sitaṃ karontova nikkhami.",
  "atk-s0305a:236_12": "Leṇadvāre rukkhamhi adhivatthā devatā –",
  "atk-s0305a:237_0": "“Namo te purisājañña, namo te purisuttama;",
  "atk-s0305a:238_0": "Yassa te āsavā khīṇā, dakkhiṇeyyosi mārisā”ti. –",
  "atk-s0305a:239_0": "Udānaṃ udānetvā “bhante,",
  "atk-s0305a:239_1": "piṇḍāya paviṭṭhānaṃ tumhādisānaṃ arahantānaṃ bhikkhaṃ datvā mahallakitthiyo dukkhā muccissantī”ti āha.",
  "atk-s0305a:239_2": "Thero uṭṭhahitvā dvāraṃ vivaritvā kālaṃ olokento “pātoyevā”ti ñatvā pattacīvaraṃ ādāya gāmaṃ pāvisi.",
  "atk-s0305a:240_0": "Dārikāpi bhattaṃ sampādetvā “idāni me bhātā āgamissati,",
  "atk-s0305a:240_1": "idāni āgamissatī”ti dvāraṃ olokayamānā nisīdi.",
  "atk-s0305a:240_2": "Sā there gharadvāraṃ sampatte pattaṃ gahetvā sappiphāṇitayojitassa khīrapiṇḍapātassa pūretvā hatthe ṭhapesi.",
  "atk-s0305a:240_3": "Thero “sukhaṃ hotū”ti anumodanaṃ katvā pakkāmi.",
  "atk-s0305a:240_4": "Sāpi taṃ olokayamānāva aṭṭhāsi.",
  "atk-s0305a:240_5": "Therassa hi tadā ativiya parisuddho chavivaṇṇo ahosi,",
  "atk-s0305a:240_6": "vippasannāni indriyāni,",
  "atk-s0305a:240_7": "mukhaṃ bandhanā muttatālapakkaṃ viya ativiya virocittha.",
  "atk-s0305a:241_0": "Mahāupāsikā araññato āgantvā “kiṃ, amma,",
  "atk-s0305a:241_1": "bhātiko te āgato”ti pucchi.",
  "atk-s0305a:241_2": "Sā sabbaṃ taṃ pavattiṃ ārocesi.",
  "atk-s0305a:241_3": "Upāsikā “ajja me puttassa pabbajitakiccaṃ matthakaṃ patta”nti ñatvā “abhiramati te, amma,",
  "atk-s0305a:241_4": "bhātā buddhasāsane,",
  "atk-s0305a:241_5": "na ukkaṇṭhatī”ti āha.",
  "atk-s0305a:242_0": "“Mahantaṃ kho panetaṃ satthudāyajjaṃ,",
  "atk-s0305a:242_1": "yadidaṃ satta ariyadhanāni nāma,",
  "atk-s0305a:242_2": "taṃ na sakkā kusītena gahetuṃ.",
  "atk-s0305a:242_3": "Yathā hi vippaṭipannaṃ puttaṃ mātāpitaro ‘ayaṃ amhākaṃ aputto’ti paribāhiraṃ karonti,",
  "atk-s0305a:242_4": "so tesaṃ accayena dāyajjaṃ na labhati,",
  "atk-s0305a:242_5": "evaṃ kusītopi idaṃ ariyadhanadāyajjaṃ na labhati,",
  "atk-s0305a:242_6": "āraddhavīriyova labhatī”ti dāyajjamahattaṃ paccavekkhatopi uppajjati.",
  "atk-s0305a:243_0": "“Mahā kho pana te satthā,",
  "atk-s0305a:243_1": "satthuno hi te mātukucchismiṃ paṭisandhiggahaṇakālepi abhinikkhamanepi abhisambodhiyampi dhammacakkappavattana-",
  "atk-s0305a:243_2": "yamakapāṭihāriya-",
  "atk-s0305a:243_3": "devorohana-",
  "atk-s0305a:243_4": "āyusaṅkhāravossajjanesupi parinibbānakālepi dasasahassilokadhātu akampittha.",
  "atk-s0305a:243_5": "Yuttaṃ nu kho te evarūpassa satthu sāsane pabbajitvā kusītena bhavitu”nti evaṃ satthumahattaṃ paccavekkhatopi uppajjati.",
  "atk-s0305a:244_0": "“Jātiyāpi tvaṃ idāni na lāmakajātiko,",
  "atk-s0305a:244_1": "asambhinnāya mahāsammatapaveṇiyā āgataukkākarājavaṃse jātosi,",
  "atk-s0305a:244_2": "suddhodanamahārājassa ca mahāmāyādeviyā ca nattā,",
  "atk-s0305a:244_3": "rāhulabhaddassa kaniṭṭho,",
  "atk-s0305a:244_4": "tayā nāma evarūpena jinaputtena hutvā na yuttaṃ kusītena viharitu”nti evaṃ jātimahattaṃ paccavekkhatopi uppajjati.",
  "atk-s0305a:245_0": "“Sāriputtamoggallānā ceva asīti mahāsāvakā ca vīriyeneva lokuttaradhammaṃ paṭivijjhiṃsu.",
  "atk-s0305a:245_1": "Tvaṃ pana etesaṃ sabrahmacārīnaṃ maggaṃ paṭipajjasi,",
  "atk-s0305a:245_2": "na paṭipajjasī”ti evaṃ sabrahmacārimahattaṃ paccavekkhatopi uppajjati.",
  "atk-s0305a:246_0": "Kucchiṃ pūretvā ṭhitaajagarasadise vissaṭṭhakāyikacetasikavīriye kusītapuggale parivajjentassāpi,",
  "atk-s0305a:246_1": "āraddhavīriye pahitatte puggale sevantassāpi ṭhānanisajjādīsu vīriyuppādanatthaṃ ninnapoṇapabbhāracittassāpi uppajjati.",
  "atk-s0305a:246_2": "Evaṃ uppannassa panassa arahattamaggena bhāvanāpāripūrī hoti.",
  "atk-s0305a:247_0": "Ekādasa dhammā pītisambojjhaṅgassa uppādāya saṃvattanti –",
  "atk-s0305a:247_1": "buddhānussati dhammo, saṅgho, sīlaṃ, cāgo,",
  "atk-s0305a:247_2": "devatānussati,",
  "atk-s0305a:247_3": "upasamānussati,",
  "atk-s0305a:247_4": "lūkhapuggalaparivajjanatā,",
  "atk-s0305a:247_5": "siniddhapuggalasevanatā,",
  "atk-s0305a:247_6": "pasādanīyasuttantapaccavekkhaṇatā,",
  "atk-s0305a:247_7": "tadadhimuttatāti.",
  "atk-s0305a:248_0": "Buddhaguṇe anussarantassāpi hi yāva upacārā sakalasarīraṃ pharamāno pītisambojjhaṅgo uppajjati,",
  "atk-s0305a:248_1": "dhammasaṅghaguṇe anussarantassāpi,",
  "atk-s0305a:248_2": "dīgharattaṃ akhaṇḍaṃ katvā rakkhitaṃ catupārisuddhisīlaṃ paccavekkhantassāpi,",
  "atk-s0305a:248_3": "gihino dasasīlapañcasīlāni paccavekkhantassāpi,",
  "atk-s0305a:248_4": "dubbhikkhabhayādīsu paṇītaṃ bhojanaṃ sabrahmacārīnaṃ datvā “evaṃ nāma adamhā”ti cāgaṃ paccavekkhantassāpi,",
  "atk-s0305a:248_5": "gihinopi evarūpe kāle sīlavantānaṃ dinnadānaṃ paccavekkhantassāpi,",
  "atk-s0305a:248_6": "yehi guṇehi samannāgatā devattaṃ pattā,",
  "atk-s0305a:248_7": "tathārūpānaṃ attani atthitaṃ paccavekkhantassāpi,",
  "atk-s0305a:248_8": "samāpattiyā vikkhambhitā kilesā saṭṭhipi sattatipi vassāni na samudācarantīti paccavekkhantassāpi,",
  "atk-s0305a:248_9": "cetiyadassanabodhidassanatheradassanesu asakkaccakiriyāya saṃsūcitalūkhabhāve buddhādīsu pasādasinehābhāvena",
  "atk-s0305a:248_10": "gadrabhapiṭṭharajasadise lūkhapuggale parivajjentassāpi,",
  "atk-s0305a:248_11": "buddhādīsu pasādabahule muducitte siniddhapuggale sevantassāpi,",
  "atk-s0305a:248_12": "ratanattayaguṇaparidīpake pasādanīye suttante paccavekkhantassāpi,",
  "atk-s0305a:248_13": "ṭhānanisajjādīsu pītiuppādanatthaṃ ninnapoṇapabbhāracittassāpi uppajjati.",
  "atk-s0305a:248_14": "Evaṃ uppannassa panassa arahattamaggena bhāvanāpāripūrī hoti.",
  "atk-s0305a:249_0": "Satta dhammā passaddhisambojjhaṅgassa uppādāya saṃvattanti –",
  "atk-s0305a:249_1": "paṇītabhojanasevanatā,",
  "atk-s0305a:249_2": "utusukhasevanatā,",
  "atk-s0305a:249_3": "iriyāpathasukhasevanatā,",
  "atk-s0305a:249_4": "majjhattapayogatā,",
  "atk-s0305a:249_5": "sāraddhakāyapuggalaparivajjanatā,",
  "atk-s0305a:249_6": "passaddhakāya-",
  "atk-s0305a:249_7": "puggalasevanatā,",
  "atk-s0305a:249_8": "tadadhimuttatāti.",
  "atk-s0305a:250_0": "Paṇītañhi siniddhaṃ bhojanaṃ bhuñjantassāpi,",
  "atk-s0305a:250_1": "sītuṇhesu utūsu ṭhānādīsu ca iriyāpathesu sappāyaṃ utuñca iriyāpathañca sevantassāpi passaddhi uppajjati.",
  "atk-s0305a:250_2": "Yo pana mahāpurisajātiko sabbautuiriyāpathakkhamova hoti,",
  "atk-s0305a:250_3": "na taṃ sandhāyetaṃ vuttaṃ.",
  "atk-s0305a:250_4": "Yassa sabhāgavisabhāgatā atthi,",
  "atk-s0305a:250_5": "tasseva visabhāge utuiriyāpathe vajjetvā sabhāge sevantassa uppajjati.",
  "atk-s0305a:250_6": "Majjhattapayogo vuccati attano ca parassa ca kammassakatapaccavekkhaṇā.",
  "atk-s0305a:250_7": "Iminā majjhattapayogena uppajjati.",
  "atk-s0305a:250_8": "Yo leḍḍudaṇḍādīhi paraṃ viheṭhayamānova vicarati,",
  "atk-s0305a:250_9": "evarūpaṃ sāraddhakāyapuggalaṃ parivajjentassāpi,",
  "atk-s0305a:250_10": "saṃyatapādapāṇiṃ passaddhakāyaṃ puggalaṃ sevantassāpi,",
  "atk-s0305a:250_11": "ṭhānanisajjādīsu passaddhiuppādanatthāya ninnapoṇapabbhāracittassāpi uppajjati.",
  "atk-s0305a:250_12": "Evaṃ uppannassa panassa arahattamaggena bhāvanāpāripūrī hoti.",
  "atk-s0305a:251_0": "Dasa dhammā samādhisambojjhaṅgassa uppādāya saṃvattanti –",
  "atk-s0305a:251_1": "vatthuvisadakiriyatā,",
  "atk-s0305a:251_2": "indriyasamattapaṭipādanatā,",
  "atk-s0305a:251_3": "nimittakusalatā,",
  "atk-s0305a:251_4": "samaye cittassa paggaṇhanatā,",
  "atk-s0305a:251_5": "samaye cittassa niggaṇhanatā,",
  "atk-s0305a:251_6": "samaye sampahaṃsanatā,",
  "atk-s0305a:251_7": "samaye ajjhupekkhanatā,",
  "atk-s0305a:251_8": "asamāhitapuggalaparivajjanatā,",
  "atk-s0305a:251_9": "samāhitapuggalasevanatā,",
  "atk-s0305a:251_10": "tadadhimuttatāti.",
  "atk-s0305a:251_11": "Tattha vatthuvisadakiriyatā ca indriyasamattapaṭipādanatā ca vuttanayeneva veditabbā.",
  "atk-s0305a:252_0": "Nimittakusalatā nāma kasiṇanimittassa uggahaṇakusalatā.",
  "atk-s0305a:252_1": "Samaye cittassa paggaṇhanatāti yasmiṃ samaye atisithilavīriyatādīhi līnaṃ cittaṃ hoti,",
  "atk-s0305a:252_2": "tasmiṃ samaye dhammavicayavīriyapītisambojjhaṅgasamuṭṭhāpanena tassa paggaṇhanaṃ.",
  "atk-s0305a:252_3": "Samaye cittassa niggaṇhanatāti yasmiṃ samaye accāraddhavīriyatādīhi uddhataṃ cittaṃ hoti,",
  "atk-s0305a:252_4": "tasmiṃ samaye passaddhisamādhiupekkhāsambojjhaṅgasamuṭṭhāpanena tassa niggaṇhanaṃ.",
  "atk-s0305a:252_5": "Samaye sampahaṃsanatāti yasmiṃ samaye cittaṃ paññāpayogamandatāya vā upasamasukhānaṃ vigamena vā nirassādaṃ hoti,",
  "atk-s0305a:252_6": "tasmiṃ samaye aṭṭhasaṃvegavatthupaccavekkhaṇena saṃvejeti.",
  "atk-s0305a:252_7": "Aṭṭha saṃvegavatthūni nāma jātijarābyādhimaraṇāni cattāri,",
  "atk-s0305a:252_8": "apāyadukkhaṃ pañcamaṃ,",
  "atk-s0305a:252_9": "atīte vaṭṭamūlakaṃ dukkhaṃ,",
  "atk-s0305a:252_10": "anāgate vaṭṭamūlakaṃ dukkhaṃ,",
  "atk-s0305a:252_11": "paccuppanne āhārapariyeṭṭhimūlakaṃ dukkhanti.",
  "atk-s0305a:252_12": "Ratanattayaguṇānussaraṇena ca pasādaṃ janeti,",
  "atk-s0305a:252_13": "ayaṃ vuccati “samaye sampahaṃsanatā”ti.",
  "atk-s0305a:253_0": "Samaye ajjhupekkhanatā nāma yasmiṃ samaye sammāpaṭipattiṃ āgamma alīnaṃ anuddhataṃ anirassādaṃ ārammaṇe",
  "atk-s0305a:253_1": "samappavattaṃ samathavīthipaṭipannaṃ cittaṃ hoti,",
  "atk-s0305a:253_2": "tadāssa paggahaniggahasampahaṃsanesu na byāpāraṃ āpajjati sārathi viya samappavattesu assesu.",
  "atk-s0305a:253_3": "Ayaṃ vuccati “samaye ajjhupekkhanatā”ti.",
  "atk-s0305a:253_4": "Asamāhitapuggalaparivajjanatā nāma upacāraṃ vā appanaṃ vā appattānaṃ vikkhittacittānaṃ puggalānaṃ ārakā parivajjanaṃ.",
  "atk-s0305a:253_5": "Samāhitapuggalasevanatā nāma upacārena vā appanāya vā samāhitacittānaṃ sevanā bhajanā payirupāsanā.",
  "atk-s0305a:253_6": "Tadadhimuttatā nāma ṭhānanisajjādīsu samādhiuppādanatthameva ninnapoṇapabbhāracittatā.",
  "atk-s0305a:253_7": "Evañhi paṭipajjato esa uppajjati.",
  "atk-s0305a:253_8": "Evaṃ uppannassa panassa arahattamaggena bhāvanāpāripūrī hoti.",
  "atk-s0305a:254_0": "Pañca dhammā upekkhāsambojjhaṅgassa uppādāya saṃvattanti –",
  "atk-s0305a:254_1": "sattamajjhattatā,",
  "atk-s0305a:254_2": "saṅkhāramajjhattatā,",
  "atk-s0305a:254_3": "sattasaṅkhārakelāyanapuggalaparivajjanatā,",
  "atk-s0305a:254_4": "sattasaṅkhāramajjhattapuggalasevanatā,",
  "atk-s0305a:254_5": "tadadhimuttatāti.",
  "atk-s0305a:254_6": "Tattha dvīhākārehi sattamajjhattataṃ samuṭṭhāpeti –",
  "atk-s0305a:254_7": "“tvaṃ attanova kammena āgantvā attanova kammena gamissasi,",
  "atk-s0305a:254_8": "esopi attano kammena āgantvā attanova kammena gamissati,",
  "atk-s0305a:254_9": "tvaṃ kaṃ kelāyasī”ti evaṃ kammassakatapaccavekkhaṇena ca –",
  "atk-s0305a:254_10": "“paramatthato sattoyeva natthi,",
  "atk-s0305a:254_11": "so tvaṃ kaṃ kelāyasī”ti evaṃ nissattapaccavekkhaṇena ca.",
  "atk-s0305a:254_12": "Dvīhevākārehi saṅkhāramajjhattataṃ samuṭṭhāpeti –",
  "atk-s0305a:254_13": "“idaṃ cīvaraṃ anupubbena vaṇṇavikāratañceva jiṇṇabhāvañca upagantvā pādapuñchanacoḷakaṃ hutvā yaṭṭhikoṭiyā chaḍḍanīyaṃ bhavissati,",
  "atk-s0305a:254_14": "sace panassa sāmiko bhaveyya,",
  "atk-s0305a:254_15": "nāyaṃ evaṃ vinassituṃ dadeyyā”ti evaṃ assāmikabhāvapaccavekkhaṇena ca,",
  "atk-s0305a:254_16": "“anaddhaniyaṃ idaṃ tāvakālika”nti evaṃ tāvakālikabhāvapaccavekkhaṇena ca.",
  "atk-s0305a:254_17": "Yathā ca cīvare,",
  "atk-s0305a:254_18": "evaṃ pattādīsupi yojanā kātabbā.",
  "atk-s0305a:255_0": "Sattasaṅkhārakelāyanapuggalaparivajjanatāti ettha yo puggalo gihi vā attano puttadhītādike,",
  "atk-s0305a:255_1": "pabbajito vā attano antevāsikasamānupajjhāyakādike mamāyati,",
  "atk-s0305a:255_2": "sahatthāva nesaṃ kesacchedana-",
  "atk-s0305a:255_3": "sūcikamma-",
  "atk-s0305a:255_4": "cīvaradhovana- rajana-",
  "atk-s0305a:255_5": "pattapacanādīni karoti,",
  "atk-s0305a:255_6": "muhuttampi apassanto “asuko sāmaṇero kuhiṃ,",
  "atk-s0305a:255_7": "asuko daharo kuhi”nti bhantamigo viya ito cito ca āloketi,",
  "atk-s0305a:255_8": "aññena kesacchedanādīnaṃ atthāya “muhuttaṃ tāva asukaṃ pesethā”ti yāciyamānopi “amhepi taṃ attano kammaṃ na kārema,",
  "atk-s0305a:255_9": "tumhe naṃ gahetvā kilamessathā”ti na deti,",
  "atk-s0305a:255_10": "ayaṃ sattakelāyano nāma.",
  "atk-s0305a:255_11": "Yo pana cīvarapattathālakakattarayaṭṭhiādīni mamāyati,",
  "atk-s0305a:255_12": "aññassa hatthena parāmasitumpi na deti,",
  "atk-s0305a:255_13": "tāvakālikaṃ yācitopi “mayampi imaṃ dhanāyantā na paribhuñjāma,",
  "atk-s0305a:255_14": "tumhākaṃ kiṃ dassāmā”ti vadati,",
  "atk-s0305a:255_15": "ayaṃ saṅkhārakelāyano nāma.",
  "atk-s0305a:255_16": "Yo pana tesu dvīsupi vatthūsu majjhatto udāsino,",
  "atk-s0305a:255_17": "ayaṃ sattasaṅkhāramajjhatto nāma.",
  "atk-s0305a:255_18": "Iti ayaṃ upekkhāsambojjhaṅgo evarūpaṃ sattasaṅkhārakelāyanapuggalaṃ ārakā parivajjentassāpi,",
  "atk-s0305a:255_19": "sattasaṅkhāramajjhattapuggalaṃ sevantassāpi,",
  "atk-s0305a:255_20": "ṭhānanisajjādīsu taduppādanatthaṃ ninnapoṇapabbhāracittassāpi uppajjati.",
  "atk-s0305a:255_21": "Evaṃ uppannassa panassa arahattamaggena bhāvanāpāripūrī hoti.",
  "atk-s0305a:256_0": "Asubhanimittanti uddhumātakādibhedā dasa asubhārammaṇā dhammā.",
  "atk-s0305a:256_1": "Yonisomanasikārabahulīkāroti ettha pana yonisomanasikāro nāma upāyamanasikāro,",
  "atk-s0305a:256_2": "pathamanasikāro,",
  "atk-s0305a:256_3": "uppādakamanasikāro.",
  "atk-s0305a:256_4": "Apica cha dhammā kāmacchandassa pahānāya saṃvattanti –",
  "atk-s0305a:256_5": "asubhanimittassa uggaho,",
  "atk-s0305a:256_6": "asubhabhāvanānuyogo,",
  "atk-s0305a:256_7": "indriyesu guttadvāratā,",
  "atk-s0305a:256_8": "bhojane mattaññutā,",
  "atk-s0305a:256_9": "kalyāṇamittatā,",
  "atk-s0305a:256_10": "sappāyakathāti.",
  "atk-s0305a:257_0": "Dasavidhañhi asubhanimittaṃ uggaṇhantassāpi kāmacchando pahīyati,",
  "atk-s0305a:257_1": "bhāventassāpi,",
  "atk-s0305a:257_2": "indriyesu guttadvārassāpi,",
  "atk-s0305a:257_3": "catunnaṃ pañcannaṃ ālopānaṃ okāse sati udakaṃ pivitvā yāpanasīlatāya bhojane mattaññunopi.",
  "atk-s0305a:257_4": "Tenetaṃ vuttaṃ –",
  "atk-s0305a:258_0": "“Cattāro pañca ālope, abhutvā udakaṃ pive;",
  "atk-s0305a:259_0": "Alaṃ phāsuvihārāya, pahitattassa bhikkhuno”ti. ;",
  "atk-s0305a:260_0": "Asubhakammikatissattherasadise asubhabhāvanārate kalyāṇamitte sevantassāpi kāmacchando pahīyati,",
  "atk-s0305a:260_1": "ṭhānanisajjādīsu dasaasubhanimittāya-",
  "atk-s0305a:260_2": "sappāyakathāyapi pahīyati.",
  "atk-s0305a:260_3": "Tena vuttaṃ “cha dhammā kāmacchandassa pahānāya saṃvattantī”ti.",
  "atk-s0305a:260_4": "Imehi pana chahi dhammehi pahīnassa kāmacchandassa arahattamaggena āyatiṃ anuppādo hoti.",
  "atk-s0305a:261_0": "Mettā cetovimuttīti ettha mettāti vutte appanāpi upacāropi vaṭṭati,",
  "atk-s0305a:261_1": "cetovimuttīti appanāyeva.",
  "atk-s0305a:261_2": "Yonisomanasikāro vuttalakkhaṇova.",
  "atk-s0305a:261_3": "Apica cha dhammā byāpādassa pahānāya saṃvattanti –",
  "atk-s0305a:261_4": "mettānimittassa uggaho,",
  "atk-s0305a:261_5": "mettābhāvanānuyogo,",
  "atk-s0305a:261_6": "kammassakatāpaccavekkhaṇatā,",
  "atk-s0305a:261_7": "paṭisaṅkhānabahulatā,",
  "atk-s0305a:261_8": "kalyāṇamittatā,",
  "atk-s0305a:261_9": "sappāyakathāti.",
  "atk-s0305a:262_0": "Odissakaanodissakadisāpharaṇānañhi aññataravasena mettaṃ uggaṇhantassāpi byāpādo pahīyati,",
  "atk-s0305a:262_1": "tathā odhisoanodhisodisāpharaṇavasena mettaṃ bhāventassāpi.",
  "atk-s0305a:262_2": "“Tvaṃ etassa kuddho kiṃ karissasi?",
  "atk-s0305a:262_3": "Kimassa sīlādīni nāsetuṃ sakkhissasi?",
  "atk-s0305a:262_4": "Nanu tvaṃ attano kammena āgantvā attano kammeneva gamissasi?",
  "atk-s0305a:262_5": "Parassa kujjhanaṃ nāma vītaccikaṅgāratattaayasalākagūthādīni gahetvā paraṃ paharitukāmatāsadisaṃ hoti.",
  "atk-s0305a:262_6": "Esopi tava kuddho kiṃ karissati?",
  "atk-s0305a:262_7": "Kiṃ te sīlādīni vināsetuṃ sakkhissati?",
  "atk-s0305a:262_8": "Esa attano kammena āgantvā attano kammeneva gamissati?",
  "atk-s0305a:262_9": "Appaṭicchitapaheṇakaṃ viya paṭivātaṃ khittarajomuṭṭhi viya ca etassevesa kodho matthake patissatī”ti",
  "atk-s0305a:262_10": "evaṃ attano ca parassa ca kammassakataṃ paccavekkhatopi,",
  "atk-s0305a:262_11": "ubhayakammassakataṃ paccavekkhitvā paṭisaṅkhāne ṭhitassāpi,",
  "atk-s0305a:262_12": "assaguttattherasadise mettābhāvanārate kalyāṇamitte sevantassāpi byāpādo pahīyati,",
  "atk-s0305a:262_13": "ṭhānanisajjādīsu mettānissitasappāyakathāyapi pahīyati.",
  "atk-s0305a:262_14": "Tena vuttaṃ “cha dhammā byāpādassa pahānāya saṃvattantī”ti.",
  "atk-s0305a:262_15": "Imehi pana chahi dhammehi pahīnassa byāpādassa anāgāmimaggena āyatiṃ anuppādo hoti.",
  "atk-s0305a:263_0": "Atthi bhikkhave aratītiādi vuttatthameva.",
  "atk-s0305a:263_1": "Api ca cha dhammā thinamiddhassa pahānāya saṃvattanti –",
  "atk-s0305a:263_2": "atibhojane nimittaggāho,",
  "atk-s0305a:263_3": "iriyāpathasamparivattanatā,",
  "atk-s0305a:263_4": "ālokasaññāmanasikāro,",
  "atk-s0305a:263_5": "abbhokāsavāso,",
  "atk-s0305a:263_6": "kalyāṇamittatā,",
  "atk-s0305a:263_7": "sappāyakathāti.",
  "atk-s0305a:264_0": "Āharahatthakaṃ,",
  "atk-s0305a:264_1": "bhuttavamitakaṃ,",
  "atk-s0305a:264_2": "tatravaṭṭakaṃ,",
  "atk-s0305a:264_3": "alaṃsāṭakaṃ,",
  "atk-s0305a:264_4": "kākamāsakabhojanaṃ bhuñjitvā rattiṭṭhānadivāṭṭhāne nisinnassa hi samaṇadhammaṃ karoto thinamiddhaṃ mahāhatthī viya ottharantaṃ āgacchati,",
  "atk-s0305a:264_5": "catupañcaālopaokāsaṃ pana ṭhapetvā pānīyaṃ pivitvā yāpanasīlassa bhikkhuno taṃ na hotīti evaṃ atibhojane nimittaṃ gaṇhantassapi thinamiddhaṃ pahīyati.",
  "atk-s0305a:264_6": "Yasmiṃ iriyāpathe thinamiddhaṃ okkamati,",
  "atk-s0305a:264_7": "tato aññaṃ parivattentassāpi,",
  "atk-s0305a:264_8": "rattiṃ candālokadīpālokaukkāloke divā sūriyālokaṃ manasikarontassāpi,",
  "atk-s0305a:264_9": "abbhokāse vasantassāpi,",
  "atk-s0305a:264_10": "mahākassapattherasadise pahīnathinamiddhe kalyāṇamitte sevantassāpi thinamiddhaṃ pahīyati,",
  "atk-s0305a:264_11": "ṭhānanisajjādīsu dhutaṅganissitasappāyakathāyapi pahīyati.",
  "atk-s0305a:264_12": "Tena vuttaṃ “cha dhammā thinamiddhassa pahānāya saṃvattantī”ti.",
  "atk-s0305a:264_13": "Imehi pana chahi dhammehi pahīnassa thinamiddhassa arahattamaggena āyatiṃ anuppādo hoti.",
  "atk-s0305a:265_0": "Atthi bhikkhave cetaso vūpasamotiādīni vuttatthāneva.",
  "atk-s0305a:265_1": "Apica cha dhammā uddhaccakukkuccassa pahānāya saṃvattanti –",
  "atk-s0305a:265_2": "bahussutatā,",
  "atk-s0305a:265_3": "paripucchakatā,",
  "atk-s0305a:265_4": "vinaye pakataññutā,",
  "atk-s0305a:265_5": "vuddhasevitatā,",
  "atk-s0305a:265_6": "kalyāṇamittatā,",
  "atk-s0305a:265_7": "sappāyakathāti.",
  "atk-s0305a:266_0": "Bāhusaccenapi hi ekaṃ vā dve vā tayo vā cattāro vā pañca vā nikāye pāḷivasena ca atthavasena ca uggaṇhantassāpi uddhaccakukkuccaṃ pahīyati,",
  "atk-s0305a:266_1": "kappiyākappiyaparipucchābahulassāpi,",
  "atk-s0305a:266_2": "vinayapaññattiyaṃ ciṇṇavasībhāvatāya pakataññunopi,",
  "atk-s0305a:266_3": "vuddhe mahallakatthere upasaṅkamantassāpi,",
  "atk-s0305a:266_4": "upālittherasadise vinayadhare kalyāṇamitte sevantassāpi,",
  "atk-s0305a:266_5": "uddhaccakukkuccaṃ pahīyati,",
  "atk-s0305a:266_6": "ṭhānanisajjādīsu kappiyākappiyanissitasappāyakathāyapi pahīyati.",
  "atk-s0305a:266_7": "Tena vuttaṃ “cha dhammā uddhaccakukkuccassa pahānāya saṃvattantī”ti.",
  "atk-s0305a:266_8": "Imehi pana chahi dhammehi pahīne uddhaccakukkucce uddhaccassa arahattamaggena,",
  "atk-s0305a:266_9": "kukkuccassa anāgāmimaggena āyatiṃ anuppādo hotīti.",
  "atk-s0305a:267_0": "Kusalākusalā dhammātiādīnipi vuttatthāneva.",
  "atk-s0305a:267_1": "Apica cha dhammā vicikicchāya pahānāya saṃvattanti –",
  "atk-s0305a:267_2": "bahussutatā,",
  "atk-s0305a:267_3": "paripucchakatā,",
  "atk-s0305a:267_4": "vinaye pakataññutā,",
  "atk-s0305a:267_5": "adhimokkhabahulatā,",
  "atk-s0305a:267_6": "kalyāṇamittatā,",
  "atk-s0305a:267_7": "sappāyakathāti.",
  "atk-s0305a:268_0": "Bāhusaccenapi hi ekaṃ vā…pe…",
  "atk-s0305a:268_1": "pañca vā nikāye pāḷivasena ca atthavasena ca uggaṇhantassāpi vicikicchā pahīyati,",
  "atk-s0305a:268_2": "tīṇi ratanāni ārabbha paripucchābahulassāpi,",
  "atk-s0305a:268_3": "vinaye ciṇṇavasībhāvassāpi,",
  "atk-s0305a:268_4": "tīsu ratanesu okappaniyasaddhāsaṅkhātaadhimokkhabahulassāpi,",
  "atk-s0305a:268_5": "saddhādhimutte vakkalittherasadise kalyāṇamitte sevantassāpi vicikicchā pahīyati,",
  "atk-s0305a:268_6": "ṭhānanisajjādīsu tiṇṇaṃ ratanānaṃ guṇanissitasappāyakathāyapi pahīyati.",
  "atk-s0305a:268_7": "Tena vuttaṃ “cha dhammā vicikicchāya pahānāya saṃvattantī”ti.",
  "atk-s0305a:268_8": "Imehi pana chahi dhammehi pahīnāya vicikicchāya sotāpattimaggena āyatiṃ anuppādo hoti.",
  "atk-s0305a:268_9": "Iti bhagavā imasmiṃ sutte desanaṃ tīhi bhavehi nivattetvā arahattena kūṭaṃ gaṇhi.",
  "atk-s0305a:268_10": "Desanāpariyosāne pañcasatā bhikkhū arahattaṃ pāpuṇiṃsu.",
  "atk-s0305a:269_0": "2. Pariyāyasuttavaṇṇanā",
  "atk-s0305a:270_0": "233.",
  "atk-s0305a:270_1": "Dutiye sambahulāti vinayapariyāyena tayo janā sambahulāti vuccanti,",
  "atk-s0305a:270_2": "tato paraṃ saṅgho.",
  "atk-s0305a:270_3": "Suttantapariyāyena tayo tayo eva,",
  "atk-s0305a:270_4": "tato uddhaṃ sambahulā.",
  "atk-s0305a:270_5": "Idha suttantapariyāyena sambahulāti veditabbā.",
  "atk-s0305a:270_6": "Piṇḍāya pavisiṃsūti piṇḍāya paviṭṭhā.",
  "atk-s0305a:270_7": "Te pana na tāva paviṭṭhā,",
  "atk-s0305a:270_8": "“pavisissāmā”ti nikkhantattā pana pavisiṃsūti vuttā.",
  "atk-s0305a:270_9": "Yathā kiṃ?",
  "atk-s0305a:270_10": "Yathā “gāmaṃ gamissāmī”ti nikkhantapuriso taṃ gāmaṃ apattopi “kahaṃ itthannāmo”ti vutte “gāmaṃ gato”ti vuccati, evaṃ.",
  "atk-s0305a:270_11": "Paribbājakānaṃ ārāmoti jetavanassa avidūre aññatitthiyānaṃ paribbājakānaṃ ārāmo atthi,",
  "atk-s0305a:270_12": "taṃ sandhāyetaṃ vuttaṃ.",
  "atk-s0305a:270_13": "Samaṇo āvusoti āvuso tumhākaṃ satthā samaṇo gotamo.",
  "atk-s0305a:271_0": "Mayampi kho āvuso sāvakānaṃ evaṃ dhammaṃ desemāti titthiyānaṃ samaye “pañca nīvaraṇā pahātabbā,",
  "atk-s0305a:271_1": "satta bojjhaṅgā bhāvetabbā”ti etaṃ natthi.",
  "atk-s0305a:271_2": "Te pana ārāmaṃ gantvā parisapariyante ṭhatvā aññaṃ olokento viya aññavihitakā viya hutvā bhagavato dhammadesanaṃ suṇanti.",
  "atk-s0305a:271_3": "Tato “samaṇo gotamo ‘idaṃ pajahatha idaṃ bhāvethā’ti vadatī”ti sallakkhetvā attano ārāmaṃ gantvā ārāmamajjhe",
  "atk-s0305a:271_4": "āsanaṃ paññāpetvā upaṭṭhāyakaupaṭṭhāyikāhi parivutā sīsaṃ ukkhipitvā kāyaṃ unnāmetvā attano sayambhūñāṇena",
  "atk-s0305a:271_5": "paṭividdhākāraṃ dassentā –",
  "atk-s0305a:271_6": "“pañca nīvaraṇā nāma pahātabbā,",
  "atk-s0305a:271_7": "satta bojjhaṅgā nāma bhāvetabbā”ti kathenti.",
  "atk-s0305a:272_0": "Idha no āvusoti ettha idhāti imasmiṃ paññāpane.",
  "atk-s0305a:272_1": "Ko visesoti kiṃ adhikaṃ?",
  "atk-s0305a:272_2": "Ko adhippayāsoti ko adhikappayogo?",
  "atk-s0305a:272_3": "Kiṃ nānākaraṇanti kiṃ nānattaṃ?",
  "atk-s0305a:272_4": "Dhammadesanāya vā dhammadesananti yadidaṃ samaṇassa vā gotamassa dhammadesanāya saddhiṃ amhākaṃ dhammadesanaṃ,",
  "atk-s0305a:272_5": "amhākaṃ vā dhammadesanāya saddhiṃ samaṇassa gotamassa dhammadesanaṃ ārabbha nānākaraṇaṃ vucceyya,",
  "atk-s0305a:272_6": "taṃ kinnāmāti vadanti.",
  "atk-s0305a:272_7": "Dutiyapadepi eseva nayo.",
  "atk-s0305a:273_0": "Neva abhinandiṃsūti “evameva”nti na sampaṭicchiṃsu.",
  "atk-s0305a:273_1": "Nappaṭikkosiṃsūti “nayidaṃ eva”nti na paṭisedhiṃsu.",
  "atk-s0305a:273_2": "Kiṃ pana te pahontā evaṃ akaṃsu,",
  "atk-s0305a:273_3": "udāhu appahontāti? Pahontā.",
  "atk-s0305a:273_4": "Na hi te ettakaṃ kathaṃ kathetuṃ na sakkonti “āvuso tumhākaṃ samaye pañca nīvaraṇā pahātabbā nāma natthi,",
  "atk-s0305a:273_5": "satta bojjhaṅgā bhāvetabbā nāma natthī”ti.",
  "atk-s0305a:273_6": "Evaṃ pana tesaṃ ahosi –",
  "atk-s0305a:273_7": "“atthi no etaṃ kathāpābhataṃ,",
  "atk-s0305a:273_8": "mayaṃ etaṃ satthu ārocessāma,",
  "atk-s0305a:273_9": "atha no satthā madhuradhammadesanaṃ desessatī”ti.",
  "atk-s0305a:274_0": "Pariyāyoti kāraṇaṃ.",
  "atk-s0305a:274_1": "Na ceva sampāyissantīti sampādetvā kathetuṃ na sakkhissanti.",
  "atk-s0305a:274_2": "Uttariñca vighātanti asampāyanato uttarimpi dukkhaṃ āpajjissanti.",
  "atk-s0305a:274_3": "Sampādetvā kathetuṃ asakkontānañhi dukkhaṃ uppajjati.",
  "atk-s0305a:274_4": "Yathā taṃ,",
  "atk-s0305a:274_5": "bhikkhave,",
  "atk-s0305a:274_6": "avisayasminti ettha tanti nipātamattaṃ,",
  "atk-s0305a:274_7": "yathāti kāraṇavacanaṃ,",
  "atk-s0305a:274_8": "yasmā avisaye pañho pucchitoti attho.",
  "atk-s0305a:274_9": "Sadevaketi saha devehi sadevake.",
  "atk-s0305a:274_10": "Samārakādīsupi eseva nayo.",
  "atk-s0305a:274_11": "Evaṃ tīṇi ṭhānāni loke pakkhipitvā dve pajāyāti,",
  "atk-s0305a:274_12": "pañcahipi sattalokameva pariyādiyitvā etasmiṃ sadevakādibhede loke devaṃ vā manussaṃ vā na samanupassāmīti dīpeti.",
  "atk-s0305a:274_13": "Ito vā pana sutvāti ito vā pana mama sāsanato sutvā.",
  "atk-s0305a:274_14": "Ito sutvā hi tathāgato tathāgatasāvakopi ārādheyya,",
  "atk-s0305a:274_15": "paritoseyya,",
  "atk-s0305a:274_16": "aññathā ārādhanā nāma natthīti dasseti.",
  "atk-s0305a:275_0": "Idāni attano tesaṃ pañhānaṃ veyyākaraṇena cittārādhanaṃ dassento katamo ca bhikkhave pariyāyotiādimāha.",
  "atk-s0305a:275_1": "Tattha ajjhattaṃ kāmacchandoti attano pañcakkhandhe ārabbha uppannachandarāgo.",
  "atk-s0305a:275_2": "Bahiddhā kāmacchandoti paresaṃ pañcakkhandhe ārabbha uppannachandarāgo.",
  "atk-s0305a:275_3": "Uddesaṃ gacchatīti gaṇanaṃ gacchati.",
  "atk-s0305a:275_4": "Ajjhattaṃ byāpādoti attano hatthapādādīsu uppannapaṭigho.",
  "atk-s0305a:275_5": "Bahiddhā byāpādoti paresaṃ tesu uppannapaṭigho.",
  "atk-s0305a:275_6": "Ajjhattaṃ dhammesu vicikicchāti attano khandhesu vimati.",
  "atk-s0305a:275_7": "Bahiddhā dhammesu vicikicchāti bahiddhā aṭṭhasu ṭhānesu mahāvicikicchā.",
  "atk-s0305a:275_8": "Ajjhattaṃ dhammesu satīti ajjhattike saṅkhāre paṭiggaṇhantassa uppannā sati.",
  "atk-s0305a:275_9": "Bahiddhā dhammesu satīti bahiddhā saṅkhāre pariggaṇhantassa uppannā sati.",
  "atk-s0305a:275_10": "Dhammavicayasambojjhaṅgepi eseva nayo.",
  "atk-s0305a:276_0": "Kāyikanti caṅkamaṃ adhiṭṭhahantassa uppannavīriyaṃ.",
  "atk-s0305a:276_1": "Cetasikanti –",
  "atk-s0305a:276_2": "“na tāvāhaṃ imaṃ pallaṅkaṃ bhindissāmi,",
  "atk-s0305a:276_3": "yāva me anupādāya āsavehi cittaṃ vimuccissatī”ti evaṃ kāyapayogaṃ vinā uppannavīriyaṃ.",
  "atk-s0305a:276_4": "Kāyappassaddhīti tiṇṇaṃ khandhānaṃ darathapassaddhi.",
  "atk-s0305a:276_5": "Cittappassaddhīti viññāṇakkhandhassa darathapassaddhi.",
  "atk-s0305a:276_6": "Upekkhāsambojjhaṅge satisambojjhaṅgasadisova vinicchayo.",
  "atk-s0305a:277_0": "Imasmiṃ sutte missakasambojjhaṅgā kathitā.",
  "atk-s0305a:277_1": "Etesu hi ajjhattadhammesu sati, pavicayo,",
  "atk-s0305a:277_2": "upekkhāti ime attano khandhārammaṇattā lokiyāva honti,",
  "atk-s0305a:277_3": "tathā maggaṃ apattaṃ kāyikavīriyaṃ.",
  "atk-s0305a:277_4": "Avitakkaavicārā pana pītisamādhī kiñcāpi rūpāvacarā honti,",
  "atk-s0305a:277_5": "rūpāvacare pana bojjhaṅgā na labbhantīti lokuttarāva honti.",
  "atk-s0305a:277_6": "Ye ca therā brahmavihāravipassanāpādakajjhānādīsu bojjhaṅge uddharanti,",
  "atk-s0305a:277_7": "tesaṃ matena rūpāvacarāpi arūpāvacarāpi honti.",
  "atk-s0305a:277_8": "Bojjhaṅgesu hi arūpāvacare pītiyeva ekantena na labbhati,",
  "atk-s0305a:277_9": "sesā cha missakāva hontīti.",
  "atk-s0305a:277_10": "Desanāpariyosāne keci bhikkhū sotāpannā jātā,",
  "atk-s0305a:277_11": "keci sakadāgāmī,",
  "atk-s0305a:277_12": "keci anāgāmī,",
  "atk-s0305a:277_13": "keci arahantoti.",
  "atk-s0305a:278_0": "3. Aggisuttavaṇṇanā",
  "atk-s0305a:279_0": "234.",
  "atk-s0305a:279_1": "Tatiye satiñca khvāhaṃ,",
  "atk-s0305a:279_2": "bhikkhave,",
  "atk-s0305a:279_3": "sabbatthikaṃ vadāmīti loṇadhūpanaṃ viya sabbakammikāmaccaṃ viya ca sabbattha icchitabbaṃ vadāmīti attho.",
  "atk-s0305a:279_4": "Yathā hi loṇadhūpanaṃ sabbabyañjanesupi nivisati,",
  "atk-s0305a:279_5": "yathā ca sabbakammiko amacco yodhakammampi karoti mantakammampi paṭihārakammampīti sabbakiccāni sādheti,",
  "atk-s0305a:279_6": "evaṃ uddhatassa cittassa niggaṇhanaṃ,",
  "atk-s0305a:279_7": "līnassa paggaṇhananti sabbametaṃ satiyā ijjhati,",
  "atk-s0305a:279_8": "na sakkā vinā satiyā etaṃ sampādetuṃ,",
  "atk-s0305a:279_9": "tasmā evamāha.",
  "atk-s0305a:279_10": "Imasmiṃ sutte pubbabhāgavipassanā bojjhaṅgāva kathitā.",
  "atk-s0305a:280_0": "4. Mettāsahagatasuttavaṇṇanā",
  "atk-s0305a:281_0": "235.",
  "atk-s0305a:281_1": "Catutthe mettāsahagatena cetasātiādi sabbaṃ sabbākārena visuddhimagge vitthāritameva.",
  "atk-s0305a:281_2": "Mayampi kho, āvuso,",
  "atk-s0305a:281_3": "sāvakānaṃ evaṃ dhammaṃ desemāti idampi te purimanayeneva satthu dhammadesanaṃ sutvā vadanti.",
  "atk-s0305a:281_4": "Titthiyānañhi samaye pañcanīvaraṇappahānaṃ vā mettādibrahmavihārabhāvanā vā natthi.",
  "atk-s0305a:281_5": "Kiṃ gatikā hotīti kiṃ nipphatti hoti.",
  "atk-s0305a:281_6": "Kiṃ paramāti kiṃ uttamā.",
  "atk-s0305a:281_7": "Kiṃ phalāti kiṃ ānisaṃsā.",
  "atk-s0305a:281_8": "Kiṃ pariyosānāti kiṃ niṭṭhā.",
  "atk-s0305a:281_9": "Mettāsahagatanti mettāya sahagataṃ saṃsaṭṭhaṃ sampayuttaṃ.",
  "atk-s0305a:281_10": "Eseva nayo sabbattha.",
  "atk-s0305a:281_11": "Vivekanissitādīni vuttatthāneva.",
  "atk-s0305a:282_0": "Appaṭikūlanti duvidhaṃ appaṭikūlaṃ –",
  "atk-s0305a:282_1": "sattaappaṭikūlañca,",
  "atk-s0305a:282_2": "saṅkhāraappaṭikūlañca.",
  "atk-s0305a:282_3": "Tasmiṃ appaṭikūle iṭṭhe vatthusminti attho.",
  "atk-s0305a:282_4": "Paṭikūlasaññīti aniṭṭhasaññī.",
  "atk-s0305a:282_5": "Kathaṃ panettha evaṃ viharati?",
  "atk-s0305a:282_6": "Asubhapharaṇaṃ vā aniccanti manasikāraṃ vā karonto.",
  "atk-s0305a:282_7": "Vuttañhetaṃ paṭisambhidāyaṃ “kathaṃ appaṭikūle paṭikūlasaññī viharati.",
  "atk-s0305a:282_8": "Iṭṭhasmiṃ vatthusmiṃ asubhāya vā pharati,",
  "atk-s0305a:282_9": "aniccato vā upasaṃharatī”ti.",
  "atk-s0305a:282_10": "Paṭikūle pana aniṭṭhe vatthusmiṃ mettāpharaṇaṃ vā dhātumanasikāraṃ vā karonto appaṭikūlasaññī viharati nāma.",
  "atk-s0305a:282_11": "Yathāha “kathaṃ paṭikūle appaṭikūlasaññī viharati.",
  "atk-s0305a:282_12": "Aniṭṭhasmiṃ vatthusmiṃ mettāya vā pharati,",
  "atk-s0305a:282_13": "dhātuto vā upasaṃharatī”ti.",
  "atk-s0305a:282_14": "Ubhayamissakapadesupi eseva nayo.",
  "atk-s0305a:282_15": "Appaṭikūlappaṭikūlesu hi tadeva asubhapharaṇaṃ vā aniccanti manasikāraṃ vā karonto paṭikūlasaññī viharati nāma.",
  "atk-s0305a:282_16": "Paṭikūlāpaṭikūlesu ca tadeva mettāpharaṇaṃ vā dhātumanasikāraṃ vā karonto appaṭikūlasaññī viharati nāma.",
  "atk-s0305a:282_17": "“Cakkhunā rūpaṃ disvā neva sumano hotī”tiādinā nayena vuttaṃ pana chaḷaṅgupekkhaṃ pavattayamāno “appaṭikūle",
  "atk-s0305a:282_18": "ca paṭikūle ca tadubhayaṃ abhinivajjetvā upekkhako tattha viharati sato sampajāno”ti veditabbo.",
  "atk-s0305a:283_0": "Ettāvatā ca imassa bhikkhuno mettāya tikacatukkajjhānaṃ nibbattetvā tadeva pādakaṃ katvā vipassanaṃ vaḍḍhetvā",
  "atk-s0305a:283_1": "arahattaṃ pattassa saha vipassanāya maggasambojjhaṅgānaṃ ariyiddhiyā ca dassitattā desanā vinivaṭṭetabbā siyā.",
  "atk-s0305a:283_2": "Idaṃ pana mettājhānaṃ pādakaṃ katvā saṅkhāre sammasantopi yo arahattaṃ pāpuṇituṃ na sakkoti,",
  "atk-s0305a:283_3": "yasmā tassa arahattaparamā mettā na hoti.",
  "atk-s0305a:283_4": "Yaṃparamā pana hoti,",
  "atk-s0305a:283_5": "taṃ dassetabbaṃ.",
  "atk-s0305a:283_6": "Tasmā tassa dassanatthaṃ ayaṃ desanā āraddhā.",
  "atk-s0305a:283_7": "Parato sabbaso vā pana rūpasaññānaṃ samatikkamātiādīsupi iminā nayena puna desanārambhapayojanaṃ veditabbaṃ.",
  "atk-s0305a:284_0": "Subhaparamanti subhaniṭṭhaṃ,",
  "atk-s0305a:284_1": "subhakoṭikaṃ,",
  "atk-s0305a:284_2": "subhanipphattiṃ.",
  "atk-s0305a:284_3": "Idhapaññassāti idheva paññā assa,",
  "atk-s0305a:284_4": "nayimaṃ lokaṃ atikkamatīti idhapañño,",
  "atk-s0305a:284_5": "tassa idhapaññassa,",
  "atk-s0305a:284_6": "lokiyapaññassāti attho.",
  "atk-s0305a:284_7": "Uttarivimuttiṃ appaṭivijjhatoti lokuttaradhammaṃ appaṭivijjhantassa.",
  "atk-s0305a:284_8": "Yo pana paṭivijjhituṃ sakkoti,",
  "atk-s0305a:284_9": "tassa arahattaparamāva mettā hotīti attho.",
  "atk-s0305a:284_10": "Karuṇādīsupi eseva nayo.",
  "atk-s0305a:285_0": "Kasmā panetāsaṃ mettādīnaṃ subhaparamāditā vuttā bhagavatāti?",
  "atk-s0305a:285_1": "Sabhāgavasena tassa tassa upanissayattā.",
  "atk-s0305a:285_2": "Mettāvihārissa hi sattā appaṭikūlā honti,",
  "atk-s0305a:285_3": "athassa appaṭikūlaparicayā appaṭikūlesu parisuddhavaṇṇesu nīlādīsu cittaṃ upasaṃharato appakasireneva tattha cittaṃ pakkhandati.",
  "atk-s0305a:285_4": "Iti mettā subhavimokkhassa upanissayo hoti,",
  "atk-s0305a:285_5": "na tato paraṃ,",
  "atk-s0305a:285_6": "tasmā subhaparamāti vuttā.",
  "atk-s0305a:286_0": "Karuṇāvihārissa uṇhābhighātādirūpanimittaṃ sattadukkhaṃ samanupassantassa karuṇāya pavattisambhavato rūpe ādīnavo parividito hoti,",
  "atk-s0305a:286_1": "athassa parividitarūpādīnavattā pathavīkasiṇādīsu aññataraṃ ugghāṭetvā rūpanissaraṇe ākāse cittaṃ upasaṃharato",
  "atk-s0305a:286_2": "appakasireneva tattha cittaṃ pakkhandati.",
  "atk-s0305a:286_3": "Iti karuṇā ākāsānañcāyatanassa upanissayo hoti,",
  "atk-s0305a:286_4": "na tato paraṃ,",
  "atk-s0305a:286_5": "tasmā ākāsānañcāyatanaparamāti vuttā.",
  "atk-s0305a:287_0": "Muditāvihārissa pana tena tena pāmojjakāraṇena uppannapāmojjasattānaṃ viññāṇaṃ samanupassantassa muditāya",
  "atk-s0305a:287_1": "pavattisambhavato viññāṇaggahaṇaparicitaṃ hoti,",
  "atk-s0305a:287_2": "athassa anukkamādhigataṃ ākāsānañcāyatanaṃ atikkamma ākāsanimittagocare viññāṇe cittaṃ upasaṃharato appakasireneva tattha cittaṃ pakkhandati.",
  "atk-s0305a:287_3": "Iti muditā viññāṇañcāyatanassa upanissayo hoti,",
  "atk-s0305a:287_4": "na tato paraṃ,",
  "atk-s0305a:287_5": "tasmā viññāṇañcāyatanaparamāti vuttā.",
  "atk-s0305a:288_0": "Upekkhāvihārissa pana “sattā sukhitā vā hontu,",
  "atk-s0305a:288_1": "dukkhato vā vimuccantu,",
  "atk-s0305a:288_2": "sampattasukhato vā mā vigacchantū”ti ābhogābhāvato sukhadukkhādiparamatthagāhavimukhasambhavato avijjamānaggahaṇadukkhacittaṃ hoti.",
  "atk-s0305a:288_3": "Athassa paramatthagāhato vimukhabhāvaparicitacittassa paramatthato avijjamānaggahaṇadukkhacittassa ca",
  "atk-s0305a:288_4": "anukkamādhigataṃ viññāṇāñcāyatanaṃ samatikkammasambhavato avijjamāne paramatthabhūtassa viññāṇassa abhāve",
  "atk-s0305a:288_5": "cittaṃ upasaṃharato appakasireneva tattha cittaṃ pakkhandati.",
  "atk-s0305a:288_6": "Iti upekkhā ākiñcaññāyatanassa upanissayo hoti,",
  "atk-s0305a:288_7": "na tato paraṃ,",
  "atk-s0305a:288_8": "tasmā ākiñcaññāyatanaparamāti vuttā.",
  "atk-s0305a:288_9": "Desanāpariyosāne pañcasatā bhikkhū arahattaṃ pattāti.",
  "atk-s0305a:289_0": "5. Saṅgāravasuttavaṇṇanā",
  "atk-s0305a:290_0": "236.",
  "atk-s0305a:290_1": "Pañcame pagevāti paṭhamaññeva.",
  "atk-s0305a:290_2": "Kāmarāgapariyuṭṭhitenāti kāmarāgagahitena.",
  "atk-s0305a:290_3": "Kāmarāgaparetenāti kāmarāgānugatena.",
  "atk-s0305a:290_4": "Nissaraṇanti tividhaṃ kāmarāgassa nissaraṇaṃ vikkhambhananissaraṇaṃ tadaṅganissaraṇaṃ samucchedanissaraṇanti.",
  "atk-s0305a:290_5": "Tattha asubhe paṭhamajjhānaṃ vikkhambhananissaraṇaṃ nāma,",
  "atk-s0305a:290_6": "vipassanā tadaṅganissaraṇaṃ nāma,",
  "atk-s0305a:290_7": "arahattamaggo samucchedanissaraṇaṃ nāma.",
  "atk-s0305a:290_8": "Taṃ tividhampi nappajānātīti attho.",
  "atk-s0305a:290_9": "Attatthampītiādīsu arahattasaṅkhāto attano attho attattho nāma,",
  "atk-s0305a:290_10": "paccayadāyakānaṃ attho parattho nāma,",
  "atk-s0305a:290_11": "sveva duvidhopi ubhayattho nāma.",
  "atk-s0305a:290_12": "Iminā nayena sabbavāresu attho veditabbo.",
  "atk-s0305a:291_0": "Ayaṃ pana viseso –",
  "atk-s0305a:291_1": "byāpādassa nissaraṇantiādīsu hi dveva nissaraṇāni vikkhambhananissaraṇañca samucchedanissaraṇañca.",
  "atk-s0305a:291_2": "Tattha byāpādassa tāva mettāya paṭhamajjhānaṃ vikkhambhananissaraṇaṃ,",
  "atk-s0305a:291_3": "anāgāmimaggo samucchedanissaraṇaṃ.",
  "atk-s0305a:291_4": "Thinamiddhassa ālokasaññā vikkhambhananissaraṇaṃ,",
  "atk-s0305a:291_5": "arahattamaggo samucchedanissaraṇaṃ.",
  "atk-s0305a:291_6": "Uddhaccakukkuccassa yo koci samatho vikkhambhananissaraṇaṃ,",
  "atk-s0305a:291_7": "uddhaccassa panettha arahattamaggo,",
  "atk-s0305a:291_8": "kukkuccassa anāgāmimaggo samucchedanissaraṇaṃ.",
  "atk-s0305a:291_9": "Vicikicchāya dhammavavatthānaṃ vikkhambhananissaraṇaṃ,",
  "atk-s0305a:291_10": "paṭhamamaggo samucchedanissaraṇaṃ.",
  "atk-s0305a:292_0": "Yā panettha seyyathāpi brāhmaṇa udapatto saṃsaṭṭho lākhāya vātiādikā upamā vuttā,",
  "atk-s0305a:292_1": "tāsu udapattoti udakabharitā pāti.",
  "atk-s0305a:292_2": "Saṃsaṭṭhoti vaṇṇabhedakaraṇavasena saṃsaṭṭho.",
  "atk-s0305a:292_3": "Pakkuthitoti kuthito.",
  "atk-s0305a:292_4": "Usmudakajātoti usumajāto.",
  "atk-s0305a:292_5": "Sevālapaṇakapariyonaddhoti tilabījakādibhedena sevālena vā nīlamaṇḍūkapiṭṭhivaṇṇena vā udakapiṭṭhiṃ chādetvā nibbattapaṇakena pariyonaddho.",
  "atk-s0305a:292_6": "Vāteritoti vātena erito kampito.",
  "atk-s0305a:292_7": "Āviloti appasanno.",
  "atk-s0305a:292_8": "Luḷitoti asannisinno.",
  "atk-s0305a:292_9": "Kalalībhūtoti kaddamībhūto.",
  "atk-s0305a:292_10": "Andhakāre nikkhittoti koṭṭhantarādibhede anālokaṭṭhāne ṭhapito.",
  "atk-s0305a:292_11": "Imasmiṃ sutte bhagavā tīhi bhavehi desanaṃ nivattetvā arahattanikūṭena desanaṃ niṭṭhāpesi,",
  "atk-s0305a:292_12": "brāhmaṇo pana saraṇamatte patiṭṭhito.",
  "atk-s0305a:293_0": "6. Abhayasuttavaṇṇanā",
  "atk-s0305a:294_0": "237.",
  "atk-s0305a:294_1": "Chaṭṭhe aññāṇāya adassanāyāti aññāṇatthāya adassanatthāya.",
  "atk-s0305a:294_2": "Taggha bhagavā nīvaraṇāti ekaṃsena bhagavā nīvaraṇā.",
  "atk-s0305a:294_3": "Kāyakilamathoti kāyadaratho.",
  "atk-s0305a:294_4": "Cittakilamathoti cittadaratho.",
  "atk-s0305a:294_5": "Sopi me paṭippassaddhoti tassa kira satthu santike sītalaṃ utusappāyaṭṭhānaṃ pavisitvā nisinnassa kāyadaratho paṭipassambhi,",
  "atk-s0305a:294_6": "tasmiṃ paṭipassaddhe tadanvayeneva cittadarathopi.",
  "atk-s0305a:294_7": "Apica maggenevassa etaṃ ubhayampi passaddhanti veditabbaṃ.",
  "atk-s0305a:295_0": "7. Ānāpānavaggo",
  "atk-s0305a:296_0": "1. Aṭṭhikamahapphalasuttādivaṇṇanā",
  "atk-s0305a:297_0": "238.",
  "atk-s0305a:297_1": "Sattamādīsu aṭṭhikasaññāti aṭṭhikaṃ aṭṭhikanti bhāventassa uppannasaññā.",
  "atk-s0305a:297_2": "Taṃ panetaṃ bhāvayato yāva nimittaṃ na uppajjati,",
  "atk-s0305a:297_3": "tāva chavipi cammampi upaṭṭhāti.",
  "atk-s0305a:297_4": "Nimitte pana uppanne chavicammāni neva upaṭṭhahanti,",
  "atk-s0305a:297_5": "saṅkhavaṇṇo suddhaaṭṭhikasaṅghāṭova upaṭṭhāti hatthikkhandhagataṃ dhammikatissarājānaṃ olokentassa sāmaṇerassa viya,",
  "atk-s0305a:297_6": "paṭimagge hasamānaṃ itthiṃ olokentassa cetiyapabbatavāsino tissattherassa viya cāti.",
  "atk-s0305a:297_7": "Vatthūni visuddhimagge vitthāritāni.",
  "atk-s0305a:297_8": "Sati vā upādiseseti gahaṇasese upādānasese vijjamānamhi.",
  "atk-s0305a:298_0": "2-10. Puḷavakasuttādivaṇṇanā",
  "atk-s0305a:299_0": "239- 247.",
  "atk-s0305a:299_1": "Puḷavakasaññāti puḷavaṃ puḷavanti bhāventassa uppannasaññā.",
  "atk-s0305a:299_2": "Vinīlakasaññādīsupi eseva nayo.",
  "atk-s0305a:299_3": "Vinicchayakathā panettha saddhiṃ bhāvanānayena visuddhimagge vuttā.",
  "atk-s0305a:299_4": "Mettādayo tikacatukkajjhānavasena veditabbā,",
  "atk-s0305a:299_5": "upekkhā catutthajjhānavaseneva.",
  "atk-s0305a:300_0": "8. Nirodhavaggo",
  "atk-s0305a:301_0": "1-10. Asubhasuttādivaṇṇanā",
  "atk-s0305a:302_0": "248- 257.",
  "atk-s0305a:302_1": "Asubhasaññāti asubhe paṭhamajjhānasaññā.",
  "atk-s0305a:302_2": "Maraṇasaññāti “avassaṃ maritabbaṃ,",
  "atk-s0305a:302_3": "maraṇapaṭibaddhaṃ me jīvita”nti abhiṇhaṃ paccavekkhantassa uppannasaññā.",
  "atk-s0305a:302_4": "Āhāre paṭikūlasaññāti odanakummāsādimhi ajjhoharaṇīye paṭikūlasaññā.",
  "atk-s0305a:302_5": "Sabbaloke anabhiratisaññāti sakalalokasmiṃ anabhiratiṃ uppādentassa uppannasaññā.",
  "atk-s0305a:302_6": "Pahānasaññāvirāgasaññāti dve pubbabhāgā.",
  "atk-s0305a:302_7": "Nirodhasaññā missakā.",
  "atk-s0305a:302_8": "Evametāni aṭṭhikasaññādīni vīsati kammaṭṭhānāni niddiṭṭhāni.",
  "atk-s0305a:302_9": "Tesaṃ navasu appanā honti,",
  "atk-s0305a:302_10": "ekādasa upacārajjhānikā.",
  "atk-s0305a:302_11": "Sesā panettha vinicchayakathā visuddhimagge āgatāva.",
  "atk-s0305a:302_12": "Gaṅgāpeyyālādayo maggasaṃyutte vuttanayeneva veditabbā.",
  "atk-s0305a:303_0": "Bojjhaṅgasaṃyuttavaṇṇanā niṭṭhitā.",
  "atk-s0305a:304_0": "3. Satipaṭṭhānasaṃyuttaṃ",
  "atk-s0305a:305_0": "1. Ambapālivaggo",
  "atk-s0305a:306_0": "1. Ambapālisuttavaṇṇanā",
  "atk-s0305a:307_0": "367.",
  "atk-s0305a:307_1": "Satipaṭṭhānasaṃyuttassa paṭhame ambapālivaneti ambapāliyā nāma rūpūpajīviniyā ropite ambavane.",
  "atk-s0305a:307_2": "Taṃ kira tassā uyyānaṃ ahosi.",
  "atk-s0305a:307_3": "Sā satthu dhammadesanaṃ sutvā pasannacittā tattha vihāraṃ kāretvā tathāgatassa niyyātesi.",
  "atk-s0305a:307_4": "Taṃ sandhāyetaṃ vuttaṃ.",
  "atk-s0305a:307_5": "Ekāyanvāyanti ekāyano ayaṃ.",
  "atk-s0305a:307_6": "Tattha ekāyanoti ekamaggo.",
  "atk-s0305a:307_7": "Maggassa hi –",
  "atk-s0305a:308_0": "“Maggo pantho patho pajjo, añjasaṃ vaṭumāyanaṃ;",
  "atk-s0305a:309_0": "Nāvā uttarasetū ca, kullo ca bhisi saṅkamo”ti. –",
  "atk-s0305a:310_0": "Bahūni nāmāni.",
  "atk-s0305a:310_1": "Svāyaṃ idha ayananāmena vutto.",
  "atk-s0305a:310_2": "Tasmā ekāyanvāyaṃ,",
  "atk-s0305a:310_3": "bhikkhave,",
  "atk-s0305a:310_4": "maggoti ettha ekamaggo. Ayaṃ,",
  "atk-s0305a:310_5": "bhikkhave, maggo,",
  "atk-s0305a:310_6": "na dvedhāpathabhūtoti evamattho daṭṭhabbo.",
  "atk-s0305a:310_7": "Maggoti kenaṭṭhena maggo?",
  "atk-s0305a:310_8": "Nibbānagamanaṭṭhena,",
  "atk-s0305a:310_9": "nibbānatthikehi magganīyaṭṭhena ca.",
  "atk-s0305a:311_0": "Sattānaṃ visuddhiyāti rāgādīhi malehi abhijjhāvisamalobhādīhi ca upakkilesehi saṃkiliṭṭhacittānaṃ sattānaṃ visuddhatthāya.",
  "atk-s0305a:311_1": "Sokaparidevānaṃ samatikkamāyāti sokassa ca paridevassa ca samatikkamāya,",
  "atk-s0305a:311_2": "pahānāyāti attho.",
  "atk-s0305a:311_3": "Dukkhadomanassānaṃ atthaṅgamāyāti kāyikadukkhassa ca cetasikadomanassassa cāti imesaṃ dvinnaṃ atthaṅgamāya,",
  "atk-s0305a:311_4": "nirodhāyāti attho.",
  "atk-s0305a:311_5": "Ñāyassa adhigamāyāti ñāyo vuccati ariyo aṭṭhaṅgiko maggo,",
  "atk-s0305a:311_6": "tassa adhigamāya pattiyāti vuttaṃ hoti.",
  "atk-s0305a:311_7": "Ayañhi pubbabhāge lokiyo satipaṭṭhānamaggo bhāvito lokuttaramaggassa adhigamāya saṃvattati.",
  "atk-s0305a:311_8": "Tenāha “ñāyassa adhigamāyā”ti.",
  "atk-s0305a:311_9": "Nibbānassa sacchikiriyāyāti taṇhāvānavirahitattā nibbānanti laddhanāmassa amatassa sacchikiriyāya,",
  "atk-s0305a:311_10": "attapaccakkhāyāti vuttaṃ hoti.",
  "atk-s0305a:311_11": "Ayañhi maggo bhāvito anupubbena nibbānasacchikiriyaṃ sādheti.",
  "atk-s0305a:311_12": "Tenāha “nibbānassa sacchikiriyāyā”ti.",
  "atk-s0305a:312_0": "Evaṃ bhagavatā sattahi padehi ekāyanamaggassa vaṇṇo bhāsito,",
  "atk-s0305a:312_1": "so kasmāti ce?",
  "atk-s0305a:312_2": "Bhikkhūnaṃ ussāhajananatthaṃ.",
  "atk-s0305a:312_3": "Vaṇṇabhāsanañhi sutvā te bhikkhū –",
  "atk-s0305a:312_4": "“ayaṃ kira maggo hadayasantāpabhūtaṃ sokaṃ,",
  "atk-s0305a:312_5": "vācāvippalāpabhūtaṃ paridevaṃ,",
  "atk-s0305a:312_6": "kāyikaasātabhūtaṃ dukkhaṃ,",
  "atk-s0305a:312_7": "cetasikaasātabhūtaṃ domanassanti cattāro upaddave harati.",
  "atk-s0305a:312_8": "Visuddhiṃ, ñāyaṃ,",
  "atk-s0305a:312_9": "nibbānanti tayo visese āvahatī”ti ussāhajātā imaṃ desanaṃ uggahetabbaṃ pariyāpuṇitabbaṃ,",
  "atk-s0305a:312_10": "dhāretabbaṃ,",
  "atk-s0305a:312_11": "imañca maggaṃ bhāvetabbaṃ maññissanti.",
  "atk-s0305a:312_12": "Iti tesaṃ bhikkhūnaṃ ussāhajananatthaṃ vaṇṇaṃ abhāsi kambalavāṇijādayo kambalādīnaṃ vaṇṇaṃ viya.",
  "atk-s0305a:313_0": "Yadidanti nipāto,",
  "atk-s0305a:313_1": "ye imeti ayamassa attho.",
  "atk-s0305a:313_2": "Cattāroti gaṇanaparicchedo.",
  "atk-s0305a:313_3": "Tena “na tato heṭṭhā,",
  "atk-s0305a:313_4": "na uddha”nti satipaṭṭhānaparicchedaṃ dīpeti.",
  "atk-s0305a:313_5": "Satipaṭṭhānāti tayo satipaṭṭhānā satigocaropi,",
  "atk-s0305a:313_6": "tidhā paṭipannesu sāvakesu satthuno paṭighānunayavītivattatāpi, satipi.",
  "atk-s0305a:313_7": "“Catunnaṃ,",
  "atk-s0305a:313_8": "bhikkhave,",
  "atk-s0305a:313_9": "satipaṭṭhānānaṃ samudayañca atthaṅgamañca desessāmi taṃ suṇātha. Ko ca,",
  "atk-s0305a:313_10": "bhikkhave,",
  "atk-s0305a:313_11": "kāyassa samudayo?",
  "atk-s0305a:313_12": "Āharasamudayā kāyasamudayo”tiādīsu hi satigocaro satipaṭṭhānanti vutto.",
  "atk-s0305a:313_13": "Tathā “kāyo upaṭṭhānaṃ, no sati,",
  "atk-s0305a:313_14": "sati upaṭṭhānañceva sati cā”tiādīsupi.",
  "atk-s0305a:313_15": "Tassa attho –",
  "atk-s0305a:313_16": "patiṭṭhāti asminti paṭṭhānaṃ.",
  "atk-s0305a:313_17": "Kā patiṭṭhāti? Sati.",
  "atk-s0305a:313_18": "Satiyā paṭṭhānaṃ satipaṭṭhānaṃ.",
  "atk-s0305a:313_19": "Padhānaṃ ṭhānanti vā paṭṭhānaṃ.",
  "atk-s0305a:313_20": "Satiyā paṭṭhānaṃ satipaṭṭhānaṃ hatthiṭṭhānaassaṭṭhānādīni viya.",
  "atk-s0305a:314_0": "“Tayo satipaṭṭhānā,",
  "atk-s0305a:314_1": "yadariyo sevati,",
  "atk-s0305a:314_2": "yadariyo sevamāno satthā gaṇamanusāsitumarahatī”ti ettha tidhā paṭipannesu sāvakesu satthuno paṭighānunayavītivattatā satipaṭṭhānanti vuttā.",
  "atk-s0305a:314_3": "Tassattho –",
  "atk-s0305a:314_4": "paṭṭhapetabbato paṭṭhānaṃ,",
  "atk-s0305a:314_5": "pavattayitabbatoti attho.",
  "atk-s0305a:314_6": "Kena paṭṭhapetabboti? Satiyā.",
  "atk-s0305a:314_7": "Satiyā paṭṭhānaṃ satipaṭṭhānanti.",
  "atk-s0305a:315_0": "“Cattāro satipaṭṭhānā bhāvitā bahulīkatā satta bojjhaṅge paripūrentī”tiādīsu pana satiyeva satipaṭṭhānanti vuttā.",
  "atk-s0305a:315_1": "Tassattho –",
  "atk-s0305a:315_2": "patiṭṭhātīti paṭṭhānaṃ,",
  "atk-s0305a:315_3": "upaṭṭhāti okkanditvā pakkhanditvā pavattatīti attho.",
  "atk-s0305a:315_4": "Satiyeva paṭṭhānaṃ satipaṭṭhānaṃ.",
  "atk-s0305a:315_5": "Atha vā saraṇaṭṭhena sati,",
  "atk-s0305a:315_6": "upaṭṭhānaṭṭhena paṭṭhānaṃ,",
  "atk-s0305a:315_7": "iti sati ca sā paṭṭhānañcātipi satipaṭṭhānaṃ.",
  "atk-s0305a:315_8": "Idamidha adhippetaṃ.",
  "atk-s0305a:316_0": "Yadi evaṃ kasmā “satipaṭṭhānā”ti bahuvacanaṃ katanti?",
  "atk-s0305a:316_1": "Satīnaṃ bahuttā.",
  "atk-s0305a:316_2": "Ārammaṇabhedena hi bahukā satiyo.",
  "atk-s0305a:316_3": "Atha “maggo”ti kasmā ekavacananti?",
  "atk-s0305a:316_4": "Magganaṭṭhena ekattā.",
  "atk-s0305a:316_5": "Catassopi hi etā satiyo magganaṭṭhena ekattaṃ gacchanti.",
  "atk-s0305a:316_6": "Vutañhetaṃ “maggoti kenaṭṭhena maggo?",
  "atk-s0305a:316_7": "Nibbānamagganaṭṭhena,",
  "atk-s0305a:316_8": "nibbānatthikehi magganīyaṭṭhena cā”ti.",
  "atk-s0305a:316_9": "Catassopi cetā aparabhāge kāyādīsu ārammaṇesu kiccaṃ sādhayamānā nibbānaṃ gacchanti,",
  "atk-s0305a:316_10": "ādito paṭṭhāya ca nibbānatthikehi maggiyantīti tasmā catassopi eko maggoti vuttā.",
  "atk-s0305a:316_11": "Evañca sati vacanānusandhinā sānusandhikāva desanā hoti.",
  "atk-s0305a:317_0": "Katame cattāroti kathetukamyatāpucchā.",
  "atk-s0305a:317_1": "Kāyeti rūpakāye.",
  "atk-s0305a:317_2": "Kāyānupassīti kāyaṃ anupassanasīlo,",
  "atk-s0305a:317_3": "kāyaṃ vā anupassamāno.",
  "atk-s0305a:317_4": "Ayañhi bhikkhu imaṃ kāyaṃ aniccānupassanādīnaṃ sattannaṃ anupassanānaṃ vasena aniccato anupassati,",
  "atk-s0305a:317_5": "no niccato,",
  "atk-s0305a:317_6": "dukkhato anupassati,",
  "atk-s0305a:317_7": "no sukhato,",
  "atk-s0305a:317_8": "anattato anupassati,",
  "atk-s0305a:317_9": "no attato,",
  "atk-s0305a:317_10": "nibbindati,",
  "atk-s0305a:317_11": "no nandati,",
  "atk-s0305a:317_12": "virajjati,",
  "atk-s0305a:317_13": "no rajjati,",
  "atk-s0305a:317_14": "nirodheti,",
  "atk-s0305a:317_15": "no samudeti,",
  "atk-s0305a:317_16": "paṭinissajjati,",
  "atk-s0305a:317_17": "no ādiyati.",
  "atk-s0305a:317_18": "So taṃ aniccato anupassanto niccasaññaṃ pajahati,",
  "atk-s0305a:317_19": "dukkhato anupassanto sukhasaññaṃ pajahati,",
  "atk-s0305a:317_20": "anattato anupassanto attasaññaṃ pajahati,",
  "atk-s0305a:317_21": "nibbindanto nandiṃ pajahati,",
  "atk-s0305a:317_22": "virajjanto rāgaṃ pajahati,",
  "atk-s0305a:317_23": "nirodhento samudayaṃ pajahati,",
  "atk-s0305a:317_24": "paṭinissajjanto ādānaṃ pajahatīti veditabbo.",
  "atk-s0305a:318_0": "Viharatīti irīyati.",
  "atk-s0305a:318_1": "Ātāpīti tīsu bhavesu kilese ātapatīti ātāpo,",
  "atk-s0305a:318_2": "vīriyassetaṃ nāmaṃ.",
  "atk-s0305a:318_3": "Ātāpo assa atthīti ātāpī.",
  "atk-s0305a:318_4": "Sampajānoti sampajaññasaṅkhātena ñāṇena samannāgato.",
  "atk-s0305a:318_5": "Satimāti kāyapariggāhikāya satiyā samannāgato.",
  "atk-s0305a:318_6": "Ayaṃ pana yasmā satiyā ārammaṇaṃ pariggahetvā paññāya anupassati.",
  "atk-s0305a:318_7": "Na hi sativirahitassa anupassanā nāma atthi,",
  "atk-s0305a:318_8": "tenevāha “satiñca khvāhaṃ,",
  "atk-s0305a:318_9": "bhikkhave,",
  "atk-s0305a:318_10": "sabbatthikaṃ vadāmī”ti.",
  "atk-s0305a:318_11": "Tasmā ettha “kāye kāyānupassī viharatī”ti ettāvatā kāyānupassanāsatipaṭṭhānaṃ vuttaṃ hoti.",
  "atk-s0305a:318_12": "Atha vā yasmā anātāpino antosaṅkhepo antarāyakaro hoti,",
  "atk-s0305a:318_13": "asampajāno upāyapariggahe anupāyaparivajjane ca sammuyhati,",
  "atk-s0305a:318_14": "muṭṭhassati upāyāpariccāge anupāyāpariggahe ca asamattho hoti,",
  "atk-s0305a:318_15": "tenassa taṃ kammaṭṭhānaṃ na sampajjati.",
  "atk-s0305a:318_16": "Tasmā yesaṃ dhammānaṃ ānubhāvena taṃ sampajjati,",
  "atk-s0305a:318_17": "tesaṃ dassanatthaṃ “ātāpī sampajāno satimā”ti idaṃ vuttanti veditabbaṃ.",
  "atk-s0305a:319_0": "Iti kāyānupassanāsatipaṭṭhānaṃ sampayogaṅgañjassa dassetvā idāni pahānaṅgaṃ dassetuṃ vineyya loke abhijjhādomanassanti vuttaṃ.",
  "atk-s0305a:319_1": "Tattha vineyyāti tadaṅgavinayena vā vikkhambhanavinayena vā vinayitvā.",
  "atk-s0305a:319_2": "Loketi tasmiṃyeva kāye.",
  "atk-s0305a:319_3": "Kāyo hi idha lujjanapalujjanaṭṭhena lokoti adhippeto.",
  "atk-s0305a:319_4": "Yasmā panassa na kāyamatteyeva abhijjhādomanassaṃ pahīyati,",
  "atk-s0305a:319_5": "vedanādīsupi pahīyati eva.",
  "atk-s0305a:319_6": "Tasmā “pañcapi upādānakkhandhā loko”ti vibhaṅge vuttaṃ.",
  "atk-s0305a:319_7": "Lokasaṅkhātattā vā tesaṃ dhammānaṃ atthuddhāranayenetaṃ vuttaṃ.",
  "atk-s0305a:319_8": "Yaṃ panāha “tattha katamo loko,",
  "atk-s0305a:319_9": "sveva kāyo loko”ti,",
  "atk-s0305a:319_10": "ayamevettha attho.",
  "atk-s0305a:319_11": "Tasmiṃ loke abhijjhādomanassaṃ vineyyāti evaṃ sambandho daṭṭhabbo.",
  "atk-s0305a:320_0": "Vedanāsūti ettha tisso vedanā,",
  "atk-s0305a:320_1": "tā ca lokiyā eva,",
  "atk-s0305a:320_2": "cittampi lokiyaṃ,",
  "atk-s0305a:320_3": "tathā dhammā.",
  "atk-s0305a:320_4": "Yathā pana vedanā anupassitabbā,",
  "atk-s0305a:320_5": "tathā anupassanto esa vedanānupassīti veditabbo.",
  "atk-s0305a:320_6": "Esa nayo cittadhammesu.",
  "atk-s0305a:320_7": "Kathañca vedanā anupassitabbāti?",
  "atk-s0305a:320_8": "Sukhā tāva vedanā dukkhato,",
  "atk-s0305a:320_9": "dukkhā sallato,",
  "atk-s0305a:320_10": "adukkhamasukhā aniccato. Yathāha –",
  "atk-s0305a:321_0": "“Yo sukhaṃ dukkhato adda, dukkhamaddakkhi sallato;",
  "atk-s0305a:322_0": "Adukkhamasukhaṃ santaṃ, addakkhi naṃ aniccato;",
  "atk-s0305a:323_0": "Sa ve sammaddaso bhikkhu, upasanto carissatī”ti.",
  "atk-s0305a:324_0": "Sabbā eva cetā dukkhātipi anupassitabbā.",
  "atk-s0305a:324_1": "Vuttañhetaṃ “yaṃkiñci vedayitaṃ,",
  "atk-s0305a:324_2": "sabbaṃ taṃ dukkhasminti vadāmī”ti.",
  "atk-s0305a:324_3": "Sukhadukkhatopi ca anupassitabbā, yathāha –",
  "atk-s0305a:324_4": "“sukhā kho,",
  "atk-s0305a:324_5": "āvuso visākha,",
  "atk-s0305a:324_6": "vedanā ṭhitisukhā vipariṇāmadukkhā”ti sabbaṃ vitthāretabbaṃ.",
  "atk-s0305a:324_7": "Apica aniccādisattaanupassanāvasenapi anupassitabbā.",
  "atk-s0305a:325_0": "Cittadhammesupi cittaṃ tāva ārammaṇādhipatisahajātabhūmikammavipākakiriyādinānattabhedānaṃ aniccādianupassanānaṃ",
  "atk-s0305a:325_1": "sarāgādīnañca bhedānaṃ vasena anupassitabbaṃ.",
  "atk-s0305a:325_2": "Dhammā salakkhaṇasāmaññalakkhaṇānaṃ suññatadhammassa aniccādisattaanupassanānaṃ “santaṃ vā ajjhattaṃ",
  "atk-s0305a:325_3": "kāmacchanda”ntiādīnañca pabhedānaṃ vasena anupassitabbā.",
  "atk-s0305a:325_4": "Sesaṃ vuttanayameva.",
  "atk-s0305a:325_5": "Ayamettha saṅkhepo,",
  "atk-s0305a:325_6": "vitthāro pana dīghamajjhimaṭṭhakathāsu satipaṭṭhānavaṇṇanāyaṃ vuttanayeneva veditabbo.",
  "atk-s0305a:326_0": "2. Satisuttavaṇṇanā",
  "atk-s0305a:327_0": "368.",
  "atk-s0305a:327_1": "Dutiye satoti kāyādianupassanāsatiyā samannāgato.",
  "atk-s0305a:327_2": "Sampajānoti catusampajaññapaññāya samannāgato.",
  "atk-s0305a:327_3": "Abhikkante paṭikkanteti ettha abhikkantaṃ vuccati gamanaṃ,",
  "atk-s0305a:327_4": "paṭikkantaṃ nivattanaṃ,",
  "atk-s0305a:327_5": "tadubhayampi catūsu iriyāpathesu labbhati.",
  "atk-s0305a:327_6": "Gamane tāva purato kāyaṃ abhiharanto abhikkamati nāma,",
  "atk-s0305a:327_7": "paṭinivattanto paṭikkamati nāma.",
  "atk-s0305a:327_8": "Ṭhānepi ṭhitakova kāyaṃ purato onamanto abhikkamati nāma,",
  "atk-s0305a:327_9": "pacchato apanāmento paṭikkamati nāma.",
  "atk-s0305a:327_10": "Nisajjāyapi nisinnakova āsanassa purimaaṅgābhimukho saṃsaranto abhikkamati nāma,",
  "atk-s0305a:327_11": "pacchimaaṅgappadesaṃ paccāsaṃsaranto paṭikkamati nāma.",
  "atk-s0305a:327_12": "Nipajjanepi eseva nayo.",
  "atk-s0305a:328_0": "Sampajānakārī hotīti sampajaññena sabbakiccakārī,",
  "atk-s0305a:328_1": "sampajaññasseva vā kārī.",
  "atk-s0305a:328_2": "So hi abhikkantādīsu sampajaññaṃ karoteva,",
  "atk-s0305a:328_3": "na katthaci sampajaññavirahito hoti.",
  "atk-s0305a:329_0": "Tattha sātthakasampajaññaṃ,",
  "atk-s0305a:329_1": "sappāyasampajaññaṃ,",
  "atk-s0305a:329_2": "gocarasampajaññaṃ,",
  "atk-s0305a:329_3": "asammohasampajaññanti catubbidhaṃ sampajaññaṃ.",
  "atk-s0305a:329_4": "Tattha abhikkamanacitte uppanne cittavaseneva agantvā “kiṃ nu me ettha gatena attho atthi,",
  "atk-s0305a:329_5": "natthī”ti atthānatthaṃ pariggaṇhitvā atthapariggaṇhanaṃ sātthakasampajaññaṃ.",
  "atk-s0305a:329_6": "Tattha ca atthoti cetiyadassanabodhidassanasaṅghadassanatheradassanaasubhadassanādivasena dhammato vaḍḍhi.",
  "atk-s0305a:329_7": "Cetiyaṃ disvāpi hi buddhārammaṇaṃ,",
  "atk-s0305a:329_8": "saṅghadassanena saṅghārammaṇaṃ pītiṃ uppādetvā tadeva khayato sammasanto arahattaṃ pāpuṇāti.",
  "atk-s0305a:329_9": "Mahāvihārasmiñhi dakkhiṇadvāre ṭhatvā mahācetiyaṃ olokentā tiṃsasahassabhikkhū arahattaṃ pāpuṇiṃsu,",
  "atk-s0305a:329_10": "tathā pacchimadvāre uttaradvāre pācīnadvāre ca,",
  "atk-s0305a:329_11": "tathā pañhamaṇḍapaṭṭhāne abhayavāpipāḷiyaṃ,",
  "atk-s0305a:329_12": "thūpārāmadvāre nagarassa dakkhiṇadvāre anurādhavāpipāḷiyaṃ.",
  "atk-s0305a:330_0": "Mahāariyavaṃsabhāṇakatthero panāha “kiṃ tumhe vadatha,",
  "atk-s0305a:330_1": "mahācetiyassa samantā kucchivedikāya heṭṭhimabhāgato paṭṭhāya paññāyanaṭṭhāne yattha yattha dve pādā sakkā honti samaṃ patiṭṭhāpetuṃ,",
  "atk-s0305a:330_2": "tattha tattha ekapaduddhāre tiṃsatiṃsa bhikkhusahassāni arahattaṃ pāpuṇiṃsūti sakkā vatu”nti.",
  "atk-s0305a:330_3": "Aparo pana mahāthero āha –",
  "atk-s0305a:330_4": "“mahācetiyatale ākiṇṇavālikāya bahutarā bhikkhū arahattaṃ pattā”ti.",
  "atk-s0305a:330_5": "There disvā tesaṃ ovāde patiṭṭhāya asubhaṃ disvā tattha paṭhamaṃ jhānaṃ uppādetvā tadeva khayato sammasanto arahattaṃ pāpuṇāti.",
  "atk-s0305a:330_6": "Tasmā etesaṃ dassanaṃ sātthaṃ.",
  "atk-s0305a:330_7": "Keci pana –",
  "atk-s0305a:330_8": "“āmisatopi vaḍḍhi atthoyeva,",
  "atk-s0305a:330_9": "taṃ nissāya brahmacariyānuggahāya paṭipannattā”ti vadanti.",
  "atk-s0305a:331_0": "Tasmiṃ pana gamane sappāyāsappāyaṃ pariggaṇhitvā sappāyapariggaṇhanaṃ sappāyasampajaññaṃ.",
  "atk-s0305a:331_1": "Seyyathidaṃ?",
  "atk-s0305a:331_2": "Cetiyadassanaṃ tāva sātthaṃ.",
  "atk-s0305a:331_3": "Sace pana cetiyassa mahāpūjāya dasadvādasayojanantare parisā sannipatanti,",
  "atk-s0305a:331_4": "attano vibhavānurūpā itthiyopi purisāpi alaṅkatapaṭiyattā cittakammarūpakāni viya sañcaranti.",
  "atk-s0305a:331_5": "Tatra cassa iṭṭhe ārammaṇe lobho,",
  "atk-s0305a:331_6": "aniṭṭhe paṭigho,",
  "atk-s0305a:331_7": "asamapekkhane moho uppajjati,",
  "atk-s0305a:331_8": "kāyasaṃsagge kāyasaṃsaggāpattiṃ āpajjati,",
  "atk-s0305a:331_9": "jīvitabrahmacariyānaṃ vā antarāyo ca hoti.",
  "atk-s0305a:331_10": "Evaṃ taṃ ṭhānaṃ asappāyaṃ hoti,",
  "atk-s0305a:331_11": "vuttappakāraantarāyābhāve sappāyaṃ.",
  "atk-s0305a:331_12": "Saṅghadassanampi sātthaṃ.",
  "atk-s0305a:331_13": "Sace pana antogāme mahāmaṇḍapaṃ kāretvā sabbarattiṃ dhammassavanaṃ kārentesu manussesu vuttappakāreneva janasannipāto ceva antarāyo ca hoti,",
  "atk-s0305a:331_14": "evaṃ taṃ ṭhānaṃ asappāyaṃ,",
  "atk-s0305a:331_15": "antarāyābhāve sappāyaṃ.",
  "atk-s0305a:331_16": "Mahāparivārānaṃ therānaṃ dassanepi eseva nayo.",
  "atk-s0305a:332_0": "Asubhadassanampi sātthaṃ.",
  "atk-s0305a:332_1": "Tadatthadīpanatthañca idaṃ vatthu –",
  "atk-s0305a:332_2": "eko kira daharabhikkhu sāmaṇeraṃ gahetvā dantakaṭṭhatthāya gato.",
  "atk-s0305a:332_3": "Sāmaṇero maggā okkamitvā purato gacchanto asubhaṃ disvā paṭhamajjhānaṃ nibbattetvā tadeva pādakaṃ katvā",
  "atk-s0305a:332_4": "saṅkhāre sammasanto tīṇi phalāni sacchikatvā uparimaggatthāya kammaṭṭhānaṃ pariggahetvā aṭṭhāsi.",
  "atk-s0305a:332_5": "Daharo taṃ apassanto “sāmaṇerā”ti pakkosi. So –",
  "atk-s0305a:332_6": "“mayā pabbajitadivasato paṭṭhāya bhikkhunā saddhiṃ dve kathā nāma na kathitapubbā,",
  "atk-s0305a:332_7": "aññasmimpi divase uparivisesaṃ nibbattessāmī”ti cintetvā “kiṃ,",
  "atk-s0305a:332_8": "bhante,”ti paṭivacanaṃ adāsi.",
  "atk-s0305a:332_9": "“Ehī”ti vutte ekavacaneneva āgantvā – “bhante,",
  "atk-s0305a:332_10": "iminā tāva maggena gantvā mayā ṭhitokāse muhuttaṃ puratthābhimukhā hutvā olokethā”ti āha.",
  "atk-s0305a:332_11": "So tathā katvā tena pattavisesameva pāpuṇi.",
  "atk-s0305a:332_12": "Evaṃ ekaṃ asubhaṃ dvinnaṃ janānaṃ atthāya jātaṃ.",
  "atk-s0305a:332_13": "Evaṃ sātthampi panetaṃ purisassa mātugāmāsubhaṃ asappāyaṃ,",
  "atk-s0305a:332_14": "mātugāmassa ca purisāsubhaṃ,",
  "atk-s0305a:332_15": "sabhāgameva sappāyanti evaṃ sappāyapariggaṇhanaṃ sappāyasampajaññaṃ.",
  "atk-s0305a:333_0": "Evaṃ pariggahitasātthasappāyassa pana aṭṭhatiṃsakammaṭṭhānesu attano cittarucikaṃ kammaṭṭhānasaṅkhātaṃ",
  "atk-s0305a:333_1": "gocaraṃ uggahetvā bhikkhācāragocare taṃ gahetvāva gamanaṃ gocarasampajaññaṃ nāma.",
  "atk-s0305a:334_0": "Tassāvibhāvatthaṃ idaṃ catukkaṃ veditabbaṃ –",
  "atk-s0305a:334_1": "idhekacco bhikkhu harati na paccāharati,",
  "atk-s0305a:334_2": "ekacco paccāharati na harati,",
  "atk-s0305a:334_3": "ekacco pana neva harati na paccāharati,",
  "atk-s0305a:334_4": "ekacco harati ca paccāharati ca.",
  "atk-s0305a:335_0": "Tattha yo bhikkhu divasaṃ caṅkamena nisajjāya ca āvaraṇīyehi dhammehi cittaṃ parisodhetvā tathā rattiyā paṭhamaṃ yāmaṃ majjhimayāme seyyaṃ kappetvā,",
  "atk-s0305a:335_1": "pacchimayāmepi nisajjācaṅkamehi vītināmetvā,",
  "atk-s0305a:335_2": "pageva cetiyaṅgaṇabodhiyaṅgaṇavattaṃ katvā bodhirukkhe udakaṃ āsiñcitvā pānīyaṃ paribhojanīyaṃ paccupaṭṭhapetvā",
  "atk-s0305a:335_3": "ācariyupajjhāyavattādīni samādāya vattati.",
  "atk-s0305a:335_4": "So sarīraparikammaṃ katvā senāsanaṃ pavisitvā dve tayo pallaṅke usumaṃ gāhāpento kammaṭṭhānamanuyuñjitvā",
  "atk-s0305a:335_5": "bhikkhācāravelāya uṭṭhahitvā kammaṭṭhānasīseneva pattacīvaramādāya senāsanato nikkhamitvā kammaṭṭhānaṃ",
  "atk-s0305a:335_6": "manasikarontova cetiyaṅgaṇaṃ gantvā sace buddhānussatikammaṭṭhānaṃ hoti,",
  "atk-s0305a:335_7": "taṃ avissajjetvāva cetiyaṅgaṇaṃ pavisati.",
  "atk-s0305a:335_8": "Aññaṃ ce kammaṭṭhānaṃ hoti,",
  "atk-s0305a:335_9": "sopānapādamūle ṭhatvā hatthena gahitabhaṇḍaṃ viya taṃ ṭhapetvā buddhārammaṇaṃ pītiṃ gahetvā cetiyaṅgaṇaṃ āruyha mahantaṃ cetiyaṃ ce,",
  "atk-s0305a:335_10": "tikkhattuṃ padakkhiṇaṃ katvā catūsu ṭhānesu vanditabbaṃ,",
  "atk-s0305a:335_11": "khuddakaṃ ce,",
  "atk-s0305a:335_12": "tatheva padakkhiṇaṃ katvā aṭṭhasu ṭhānesu vanditabbaṃ.",
  "atk-s0305a:335_13": "Cetiyaṃ vanditvā bodhiyaṅgaṇaṃ pattenāpi buddhassa bhagavato sammukhā viya nipaccakāraṃ dassetvā bodhi vanditabbā.",
  "atk-s0305a:335_14": "So evaṃ cetiyañca bodhiñca vanditvā paṭisāmitaṭṭhānaṃ gantvā paṭisāmitabhaṇḍakaṃ hatthena gaṇhanto viya",
  "atk-s0305a:335_15": "nikkhittakammaṭṭhānaṃ gahetvā gāmasamīpe kammaṭṭhānasīseneva cīvaraṃ pārupitvā gāmaṃ piṇḍāya pavisati.",
  "atk-s0305a:336_0": "Atha naṃ manussā disvā “ayyo no āgato”ti paccuggantvā pattaṃ gahetvā āsanasālāya vā gehe vā nisīdāpetvā yāguṃ datvā yāva bhattaṃ na niṭṭhāti,",
  "atk-s0305a:336_1": "tāva pāde dhovitvā makkhetvā purato nisīditvā pañhaṃ vā pucchanti,",
  "atk-s0305a:336_2": "dhammaṃ vā sotukāmā honti.",
  "atk-s0305a:336_3": "Sacepi na kathāpenti,",
  "atk-s0305a:336_4": "janasaṅgahaṇatthaṃ dhammakathā nāma kātabbāyevāti aṭṭhakathācariyā vadanti.",
  "atk-s0305a:336_5": "Dhammakathā hi kammaṭṭhānavinimuttā nāma natthi,",
  "atk-s0305a:336_6": "tasmā kammaṭṭhānasīseneva dhammaṃ kathetvā kammaṭṭhānasīseneva āhāraṃ paribhuñjitvā anumodanaṃ katvā",
  "atk-s0305a:336_7": "nivattiyamānehipi manussehi anugatova gāmato nikkhamitvā tattha te nivattetvā maggaṃ paṭipajjati.",
  "atk-s0305a:337_0": "Atha naṃ puretaraṃ nikkhamitvā bahigāme katabhattakiccā sāmaṇeradaharabhikkhū disvā paccuggantvā pattacīvaramassa gaṇhanti.",
  "atk-s0305a:337_1": "Porāṇakabhikkhū kira na “amhākaṃ upajjhāyo ācariyo”ti mukhaṃ oloketvā vattaṃ karonti,",
  "atk-s0305a:337_2": "sampattaparicchedeneva karonti.",
  "atk-s0305a:337_3": "Te taṃ pucchanti – “bhante,",
  "atk-s0305a:337_4": "ete manussā tumhākaṃ kiṃ honti,",
  "atk-s0305a:337_5": "mātipakkhato sambandhā pitipakkhato”ti?",
  "atk-s0305a:337_6": "Kiṃ disvā pucchathāti?",
  "atk-s0305a:337_7": "Tumhesu etesaṃ pemaṃ bahumānanti. “Āvuso,",
  "atk-s0305a:337_8": "yaṃ mātāpitūhipi dukkarataraṃ,",
  "atk-s0305a:337_9": "taṃ ete amhākaṃ karonti,",
  "atk-s0305a:337_10": "pattacīvarampi no etesaṃ santakameva,",
  "atk-s0305a:337_11": "etesaṃ ānubhāvena neva bhaye bhayaṃ,",
  "atk-s0305a:337_12": "na chātake chātakaṃ jānāma,",
  "atk-s0305a:337_13": "edisā nāma amhākaṃ upakārino natthī”ti tesaṃ guṇe kathayanto gacchati.",
  "atk-s0305a:337_14": "Ayaṃ vuccati harati na paccāharatīti.",
  "atk-s0305a:338_0": "Yassa pana pageva vuttappakāraṃ vattapaṭipattiṃ karontassa kammajatejo pajjalati,",
  "atk-s0305a:338_1": "anupādiṇṇakaṃ muñcitvā upādiṇṇakaṃ gaṇhāti,",
  "atk-s0305a:338_2": "sarīrato sedā muccanti,",
  "atk-s0305a:338_3": "kammaṭṭhānavīthiṃ nārohati,",
  "atk-s0305a:338_4": "so pageva pattacīvaramādāya vegasāva cetiyaṃ vanditvā gorūpānaṃ nikkhamanavelāyameva gāmaṃ yāgubhikkhāya",
  "atk-s0305a:338_5": "pavisitvā yāguṃ labhitvā āsanasālaṃ gantvā pivati.",
  "atk-s0305a:338_6": "Athassa dvittikkhattuṃ ajjhoharaṇamatteneva kammajatejo upādiṇṇakaṃ muñcitvā anupādiṇṇakaṃ gaṇhāti,",
  "atk-s0305a:338_7": "ghaṭasatena nhāto viya tejodhātupariḷāhanibbānaṃ patvā kammaṭṭhānasīsena yāguṃ paribhuñjitvā pattañca",
  "atk-s0305a:338_8": "mukhañca dhovitvā antarābhatte kammaṭṭhānaṃ manasikatvā avasesaṭṭhāne piṇḍāya caritvā kammaṭṭhānasīsena",
  "atk-s0305a:338_9": "āhāraṃ paribhuñjitvā tato paṭṭhāya poṅkhānupoṅkhaṃ upaṭṭhahamānaṃ kammaṭṭhānaṃ gahetvāva āgacchati.",
  "atk-s0305a:338_10": "Ayaṃ vuccati paccāharati na haratīti.",
  "atk-s0305a:338_11": "Edisā ca bhikkhū yāguṃ pivitvā vipassanaṃ ārabhitvā buddhasāsane arahattaṃ pattā nāma gaṇanapathaṃ vītivattā.",
  "atk-s0305a:338_12": "Sīhaḷadīpeyeva tesu tesu gāmesu āsanasālāyaṃ na taṃ āsanamatthi,",
  "atk-s0305a:338_13": "yattha yāguṃ pivitvā arahattaṃ pattā bhikkhū natthīti.",
  "atk-s0305a:339_0": "Yo pana pamādavihārī hoti nikkhittadhuro,",
  "atk-s0305a:339_1": "sabbavattāni bhinditvā pañcavidhacetovinibandhabaddhacitto viharanto “kammaṭṭhānaṃ nāma atthī”tipi saññaṃ",
  "atk-s0305a:339_2": "akatvā gāmaṃ piṇḍāya pavisitvā ananulomikena gihisaṃsaggena saṃsaṭṭho caritvā ca bhuñjitvā ca tuccho",
  "atk-s0305a:339_3": "nikkhamati.",
  "atk-s0305a:339_4": "Ayaṃ vuccati neva harati na paccāharatīti.",
  "atk-s0305a:340_0": "Yo panāyaṃ harati ca paccāharati cāti vutto,",
  "atk-s0305a:340_1": "so gatapaccāgatikavattavasena veditabbo.",
  "atk-s0305a:340_2": "Attakāmā hi kulaputtā sāsane pabbajitvā dasapi vīsampi tiṃsampi cattālīsampi paññāsampi satampi ekato vasantā katikavattaṃ katvā viharanti “āvuso,",
  "atk-s0305a:340_3": "tumhe na iṇaṭṭā,",
  "atk-s0305a:340_4": "na bhayaṭṭā,",
  "atk-s0305a:340_5": "na jīvikāpakatā pabbajitā,",
  "atk-s0305a:340_6": "dukkhā muccitukāmā panettha pabbajitā,",
  "atk-s0305a:340_7": "tasmā gamane uppannakilesaṃ gamaneyeva niggaṇhatha, ṭhāne,",
  "atk-s0305a:340_8": "nisajjāya,",
  "atk-s0305a:340_9": "sayane uppannakilesaṃ sayaneyeva niggaṇhathā”ti.",
  "atk-s0305a:340_10": "Te evaṃ katikavattaṃ katvā bhikkhācāraṃ gacchantā aḍḍhausabhausabhaaḍḍhagāvutagāvutantaresu pāsāṇā honti,",
  "atk-s0305a:340_11": "tāya saññāya kammaṭṭhānaṃ manasikarontāva gacchanti.",
  "atk-s0305a:340_12": "Sace kassaci gamane kileso uppajjati,",
  "atk-s0305a:340_13": "tattheva naṃ niggaṇhāti.",
  "atk-s0305a:340_14": "Tathā asakkonto tiṭṭhati.",
  "atk-s0305a:340_15": "Athassa pacchato āgacchantopi tiṭṭhati,",
  "atk-s0305a:340_16": "so “ayaṃ bhikkhu tuyhaṃ uppannavitakkaṃ jānāti,",
  "atk-s0305a:340_17": "ananucchavikaṃ te eta”nti attānaṃ paṭicodetvā vipassanaṃ vaḍḍhetvā tattheva ariyabhūmiṃ okkamati,",
  "atk-s0305a:340_18": "tathā asakkonto nisīdatīti so eva nayo.",
  "atk-s0305a:340_19": "Ariyabhūmiṃ okkamituṃ asakkontopi,",
  "atk-s0305a:340_20": "taṃ kilesaṃ vikkhambhetvā kammaṭṭhānaṃ manasikarontova gacchati,",
  "atk-s0305a:340_21": "na kammaṭṭhānavippayuttena cittena pādaṃ uddharati.",
  "atk-s0305a:340_22": "Uddharati ce,",
  "atk-s0305a:340_23": "paṭinivattitvā purimapadesaṃyeva eti ālindakavāsī mahāphussadevatthero viya.",
  "atk-s0305a:341_0": "So kira ekūnavīsati vassāni gatapaccāgatikavattaṃ pūrento eva vihāsi.",
  "atk-s0305a:341_1": "Manussāpi sudaṃ antarāmagge kasantā ca vapantā ca maddantā ca kammāni ca karontā theraṃ tathā gacchantaṃ disvā –",
  "atk-s0305a:341_2": "“ayaṃ thero punappunaṃ nivattitvā gacchati,",
  "atk-s0305a:341_3": "kiṃ nu kho maggamūḷho,",
  "atk-s0305a:341_4": "udāhu kiñci pamuṭṭho”ti samullapanti.",
  "atk-s0305a:341_5": "So taṃ anādiyitvā kammaṭṭhānayuttacitteneva samaṇadhammaṃ karonto vīsativassabbhantare arahattaṃ pāpuṇi.",
  "atk-s0305a:341_6": "Arahattappattadivase cassa caṅkamanakoṭiyaṃ adhivatthā devatā aṅgulīhi dīpaṃ ujjāletvā aṭṭhāsi.",
  "atk-s0305a:341_7": "Cattāropi mahārājāno sakko ca devānamindo brahmā ca sahampati upaṭṭhānaṃ āgamaṃsu.",
  "atk-s0305a:341_8": "Tañca obhāsaṃ disvā vanavāsīmahātissatthero taṃ dutiyadivase pucchi –",
  "atk-s0305a:341_9": "“rattibhāge āyasmato santike obhāso ahosi,",
  "atk-s0305a:341_10": "kiṃ so obhāso”ti?",
  "atk-s0305a:341_11": "Thero vikkhepaṃ karonto “obhāso nāma dīpobhāsopi hoti,",
  "atk-s0305a:341_12": "maṇiobhāsopī”ti evamādimāha.",
  "atk-s0305a:341_13": "Tato “paṭicchādetha tumhe”ti nibaddho āmāti paṭijānitvā ārocesi.",
  "atk-s0305a:342_0": "Kāḷavallimaṇḍapavāsīmahānāgatthero viya ca.",
  "atk-s0305a:342_1": "Sopi kira gatapaccāgatikavattaṃ pūrento paṭhamaṃ tāva “bhagavato mahāpadhānaṃ pūjessāmī”ti satta vassāni ṭhānacaṅkamameva adhiṭṭhāsi.",
  "atk-s0305a:342_2": "Puna soḷasa vassāni gatapaccāgatikavattaṃ pūretvā arahattaṃ pāpuṇi.",
  "atk-s0305a:342_3": "So kammaṭṭhānayutteneva cittena pādaṃ uddharanto vippayuttena uddhaṭe paṭinivattanto gāmasamīpaṃ gantvā",
  "atk-s0305a:342_4": "“gāvī nu pabbajito nū”ti āsaṅkanīyapadese ṭhatvā cīvaraṃ pārupitvā kacchakarakato udakena pattaṃ dhovitvā",
  "atk-s0305a:342_5": "udakagaṇḍūsaṃ karoti.",
  "atk-s0305a:342_6": "Kiṃ kāraṇā?",
  "atk-s0305a:342_7": "“Mā me bhikkhaṃ dātuṃ vā vandituṃ vā āgate manusse ‘dīghāyukā hothā’ti vacanamattenāpi kammaṭṭhānavikkhepo ahosī”ti “ajja, bhante,",
  "atk-s0305a:342_8": "katimī”ti divasaṃ vā bhikkhugaṇanaṃ vā pañhaṃ vā pucchito pana udakaṃ gilitvā āroceti.",
  "atk-s0305a:342_9": "Sace divasādipucchakā na honti,",
  "atk-s0305a:342_10": "nikkhamanavelāyaṃ gāmadvāre niṭṭhubhitvā yāti.",
  "atk-s0305a:343_0": "Kalambatitthavihāre vassūpagatā paññāsa bhikkhū viya ca.",
  "atk-s0305a:343_1": "Te kira āsāḷhipuṇṇamiyaṃ katikavattaṃ akaṃsu –",
  "atk-s0305a:343_2": "“arahattaṃ apatvā aññamaññaṃ nālapissāmā”ti.",
  "atk-s0305a:343_3": "Gāmañca piṇḍāya pavisantā udakagaṇḍūsaṃ katvā pavisiṃsu.",
  "atk-s0305a:343_4": "Divasādīsu pucchitesu vuttanayeneva paṭipajjiṃsu.",
  "atk-s0305a:343_5": "Tattha manussā niṭṭhubhanaṃ disvā jāniṃsu –",
  "atk-s0305a:343_6": "“ajjeko āgato,",
  "atk-s0305a:343_7": "ajja dve”ti.",
  "atk-s0305a:343_8": "Evañca cintesuṃ –",
  "atk-s0305a:343_9": "“kiṃ nu kho ete amheheva saddhiṃ na sallapanti,",
  "atk-s0305a:343_10": "udāhu aññamaññampi.",
  "atk-s0305a:343_11": "Yadi aññamaññaṃ na sallapanti,",
  "atk-s0305a:343_12": "addhā vivādajātā bhavissanti.",
  "atk-s0305a:343_13": "Etha ne aññamaññaṃ khamāpessāmā”ti sabbe vihāraṃ gantvā paññāsāya bhikkhūsu dvepi bhikkhū ekokāse nāddasaṃsu.",
  "atk-s0305a:343_14": "Tato yo tesu cakkhumā puriso, so āha –",
  "atk-s0305a:343_15": "“na bho kalahakārakānaṃ okāso īdiso hoti,",
  "atk-s0305a:343_16": "susammaṭṭhaṃ cetiyaṅgaṇaṃ bodhiyaṅgaṇaṃ,",
  "atk-s0305a:343_17": "sunikkhittā sammajjaniyo,",
  "atk-s0305a:343_18": "supaṭṭhitaṃ pānīyaṃ paribhojanīya”nti.",
  "atk-s0305a:343_19": "Te tatova nivattā.",
  "atk-s0305a:343_20": "Tepi bhikkhū antotemāseyeva arahattaṃ patvā mahāpavāraṇāyaṃ visuddhipavāraṇaṃ pavāresuṃ.",
  "atk-s0305a:344_0": "Evaṃ kāḷavallimaṇḍapavāsī mahānāgatthero viya,",
  "atk-s0305a:344_1": "kalambatitthavihāre vassūpagatā bhikkhū viya ca kammaṭṭhānayutteneva cittena pādaṃ uddharanto gāmasamīpaṃ",
  "atk-s0305a:344_2": "gantvā udakagaṇḍūsaṃ katvā vīthiyo sallakkhetvā yattha surāsoṇḍadhuttādayo kalahakārakā caṇḍahatthiassādayo",
  "atk-s0305a:344_3": "vā natthi,",
  "atk-s0305a:344_4": "taṃ vīthiṃ paṭipajjati.",
  "atk-s0305a:344_5": "Tattha ca piṇḍāya caramāno na turitaturito viya javena gacchati.",
  "atk-s0305a:344_6": "Na hi javena piṇḍapātikadhutaṅgaṃ nāma kiñci atthi.",
  "atk-s0305a:344_7": "Visamabhūmibhāgapattaṃ pana udakasakaṭaṃ viya niccalo hutvā gacchati.",
  "atk-s0305a:344_8": "Anugharaṃ paviṭṭho ca dātukāmaṃ vā adātukāmaṃ vā sallakkhetuṃ tadanurūpaṃ kālaṃ āgamento bhikkhaṃ gahetvā",
  "atk-s0305a:344_9": "antogāme vā bahigāme vā vihārameva vā āgantvā yathāphāsuke patirūpe okāse nisīditvā kammaṭṭhānaṃ manasikaronto",
  "atk-s0305a:344_10": "āhāre paṭikūlasaññaṃ upaṭṭhapetvā akkhabbhañjanavaṇalepanaputtamaṃsūpamāvasena paccavekkhanto aṭṭhaṅgasamannāgataṃ",
  "atk-s0305a:344_11": "āhāraṃ āhāreti,",
  "atk-s0305a:344_12": "neva davāya na madāya na maṇḍanāya na vibhūsanāya…pe…",
  "atk-s0305a:344_13": "bhuttāvī ca udakakiccaṃ katvā muhuttaṃ bhattakilamathaṃ paṭipassambhetvā yathā purebhattaṃ,",
  "atk-s0305a:344_14": "evaṃ pacchābhattaṃ purimayāmaṃ pacchimayāmañca kammaṭṭhānameva manasikaroti.",
  "atk-s0305a:344_15": "Ayaṃ vuccati harati ca paccāharati cāti.",
  "atk-s0305a:345_0": "Imaṃ pana haraṇapaccāharaṇasaṅkhātaṃ gatapaccāgatikavattaṃ pūrento yadi upanissayasampanno hoti,",
  "atk-s0305a:345_1": "paṭhamavaye eva arahattaṃ pāpuṇāti.",
  "atk-s0305a:345_2": "No ce paṭhamavaye pāpuṇāti,",
  "atk-s0305a:345_3": "atha majjhimavaye pāpuṇāti.",
  "atk-s0305a:345_4": "No ce majjhimavaye pāpuṇāti,",
  "atk-s0305a:345_5": "atha pacchimavaye pāpuṇāti,",
  "atk-s0305a:345_6": "no ce pacchimavaye pāpuṇāti,",
  "atk-s0305a:345_7": "atha maraṇasamaye.",
  "atk-s0305a:345_8": "No ce maraṇasamaye pāpuṇāti,",
  "atk-s0305a:345_9": "atha devaputto hutvā.",
  "atk-s0305a:345_10": "No ce devaputto hutvā pāpuṇāti,",
  "atk-s0305a:345_11": "anuppanne buddhe nibbatto paccekabodhiṃ sacchikaroti.",
  "atk-s0305a:345_12": "No ce paccekabodhiṃ sacchikaroti,",
  "atk-s0305a:345_13": "atha buddhānaṃ sammukhībhāve khippābhiñño vā hoti,",
  "atk-s0305a:345_14": "seyyathāpi thero bāhiyo dārucīriyo mahāpañño vā,",
  "atk-s0305a:345_15": "seyyathāpi thero sāriputto,",
  "atk-s0305a:345_16": "mahiddhiko vā,",
  "atk-s0305a:345_17": "seyyathāpi thero mahāmoggallāno,",
  "atk-s0305a:345_18": "dhutavādo vā,",
  "atk-s0305a:345_19": "seyyathāpi thero mahākassapo,",
  "atk-s0305a:345_20": "dibbacakkhuko vā,",
  "atk-s0305a:345_21": "seyyathāpi thero anuruddho,",
  "atk-s0305a:345_22": "vinayadharo vā,",
  "atk-s0305a:345_23": "seyyathāpi thero upāli,",
  "atk-s0305a:345_24": "dhammakathiko vā,",
  "atk-s0305a:345_25": "seyyathāpi thero puṇṇo mantāṇiputto,",
  "atk-s0305a:345_26": "āraññiko vā,",
  "atk-s0305a:345_27": "seyyathāpi thero revato,",
  "atk-s0305a:345_28": "bahussuto vā,",
  "atk-s0305a:345_29": "seyyathāpi thero ānando,",
  "atk-s0305a:345_30": "sikkhākāmo vā,",
  "atk-s0305a:345_31": "seyyathāpi thero rāhulo buddhaputtoti.",
  "atk-s0305a:345_32": "Iti imasmiṃ catukke yvāyaṃ harati paccāharati ca,",
  "atk-s0305a:345_33": "tassa gocarasampajaññaṃ sikhāpattaṃ hoti.",
  "atk-s0305a:346_0": "Abhikkamādīsu pana asammuyhanaṃ asammohasampajaññaṃ.",
  "atk-s0305a:346_1": "Taṃ evaṃ veditabbaṃ –",
  "atk-s0305a:346_2": "idha bhikkhu abhikkamanto vā paṭikkamanto vā yathā andhaputhujjanā abhikkamādīsu –",
  "atk-s0305a:346_3": "“attā abhikkamati,",
  "atk-s0305a:346_4": "attanā abhikkamo nibbattito”ti vā “ahaṃ abhikkamāmi,",
  "atk-s0305a:346_5": "mayā abhikkamo nibbattito”ti vā sammuyhanti,",
  "atk-s0305a:346_6": "tathā asammuyhanto abhikkamāmīti citte uppajjamāne teneva cittena saddhiṃ cittasamuṭṭhānā vāyodhātu viññattiṃ janayamānā uppajjati,",
  "atk-s0305a:346_7": "iti cittakiriyavāyodhātuvipphāravasena ayaṃ kāyasammato aṭṭhisaṅghāṭo abhikkamati.",
  "atk-s0305a:346_8": "Tassevaṃ abhikkamato ekekapāduddharaṇe pathavīdhātu āpodhātūti dve dhātuyo omattā honti mandā,",
  "atk-s0305a:346_9": "itarā dve adhimattā honti balavatiyo,",
  "atk-s0305a:346_10": "tathā atiharaṇavītiharaṇesu,",
  "atk-s0305a:346_11": "vossajjane tejodhātu vāyodhātūti dve dhātuyo omattā honti mandā,",
  "atk-s0305a:346_12": "itarā dve adhimattā honti balavatiyo,",
  "atk-s0305a:346_13": "tathā sannikkhepanasannirumbhanesu.",
  "atk-s0305a:347_0": "Tattha uddharaṇe pavattā rūpārūpadhammā atiharaṇaṃ na pāpuṇanti,",
  "atk-s0305a:347_1": "tathā atiharaṇe pavattā vītiharaṇaṃ,",
  "atk-s0305a:347_2": "vītiharaṇe pavattā vossajjanaṃ,",
  "atk-s0305a:347_3": "vossajjane pavattā sannikkhepanaṃ,",
  "atk-s0305a:347_4": "sannikkhepane pavattā sannirumbhanaṃ na pāpuṇanti,",
  "atk-s0305a:347_5": "tattha tattheva pabbapabbaṃ sandhisandhi odhiodhi hutvā tattakapāle pakkhittatilāni viya taṭataṭāyantā bhijjanti.",
  "atk-s0305a:347_6": "Tattha ko eko abhikkamati,",
  "atk-s0305a:347_7": "kassa vā ekassa abhikkamanaṃ?",
  "atk-s0305a:347_8": "Paramatthato hi dhātūnaṃyeva gamanaṃ,",
  "atk-s0305a:347_9": "dhātūnaṃ ṭhānaṃ,",
  "atk-s0305a:347_10": "dhātūnaṃ nisajjā,",
  "atk-s0305a:347_11": "dhātūnaṃ sayanaṃ.",
  "atk-s0305a:347_12": "Tasmiṃ tasmiñhi koṭṭhāse saddhiṃ rūpena –",
  "atk-s0305a:348_0": "“Aññaṃ uppajjate cittaṃ, aññaṃ cittaṃ nirujjhati;",
  "atk-s0305a:349_0": "Avīcimanusambandho, nadīsotova vattatī”ti. –",
  "atk-s0305a:350_0": "Evaṃ abhikkamādīsu asammuyhanaṃ asammohasampajaññaṃ nāmāti.",
  "atk-s0305a:351_0": "Niṭṭhito “abhikkante paṭikkante sampajānakārī hotī”tipadassa attho.",
  "atk-s0305a:352_0": "Ālokite vilokiteti ettha pana ālokitaṃ nāma purato pekkhanaṃ,",
  "atk-s0305a:352_1": "vilokitaṃ nāma anudisāpekkhanaṃ.",
  "atk-s0305a:352_2": "Aññānipi heṭṭhā upari pacchato anupekkhanavasena olokitaullokitāpalokitāni nāma honti.",
  "atk-s0305a:352_3": "Tāni idha na gahitāni,",
  "atk-s0305a:352_4": "sāruppavasena pana imāneva dve gahitāni.",
  "atk-s0305a:352_5": "Iminā vā mukhena sabbānipi tāni gahitānevāti.",
  "atk-s0305a:353_0": "Tattha “ālokessāmī”ti citte uppanne cittavaseneva anoloketvā atthapariggaṇhanaṃ sātthakasampajaññaṃ.",
  "atk-s0305a:353_1": "Taṃ āyasmantaṃ nandaṃ kāyasakkhiṃ katvā veditabbaṃ.",
  "atk-s0305a:353_2": "Vuttañhetaṃ bhagavatā –",
  "atk-s0305a:354_0": "“Sace,",
  "atk-s0305a:354_1": "bhikkhave,",
  "atk-s0305a:354_2": "nandassa puratthimā disā āloketabbā hoti,",
  "atk-s0305a:354_3": "sabbaṃ cetasā samannāharitvā nando puratthimaṃ disaṃ āloketi ‘evaṃ me puratthimaṃ disaṃ ālokayato nābhijjhādomanassā",
  "atk-s0305a:354_4": "pāpakā akusalā dhammā anvāsavissantī’ti.",
  "atk-s0305a:354_5": "Itiha tattha sampajāno hoti. Sace,",
  "atk-s0305a:354_6": "bhikkhave,",
  "atk-s0305a:354_7": "nandassa pacchimā disā,",
  "atk-s0305a:354_8": "uttarā disā,",
  "atk-s0305a:354_9": "dakkhiṇā disā, uddhaṃ, adho,",
  "atk-s0305a:354_10": "anudisā āloketabbā hoti,",
  "atk-s0305a:354_11": "sabbaṃ cetasā samannāharitvā nando anudisaṃ āloketi ‘evaṃ me anudisaṃ ālokayato’…pe…",
  "atk-s0305a:354_12": "sampajāno hotī”ti.",
  "atk-s0305a:355_0": "Apica idhāpi pubbe vuttacetiyadassanādivaseneva sātthakatā ca sappāyatā ca veditabbā.",
  "atk-s0305a:355_1": "Kammaṭṭhānassa pana avijahanameva gocarasampajaññaṃ,",
  "atk-s0305a:355_2": "tasmā khandhadhātuāyatanakammaṭṭhānikehi attano kamaṭṭhānavaseneva kasiṇādikammaṭṭhānikehi vā pana kammaṭṭhānasīseneva ālokanavilokanaṃ kātabbaṃ.",
  "atk-s0305a:356_0": "“Abbhantare attā nāma āloketā vā viloketā vā natthi,",
  "atk-s0305a:356_1": "‘ālokessāmī’ti pana citte uppajjamāne teneva cittena saddhiṃ cittasamuṭṭhānā vāyodhātu viññattiṃ janayamānā uppajjati.",
  "atk-s0305a:356_2": "Iti cittakiriyavāyodhātuvipphāravasena heṭṭhimaṃ akkhidalaṃ adho sīdati,",
  "atk-s0305a:356_3": "uparimaṃ uddhaṃ laṅgheti,",
  "atk-s0305a:356_4": "koci yantakena vivaranto nāma natthi,",
  "atk-s0305a:356_5": "tato cakkhuviññāṇaṃ dassanakiccaṃ sādhentaṃ uppajjatī”ti evaṃ pajānanaṃ panettha asammohasampajaññaṃ nāma.",
  "atk-s0305a:357_0": "Apica mūlapariññāāgantukatāvakālikabhāvavasenapettha asammohasampajaññaṃ veditabbaṃ.",
  "atk-s0305a:357_1": "Mūlapariññāvasena tāva –",
  "atk-s0305a:358_0": "“Bhavaṅgāvajjanañceva, dassanaṃ sampaṭicchanaṃ;",
  "atk-s0305a:359_0": "Santīraṇaṃ voṭṭhabbanaṃ, javanaṃ bhavati sattamaṃ”.",
  "atk-s0305a:360_0": "Tattha bhavaṅgaṃ upapattibhavassa aṅgakiccaṃ sādhayamānaṃ pavattati,",
  "atk-s0305a:360_1": "taṃ āvaṭṭetvā kiriyamanodhātu āvajjanakiccaṃ sādhayamānā,",
  "atk-s0305a:360_2": "tannirodhā cakkhuviññāṇaṃ dassanakiccaṃ sādhayamānaṃ,",
  "atk-s0305a:360_3": "tannirodhā vipākamanodhātu sampaṭicchanakiccaṃ sādhayamānā,",
  "atk-s0305a:360_4": "tannirodhā vipākamanoviññāṇadhātu santīraṇakiccaṃ sādhayamānā,",
  "atk-s0305a:360_5": "tannirodhā kiriyamanoviññāṇadhātu voṭṭhabbanakiccaṃ sādhayamānā,",
  "atk-s0305a:360_6": "tannirodhā sattakkhattuṃ javanaṃ javati.",
  "atk-s0305a:360_7": "Tattha paṭhamajavanepi “ayaṃ itthī,",
  "atk-s0305a:360_8": "ayaṃ puriso”ti rajjanadussanamuyhanavasena ālokitavilokitaṃ na hoti,",
  "atk-s0305a:360_9": "dutiyajavanepi…pe…",
  "atk-s0305a:360_10": "sattamajavanepi.",
  "atk-s0305a:360_11": "Etesu pana yuddhamaṇḍale yodhesu viya heṭṭhupariyavasena bhijjitvā patitesu “ayaṃ itthī,",
  "atk-s0305a:360_12": "ayaṃ puriso”ti rajjanādivasena ālokitavilokitaṃ hoti.",
  "atk-s0305a:360_13": "Evaṃ tāvettha mūlapariññāvasena asammohasampajaññaṃ veditabbaṃ.",
  "atk-s0305a:361_0": "Cakkhudvāre pana rūpe āpāthamāgate bhavaṅgacalanato uddhaṃ sakakiccanipphādanavasena āvajjanādīsu uppajjitvā niruddhesu avasāne javanaṃ uppajjati,",
  "atk-s0305a:361_1": "taṃ pubbe uppannānaṃ āvajjanādīnaṃ gehabhūte cakkhudvāre āgantukapuriso viya hoti.",
  "atk-s0305a:361_2": "Tassa yathā paragehe kiñci yācituṃ paviṭṭhassa āgantukapurisassa gehasāmikesu tuṇhīmāsinesu āṇākaraṇaṃ na yuttaṃ,",
  "atk-s0305a:361_3": "evaṃ āvajjanādīnaṃ gehabhūte cakkhudvāre āvajjanādīsupi arajjantesu adussantesu amuyhantesu ca rajjanadussanamuyhanaṃ",
  "atk-s0305a:361_4": "ayuttanti evaṃ āgantukabhāvavasena asammohasampajaññaṃ veditabbaṃ.",
  "atk-s0305a:362_0": "Yāni panetāni cakkhudvāre voṭṭhabbanapariyosānāni cittāni uppajjanti,",
  "atk-s0305a:362_1": "tāni saddhiṃ sampayuttadhammehi tattha tattheva bhijjanti,",
  "atk-s0305a:362_2": "aññamaññaṃ na passanti,",
  "atk-s0305a:362_3": "ittarāni tāvakālikāni honti.",
  "atk-s0305a:362_4": "Tattha yathā ekasmiṃ ghare sabbesu mānusakesu matesu avasesassa ekassa taṅkhaṇaṃyeva maraṇadhammassa na yuttā naccagītādīsu abhirati nāma,",
  "atk-s0305a:362_5": "evameva ekadvāre sasampayuttesu āvajjanādīsu tattha tattheva matesu avasesassa taṅkhaṇaṃyeva maraṇadhammassa",
  "atk-s0305a:362_6": "javanassāpi rajjanadussanamuyhanavasena abhirati nāma na yuttāti evaṃ tāvakālikabhāvavasena asammohasampajaññaṃ",
  "atk-s0305a:362_7": "veditabbaṃ.",
  "atk-s0305a:363_0": "Apica khandhāyatanadhātupaccayapaccavekkhaṇavasenapetaṃ veditabbaṃ.",
  "atk-s0305a:363_1": "Ettha hi cakkhu ceva rūpā ca rūpakkhandho,",
  "atk-s0305a:363_2": "dassanaṃ viññāṇakkhandho,",
  "atk-s0305a:363_3": "taṃsampayuttā vedanā vedanākkhandho,",
  "atk-s0305a:363_4": "saññā saññākkhandho,",
  "atk-s0305a:363_5": "phassādikā saṅkhārā saṅkhārakkhandho,",
  "atk-s0305a:363_6": "evametesaṃ pañcannaṃ khandhānaṃ samavāye ālokanavilokanaṃ paññāyati.",
  "atk-s0305a:363_7": "Tattha ko eko āloketi,",
  "atk-s0305a:363_8": "ko viloketi?",
  "atk-s0305a:363_9": "Tathā cakkhu cakkhāyatanaṃ,",
  "atk-s0305a:363_10": "rūpaṃ rūpāyatanaṃ,",
  "atk-s0305a:363_11": "dassanaṃ manāyatanaṃ,",
  "atk-s0305a:363_12": "vedanādayo sampayuttadhammā dhammāyatanaṃ,",
  "atk-s0305a:363_13": "evametesaṃ catunnaṃ āyatanānaṃ samavāye ālokanavilokanaṃ paññāyati.",
  "atk-s0305a:363_14": "Tattha ko eko āloketi,",
  "atk-s0305a:363_15": "ko viloketi?",
  "atk-s0305a:363_16": "Tathā cakkhu cakkhudhātu,",
  "atk-s0305a:363_17": "rūpaṃ rūpadhātu,",
  "atk-s0305a:363_18": "dassanaṃ cakkhuviññāṇadhātu,",
  "atk-s0305a:363_19": "taṃsampayuttā vedanādayo dhammā dhammadhātu,",
  "atk-s0305a:363_20": "evametesaṃ catunnaṃ dhātūnaṃ samavāye ālokanavilokanaṃ paññāyati.",
  "atk-s0305a:363_21": "Tattha ko eko āloketi,",
  "atk-s0305a:363_22": "ko viloketi?",
  "atk-s0305a:363_23": "Tathā cakkhu nissayapaccayo,",
  "atk-s0305a:363_24": "rūpaṃ ārammaṇapaccayo,",
  "atk-s0305a:363_25": "āvajjanaṃ anantarasamanantarūpanissayanatthivigatapaccayo,",
  "atk-s0305a:363_26": "āloko upanissayapaccayo,",
  "atk-s0305a:363_27": "vedanādayo sahajātapaccayo.",
  "atk-s0305a:363_28": "Evametesaṃ paccayānaṃ samavāye ālokanavilokanaṃ paññāyati.",
  "atk-s0305a:363_29": "Tattha ko eko āloketi,",
  "atk-s0305a:363_30": "ko viloketīti evamettha khandhāyatanadhātupaccayapaccavekkhaṇavasenapi asammohasampajaññaṃ veditabbaṃ.",
  "atk-s0305a:364_0": "Samiñjite pasāriteti pabbānaṃ samiñjanapasāraṇe.",
  "atk-s0305a:364_1": "Tattha cittavaseneva samiñjanapasāraṇaṃ akatvā hatthapādānaṃ samiñjanapasāraṇapaccayā atthānatthaṃ pariggaṇhitvā",
  "atk-s0305a:364_2": "atthapariggaṇhanaṃ sātthakasampajaññaṃ.",
  "atk-s0305a:364_3": "Tattha hatthapāde aticiraṃ samiñjitvā vā pasāretvā vā ṭhitassa khaṇe khaṇe vedanā uppajjanti,",
  "atk-s0305a:364_4": "cittaṃ ekaggaṃ na labhati,",
  "atk-s0305a:364_5": "kammaṭṭhānaṃ paripatati,",
  "atk-s0305a:364_6": "visesaṃ nādhigacchati.",
  "atk-s0305a:364_7": "Kāle samiñjantassa kāle pasārentassa pana tā vedanā nuppajjanti,",
  "atk-s0305a:364_8": "cittaṃ ekaggaṃ hoti,",
  "atk-s0305a:364_9": "kammaṭṭhānaṃ phātiṃ gacchati,",
  "atk-s0305a:364_10": "visesamadhigacchatīti evaṃ atthānatthapariggaṇhanaṃ veditabbaṃ.",
  "atk-s0305a:365_0": "Atthe pana satipi sappāyāsappāyaṃ pariggaṇhitvā sappāyapariggaṇhanaṃ sappāyasampajaññaṃ.",
  "atk-s0305a:365_1": "Tatrāyaṃ nayo –",
  "atk-s0305a:365_2": "mahācetiyaṅgaṇe kira daharabhikkhū sajjhāyaṃ gaṇhanti.",
  "atk-s0305a:365_3": "Tesaṃ piṭṭhipasse daharabhikkhuniyo dhammaṃ suṇanti.",
  "atk-s0305a:365_4": "Tattheko daharo hatthaṃ pasārento kāyasaṃsaggaṃ patvā teneva kāraṇena gihī jāto.",
  "atk-s0305a:365_5": "Aparo bhikkhu pādaṃ pasārento aggimhi pasāresi,",
  "atk-s0305a:365_6": "aṭṭhiṃ āhacca pādo jhāyi.",
  "atk-s0305a:365_7": "Aparo vammike pasāresi,",
  "atk-s0305a:365_8": "so āsīvisena daṭṭho.",
  "atk-s0305a:365_9": "Aparo cīvarakuṭidaṇḍake pasāresi,",
  "atk-s0305a:365_10": "taṃ maṇisappo ḍaṃsi.",
  "atk-s0305a:365_11": "Tasmā evarūpe asappāye apasāretvā sappāye pasāretabbaṃ.",
  "atk-s0305a:365_12": "Idamettha sappāyasampajaññaṃ.",
  "atk-s0305a:366_0": "Gocarasampajaññaṃ pana mahātheravatthunā dīpetabbaṃ –",
  "atk-s0305a:366_1": "mahāthero kira divāṭṭhāne nisinno antevāsikehi saddhiṃ kathayamāno sahasā hatthaṃ samiñjitvā puna yathāṭhāne ṭhapetvā saṇikaṃ samiñjesi.",
  "atk-s0305a:366_2": "Taṃ antevāsikā pucchiṃsu – “kasmā, bhante,",
  "atk-s0305a:366_3": "sahasā hatthaṃ samiñjitvā puna yathāṭhāne ṭhapetvā saṇikaṃ samiñjitthā”ti.",
  "atk-s0305a:366_4": "Yato paṭṭhāyāhaṃ, āvuso,",
  "atk-s0305a:366_5": "kammaṭṭhānaṃ manasikātuṃ āraddho,",
  "atk-s0305a:366_6": "na me kammaṭṭhānaṃ muñcitvā hattho samiñjitapubbo,",
  "atk-s0305a:366_7": "idāni pana tumhehi saddhiṃ kathayamānena kammaṭṭhānaṃ muñcitvā samiñjito,",
  "atk-s0305a:366_8": "tasmā puna yathāṭhāne ṭhapetvā samiñjesinti. Sādhu, bhante,",
  "atk-s0305a:366_9": "bhikkhunā nāma evarūpena bhavitabbanti.",
  "atk-s0305a:366_10": "Evametthāpi kammaṭṭhānāvijahanameva gocarasampajaññanti veditabbaṃ.",
  "atk-s0305a:367_0": "Abbhantare attā nāma koci samiñjanto vā pasārento vā natthi,",
  "atk-s0305a:367_1": "vuttappakāracittakiriyavāyodhātuvipphārena pana suttākaḍḍhanavasena dāruyantassa hatthapādalaḷanaṃ viya",
  "atk-s0305a:367_2": "samiñjanapasāraṇaṃ hotīti parijānanaṃ panettha asammohasampajaññanti veditabbaṃ.",
  "atk-s0305a:368_0": "Saṅghāṭipattacīvaradhāraṇeti ettha saṅghāṭicīvarānaṃ nivāsanapārupanavasena,",
  "atk-s0305a:368_1": "pattassa bhikkhāpaṭiggahaṇādivasena paribhogo dhāraṇaṃ nāma.",
  "atk-s0305a:368_2": "Tattha saṅghāṭicīvaradhāraṇe tāva nivāsetvā pārupitvā ca piṇḍāya carato āmisalābho,",
  "atk-s0305a:368_3": "“sītassa paṭighātāyā”tiādinā nayena bhagavatā vuttappakāroyeva ca attho attho nāma.",
  "atk-s0305a:368_4": "Tassa vasena sātthakasampajaññaṃ veditabbaṃ.",
  "atk-s0305a:369_0": "Uṇhapakatikassa pana dubbalassa ca cīvaraṃ sukhumaṃ sappāyaṃ,",
  "atk-s0305a:369_1": "sītālukassa ghanaṃ dupaṭṭaṃ.",
  "atk-s0305a:369_2": "Viparītaṃ asappāyaṃ.",
  "atk-s0305a:369_3": "Yassa kassaci jiṇṇaṃ asappāyameva.",
  "atk-s0305a:369_4": "Aggaḷādidānena hissa taṃ palibodhakaraṃ hoti.",
  "atk-s0305a:369_5": "Tathā paṭṭuṇṇadukūlādibhedaṃ lobhanīyacīvaraṃ.",
  "atk-s0305a:369_6": "Tādisañhi araññe ekakassa nivāsantarāyakaraṃ,",
  "atk-s0305a:369_7": "jīvitantarāyakarañcāpi hoti.",
  "atk-s0305a:369_8": "Nippariyāyena pana yaṃ nimittakammādimicchājīvavasena uppannaṃ,",
  "atk-s0305a:369_9": "yañcassa sevamānassa akusalā dhammā abhivaḍḍhanti,",
  "atk-s0305a:369_10": "kusalā dhammā parihāyanti,",
  "atk-s0305a:369_11": "taṃ asappāyaṃ.",
  "atk-s0305a:369_12": "Viparītaṃ sappāyaṃ,",
  "atk-s0305a:369_13": "tassa vasenettha sappāyasampajaññaṃ,",
  "atk-s0305a:369_14": "kammaṭṭhānāvijahanavaseneva ca gocarasampajaññaṃ veditabbaṃ.",
  "atk-s0305a:370_0": "Abbhantare attā nāma koci cīvaraṃ pārupanto natthi,",
  "atk-s0305a:370_1": "vuttappakāracittakiriyavāyodhātuvipphāreneva pana cīvarapārupanaṃ hoti.",
  "atk-s0305a:370_2": "Tattha cīvarampi acetanaṃ,",
  "atk-s0305a:370_3": "kāyopi acetano.",
  "atk-s0305a:370_4": "Cīvaraṃ na jānāti “mayā kāyo pārupito”ti.",
  "atk-s0305a:370_5": "Kāyopi na jānāti “ahaṃ cīvarena pārupito”ti.",
  "atk-s0305a:370_6": "Dhātuyova dhātusamūhaṃ paṭicchādenti paṭapilotikāya potthakarūpapaṭicchādane viya.",
  "atk-s0305a:370_7": "Tasmā neva sundaraṃ cīvaraṃ labhitvā somanassaṃ kātabbaṃ,",
  "atk-s0305a:370_8": "na asundaraṃ labhitvā domanassaṃ.",
  "atk-s0305a:370_9": "Nāgavammikacetiyarukkhādīsu hi keci mālāgandhadhūmavatthādīhi sakkāraṃ karonti,",
  "atk-s0305a:370_10": "keci gūthamuttakaddamadaṇḍasatthapahārādīhi asakkāraṃ.",
  "atk-s0305a:370_11": "Na tehi nāgavammikarukkhādayo somanassaṃ vā karonti domanassaṃ vā.",
  "atk-s0305a:370_12": "Evamevaṃ neva sundaraṃ cīvaraṃ labhitvā somanassaṃ kātabbaṃ,",
  "atk-s0305a:370_13": "na asundaraṃ labhitvā domanassanti evaṃ pavattapaṭisaṅkhānavasenettha asammohasampajaññaṃ veditabbaṃ.",
  "atk-s0305a:371_0": "Pattadhāraṇepi pattaṃ sahasāva aggahetvā –",
  "atk-s0305a:371_1": "“imaṃ gahetvā piṇḍāya caramāno bhikkhaṃ labhissāmī”ti evaṃ pattaggahaṇapaccayā paṭilabhitabbaatthavasena sātthakasampajaññaṃ veditabbaṃ.",
  "atk-s0305a:371_2": "Kisadubbalasarīrassa pana garupatto asappāyo.",
  "atk-s0305a:371_3": "Yassa kassaci catupañcagaṇṭhikāhato dubbisodhanīyo asappāyova.",
  "atk-s0305a:371_4": "Duddhotapatto hi na vaṭṭati,",
  "atk-s0305a:371_5": "taṃ dhovantasseva cassa palibodho hoti.",
  "atk-s0305a:371_6": "Maṇivaṇṇapatto pana lobhanīyo cīvare vuttanayeneva asappāyo.",
  "atk-s0305a:371_7": "Nimittakammādivasena laddho,",
  "atk-s0305a:371_8": "pana yañcassa sevamānassa akusalā dhammā abhivaḍḍhanti,",
  "atk-s0305a:371_9": "kusalā dhammā parihāyanti,",
  "atk-s0305a:371_10": "ayaṃ ekantaasappāyova.",
  "atk-s0305a:371_11": "Viparīto sappāyo.",
  "atk-s0305a:371_12": "Tassa vasenettha sappāyasampajaññaṃ,",
  "atk-s0305a:371_13": "kammaṭṭhānāvijahanavaseneva ca gocarasampajaññaṃ veditabbaṃ.",
  "atk-s0305a:372_0": "Abbhantare attā nāma koci pattaṃ gaṇhanto natthi,",
  "atk-s0305a:372_1": "vuttappakāracittakiriyavāyodhātuvipphāreneva pattaggahaṇaṃ nāma hoti.",
  "atk-s0305a:372_2": "Tattha pattopi acetano,",
  "atk-s0305a:372_3": "hatthāpi acetanā.",
  "atk-s0305a:372_4": "Patto na jānāti “ahaṃ hatthehi gahito”ti.",
  "atk-s0305a:372_5": "Hatthāpi na jānanti “patto amhehi gahito”ti.",
  "atk-s0305a:372_6": "Dhātuyova dhātusamūhaṃ gaṇhanti,",
  "atk-s0305a:372_7": "saṇḍāsena aggivaṇṇapattaggahaṇe viyāti evaṃ pavattapaṭisaṅkhānavasenettha asammohasampajaññaṃ veditabbaṃ.",
  "atk-s0305a:373_0": "Apica yathā chinnahatthapāde vaṇamukhehi paggharitapubbalohitakimikule nīlamakkhikasamparikiṇṇe anāthasālāya",
  "atk-s0305a:373_1": "anāthamanusse disvā dayālukā purisā tesaṃ vaṇapaṭṭacoḷakāni ceva kapālādīhi bhesajjāni ca upanāmenti.",
  "atk-s0305a:373_2": "Tattha coḷakānipi kesañci saṇhāni,",
  "atk-s0305a:373_3": "kesañci thūlāni pāpuṇanti,",
  "atk-s0305a:373_4": "bhesajjakapālānipi kesañci susaṇṭhānāni,",
  "atk-s0305a:373_5": "kesañci dussaṇṭhānāni pāpuṇanti,",
  "atk-s0305a:373_6": "na te tattha sumanā vā dummanā vā honti.",
  "atk-s0305a:373_7": "Vaṇapaṭicchādanamatteneva hi coḷakena bhesajjapaṭiggahamatteneva ca kapālakena tesaṃ attho.",
  "atk-s0305a:373_8": "Evameva yo bhikkhu vaṇacoḷakaṃ viya cīvaraṃ,",
  "atk-s0305a:373_9": "bhesajjakapālakaṃ viya ca pattaṃ,",
  "atk-s0305a:373_10": "kapāle bhesajjamiva ca patte laddhabhikkhaṃ sallakkheti.",
  "atk-s0305a:373_11": "Ayaṃ saṅghāṭipattacīvaradhāraṇe asammohasampajaññena uttamasampajānakārīti veditabbo.",
  "atk-s0305a:374_0": "Asitādīsu asiteti piṇḍapātabhojane.",
  "atk-s0305a:374_1": "Pīteti yāguādipāne.",
  "atk-s0305a:374_2": "Khāyiteti piṭṭhakhajjakādikhādane.",
  "atk-s0305a:374_3": "Sāyiteti madhuphāṇitādisāyane.",
  "atk-s0305a:374_4": "Tattha “neva davāyā”tiādinā nayena vutto aṭṭhavidhopi attho attho nāma,",
  "atk-s0305a:374_5": "tassa vasena sātthakasampajaññaṃ veditabbaṃ.",
  "atk-s0305a:375_0": "Lūkhapaṇītatittamadhurādīsu pana yena bhojanena yassa aphāsu hoti,",
  "atk-s0305a:375_1": "taṃ tassa asappāyaṃ.",
  "atk-s0305a:375_2": "Yaṃ pana nimittakammādivasena paṭiladdhaṃ,",
  "atk-s0305a:375_3": "yañcassa bhuñjato akusalā dhammā abhivaḍḍhanti,",
  "atk-s0305a:375_4": "kusalā dhammā parihāyanti,",
  "atk-s0305a:375_5": "taṃ ekantaasappāyameva.",
  "atk-s0305a:375_6": "Viparītaṃ sappāyaṃ.",
  "atk-s0305a:375_7": "Tassa vasenettha sappāyasampajaññaṃ,",
  "atk-s0305a:375_8": "kammaṭṭhānāvijahanavaseneva ca gocarasampajaññaṃ veditabbaṃ.",
  "atk-s0305a:376_0": "Abbhantare attā nāma koci bhuñjako natthi,",
  "atk-s0305a:376_1": "vuttappakāracittakiriyavāyodhātuvipphāreneva pattapaṭiggahaṇaṃ nāma hoti,",
  "atk-s0305a:376_2": "cittakiriyavāyodhātuvipphāreneva hatthassa patte otāraṇaṃ nāma hoti,",
  "atk-s0305a:376_3": "cittakiriyavāyodhātuvipphāreneva ālopakaraṇaṃ ālopuddharaṇaṃ mukhavivaraṇañca hoti.",
  "atk-s0305a:376_4": "Na koci kuñcikāya na yantakena hanukaṭṭhīni vivarati,",
  "atk-s0305a:376_5": "cittakiriyavāyodhātuvipphāreneva ālopassa mukhe ṭhapanaṃ uparidantānaṃ musalakiccasādhanaṃ heṭṭhādantānaṃ",
  "atk-s0305a:376_6": "udukkhalakiccasādhanaṃ jivhāya hatthakiccasādhanañca hoti.",
  "atk-s0305a:376_7": "Iti naṃ tattha aggajivhāya tanukakheḷo,",
  "atk-s0305a:376_8": "mūlajivhāya bahalakheḷo makkheti.",
  "atk-s0305a:376_9": "Taṃ heṭṭhādantaudukkhale jivhāhatthaparivattitaṃ kheḷaudakatemitaṃ uparidantamusalasañcuṇṇitaṃ koci kaṭacchunā",
  "atk-s0305a:376_10": "vā dabbiyā vā anto pavesento nāma natthi,",
  "atk-s0305a:376_11": "vāyodhātuyāva pavisati.",
  "atk-s0305a:376_12": "Paviṭṭhaṃ paviṭṭhaṃ koci palālasantharaṃ katvā dhārento nāma natthi,",
  "atk-s0305a:376_13": "vāyodhātuvaseneva tiṭṭhati.",
  "atk-s0305a:376_14": "Ṭhitaṃ ṭhitaṃ koci uddhanaṃ katvā aggiṃ jāletvā pacanto nāma natthi,",
  "atk-s0305a:376_15": "tejodhātuyāva paccati.",
  "atk-s0305a:376_16": "Pakkaṃ pakkaṃ koci daṇḍakena vā yaṭṭhiyā vā bahi nīharako nāma natthi,",
  "atk-s0305a:376_17": "vāyodhātuyeva nīharati.",
  "atk-s0305a:376_18": "Iti vāyodhātu atiharati ca vītiharati ca dhāreti ca parivatteti ca sañcuṇṇeti ca visoseti ca nīharati ca;",
  "atk-s0305a:376_19": "pathavīdhātu dhāreti ca parivatteti ca sañcuṇṇeti ca visoseti ca;",
  "atk-s0305a:376_20": "āpodhātu sineheti ca allattañca anupāleti;",
  "atk-s0305a:376_21": "tejodhātu antopaviṭṭhaṃ paripāceti;",
  "atk-s0305a:376_22": "ākāsadhātu añjaso hoti;",
  "atk-s0305a:376_23": "viññāṇadhātu tattha tattha sammāpayogamanvāya ābhujatīti evaṃ pavattapaṭisaṅkhānavasenettha asammohasampajaññaṃ veditabbaṃ.",
  "atk-s0305a:377_0": "Apica gamanato,",
  "atk-s0305a:377_1": "pariyesanato,",
  "atk-s0305a:377_2": "paribhogato, āsayato,",
  "atk-s0305a:377_3": "nidhānato,",
  "atk-s0305a:377_4": "aparipakkato,",
  "atk-s0305a:377_5": "paripakkato, phalato,",
  "atk-s0305a:377_6": "nissandato,",
  "atk-s0305a:377_7": "sammakkhanatoti evaṃ dasavidhaṃ paṭikūlabhāvaṃ paccavekkhaṇatopettha asammohasampajaññaṃ veditabbaṃ.",
  "atk-s0305a:377_8": "Vitthārakathā panettha visuddhimagge āhārapaṭikūlasaññāniddesato gahetabbā.",
  "atk-s0305a:378_0": "Uccārapassāvakammeti uccārassa ca passāvassa ca karaṇe.",
  "atk-s0305a:378_1": "Tattha pattakāle uccārapassāvaṃ akarontassa sakalasarīrato sedā muccanti,",
  "atk-s0305a:378_2": "akkhīni bhamanti,",
  "atk-s0305a:378_3": "cittaṃ na ekaggaṃ hoti,",
  "atk-s0305a:378_4": "aññe ca rogā uppajjanti.",
  "atk-s0305a:378_5": "Karontassa pana sabbaṃ taṃ na hotīti ayamettha attho.",
  "atk-s0305a:378_6": "Tassa vasena sātthakasampajaññaṃ veditabbaṃ.",
  "atk-s0305a:378_7": "Aṭṭhāne uccārapassāvaṃ karontassa pana āpatti hoti,",
  "atk-s0305a:378_8": "ayaso vaḍḍhati,",
  "atk-s0305a:378_9": "jīvitantarāyopi hoti.",
  "atk-s0305a:378_10": "Patirūpe ṭhāne karontassa sabbaṃ taṃ na hotīti idamettha sappāyaṃ.",
  "atk-s0305a:378_11": "Tassa vasena sappāyasampajaññaṃ,",
  "atk-s0305a:378_12": "kammaṭṭhānāvijahanavasena ca gocarasampajaññaṃ veditabbaṃ.",
  "atk-s0305a:379_0": "Abbhantare attā nāma koci uccārapassāvakammaṃ karonto natthi,",
  "atk-s0305a:379_1": "cittakiriyavāyodhātuvipphāreneva pana uccārapassāvakammaṃ hoti.",
  "atk-s0305a:379_2": "Yathā pana pakke gaṇḍe gaṇḍabhedena pubbalohitaṃ akāmatāya nikkhamati,",
  "atk-s0305a:379_3": "yathā ca atibharitā udakabhājanā udakaṃ akāmatāya nikkhamati,",
  "atk-s0305a:379_4": "evaṃ pakkāsayamuttavatthīsu sannicitā uccārapassāvā vāyuvegasamuppīḷitā akāmatāyapi nikkhamanti.",
  "atk-s0305a:379_5": "So panāyaṃ evaṃ nikkhamanto uccārapassāvo neva tassa bhikkhuno attano hoti na parassa,",
  "atk-s0305a:379_6": "kevalaṃ sarīranissandova hoti.",
  "atk-s0305a:379_7": "Yathā kiṃ?",
  "atk-s0305a:379_8": "Yathā udakatumbato purāṇaudakaṃ chaḍḍentassa neva taṃ attano hoti na paresaṃ,",
  "atk-s0305a:379_9": "kevalaṃ paṭijagganamattameva hoti.",
  "atk-s0305a:379_10": "Evaṃ pavattapaṭisaṅkhānavasenettha asammohasampajaññaṃ veditabbaṃ.",
  "atk-s0305a:380_0": "Gatādīsu gateti gamane.",
  "atk-s0305a:380_1": "Ṭhiteti ṭhāne.",
  "atk-s0305a:380_2": "Nisinneti nisajjāya.",
  "atk-s0305a:380_3": "Sutteti sayane.",
  "atk-s0305a:380_4": "Jāgarite ti jāgaraṇe.",
  "atk-s0305a:380_5": "Bhāsiteti kathane.",
  "atk-s0305a:380_6": "Tuṇhībhāveti akathane.",
  "atk-s0305a:380_7": "Ettha ca yo ciraṃ gantvā vā caṅkamitvā vā aparabhāge ṭhito iti paṭisañcikkhati “caṅkamanakāle pavattā rūpārūpadhammā ettheva niruddhā”ti,",
  "atk-s0305a:380_8": "ayaṃ gate sampajānakārī nāma.",
  "atk-s0305a:381_0": "Yo sajjhāyaṃ vā karonto pañhaṃ vā vissajjento kammaṭṭhānaṃ vā manasikaronto ciraṃ ṭhatvā aparabhāge nisinno",
  "atk-s0305a:381_1": "iti paṭisañcikkhati “ṭhitakāle pavattā rūpārūpadhammā ettheva niruddhā”ti,",
  "atk-s0305a:381_2": "ayaṃ ṭhite sampajānakārī nāma.",
  "atk-s0305a:382_0": "Yo sajjhāyādikaraṇavaseneva ciraṃ nisīditvā aparabhāge nipanno iti paṭisañcikkhati –",
  "atk-s0305a:382_1": "“nisinnakāle pavattā rūpārūpadhammā ettheva niruddhā”ti,",
  "atk-s0305a:382_2": "ayaṃ nisinne sampajānakārī nāma.",
  "atk-s0305a:383_0": "Yo pana nipannakova sajjhāyaṃ karonto kammaṭṭhānaṃ vā manasikaronto niddaṃ okkamitvā aparabhāge uṭṭhāya iti paṭisañcikkhati –",
  "atk-s0305a:383_1": "“sayanakāle pavattā rūpārūpadhammā ettheva niruddhā”ti,",
  "atk-s0305a:383_2": "ayaṃ sutte ca jāgarite ca sampajānakārī nāma.",
  "atk-s0305a:383_3": "Kiriyamayacittānañhi appavattaṃ suttaṃ nāma,",
  "atk-s0305a:383_4": "pavattaṃ jāgaritaṃ nāmāti.",
  "atk-s0305a:384_0": "Yo pana bhāsamāno –",
  "atk-s0305a:384_1": "“ayaṃ saddo nāma oṭṭhe ca paṭicca dante ca jivhañca tāluñca paṭicca cittassa ca tadanurūpaṃ payogaṃ paṭicca jāyatī”ti sato sampajāno bhāsati,",
  "atk-s0305a:384_2": "ciraṃ vā pana kālaṃ sajjhāyaṃ katvā dhammaṃ vā kathetvā kammaṭṭhānaṃ vā parivattetvā pañhaṃ vā vissajjetvā",
  "atk-s0305a:384_3": "aparabhāge tuṇhībhūto iti paṭisañcikkhati “bhāsitakāle uppannā rūpārūpadhammā ettheva niruddhā”ti ayaṃ",
  "atk-s0305a:384_4": "bhāsite sampajānakārī nāma.",
  "atk-s0305a:385_0": "Yo tuṇhībhūto ciraṃ dhammaṃ vā kammaṭṭhānaṃ vā manasikatvā aparabhāge iti paṭisañcikkhati –",
  "atk-s0305a:385_1": "“tuṇhībhūtakāle pavattā rūpārūpadhammā ettheva niruddhā”ti.",
  "atk-s0305a:385_2": "Upādārūpapavattiyā sati bhāsati nāma,",
  "atk-s0305a:385_3": "asati tuṇhī bhavati nāmāti,",
  "atk-s0305a:385_4": "ayaṃ tuṇhībhāve sampajānakārī nāmāti.",
  "atk-s0305a:385_5": "Evamettha asammohasampajaññaṃ tassa vasena sampajānakāritā veditabbā.",
  "atk-s0305a:385_6": "Imasmiṃ sutte satipaṭṭhānamissakasampajaññaṃ pubbabhāgaṃ kathitaṃ.",
  "atk-s0305a:386_0": "3. Bhikkhusuttavaṇṇanā",
  "atk-s0305a:387_0": "369.",
  "atk-s0305a:387_1": "Tatiye evameva panidhekacceti so kira bhikkhu kammaṭṭhānaṃ kathāpetvā ito cito ca āhiṇḍati,",
  "atk-s0305a:387_2": "kāyavivekaṃ nānuyuñjati.",
  "atk-s0305a:387_3": "Tena naṃ bhagavā niggaṇhanto evamāha.",
  "atk-s0305a:387_4": "Tasmāti yasmā saṃkhittena desanaṃ yācasi, tasmā.",
  "atk-s0305a:387_5": "Diṭṭhīti kammassakatādiṭṭhi.",
  "atk-s0305a:388_0": "4. Sālasuttavaṇṇanā",
  "atk-s0305a:389_0": "370.",
  "atk-s0305a:389_1": "Catutthe dhammavinayoti dhammoti vā vinayoti vā ubhayametaṃ satthusāsanasseva nāmaṃ.",
  "atk-s0305a:389_2": "Samādapetabbāti gaṇhāpetabbā.",
  "atk-s0305a:389_3": "Ekodibhūtāti khaṇikasamādhinā ekaggabhūtā.",
  "atk-s0305a:389_4": "Samāhitā ekaggacittāti upacārappanāvasena sammā ṭhapitacittā ca ekaggacittā ca.",
  "atk-s0305a:389_5": "Imasmiṃ sutte navakabhikkhūhi ceva khīṇāsavehi ca bhāvitasatipaṭṭhānā pubbabhāgā,",
  "atk-s0305a:389_6": "sattahi sekhehi bhāvitā missakā.",
  "atk-s0305a:390_0": "6. Sakuṇagghisuttavaṇṇanā",
  "atk-s0305a:391_0": "372.",
  "atk-s0305a:391_1": "Chaṭṭhe sakuṇagghīti sakuṇaṃ hanatīti sakuṇagghi,",
  "atk-s0305a:391_2": "senassetaṃ adhivacanaṃ.",
  "atk-s0305a:391_3": "Sahasā ajjhapattāti lobhasāhasena pattā.",
  "atk-s0305a:391_4": "Alakkhikāti nissirikā.",
  "atk-s0305a:391_5": "Appapuññāti parittapuññā.",
  "atk-s0305a:391_6": "Sacejja mayanti sace ajja mayaṃ.",
  "atk-s0305a:391_7": "Naṅgalakaṭṭhakaraṇanti naṅgalena kasikaraṇaṃ,",
  "atk-s0305a:391_8": "adhunā kaṭṭhaṃ khettaṭṭhānanti attho.",
  "atk-s0305a:391_9": "Leḍḍuṭṭhānanti leḍḍūnaṃ ṭhānaṃ.",
  "atk-s0305a:391_10": "Saṃvadamānāti sammā vadamānā,",
  "atk-s0305a:391_11": "attano balassa suṭṭhu vaṇṇaṃ vadamānāti attho.",
  "atk-s0305a:391_12": "Mahantaṃ leḍḍuṃ abhiruhitvāti uddhanasaṇṭhānena ṭhitesu tīsu leḍḍūsu “ito sene āgacchante ito nikkhamissāmi,",
  "atk-s0305a:391_13": "ito āgacchante ito”ti sallakkhetvā tesu ekaṃ leḍḍuṃ abhiruhitvā aṭṭhāsi avadamāno.",
  "atk-s0305a:391_14": "Sannayhāti khurappaṃ sannayhamāno viya sannayhitvā suṭṭhu ṭhapetvā.",
  "atk-s0305a:391_15": "Bahuāgato kho myāyanti “mayhaṃ atthāya ayaṃ bahutaṃ ṭhānaṃ āgato,",
  "atk-s0305a:391_16": "appaṃ avasiṭṭhaṃ,",
  "atk-s0305a:391_17": "idāni maṃ gaṇhissatī”ti ñatvā dāruguḷo viya vinivattitvā tasseva leḍḍussa antare paccupādi,",
  "atk-s0305a:391_18": "paṭipanno paviṭṭhoti attho.",
  "atk-s0305a:391_19": "Uraṃ paccatāḷesīti “ekappahāreneva lāpassa sīsaṃ chinditvā gahessāmī”ti pakkhandattā vegaṃ sandhāretuṃ asakkonto tasmiṃ leḍḍusmiṃ uraṃ patāḷesi.",
  "atk-s0305a:391_20": "Tāvadevassa hadayamaṃsaṃ phāliyittha.",
  "atk-s0305a:391_21": "Atha lāpo “diṭṭhā vata sattuno piṭṭhī”ti haṭṭhatuṭṭho tassa hadaye aparāparaṃ caṅkami.",
  "atk-s0305a:392_0": "7. Makkaṭasuttavaṇṇanā",
  "atk-s0305a:393_0": "373.",
  "atk-s0305a:393_1": "Sattame duggāti duggamā.",
  "atk-s0305a:393_2": "Cārīti sañcāro.",
  "atk-s0305a:393_3": "Lepaṃ oḍḍentīti vaṭarukkhakhīrādīhi yojetvā lepaṃ karonti,",
  "atk-s0305a:393_4": "taṃ makkaṭānaṃ dhuvagamanaṭṭhānanti sallakkhetvā rukkhasākhādīsu ṭhapenti.",
  "atk-s0305a:393_5": "Pañcoḍḍitoti pañcasu ṭhānesu kājadaṇḍakaṃ pavesetvā gahetabbā kājasikkā viya oḍḍito.",
  "atk-s0305a:393_6": "Thunaṃ setīti thunanto sayati.",
  "atk-s0305a:394_0": "8. Sūdasuttavaṇṇanā",
  "atk-s0305a:395_0": "374.",
  "atk-s0305a:395_1": "Aṭṭhame sūdoti bhattakārako.",
  "atk-s0305a:395_2": "Nānaccayehīti nānācayehi,",
  "atk-s0305a:395_3": "nānāvidhehīti attho.",
  "atk-s0305a:395_4": "Ayameva vā pāṭho.",
  "atk-s0305a:395_5": "Ambilaggehīti ambilakoṭṭhāsehi.",
  "atk-s0305a:395_6": "Eseva nayo sabbattha.",
  "atk-s0305a:395_7": "Abhiharatīti gahaṇatthāya hatthaṃ pasāreti.",
  "atk-s0305a:395_8": "Bahuṃ gaṇhātīti ekaggahaṇena bahuṃ gaṇhantopi punappunaṃ gaṇhantopi bahuṃ gaṇhateva.",
  "atk-s0305a:395_9": "Abhihārānanti sataṃ vā sahassaṃ vā ukkhipitvā abhihaṭānaṃ dāyānaṃ.",
  "atk-s0305a:395_10": "Upakkilesāti pañca nīvaraṇā.",
  "atk-s0305a:395_11": "Nimittaṃ na uggaṇhātīti “imaṃ me kammaṭṭhānaṃ anulomaṃ vā gotrabhuṃ vā āhacca ṭhita”nti na jānāti,",
  "atk-s0305a:395_12": "attano cittassa nimittaṃ gaṇhituṃ na sakkoti.",
  "atk-s0305a:395_13": "Imasmiṃ sutte pubbabhāgavipassanā satipaṭṭhānāva kathitā.",
  "atk-s0305a:396_0": "9. Gilānasuttavaṇṇanā",
  "atk-s0305a:397_0": "375.",
  "atk-s0305a:397_1": "Navame beḷuvagāmaketi vesāliyā samīpe evaṃnāmako pādagāmo atthi, tasmiṃ.",
  "atk-s0305a:397_2": "Yathāmittantiādīsu mittāti mittāva.",
  "atk-s0305a:397_3": "Sandiṭṭhāti tattha tattha saṅgamma diṭṭhamattā nātidaḷhamittā.",
  "atk-s0305a:397_4": "Sambhattāti suṭṭhu bhattā sinehavanto daḷhamittā.",
  "atk-s0305a:397_5": "Yesaṃ yattha yattha evarūpā bhikkhū atthi,",
  "atk-s0305a:397_6": "te tattha tattha vassaṃ upethāti attho.",
  "atk-s0305a:397_7": "Kasmā evamāha?",
  "atk-s0305a:397_8": "Tesaṃ phāsuvihāratthāya.",
  "atk-s0305a:397_9": "Tesaṃ kira beḷuvagāmake senāsanaṃ nappahoti,",
  "atk-s0305a:397_10": "bhikkhāpi mandā.",
  "atk-s0305a:397_11": "Samantā vesāliyā pana bahūni senāsanāni,",
  "atk-s0305a:397_12": "bhikkhāpi sulabhā.",
  "atk-s0305a:397_13": "Tasmā evamāha.",
  "atk-s0305a:398_0": "Atha kasmā “yathāsukhaṃ gacchathā”ti na vissajjesi?",
  "atk-s0305a:398_1": "Tesaṃ anukampāya.",
  "atk-s0305a:398_2": "Evaṃ kirassa ahosi –",
  "atk-s0305a:398_3": "“ahaṃ dasamāsamattaṃ ṭhatvā parinibbāyissāmi.",
  "atk-s0305a:398_4": "Sace ime dūraṃ gacchissanti,",
  "atk-s0305a:398_5": "maṃ parinibbānakāle daṭṭhuṃ na sakkhissanti.",
  "atk-s0305a:398_6": "Atha nesaṃ ‘satthā parinibbāyanto amhākaṃ satimattampi na adāsi.",
  "atk-s0305a:398_7": "Sace jāneyyāma,",
  "atk-s0305a:398_8": "na evaṃ dūre vaseyyāmā’ti vippaṭisāro bhaveyya.",
  "atk-s0305a:398_9": "Vesāliyā samantā pana vassaṃ vasantā māsassa aṭṭha vāre āgantvā dhammaṃ suṇissanti,",
  "atk-s0305a:398_10": "sugatovādaṃ labhissantī”ti na vissajjesi.",
  "atk-s0305a:399_0": "Kharoti pharuso.",
  "atk-s0305a:399_1": "Ābādhoti visabhāgarogo.",
  "atk-s0305a:399_2": "Bāḷhāti balavatiyo.",
  "atk-s0305a:399_3": "Māraṇantikāti maraṇantaṃ maraṇasantikaṃ pāpanasamatthā.",
  "atk-s0305a:399_4": "Sato sampajāno adhivāsesīti satiṃ sūpaṭṭhitaṃ katvā ñāṇena paricchinditvā adhivāsesi.",
  "atk-s0305a:399_5": "Avihaññamānoti vedanānuvattanavasena aparāparaṃ parivattanaṃ akaronto apīḷiyamāno adukkhiyamāno ca adhivāsesi.",
  "atk-s0305a:399_6": "Anāmantetvāti ajānāpetvā.",
  "atk-s0305a:399_7": "Anapaloketvāti ajānāpetvāva ovādānusāsaniṃ adatvāti vuttaṃ hoti.",
  "atk-s0305a:399_8": "Vīriyenāti pubbabhāgavīriyena ceva phalasamāpattivīriyena ca.",
  "atk-s0305a:399_9": "Paṭipaṇāmetvāti vikkhambhetvā.",
  "atk-s0305a:399_10": "Jīvitasaṅkhāranti ettha jīvitampi jīvitasaṅkhāro.",
  "atk-s0305a:399_11": "Yena jīvitaṃ saṅkharīyati chijjamānaṃ ghaṭetvā ṭhapīyati,",
  "atk-s0305a:399_12": "so phalasamāpattidhammopi jīvitasaṅkhāro.",
  "atk-s0305a:399_13": "So idha adhippeto.",
  "atk-s0305a:399_14": "Adhiṭṭhāyāti adhiṭṭhahitvā pavattetvā jīvitaṭhapanasamatthaṃ phalasamāpattiṃ samāpajjeyyanti ayamettha saṅkhepattho.",
  "atk-s0305a:400_0": "Kiṃ pana bhagavā ito pubbe phalasamāpattiṃ na samāpajjatīti?",
  "atk-s0305a:400_1": "Samāpajjati.",
  "atk-s0305a:400_2": "Sā pana khaṇikasamāpatti.",
  "atk-s0305a:400_3": "Khaṇikasamāpatti ca antosamāpattiyaṃyeva vedanaṃ vikkhambheti,",
  "atk-s0305a:400_4": "samāpattito vuṭṭhitamattassa kaṭṭhapātena vā kaṭhalapātena vā chinnasevālo viya udakaṃ,",
  "atk-s0305a:400_5": "puna sarīraṃ vedanā ajjhottharati.",
  "atk-s0305a:400_6": "Yā pana rūpasattakaṃ arūpasattakañca niggumbaṃ nijjaṭaṃ katvā mahāvipassanāvasena samāpannā samāpatti,",
  "atk-s0305a:400_7": "sā suṭṭhu vikkhambheti.",
  "atk-s0305a:400_8": "Yathā nāma purisena pokkharaṇiṃ ogāhetvā hatthehi ca pādehi ca suṭṭhu apabyuḷhasevālo cirena udakaṃ ottharati,",
  "atk-s0305a:400_9": "evameva tato vuṭṭhitassa cirena vedanā uppajjati.",
  "atk-s0305a:400_10": "Iti bhagavā taṃdivasaṃ mahābodhipallaṅke abhinavaṃ vipassanaṃ paṭṭhapento viya rūpasattakaṃ arūpasattakañca",
  "atk-s0305a:400_11": "niggumbaṃ nijjaṭaṃ katvā cuddasahākārehi sannetvā mahāvipassanāya vedanaṃ vikkhambhetvā “dasamāse mā",
  "atk-s0305a:400_12": "uppajjitthā”ti samāpattiṃ samāpajji,",
  "atk-s0305a:400_13": "samāpattivikkhambhitā vedanā dasa māse na uppajjiyeva.",
  "atk-s0305a:401_0": "Gilānā vuṭṭhitoti gilāno hutvā puna vuṭṭhito.",
  "atk-s0305a:401_1": "Madhurakajāto viyāti sañjātagarubhāvo sañjātathaddhabhāvo sūle uttāsitapuriso viya.",
  "atk-s0305a:401_2": "Na pakkhāyantīti na pakāsanti,",
  "atk-s0305a:401_3": "nānākārato na upaṭṭhahanti.",
  "atk-s0305a:401_4": "Dhammāpi maṃ nappaṭibhantīti satipaṭṭhānadhammā mayhaṃ pākaṭā na hontīti dīpeti.",
  "atk-s0305a:401_5": "Tantidhammā pana therassa suppaguṇā.",
  "atk-s0305a:401_6": "Na udāharatīti pacchimaovādaṃ na deti,",
  "atk-s0305a:401_7": "taṃ sandhāya vadati.",
  "atk-s0305a:402_0": "Anantaraṃ abāhiranti dhammavasena vā puggalavasena vā ubhayaṃ akatvā.",
  "atk-s0305a:402_1": "“Ettakaṃ dhammaṃ parassa na desessāmī”ti hi cintento dhammaṃ abbhantaraṃ karoti nāma,",
  "atk-s0305a:402_2": "“ettakaṃ parassa desessāmī”ti cintento bāhiraṃ karoti nāma.",
  "atk-s0305a:402_3": "“Imassa puggalassa desessāmī”ti cintento pana puggalaṃ abbhantaraṃ karoti nāma,",
  "atk-s0305a:402_4": "“imassa na desessāmī”ti cintento puggalaṃ bāhiraṃ karoti nāma.",
  "atk-s0305a:402_5": "Evaṃ akatvā desitoti attho.",
  "atk-s0305a:402_6": "Ācariyamuṭṭhīti yathā bāhirakānaṃ ācariyamuṭṭhi nāma hoti,",
  "atk-s0305a:402_7": "daharakāle kassaci akathetvā pacchimakāle maraṇamañce nipannā piyamanāpassa antevāsikassa kathenti,",
  "atk-s0305a:402_8": "evaṃ tathāgatassa “idaṃ mahallakakāle pacchimaṭhāne kathessāmī”ti muṭṭhiṃ katvā pariharitvā ṭhapitaṃ kiñci natthīti dasseti.",
  "atk-s0305a:403_0": "Ahaṃ bhikkhusaṅghanti ahameva bhikkhusaṅghaṃ pariharissāmīti vā,",
  "atk-s0305a:403_1": "mamuddesikoti ahaṃ uddisitabbaṭṭhena uddeso assāti mamuddesiko,",
  "atk-s0305a:403_2": "mameva uddissitvā maṃ paccāsīsamāno bhikkhusaṅgho hotu mama accayena mā vā ahosi,",
  "atk-s0305a:403_3": "yaṃ vā taṃ vā hotūti iti vā pana yassa assāti attho.",
  "atk-s0305a:403_4": "Na evaṃ hotīti bodhipallaṅkeyeva issāmaccherānaṃ vigatattā evaṃ na hoti.",
  "atk-s0305a:403_5": "Sa kinti so kiṃ.",
  "atk-s0305a:403_6": "Āsītikoti asītisaṃvacchariko,",
  "atk-s0305a:403_7": "idaṃ pacchimavayaṃ anuppattabhāvadīpanatthaṃ vuttaṃ.",
  "atk-s0305a:403_8": "Veṭhamissakenāti bāhabandhacakkabandhādinā paṭisaṅkharaṇena veṭhamissakena.",
  "atk-s0305a:403_9": "Maññeti jarasakaṭaṃ viya veṭhamissakena maññe yāpeti,",
  "atk-s0305a:403_10": "arahattaphalaveṭhanena catuiriyāpathakappanaṃ tathāgatassa hotīti dasseti.",
  "atk-s0305a:404_0": "Idāni tamatthaṃ pakāsento yasmiṃ ānanda samayetiādimāha.",
  "atk-s0305a:404_1": "Tattha sabbanimittānanti rūpanimittādīnaṃ.",
  "atk-s0305a:404_2": "Ekaccānaṃ vedanānanti lokiyānaṃ vedanānaṃ.",
  "atk-s0305a:404_3": "Tasmātihānandāti yasmā iminā phalasamāpattivihārena phāsu hoti,",
  "atk-s0305a:404_4": "tasmā tumhepi tadatthāya evaṃ viharathāti dasseti.",
  "atk-s0305a:404_5": "Attadīpāti mahāsamuddagatā dīpaṃ viya attānaṃ dīpaṃ patiṭṭhaṃ katvā viharatha.",
  "atk-s0305a:404_6": "Attasaraṇāti attagatikāva hotha,",
  "atk-s0305a:404_7": "mā aññagatikā.",
  "atk-s0305a:404_8": "Dhammadīpadhammasaraṇapadesupi eseva nayo.",
  "atk-s0305a:404_9": "Ettha ca dhammoti navavidho lokuttaradhammo veditabbo.",
  "atk-s0305a:404_10": "Tamataggeti tamaagge,",
  "atk-s0305a:404_11": "majjhe ta-",
  "atk-s0305a:404_12": "kāro padasandhivasena vutto.",
  "atk-s0305a:404_13": "Idaṃ vuttaṃ hoti –",
  "atk-s0305a:404_14": "ime aggatamāti tamataggāti.",
  "atk-s0305a:404_15": "Evaṃ sabbaṃ tamasotaṃ chinditvā ativiya agge uttamabhāve ete, ānanda,",
  "atk-s0305a:404_16": "mama bhikkhū bhavissanti,",
  "atk-s0305a:404_17": "tesaṃ agge bhavissanti.",
  "atk-s0305a:404_18": "Ye keci sikkhākāmā,",
  "atk-s0305a:404_19": "sabbesaṃ tesaṃ catusatipaṭṭhānagocarāva bhikkhū agge bhavissantīti arahattanikūṭena desanaṃ gaṇhīti.",
  "atk-s0305a:405_0": "10. Bhikkhunupassayasuttavaṇṇanā",
  "atk-s0305a:406_0": "376.",
  "atk-s0305a:406_1": "Dasame tenupasaṅkamīti tasmiṃ upassaye kammaṭṭhānakammikā bhikkhuniyo atthi,",
  "atk-s0305a:406_2": "tāsaṃ ussukkāpetvā kammaṭṭhānaṃ kathessāmīti upasaṅkami.",
  "atk-s0305a:406_3": "Uḷāraṃ pubbenāparaṃ visesanti pubbavisesato aparaṃ uḷāravisesaṃ.",
  "atk-s0305a:406_4": "Tattha mahābhūtapariggaho pubbaviseso,",
  "atk-s0305a:406_5": "upādārūpapariggaho aparaviseso nāma.",
  "atk-s0305a:406_6": "Tathā sakalarūpapariggaho pubbaviseso,",
  "atk-s0305a:406_7": "arūpapariggaho aparaviseso nāma.",
  "atk-s0305a:406_8": "Rūpārūpapariggaho pubbaviseso,",
  "atk-s0305a:406_9": "paccayapariggaho aparaviseso nāma sappaccayanāmarūpadassanaṃ pubbaviseso,",
  "atk-s0305a:406_10": "tilakkhaṇāropanaṃ aparaviseso nāma.",
  "atk-s0305a:406_11": "Evaṃ pubbenāparaṃ uḷāravisesaṃ jānātīti attho.",
  "atk-s0305a:407_0": "Kāyārammaṇoti yaṃ kāyaṃ anupassati,",
  "atk-s0305a:407_1": "tameva ārammaṇaṃ katvā uppajjati kilesapariḷāho.",
  "atk-s0305a:407_2": "Bahiddhā vā cittaṃ vikkhipatīti bahiddhā vā puthuttārammaṇe cittuppādo vikkhipati.",
  "atk-s0305a:407_3": "Kismiñcideva pasādanīye nimitte cittaṃ paṇidahitabbanti evaṃ kilesapariḷāhe ca līnatte ca bahiddhāvikkhepe",
  "atk-s0305a:407_4": "ca uppanne kilesānurañjitena na vattitabbaṃ,",
  "atk-s0305a:407_5": "kismiñcideva pasādanīye pasādāvahe buddhādīsu aññatarasmiṃ ṭhāne kammaṭṭhānacittaṃ ṭhapetabbaṃ.",
  "atk-s0305a:407_6": "Cittaṃ samādhiyatīti ārammaṇe sammā ādhiyati suṭṭhu ṭhapitaṃ ṭhapiyati.",
  "atk-s0305a:407_7": "Paṭisaṃharāmīti pasādanīyaṭṭhānato paṭisaṃharāmi,",
  "atk-s0305a:407_8": "mūlakammaṭṭhānābhimukhaṃyeva naṃ karomīti attho.",
  "atk-s0305a:407_9": "So paṭisaṃharati cevāti mūlakammaṭṭhānābhimukhañca peseti.",
  "atk-s0305a:407_10": "Na ca vitakketi na ca vicāretīti kilesavitakkaṃ na vitakketi,",
  "atk-s0305a:407_11": "kilesavicāraṃ na vicāreti.",
  "atk-s0305a:407_12": "Avitakkomhi avicāroti kilesavitakkavicārehi avitakkāvicāro.",
  "atk-s0305a:407_13": "Ajjhattaṃ satimā sukhamasmīti gocarajjhatte pavattāya satiyā “satimāhamasmi sukhito cā”ti pajānāti.",
  "atk-s0305a:408_0": "Evaṃ kho, ānanda,",
  "atk-s0305a:408_1": "paṇidhāya bhāvanā hotīti evaṃ, ānanda,",
  "atk-s0305a:408_2": "ṭhapetvā bhāvanā hoti.",
  "atk-s0305a:408_3": "Imassa hi bhikkhuno yathā nāma purisassa mahantaṃ ucchubhāraṃ ukkhipitvā yantasālaṃ nentassa kilantakilantakāle",
  "atk-s0305a:408_4": "bhūmiyaṃ ṭhapetvā ucchukhaṇḍaṃ khāditvā puna ukkhipitvā gamanaṃ hoti;",
  "atk-s0305a:408_5": "evameva arahattaṃ pāpuṇituṃ uggahitakammaṭṭhānassa kāyapariḷāhādīsu uppannesu taṃ kammaṭṭhānaṃ ṭhapetvā",
  "atk-s0305a:408_6": "buddhaguṇādianussaraṇena cittaṃ pasādetvā kammaniyaṃ katvā bhāvanā pavattā,",
  "atk-s0305a:408_7": "tasmā “paṇidhāya bhāvanā hotī”ti vuttaṃ.",
  "atk-s0305a:408_8": "Tassa pana purisassa ucchubhāraṃ yantasālaṃ netvā pīḷetvā rasapānaṃ viya imassa bhikkhuno kammaṭṭhānaṃ",
  "atk-s0305a:408_9": "matthakaṃ pāpetvā arahattaṃ pattassa phalasamāpattisukhānubhavanaṃ veditabbaṃ.",
  "atk-s0305a:409_0": "Bahiddhāti mūlakammaṭṭhānaṃ pahāya bahi aññasmiṃ ārammaṇe.",
  "atk-s0305a:409_1": "Appaṇidhāyāti aṭṭhapetvā.",
  "atk-s0305a:409_2": "Atha pacchā pure asaṃkhittaṃ vimuttaṃ appaṇihitanti pajānātīti ettha kammaṭṭhānavasena vā sarīravasena vā desanāvasena vā attho veditabbo.",
  "atk-s0305a:410_0": "Tattha kammaṭṭhāne tāva kammaṭṭhānassa abhiniveso pure nāma,",
  "atk-s0305a:410_1": "arahattaṃ pacchā nāma.",
  "atk-s0305a:410_2": "Tattha yo bhikkhu mūlakammaṭṭhānaṃ gahetvā kilesapariḷāhassa vā līnattassa vā bahiddhāvikkhepassa vā",
  "atk-s0305a:410_3": "uppajjituṃ okāsaṃ adento sudantagoṇe yojetvā sārento viya caturassacchidde sutacchitaṃ caturassaghaṭikaṃ",
  "atk-s0305a:410_4": "pakkhipanto viya vipassanaṃ paṭṭhapetvā atiṭṭhanto alagganto arahattaṃ pāpuṇāti,",
  "atk-s0305a:410_5": "so puresaṅkhātassa kammaṭṭhānābhinivesassa pacchāsaṅkhātassa arahattassa ca vasena pacchā pure asaṃkhittaṃ vimuttaṃ appaṇihitanti pajānāti nāma.",
  "atk-s0305a:411_0": "Sarīre pana pādaṅgulīnaṃ aggapabbāni pure nāma,",
  "atk-s0305a:411_1": "sīsakaṭāhaṃ pacchā nāma.",
  "atk-s0305a:411_2": "Tattha yo bhikkhu pādaṅgulīnaṃ aggapabbaaṭṭhikesu abhinivisitvā byābhaṅgiyā yavakalāpaṃ mocento viya",
  "atk-s0305a:411_3": "vaṇṇasaṇṭhānadisokāsaparicchedavasena aṭṭhīni pariggaṇhanto antarā kilesapariḷāhādīnaṃ uppattiṃ vāretvā",
  "atk-s0305a:411_4": "yāva sīsakaṭāhā bhāvanaṃ pāpeti,",
  "atk-s0305a:411_5": "so puresaṅkhātānaṃ aggapādaṅgulipabbānaṃ pacchāsaṅkhātassa sīsakaṭāhassa ca vasena pacchā pure asaṃkhittaṃ vimuttaṃ appaṇihitanti pajānāti nāma.",
  "atk-s0305a:412_0": "Desanāyapi dvattiṃsākāradesanāya kesā pure nāma,",
  "atk-s0305a:412_1": "matthaluṅgaṃ pacchā nāma.",
  "atk-s0305a:412_2": "Tattha yo bhikkhu kesesu abhinivisitvā vaṇṇasaṇṭhānadisokāsavasena kesādayo pariggaṇhanto antarā kilesapariḷāhādīnaṃ",
  "atk-s0305a:412_3": "uppattiṃ vāretvā yāva matthaluṅgā bhāvanaṃ pāpeti.",
  "atk-s0305a:412_4": "So puresaṅkhātānaṃ kesānaṃ pacchāsaṅkhātassa matthaluṅgassa ca vasena pacchā pure asaṃkhittaṃ vimuttaṃ appaṇihitanti pajānāti nāma.",
  "atk-s0305a:413_0": "Evaṃ kho, ānanda,",
  "atk-s0305a:413_1": "appaṇidhāya bhāvanā hotīti evaṃ, ānanda,",
  "atk-s0305a:413_2": "aṭṭhapetvā bhāvanā hoti.",
  "atk-s0305a:413_3": "Imassa hi bhikkhuno yathā nāma purisassa guḷabhāraṃ labhitvā attano gāmaṃ atiharantassa antarā aṭṭhapetvāva",
  "atk-s0305a:413_4": "uccaṅge pakkhittāni guḷakhaṇḍādīni khādanīyāni khādantassa attano gāmeyeva otaraṇaṃ hoti,",
  "atk-s0305a:413_5": "evameva arahattaṃ pāpuṇituṃ āraddhabhāvanassa kāyapariḷāhādīnaṃ uppattiṃ vāretvā kammaṭṭhānabhāvanā pavattā,",
  "atk-s0305a:413_6": "tasmā “appaṇidhāya bhāvanā”ti vuttā.",
  "atk-s0305a:413_7": "Tassa pana purisassa taṃ guḷabhāraṃ attano gāmaṃ netvā ñātīhi saddhiṃ paribhogo viya imassa bhikkhuno",
  "atk-s0305a:413_8": "kammaṭṭhānaṃ matthakaṃ pāpetvā arahattaṃ pattassa phalasamāpattisukhānubhavanaṃ veditabbaṃ.",
  "atk-s0305a:413_9": "Imasmiṃ sutte pubbabhāgavipassanā kathitā.",
  "atk-s0305a:413_10": "Sesaṃ sabbattha uttānamevāti.",
  "atk-s0305a:414_0": "Ambapālivaggo paṭhamo.",
  "atk-s0305a:415_0": "2. Nālandavaggo",
  "atk-s0305a:416_0": "2. Nālandasuttavaṇṇanā",
  "atk-s0305a:417_0": "378.",
  "atk-s0305a:417_1": "Dutiyavaggassa dutiye nālandāyanti nālandāti evaṃnāmake nagare,",
  "atk-s0305a:417_2": "taṃ nagaraṃ gocaragāmaṃ katvā.",
  "atk-s0305a:417_3": "Pāvārikambavaneti dussapāvārikaseṭṭhino ambavane.",
  "atk-s0305a:417_4": "Taṃ kira tassa uyyānaṃ ahosi.",
  "atk-s0305a:417_5": "So bhagavato dhammadesanaṃ sutvā bhagavati pasanno tasmiṃ uyyāne kuṭileṇamaṇḍapādipaṭimaṇḍitaṃ bhagavato vihāraṃ katvā niyyātesi.",
  "atk-s0305a:417_6": "So vihāro jīvakambavanaṃ viya pāvārikambavanantveva saṅkhaṃ gato.",
  "atk-s0305a:417_7": "Tasmiṃ pāvārikambavane viharatīti attho.",
  "atk-s0305a:418_0": "Evaṃpasannoti evaṃ uppannasaddho,",
  "atk-s0305a:418_1": "evaṃ saddahāmīti attho.",
  "atk-s0305a:418_2": "Bhiyyobhiññataroti bhiyyataro abhiññāto bhiyyatarābhiyyo vā,",
  "atk-s0305a:418_3": "uttaritarañāṇoti attho.",
  "atk-s0305a:418_4": "Sambodhiyanti sabbaññutaññāṇe arahattamaggañāṇe vā arahattamaggeneva hi buddhaguṇā nippadesā gahitā honti,",
  "atk-s0305a:418_5": "dvepi aggasāvakā arahattamaggeneva sāvakapāramīñāṇaṃ paṭilabhanti,",
  "atk-s0305a:418_6": "paccekabuddhā paccekabodhiñāṇaṃ,",
  "atk-s0305a:418_7": "buddhā sabbaññutaññāṇañceva sakale ca buddhaguṇe.",
  "atk-s0305a:418_8": "Sabbampi nesaṃ arahattamaggeneva ijjhati.",
  "atk-s0305a:418_9": "Tasmā arahattamaggañāṇaṃ sambodhi nāma hoti.",
  "atk-s0305a:418_10": "Tena uttaritaro ca bhagavatā natthi.",
  "atk-s0305a:418_11": "Tenāha “bhagavatā bhiyyobhiññataro,",
  "atk-s0305a:418_12": "yadidaṃ sambodhiya”nti.",
  "atk-s0305a:419_0": "Uḷārāti seṭṭhā.",
  "atk-s0305a:419_1": "Ayañhi uḷārasaddo “uḷārāni khādanīyāni khādantī”tiādīsu madhure āgacchati.",
  "atk-s0305a:419_2": "“Uḷārāya khalu bhavaṃ vacchāyano samaṇaṃ gotamaṃ pasaṃsāya pasaṃsatī”tiādīsu seṭṭhe.",
  "atk-s0305a:419_3": "“Appamāṇo uḷāro obhāso”tiādīsu vipule.",
  "atk-s0305a:419_4": "Svāyamidha seṭṭhe āgato.",
  "atk-s0305a:419_5": "Tena vuttaṃ “uḷārāti seṭṭhā”ti.",
  "atk-s0305a:419_6": "Āsabhīti usabhassa vācāsadisī acalā asampavedhī.",
  "atk-s0305a:419_7": "Ekaṃso gahitoti anussavena vā ācariyaparamparāya vā itikirāya vā piṭakasampadānena vā ākāraparivitakkena",
  "atk-s0305a:419_8": "vā diṭṭhinijjhānakkhantiyā vā takkahetu vā nayahetu vā akathetvā paccakkhato ñāṇena paṭivijjhitvā viya",
  "atk-s0305a:419_9": "ekaṃso gahito,",
  "atk-s0305a:419_10": "sanniṭṭhānakathāva kathitāti attho.",
  "atk-s0305a:419_11": "Sīhanādoti seṭṭhanādo,",
  "atk-s0305a:419_12": "vane unnādayantena sīhena viya uttamanādo naditoti attho.",
  "atk-s0305a:420_0": "Kiṃ nu te sāriputtāti imaṃ desanaṃ kasmā ārabhi?",
  "atk-s0305a:420_1": "Anuyogadāpanatthaṃ.",
  "atk-s0305a:420_2": "Ekacco hi sīhanādaṃ naditvā attano sīhanāde anuyogaṃ dātuṃ na sakkoti,",
  "atk-s0305a:420_3": "nighaṃsanaṃ na khamati,",
  "atk-s0305a:420_4": "silese patitamakkaṭo viya hoti.",
  "atk-s0305a:420_5": "Yathā dhamamānaṃ aparisuddhaṃ lohaṃ jhāyitvā aṅgāro hoti,",
  "atk-s0305a:420_6": "evaṃ jhāmaṅgāro viya hoti.",
  "atk-s0305a:420_7": "Eko sīhanāde anuyogaṃ dāpiyamāno dātuṃ sakkoti,",
  "atk-s0305a:420_8": "nighaṃsanaṃ khamati,",
  "atk-s0305a:420_9": "dhamamānaṃ niddosajātarūpaṃ viya adhikataraṃ sobhati,",
  "atk-s0305a:420_10": "tādiso thero.",
  "atk-s0305a:420_11": "Tena naṃ bhagavā “anuyogakkhamo aya”nti ñatvā sīhanāde anuyogadāpanatthaṃ imaṃ desanaṃ ārabhi.",
  "atk-s0305a:421_0": "Tattha sabbe teti sabbe te tayā.",
  "atk-s0305a:421_1": "Evaṃsīlāti maggasīlena phalasīlena lokiyalokuttarasīlena evaṃsīlā.",
  "atk-s0305a:421_2": "Evaṃdhammāti ettha samādhipakkhā dhammā adhippetā,",
  "atk-s0305a:421_3": "maggasamādhinā phalasamādhinā lokiyalokuttarena samādhinā evaṃsamādhīti attho.",
  "atk-s0305a:421_4": "Evaṃpaññāti maggapaññādivaseneva evaṃpaññā.",
  "atk-s0305a:421_5": "Evaṃvihārinoti ettha pana heṭṭhā samādhipakkhānaṃ dhammānaṃ gahitattā vihāro gahitopi puna kasmā gahitameva gaṇhatīti ce.",
  "atk-s0305a:421_6": "Therena idaṃ gahitameva.",
  "atk-s0305a:421_7": "Idañhi nirodhasamāpattidīpanatthaṃ vuttaṃ.",
  "atk-s0305a:421_8": "Tasmā evaṃ nirodhasamāpattivihārino te bhagavanto ahesunti evamettha attho daṭṭhabbo.",
  "atk-s0305a:422_0": "Evaṃvimuttāti ettha vikkhambhanavimutti,",
  "atk-s0305a:422_1": "tadaṅgavimutti,",
  "atk-s0305a:422_2": "samucchedavimutti,",
  "atk-s0305a:422_3": "paṭipassaddhivimutti,",
  "atk-s0305a:422_4": "nissaraṇavimuttīti pañcavidhā vimutti.",
  "atk-s0305a:422_5": "Tattha aṭṭha samāpattiyo sayaṃ vikkhambhitehi nīvaraṇādīhi vimuttattā vikkhambhanavimuttīti saṅkhaṃ gacchanti.",
  "atk-s0305a:422_6": "Aniccānupassanādikā satta anupassanā sayaṃ tassa tassa paccanīkavasena pariccattāhi niccasaññādīhi vimuttattā tadaṅgavimuttīti saṅkhaṃ gacchanti.",
  "atk-s0305a:422_7": "Cattāro ariyamaggā sayaṃ samucchinnehi kilesehi vimuttattā samucchedavimuttīti saṅkhaṃ gacchanti.",
  "atk-s0305a:422_8": "Cattāri sāmaññaphalāni maggānubhāvena kilesānaṃ paṭipassaddhante uppannattā paṭipassaddhivimuttīti saṅkhaṃ gacchanti.",
  "atk-s0305a:422_9": "Nibbānaṃ sabbakilesehi nissaṭattā apagatattā dūre ṭhitattā nissaraṇavimuttīti saṅkhaṃ gataṃ.",
  "atk-s0305a:422_10": "Iti imāsaṃ pañcannaṃ vimuttīnaṃ vasena evaṃ vimuttāti ettha attho daṭṭhabbo.",
  "atk-s0305a:423_0": "Kiṃ pana te sāriputta ye te bhavissantīti atītā tāva niruddhā apaṇṇattikabhāvaṃ gatā dīpasikhā viya nibbutā,",
  "atk-s0305a:423_1": "evaṃ niruddhe apaṇṇattikabhāvaṃ gate tvaṃ kathaṃ jānissasi,",
  "atk-s0305a:423_2": "anāgatabuddhānaṃ pana guṇā kiṃ tayā attano cittena paricchinditvā viditāti pucchanto evamāha.",
  "atk-s0305a:424_0": "Kiṃ pana tyāhaṃ sāriputta etarahīti anāgatāpi buddhā ajātā anibbattā anuppannā,",
  "atk-s0305a:424_1": "te kathaṃ jānissasi.",
  "atk-s0305a:424_2": "Tesañhi jānanaṃ apade ākāse padadassanaṃ viya hoti.",
  "atk-s0305a:424_3": "Idāni mayā saddhiṃ ekavihāre vasasi,",
  "atk-s0305a:424_4": "ekato bhikkhāya carasi,",
  "atk-s0305a:424_5": "dhammadesanākāle dakkhiṇapasse nisīdasi,",
  "atk-s0305a:424_6": "kiṃ pana mayhaṃ guṇā attano cetasā paricchinditvā viditā tayāti anuyuñjanto evamāha.",
  "atk-s0305a:424_7": "Thero pana pucchitapucchite “no hetaṃ bhante”ti paṭikkhipati.",
  "atk-s0305a:425_0": "Therassa ca viditampi atthi,",
  "atk-s0305a:425_1": "aviditampi.",
  "atk-s0305a:425_2": "Kiṃ so attano viditaṭṭhāne paṭikkhepaṃ karoti,",
  "atk-s0305a:425_3": "aviditaṭṭhāneti?",
  "atk-s0305a:425_4": "Viditaṭṭhāne na karoti,",
  "atk-s0305a:425_5": "aviditaṭṭhāneyeva karoti.",
  "atk-s0305a:425_6": "Thero kira anuyoge āraddhe evaṃ aññāsi “nāyaṃ anuyogo sāvakapāramīñāṇe,",
  "atk-s0305a:425_7": "sabbaññutaññāṇe pana ayaṃ anuyogo”ti attano sāvakapāramīñāṇe paṭikkhepaṃ akatvāva aviditaṭṭhāne sabbaññutaññāṇe paṭikkhepaṃ karoti.",
  "atk-s0305a:425_8": "Tena idampi dīpeti –",
  "atk-s0305a:425_9": "bhagavā mayhaṃ atītānāgatapaccuppannānaṃ buddhānaṃ sīlasamādhipaññāvimuttikāraṇajānanasamatthaṃ sabbaññutaññāṇaṃ natthīti.",
  "atk-s0305a:426_0": "Etthāti etesu atītādibhedesu buddhesu.",
  "atk-s0305a:426_1": "Atha kiñcarahīti atha kasmā evaṃ ñāṇe asati tayā evaṃ kathitanti vadati.",
  "atk-s0305a:426_2": "Dhammanvayoti dhammassa paccakkhato ñāṇassa anuyogaṃ anugantvā uppannaṃ anumānañāṇaṃ nayaggāho vidito,",
  "atk-s0305a:426_3": "sāvakapāramīñāṇe ṭhatvāva iminā ākārena jānāmi bhagavāti vadati.",
  "atk-s0305a:426_4": "Therassa hi nayaggāho appamāṇo apariyanto.",
  "atk-s0305a:426_5": "Yathā ca sabbaññutaññāṇassa pamāṇaṃ vā pariyanto vā natthi,",
  "atk-s0305a:426_6": "evaṃ dhammasenāpatino nayaggāhassa. Tena so –",
  "atk-s0305a:426_7": "“iminā evaṃvidho iminā evaṃvidho,",
  "atk-s0305a:426_8": "iminā anuttaro iminā anuttaro satthā”ti jānāti.",
  "atk-s0305a:426_9": "Therassa hi nayaggāho sabbaññutaññāṇagatiko eva.",
  "atk-s0305a:427_0": "Idāni taṃ nayaggāhaṃ pākaṭaṃ kātuṃ upamaṃ dassento seyyathāpi bhantetiādimāha.",
  "atk-s0305a:427_1": "Tattha yasmā majjhimadese nagarassa uddhāpapākārādīni thirāni vā hontu dubbalāni vā,",
  "atk-s0305a:427_2": "sabbaso vā pana mā hontu,",
  "atk-s0305a:427_3": "corānaṃ āsaṅkā na hoti.",
  "atk-s0305a:427_4": "Tasmā taṃ aggahetvā paccantimaṃ nagaranti āha.",
  "atk-s0305a:427_5": "Daḷhuddhāpanti thiramūlapākāraṃ.",
  "atk-s0305a:427_6": "Daḷhapākāratoraṇanti thirapākārañceva thirapiṭṭhasaṅghāṭañca.",
  "atk-s0305a:427_7": "Ekadvāranti kasmā āha?",
  "atk-s0305a:427_8": "Bahudvāre hi nagare bahūhi paṇḍitadovārikehi bhavitabbaṃ,",
  "atk-s0305a:427_9": "ekadvāreva eko vaṭṭati.",
  "atk-s0305a:427_10": "Therassa ca paññāya sadiso añño natthi,",
  "atk-s0305a:427_11": "tasmā attano paṇḍitabhāvassa opammatthaṃ ekaṃyeva dovārikaṃ dassetuṃ “ekadvāra”nti āha.",
  "atk-s0305a:428_0": "Paṇḍitoti paṇḍiccena samannāgato.",
  "atk-s0305a:428_1": "Byattoti veyyattiyena samannāgato visadañāṇo.",
  "atk-s0305a:428_2": "Medhāvīti ṭhānuppattikapaññāsaṅkhātāya medhāya samannāgato.",
  "atk-s0305a:428_3": "Anupariyāyapathanti anupariyāyanāmakaṃ pākāramaggaṃ.",
  "atk-s0305a:428_4": "Pākārasandhinti dvinnaṃ iṭṭhakānaṃ apagataṭṭhānaṃ.",
  "atk-s0305a:428_5": "Pākāravivaranti pākārassa chinnaṭṭhānaṃ.",
  "atk-s0305a:428_6": "Cetaso upakkileseti pañcanīvaraṇā cittaṃ upakkilissanti kiliṭṭhaṃ karonti upatāpenti viheṭhenti,",
  "atk-s0305a:428_7": "tasmā “cetaso upakkilesā”ti vuccanti.",
  "atk-s0305a:428_8": "Paññāya dubbalīkaraṇeti nīvaraṇā uppajjamānā anuppannāya paññāya uppajjituṃ na denti,",
  "atk-s0305a:428_9": "tasmā “paññāya dubbalīkaraṇā”ti vuccanti.",
  "atk-s0305a:428_10": "Supatiṭṭhitacittāti catūsu satipaṭṭhānesu suṭṭhu ṭhapitacittā hutvā.",
  "atk-s0305a:428_11": "Satta bojjhaṅge yathābhūtanti satta bojjhaṅge yathāsabhāvena bhāvetvā.",
  "atk-s0305a:428_12": "Anuttaraṃ sammāsambodhinti arahattaṃ sabbaññutaññāṇaṃ paṭivijjhiṃsūti dasseti.",
  "atk-s0305a:429_0": "Apicettha satipaṭṭhānāti vipassanā,",
  "atk-s0305a:429_1": "bojjhaṅgā maggo,",
  "atk-s0305a:429_2": "anuttarasammāsambodhi arahattaṃ.",
  "atk-s0305a:429_3": "Satipaṭṭhānāti vā vipassanā,",
  "atk-s0305a:429_4": "bojjhaṅgāmissakā,",
  "atk-s0305a:429_5": "sammāsambodhi arahattameva.",
  "atk-s0305a:429_6": "Dīghabhāṇakamahāsīvatthero panāha “satipaṭṭhāne vipassanaṃ gahetvā bojjhaṅge maggo ca sabbaññutaññāṇañcāti gahite sundaro pañho bhaveyya,",
  "atk-s0305a:429_7": "na panevaṃ gahita”nti.",
  "atk-s0305a:429_8": "Iti thero sabbabuddhānaṃ nīvaraṇappahāne satipaṭṭhānabhāvanāya sambodhiyañca majjhe bhinnasuvaṇṇarajatānaṃ viya nānattābhāvaṃ dasseti.",
  "atk-s0305a:430_0": "Idha ṭhatvā upamā saṃsandetabbā –",
  "atk-s0305a:430_1": "āyasmā hi sāriputto paccantanagaraṃ dassesi,",
  "atk-s0305a:430_2": "pākāraṃ dassesi,",
  "atk-s0305a:430_3": "anupariyāyapathaṃ dassesi,",
  "atk-s0305a:430_4": "dvāraṃ dassesi,",
  "atk-s0305a:430_5": "paṇḍitadovārikaṃ dassesi,",
  "atk-s0305a:430_6": "nagaraṃ pavisanakanikkhamanake oḷārike pāṇe dassesi,",
  "atk-s0305a:430_7": "dovārikassa tesaṃ pāṇānaṃ pākaṭabhāvaṃ dassesi.",
  "atk-s0305a:430_8": "Tattha kiṃ kena sadisanti ce?",
  "atk-s0305a:430_9": "Nagaraṃ viya hi nibbānaṃ,",
  "atk-s0305a:430_10": "pākāro viya sīlaṃ,",
  "atk-s0305a:430_11": "anupariyāyapatho viya hirī,",
  "atk-s0305a:430_12": "dvāraṃ viya ariyamaggo,",
  "atk-s0305a:430_13": "paṇḍitadovāriko viya dhammasenāpati,",
  "atk-s0305a:430_14": "nagaraṃ pavisanakanikkhamanakā oḷārikapāṇā viya atītānāgatapaccuppannā buddhā,",
  "atk-s0305a:430_15": "dovārikassa tesaṃ pāṇānaṃ pākaṭabhāvo viya āyasmato sāriputtassa atītānāgatapaccuppannānaṃ buddhānaṃ sīlasamathādīhi pākaṭabhāvo.",
  "atk-s0305a:430_16": "Ettāvatā therena bhagavato –",
  "atk-s0305a:430_17": "“evamahaṃ sāvakapāramīñāṇe ṭhatvā dhammanvayena nayaggāhena jānāmī”ti attano sīhanādassa anuyogo dinno hoti.",
  "atk-s0305a:431_0": "Tasmāti yasmā “na kho metaṃ, bhante,",
  "atk-s0305a:431_1": "atītānāgatapaccuppannesu arahantesu sammāsambuddhesu cetopariyañāṇaṃ atthi,",
  "atk-s0305a:431_2": "apica dhammanvayo vidito”ti vadati, tasmā.",
  "atk-s0305a:431_3": "Abhikkhaṇaṃ bhāseyyāsīti punappunaṃ bhāseyyāsi,",
  "atk-s0305a:431_4": "“pubbaṇhe me kathita”nti mā majjhanhikādīsu na kathayittha,",
  "atk-s0305a:431_5": "“ajja vā me kathita”nti mā paradivasādīsu na kathayitthāti attho.",
  "atk-s0305a:431_6": "Sā pahīyissatīti “sāriputtasadisopi nāma ñāṇajavanasampanno sāvako buddhānaṃ cittācāraṃ jānituṃ na sakkoti,",
  "atk-s0305a:431_7": "evaṃ appameyyā tathāgatā”ti cintentānaṃ yā tathāgate kaṅkhā vā vimati vā,",
  "atk-s0305a:431_8": "sā pahīyissatīti.",
  "atk-s0305a:432_0": "3. Cundasuttavaṇṇanā",
  "atk-s0305a:433_0": "379.",
  "atk-s0305a:433_1": "Tatiye magadhesūti evaṃnāmake janapade.",
  "atk-s0305a:433_2": "Nālakagāmaketi rājagahassa avidūre attano kulasantake evaṃnāmake gāme.",
  "atk-s0305a:433_3": "Cundo samaṇuddesoti ayaṃ thero dhammasenāpatissa kaniṭṭhabhātiko,",
  "atk-s0305a:433_4": "taṃ bhikkhū anupasampannakāle “cundo samaṇuddeso”ti samudācaritvā therakālepi tatheva samudācariṃsu.",
  "atk-s0305a:433_5": "Tena vuttaṃ “cundo samaṇuddeso”ti.",
  "atk-s0305a:433_6": "Upaṭṭhāko hotīti mukhodakadantakaṭṭhadānena ceva pariveṇasammajjana-",
  "atk-s0305a:433_7": "piṭṭhiparikammakaraṇa-",
  "atk-s0305a:433_8": "pattacīvaraggahaṇena ca upaṭṭhānakaro hoti.",
  "atk-s0305a:433_9": "Parinibbāyīti anupādisesāya nibbānadhātuyā parinibbuto.",
  "atk-s0305a:433_10": "Katarasmiṃ kāleti?",
  "atk-s0305a:433_11": "Bhagavato parinibbānasaṃvacchare.",
  "atk-s0305a:434_0": "Tatrāyaṃ anupubbikathā –",
  "atk-s0305a:434_1": "bhagavā kira vutthavasso veḷuvagāmakā nikkhamitvā “sāvatthiṃ gamissāmī”ti āgatamaggeneva paṭinivattanto anupubbena sāvatthiṃ patvā jetavanaṃ pāvisi.",
  "atk-s0305a:434_2": "Dhammasenāpati bhagavato vattaṃ dassetvā divāṭṭhānaṃ gato,",
  "atk-s0305a:434_3": "so tattha antevāsikesu vattaṃ dassetvā paṭikkantesu divāṭṭhānaṃ sammajjitvā cammakhaṇḍaṃ paññāpetvā pāde",
  "atk-s0305a:434_4": "pakkhāletvā pallaṅkaṃ ābhujitvā phalasamāpattiṃ pāvisi.",
  "atk-s0305a:434_5": "Athassa yathā paricchedena tato vuṭṭhitassa ayaṃ parivitakko udapādi “buddhā nu kho paṭhamaṃ parinibbāyanti,",
  "atk-s0305a:434_6": "udāhu aggasāvakāti,",
  "atk-s0305a:434_7": "tato “aggasāvakā paṭhama”nti ñatvā attano āyusaṅkhāraṃ olokesi.",
  "atk-s0305a:434_8": "So “sattāhameva me āyusaṅkhārā pavattissantī”ti ñatvā “kattha parinibbāyissāmī”ti cintesi.",
  "atk-s0305a:435_0": "Tato “rāhulo tāvatiṃsesu parinibbuto,",
  "atk-s0305a:435_1": "aññāsikoṇḍaññatthero chaddantadahe,",
  "atk-s0305a:435_2": "ahaṃ kattha parinibbāyissāmī”ti punappunaṃ cintento mātaraṃ ārabbha satiṃ uppādesi –",
  "atk-s0305a:435_3": "“mayhaṃ mātā sattannaṃ arahantānaṃ mātā hutvāpi buddhadhammasaṅghesu appasannā,",
  "atk-s0305a:435_4": "atthi nu kho tassā upanissayo,",
  "atk-s0305a:435_5": "natthi nu kho”ti.",
  "atk-s0305a:435_6": "Sotāpattimaggassa upanissayaṃ disvā “kassa desanāya abhisamayo bhavissatī”ti olokento “mameva dhammadesanāya bhavissati,",
  "atk-s0305a:435_7": "na aññassa.",
  "atk-s0305a:435_8": "Sace kho panāhaṃ appossukko bhaveyyaṃ,",
  "atk-s0305a:435_9": "bhavissanti me vattāro –",
  "atk-s0305a:435_10": "“sāriputtatthero avasesajanānampi avassayo hoti.",
  "atk-s0305a:435_11": "Tathā hissa samacittasuttantadesanādivase koṭisatasahassadevatā arahattaṃ pattā,",
  "atk-s0305a:435_12": "tayo magge paṭividdhadevatānaṃ gaṇanā natthi,",
  "atk-s0305a:435_13": "aññesu ca ṭhānesu anekā abhisamayā dissanti,",
  "atk-s0305a:435_14": "there ca cittaṃ pasādetvā sagge nibbattāneva asīti kulasahassāni,",
  "atk-s0305a:435_15": "so dāni sakamātumicchādassanamattampi harituṃ nāsakkhī”ti.",
  "atk-s0305a:435_16": "Tasmā mātaraṃ micchādassanā mocetvā jātovarakeyeva parinibbāyissāmī”ti sanniṭṭhānaṃ katvā “ajjeva bhagavantaṃ",
  "atk-s0305a:435_17": "anujānāpetvā nikkhamissāmī”ti cundattheraṃ āmantesi – “āvuso, cunda,",
  "atk-s0305a:435_18": "amhākaṃ pañcasatāya bhikkhuparisāya saññaṃ dehi.",
  "atk-s0305a:435_19": "‘Gaṇhathāvuso pattacīvarāni,",
  "atk-s0305a:435_20": "dhammasenāpati nālakagāmaṃ gantukāmo”’ti.",
  "atk-s0305a:435_21": "Thero tathā akāsi.",
  "atk-s0305a:436_0": "Bhikkhū senāsanaṃ saṃsāmetvā pattacīvaramādāya therassa santikaṃ agamaṃsu.",
  "atk-s0305a:436_1": "Thero senāsanaṃ saṃsāmetvā divāṭṭhānaṃ sammajjitvā divāṭṭhānadvāre ṭhatvā divāṭṭhānaṃ oloketvā “idaṃ dāni pacchimadassanaṃ,",
  "atk-s0305a:436_2": "puna āgamanaṃ natthī”ti pañcasatabhikkhūhi parivuto bhagavantaṃ upasaṅkamitvā vanditvā bhagavantaṃ etadavoca “anujānātu me bhante bhagavā,",
  "atk-s0305a:436_3": "anujānātu sugato.",
  "atk-s0305a:436_4": "Parinibbānakālo me,",
  "atk-s0305a:436_5": "ossaṭṭho me āyusaṅkhāro”ti.",
  "atk-s0305a:436_6": "Buddhā pana yasmā “parinibbāhī”ti vutte maraṇavaṇṇaṃ saṃvaṇṇentīti,",
  "atk-s0305a:436_7": "“mā parinibbāhī”ti vutte vaṭṭassa guṇaṃ kathentīti micchādiṭṭhikā dosaṃ āropessanti,",
  "atk-s0305a:436_8": "tasmā tadubhayampi na vadanti.",
  "atk-s0305a:436_9": "Tena naṃ bhagavā –",
  "atk-s0305a:436_10": "“kattha parinibbāyissasi sāriputtā”ti vatvā – “atthi, bhante,",
  "atk-s0305a:436_11": "magadhesu nālakagāme jātovarako,",
  "atk-s0305a:436_12": "tatthāhaṃ parinibbāyissāmī”ti vutte –",
  "atk-s0305a:436_13": "“yassa dāni tvaṃ,",
  "atk-s0305a:436_14": "sāriputta,",
  "atk-s0305a:436_15": "kālaṃ maññasi,",
  "atk-s0305a:436_16": "idāni pana te jeṭṭhakaniṭṭhabhātikānaṃ tādisassa bhikkhuno dassanaṃ dullabhaṃ bhavissati,",
  "atk-s0305a:436_17": "desehi nesaṃ dhamma”nti āha.",
  "atk-s0305a:437_0": "Thero –",
  "atk-s0305a:437_1": "“satthā mayhaṃ iddhivikubbanapubbaṅgamaṃ dhammadesanaṃ paccāsīsatī”ti ñatvā bhagavantaṃ vanditvā tālappamāṇaṃ",
  "atk-s0305a:437_2": "ākāsaṃ abbhuggantvā oruyha dasabalassa pāde vandi,",
  "atk-s0305a:437_3": "puna dvitālappamāṇaṃ abbhuggantvā oruyha dasabalassa pāde vandi,",
  "atk-s0305a:437_4": "etenupāyena sattatālappamāṇaṃ abbhuggantvā anekāni pāṭihāriyasatāni dassento dhammakathaṃ ārabhi.",
  "atk-s0305a:437_5": "Dissamānenapi kāyena katheti,",
  "atk-s0305a:437_6": "adissamānenapi.",
  "atk-s0305a:437_7": "Uparimena vā heṭṭhimena vā upaḍḍhakāyena katheti adissamānenapi dissamānenapi,",
  "atk-s0305a:437_8": "kālena candavaṇṇaṃ dasseti,",
  "atk-s0305a:437_9": "kālena sūriyavaṇṇaṃ,",
  "atk-s0305a:437_10": "kālena pabbatavaṇṇaṃ,",
  "atk-s0305a:437_11": "kālena samuddavaṇṇaṃ,",
  "atk-s0305a:437_12": "kālena cakkavattirājā hoti,",
  "atk-s0305a:437_13": "kālena vessavaṇamahārājā,",
  "atk-s0305a:437_14": "kālena sakko devarājā,",
  "atk-s0305a:437_15": "kālena mahābrahmāti evaṃ anekāni pāṭihāriyasatāni dassento dhammakathaṃ kathesi.",
  "atk-s0305a:437_16": "Sakalanagaraṃ sannipati.",
  "atk-s0305a:437_17": "Thero oruyha dasabalassa pāde vanditvā aṭṭhāsi.",
  "atk-s0305a:437_18": "Atha naṃ satthā āha –",
  "atk-s0305a:437_19": "“ko nāmo ayaṃ sāriputta dhammapariyāyo”ti.",
  "atk-s0305a:437_20": "Sīhavikīḷito nāma, bhanteti. Taggha,",
  "atk-s0305a:437_21": "sāriputta,",
  "atk-s0305a:437_22": "sīhavikīḷito taggha,",
  "atk-s0305a:437_23": "sāriputta,",
  "atk-s0305a:437_24": "sīhavikīḷitoti.",
  "atk-s0305a:438_0": "Thero alattakavaṇṇe hatthe pasāretvā satthu suvaṇṇakacchapasadise pāde gopphakesu gahetvā – “bhante,",
  "atk-s0305a:438_1": "imesaṃ pādānaṃ vandanatthāya kappasatasahassādhikaṃ asaṅkhyeyyaṃ pāramiyo pūritā,",
  "atk-s0305a:438_2": "so me manoratho matthakaṃ patto,",
  "atk-s0305a:438_3": "ito dāni paṭṭhāya paṭisandhivasena na puna ekaṭṭhāne sannipāto samāgamo atthi,",
  "atk-s0305a:438_4": "chinno esa vissāso,",
  "atk-s0305a:438_5": "anekehi buddhasatasahassehi paviṭṭhaṃ ajaraṃ amaraṃ khemaṃ sukhaṃ sītalaṃ abhayaṃ nibbānapuraṃ pavisissāmi,",
  "atk-s0305a:438_6": "sace me kiñci kāyikaṃ vā vācasikaṃ vā na rocetha,",
  "atk-s0305a:438_7": "khamatha taṃ bhagavā,",
  "atk-s0305a:438_8": "gamanakālo mayha”nti.",
  "atk-s0305a:438_9": "Khamāmi te,",
  "atk-s0305a:438_10": "sāriputta,",
  "atk-s0305a:438_11": "na kho pana te kiñci kāyikaṃ vā vācasikaṃ vā mayhaṃ aruccanakaṃ atthi,",
  "atk-s0305a:438_12": "yassa dāni tvaṃ,",
  "atk-s0305a:438_13": "sāriputta,",
  "atk-s0305a:438_14": "kālaṃ maññasīti.",
  "atk-s0305a:439_0": "Iti bhagavatā anuññātasamanantaraṃ satthu pāde vanditvā uṭṭhitamatte āyasmante sāriputte sinerucakkavāḷahimavantaparibhaṇḍapabbate dhārayamānāpi –",
  "atk-s0305a:439_1": "“ajja imaṃ guṇarāsiṃ dhāretuṃ na sakkomī”ti vadantī viya ekappahāreneva viravamānā mahāpathavī yāva udakapariyantā akampi,",
  "atk-s0305a:439_2": "ākāse devadundubhiyo phaliṃsu,",
  "atk-s0305a:439_3": "mahāmegho uṭṭhahitvā pokkharavassaṃ vassi.",
  "atk-s0305a:440_0": "Satthā –",
  "atk-s0305a:440_1": "“dhammasenāpatiṃ paṭipādessāmī”ti dhammāsanā vuṭṭhāya gandhakuṭiabhimukho gantvā maṇiphalake aṭṭhāsi.",
  "atk-s0305a:440_2": "Thero tikkhattuṃ padakkhiṇaṃ katvā catūsu ṭhānesu vanditvā –",
  "atk-s0305a:440_3": "“bhagavā ito kappasatasahassādhikassa asaṅkhyeyyassa upari anomadassīsammāsambuddhassa pādamūle nipajjitvā tumhākaṃ dassanaṃ patthesiṃ,",
  "atk-s0305a:440_4": "sā me patthanā samiddhā,",
  "atk-s0305a:440_5": "diṭṭhā tumhe,",
  "atk-s0305a:440_6": "taṃ paṭhamadassanaṃ,",
  "atk-s0305a:440_7": "idaṃ pacchimadassanaṃ.",
  "atk-s0305a:440_8": "Puna tumhākaṃ dassanaṃ natthī”ti vatvā dasanakhasamodhānasamujjalaṃ añjaliṃ paggayha yāva dassanavisayā abhimukhova paṭikkamitvā vanditvā pakkāmi.",
  "atk-s0305a:440_9": "Puna mahāpathavī dhāretuṃ asakkontī udakapariyantaṃ katvā akampi.",
  "atk-s0305a:441_0": "Bhagavā parivāretvā ṭhite bhikkhū āha –",
  "atk-s0305a:441_1": "“anugacchatha,",
  "atk-s0305a:441_2": "bhikkhave,",
  "atk-s0305a:441_3": "tumhākaṃ jeṭṭhabhātika”nti.",
  "atk-s0305a:441_4": "Tasmiṃ khaṇe catassopi parisā sammāsambuddhaṃ ekakaṃyeva jetavane ohāya niravasesā nikkhamiṃsu.",
  "atk-s0305a:441_5": "Sāvatthinagaravāsinopi –",
  "atk-s0305a:441_6": "“sāriputtatthero kira sammāsambuddhaṃ āpucchitvā parinibbāyitukāmo nikkhanto,",
  "atk-s0305a:441_7": "passissāma na”nti nagaradvārāni nirokāsāni karontā nikkhamitvā gandhamālādihatthā kese vikiritvā –",
  "atk-s0305a:441_8": "“idāni mayaṃ kahaṃ mahāpañño nisinno,",
  "atk-s0305a:441_9": "kahaṃ dhammasenāpati nisinno”ti pucchantā –",
  "atk-s0305a:441_10": "“kassa santikaṃ gamissāma,",
  "atk-s0305a:441_11": "kassa hatthe satthāraṃ ṭhapetvā thero pakkanto”tiādinā nayena paridevantā rodantā theraṃ anubandhiṃsu.",
  "atk-s0305a:442_0": "Thero mahāpaññāya ṭhitattā –",
  "atk-s0305a:442_1": "“sabbesaṃ anatikkamanīyo esa maggo”ti mahājanaṃ ovaditvā – “tumhepi, āvuso,",
  "atk-s0305a:442_2": "tiṭṭhatha,",
  "atk-s0305a:442_3": "mā dasabale pamādaṃ āpajjitthā”ti bhikkhusaṅghampi nivattetvā attano parisāyeva saddhiṃ pakkāmi.",
  "atk-s0305a:442_4": "Yepi manussā –",
  "atk-s0305a:442_5": "“pubbe ayyo paccāgamanacārikaṃ carati,",
  "atk-s0305a:442_6": "idaṃ idāni gamanaṃ na puna paccāgamanāyā”ti paridevantā anubandhiṃsuyeva. Tepi –",
  "atk-s0305a:442_7": "“appamattā, āvuso, hotha,",
  "atk-s0305a:442_8": "evaṃbhāvino nāma saṅkhārā”ti nivattesi.",
  "atk-s0305a:443_0": "Atha kho āyasmā sāriputto sabbattha ekarattivāsena antarāmagge sattāhaṃ manussānaṃ saṅgahaṃ karonto sāyaṃ",
  "atk-s0305a:443_1": "nālakagāmaṃ patvā gāmadvāre nigrodharukkhamūle aṭṭhāsi.",
  "atk-s0305a:443_2": "Atha uparevato nāma therassa bhāgineyyo bahigāmaṃ gacchanto theraṃ disvā upasaṅkamitvā vanditvā aṭṭhāsi.",
  "atk-s0305a:443_3": "Thero taṃ āha –",
  "atk-s0305a:443_4": "“atthi gehe te ayyikā”ti.",
  "atk-s0305a:443_5": "Āma bhanteti.",
  "atk-s0305a:443_6": "Gaccha amhākaṃ idhāgatabhāvaṃ ārocehi.",
  "atk-s0305a:443_7": "“Kasmā āgato”ti ca vutte –",
  "atk-s0305a:443_8": "“ajja kira ekadivasaṃ antogāme vasissati,",
  "atk-s0305a:443_9": "jātovarakaṃ paṭijaggatha,",
  "atk-s0305a:443_10": "pañcannañca kira bhikkhusatānaṃ vasanaṭṭhānaṃ jānāthā”ti.",
  "atk-s0305a:443_11": "So gantvā –",
  "atk-s0305a:443_12": "“ayyike mayhaṃ mātulo āgato”ti āha.",
  "atk-s0305a:443_13": "Idāni kuhinti?",
  "atk-s0305a:443_14": "Gāmadvāreti. Ekakova,",
  "atk-s0305a:443_15": "aññopi koci atthīti?",
  "atk-s0305a:443_16": "Atthi pañcasatā bhikkhūti.",
  "atk-s0305a:443_17": "Kiṃkāraṇā āgatoti?",
  "atk-s0305a:443_18": "So taṃ pavattiṃ ārocesi.",
  "atk-s0305a:443_19": "Brāhmaṇī –",
  "atk-s0305a:443_20": "“kiṃ nu kho ettakānaṃ vasanaṭṭhānaṃ paṭijaggāpeti,",
  "atk-s0305a:443_21": "daharakāle pabbajitvā mahallakakāle gihī hotukāmo”ti cintentī jātovarakaṃ paṭijaggāpetvā pañcasatānaṃ",
  "atk-s0305a:443_22": "vasanaṭṭhānaṃ kāretvā daṇḍadīpikā jāletvā therassa pāhesi.",
  "atk-s0305a:444_0": "Thero bhikkhūhi saddhiṃ pāsādaṃ āruyha jātovarakaṃ pavisitvā nisīdi,",
  "atk-s0305a:444_1": "nisīditvā “tumhākaṃ vasanaṭṭhānaṃ gacchathā”ti bhikkhū uyyojesi.",
  "atk-s0305a:444_2": "Tesu gatamattesuyeva therassa kharo ābādho uppajji,",
  "atk-s0305a:444_3": "lohitapakkhandikā māraṇantikā vedanā vattanti.",
  "atk-s0305a:444_4": "Ekaṃ bhājanaṃ pavisati,",
  "atk-s0305a:444_5": "ekaṃ nikkhamati.",
  "atk-s0305a:444_6": "Brāhmaṇī –",
  "atk-s0305a:444_7": "“mama puttassa pavatti mayhaṃ na ruccatī”ti attano vasanagabbhadvāraṃ nissāya aṭṭhāsi.",
  "atk-s0305a:445_0": "Cattāro mahārājāno “dhammasenāpati kuhiṃ viharatī”ti olokentā nālakagāme jātovarake parinibbānamañce nipanno,",
  "atk-s0305a:445_1": "pacchimadassanaṃ gamissāmā”ti āgamma vanditvā aṭṭhaṃsu.",
  "atk-s0305a:445_2": "Ke tumheti?",
  "atk-s0305a:445_3": "Mahārājāno bhanteti.",
  "atk-s0305a:445_4": "Kasmā āgatatthāti?",
  "atk-s0305a:445_5": "Gilānupaṭṭhākā bhavissāmāti. “Hotu,",
  "atk-s0305a:445_6": "atthi gilānupaṭṭhāko,",
  "atk-s0305a:445_7": "gacchatha tumhe”ti uyyojesi.",
  "atk-s0305a:445_8": "Tesaṃ gatāvasāne teneva nayena sakko devānamindo.",
  "atk-s0305a:445_9": "Tasmiṃ gate mahābrahmā ca āgamiṃsu.",
  "atk-s0305a:445_10": "Tepi tatheva thero uyyojesi.",
  "atk-s0305a:446_0": "Brāhmaṇī devatānaṃ āgamanañca gamanañca disvā “ke nu kho ete mama puttaṃ vanditvā gacchantī”ti therassa gabbhadvāraṃ gantvā “tāta, cunda,",
  "atk-s0305a:446_1": "kā pavattī”ti pucchi.",
  "atk-s0305a:446_2": "So taṃ pavattiṃ ācikkhitvā “mahāupāsikā, bhante,",
  "atk-s0305a:446_3": "āgatā”ti āha.",
  "atk-s0305a:446_4": "Thero “kasmā avelāya āgatā”ti pucchi.",
  "atk-s0305a:446_5": "Sā “tuyhaṃ, tāta,",
  "atk-s0305a:446_6": "dassanatthāyā”ti vatvā “tāta,",
  "atk-s0305a:446_7": "paṭhamaṃ ke āgatā”ti pucchi.",
  "atk-s0305a:446_8": "Cattāro mahārājāno upāsiketi. Tāta,",
  "atk-s0305a:446_9": "tvaṃ catūhi mahārājehi mahantataroti?",
  "atk-s0305a:446_10": "Ārāmikasadisā ete upāsike,",
  "atk-s0305a:446_11": "amhākaṃ satthu paṭisandhiggahaṇato paṭṭhāya khaggahatthā hutvā ārakkhaṃ akaṃsūti.",
  "atk-s0305a:446_12": "Tesaṃ tāta gatāvasāne ko āgatoti?",
  "atk-s0305a:446_13": "Sakko devānamindoti.",
  "atk-s0305a:446_14": "Devarājatopi tvaṃ tāta mahantataroti?",
  "atk-s0305a:446_15": "Bhaṇḍaggāhakasāmaṇerasadiso esa upāsike,",
  "atk-s0305a:446_16": "amhākaṃ satthu tāvatiṃsato otaraṇakāle pattacīvaraṃ gahetvā otiṇṇoti.",
  "atk-s0305a:446_17": "Tassa tāta gatāvasāne jotayamāno viya ko āgatoti? Upāsike,",
  "atk-s0305a:446_18": "tuyhaṃ bhagavā ca satthā ca mahābrahmā nāma esoti.",
  "atk-s0305a:446_19": "Mayhaṃ bhagavato mahābrahmatopi tvaṃ, tāta,",
  "atk-s0305a:446_20": "mahantataroti?",
  "atk-s0305a:446_21": "Āma upāsike,",
  "atk-s0305a:446_22": "ete nāma kira amhākaṃ satthu jātadivase cattāro mahābrahmāno mahāpurisaṃ suvaṇṇajālena paṭiggaṇhiṃsūti.",
  "atk-s0305a:447_0": "Atha brāhmaṇiyā –",
  "atk-s0305a:447_1": "“puttassa tāva me ayaṃ ānubhāvo,",
  "atk-s0305a:447_2": "kīdiso vata mayhaṃ puttassa bhagavato satthu ānubhāvo bhavissatī”ti cintayantiyā sahasā pañcavaṇṇā pīti uppajjitvā sakalasarīraṃ phari. Thero –",
  "atk-s0305a:447_3": "“uppannaṃ me mātu pītisomanassaṃ,",
  "atk-s0305a:447_4": "ayaṃ dāni kālo dhammadesanāyā”ti cintetvā “kiṃ cintesi mahāupāsike”ti āha.",
  "atk-s0305a:447_5": "Sā “puttassa tāva me ayaṃ guṇo,",
  "atk-s0305a:447_6": "satthu panassa kīdiso bhavissatīti idaṃ, tāta,",
  "atk-s0305a:447_7": "cintemī”ti āha.",
  "atk-s0305a:447_8": "Mahāupāsike,",
  "atk-s0305a:447_9": "mayhaṃ satthujātakkhaṇe mahābhinikkhamane sambodhiyaṃ dhammacakkappavattane ca dasasahassilokadhātu kampittha.",
  "atk-s0305a:447_10": "Sīlena samādhinā paññāya vimuttiyā vimuttiñāṇadassanena samo nāma natthi,",
  "atk-s0305a:447_11": "itipi so bhagavāti vitthāretvā buddhaguṇapaṭisaṃyuttaṃ dhammadesanaṃ kathesi.",
  "atk-s0305a:448_0": "Brāhmaṇī piyaputtassa dhammadesanāpariyosāne sotāpattiphale patiṭṭhāya puttaṃ āha –",
  "atk-s0305a:448_1": "“tāta upatissa,",
  "atk-s0305a:448_2": "kasmā evamakāsi,",
  "atk-s0305a:448_3": "evarūpaṃ nāma amataṃ mayhaṃ ettakaṃ kālaṃ na adāsī”ti. Thero –",
  "atk-s0305a:448_4": "“dinnaṃ dāni me mātu rūpasāriyā brāhmaṇiyā posāvanikamūlaṃ,",
  "atk-s0305a:448_5": "ettakena vaṭṭissatī”ti cintetvā –",
  "atk-s0305a:448_6": "“gaccha mahāupasike”ti brāhmaṇiṃ uyyojetvā –",
  "atk-s0305a:448_7": "“cunda kā velā”ti āha.",
  "atk-s0305a:448_8": "Balavapaccūsakālo, bhanteti.",
  "atk-s0305a:448_9": "Bhikkhusaṅghaṃ sannipātehīti.",
  "atk-s0305a:448_10": "Sannipatito bhante bhikkhusaṅghoti.",
  "atk-s0305a:448_11": "“Maṃ ukkhipitvā nisīdāpehi cundā”ti ukkhipitvā nisīdāpesi.",
  "atk-s0305a:449_0": "Thero bhikkhū āmantesi –",
  "atk-s0305a:449_1": "“āvuso catucattālīsaṃ vo vassāni mayā saddhiṃ vicarantānaṃ yaṃ me kāyikaṃ vā vācasikaṃ vā na rocetha,",
  "atk-s0305a:449_2": "taṃ khamatha āvuso”ti. Ettakaṃ, bhante,",
  "atk-s0305a:449_3": "amhākaṃ chāyā viya tumhe amuñcitvā vicarantānaṃ aruccanakaṃ nāma natthi,",
  "atk-s0305a:449_4": "tumhe pana amhākaṃ khamathāti.",
  "atk-s0305a:449_5": "Atha thero mahācīvaraṃ saṅkaḍḍhitvā mukhaṃ pidhāya dakkhiṇena passena nipanno satthā viya nava anupubbasamāpattiyo",
  "atk-s0305a:449_6": "anulomapaṭilomato samāpajjitvā puna paṭhamajjhānaṃ ādiṃ katvā yāva catutthajjhānā samāpajji.",
  "atk-s0305a:449_7": "Tato vuṭṭhāya anantaraṃyeva mahāpathaviṃ unnādento anupādisesāya nibbānadhātuyā parinibbāyi.",
  "atk-s0305a:450_0": "Upāsikā –",
  "atk-s0305a:450_1": "“kiṃ nu kho me putto,",
  "atk-s0305a:450_2": "na kiñci kathetī”ti uṭṭhāya piṭṭhipāde parimajjantī parinibbutabhāvaṃ ñatvā mahāsaddaṃ kurumānā pādesu nipatitvā –",
  "atk-s0305a:450_3": "“tāta mayaṃ ito pubbe tava guṇaṃ na jānimhā,",
  "atk-s0305a:450_4": "idāni pana taṃ ādiṃ katvā anekasate anekasahasse anekasatasahasse bhikkhū imasmiṃ nivesane nisīdāpetvā bhojetuṃ na labhimhā,",
  "atk-s0305a:450_5": "cīvarehi acchādetuṃ na labhimhā,",
  "atk-s0305a:450_6": "vihārasataṃ vihārasahassaṃ kāretuṃ na labhimhā”ti yāva aruṇuggamanā paridevi.",
  "atk-s0305a:450_7": "Aruṇe uggatamatteyeva suvaṇṇakāre pakkosāpetvā suvaṇṇagabbhaṃ vivarāpetvā suvaṇṇaghaṭiyo mahātulāya tulāpetvā –",
  "atk-s0305a:450_8": "“pañca kūṭāgārasatāni pañca agghikasatāni karothā”ti dāpeti.",
  "atk-s0305a:451_0": "Sakkopi devarājā vissakammadevaputtaṃ āmantetvā –",
  "atk-s0305a:451_1": "“tāta dhammasenāpati parinibbuto,",
  "atk-s0305a:451_2": "pañca kūṭāgārasatāni pañca agghikasatāni ca māpehī”ti āha.",
  "atk-s0305a:451_3": "Iti upāsikāya kāritāni ca vissakammena nimmitāni ca sabbānipi dvesahassāni ahesuṃ.",
  "atk-s0305a:451_4": "Tato nagaramajjhe sāramayaṃ mahāmaṇḍapaṃ kāretvā maṇḍapamajjhe mahākūṭāgāraṃ ṭhapetvā sesāni parivārasaṅkhepena ṭhapetvā sādhukīḷikaṃ ārabhiṃsu.",
  "atk-s0305a:451_5": "Devānaṃ antare manussā,",
  "atk-s0305a:451_6": "manussānaṃ antare devā ahesuṃ.",
  "atk-s0305a:452_0": "Revatī nāma ekā therassa upaṭṭhāyikā –",
  "atk-s0305a:452_1": "“ahaṃ therassa pūjaṃ karissāmī”ti suvaṇṇapupphānaṃ tayo kumbhe kāresi.",
  "atk-s0305a:452_2": "“Therassa pūjaṃ karissāmī”ti sakko devarājā aḍḍhateyyakoṭināṭakehi parivārito otari.",
  "atk-s0305a:452_3": "“Sakko otaratī”ti mahājano pacchāmukho paṭikkami.",
  "atk-s0305a:452_4": "Tattha sāpi upāsikā paṭikkamamānā garubhārattā ekamantaṃ apasakkituṃ asakkontī manussānaṃ antare pati.",
  "atk-s0305a:452_5": "Manussā apassantā taṃ madditvā agamiṃsu.",
  "atk-s0305a:452_6": "Sā tattheva kālaṃ katvā tāvatiṃsabhavane kanakavimāne nibbatti.",
  "atk-s0305a:452_7": "Nibbattakkhaṇeyevassā ratanakkhandho viya tigāvutappamāṇo attabhāvo ahosi saṭṭhisakaṭapūrappamāṇaalaṅkārapaṭimaṇḍitā accharāsahassaparivāritā.",
  "atk-s0305a:452_8": "Athassā dibbaṃ sabbakāyikādāsaṃ purato ṭhapayiṃsu.",
  "atk-s0305a:452_9": "Sā attano sirisampattiṃ disvā –",
  "atk-s0305a:452_10": "“uḷārā ayaṃ sampatti,",
  "atk-s0305a:452_11": "kiṃ nu kho me kammaṃ kata”nti cintayamānā addasa –",
  "atk-s0305a:452_12": "“mayā sāriputtattherassa parinibbutaṭṭhāne tīhi suvaṇṇapupphakumbhehi pūjā katā,",
  "atk-s0305a:452_13": "mahājano maṃ madditvā gato,",
  "atk-s0305a:452_14": "sāhaṃ tattha kālaṃ katvā idhūpapannā,",
  "atk-s0305a:452_15": "theraṃ nissāya laddhaṃ idāni puññavipākaṃ manussānaṃ kathessāmī”ti saha vimāneneva otari.",
  "atk-s0305a:453_0": "Mahājano dūratova disvā –",
  "atk-s0305a:453_1": "“kiṃ nu kho dve sūriyā uṭṭhitā”ti?",
  "atk-s0305a:453_2": "Olokento –",
  "atk-s0305a:453_3": "“vimāne āgacchante kūṭāgārasaṇṭhānaṃ paññāyati,",
  "atk-s0305a:453_4": "nāyaṃ sūriyo,",
  "atk-s0305a:453_5": "vimānametaṃ eka”nti āha.",
  "atk-s0305a:453_6": "Tampi vimānaṃ tāvadeva āgantvā therassa dārucitakamatthake vehāsaṃ aṭṭhāsi.",
  "atk-s0305a:453_7": "Devadhītā vimānaṃ ākāseyeva ṭhapetvā pathaviṃ otari.",
  "atk-s0305a:453_8": "Mahājano – “kā tvaṃ, ayye”ti? Pucchi.",
  "atk-s0305a:453_9": "“Na maṃ tumhe jānātha,",
  "atk-s0305a:453_10": "revatī nāmāhaṃ,",
  "atk-s0305a:453_11": "tīhi suvaṇṇapupphakumbhehi theraṃ pūjaṃ katvā manussehi madditā kālaṃ katvā tāvatiṃsabhavane nibbattā,",
  "atk-s0305a:453_12": "passatha me sirisampattiṃ,",
  "atk-s0305a:453_13": "tumhepi dāni dānāni detha,",
  "atk-s0305a:453_14": "puññāni karothā”ti kusalakiriyāya vaṇṇaṃ kathetvā therassa citakaṃ padakkhiṇaṃ katvā vanditvā attano devaṭṭhānaṃyeva gatā.",
  "atk-s0305a:454_0": "Mahājanopi sattāhaṃ sādhukīḷikaṃ kīḷitvā sabbagandhehi citakaṃ akāsi,",
  "atk-s0305a:454_1": "citakā ekūnaratanasatikā ahosi.",
  "atk-s0305a:454_2": "Therassa sarīraṃ citakaṃ āropetvā usīrakalāpakehi ālimpesuṃ.",
  "atk-s0305a:454_3": "Āḷāhane sabbarattiṃ dhammassavanaṃ pavatti.",
  "atk-s0305a:454_4": "Anuruddhatthero sabbagandhodakena therassa citakaṃ nibbāpesi.",
  "atk-s0305a:454_5": "Cundatthero dhātuyo parissāvane pakkhipitvā –",
  "atk-s0305a:454_6": "“na dāni mayā idheva sakkā ṭhātuṃ,",
  "atk-s0305a:454_7": "mayhaṃ jeṭṭhabhātikassa dhammasenāpatisāriputtattherassa parinibbutabhāvaṃ sammāsambuddhassa ārocessāmī”ti",
  "atk-s0305a:454_8": "dhātuparissāvanaṃ therassa ca pattacīvaraṃ gahetvā sāvatthiṃ agamāsi.",
  "atk-s0305a:454_9": "Ekaṭṭhānepi ca dve rattiyo avasitvā sabbattha ekarattivāseneva sāvatthiṃ pāpuṇi.",
  "atk-s0305a:454_10": "Tamatthaṃ dassetuṃ atha kho cundo samaṇuddesotiādi vuttaṃ.",
  "atk-s0305a:455_0": "Tattha yenāyasmā ānandoti yena attano upajjhāyo dhammabhaṇḍāgāriko āyasmā ānando,",
  "atk-s0305a:455_1": "tenupasaṅkami.",
  "atk-s0305a:455_2": "Kasmā panesa ujukaṃ satthu santikaṃ agantvā therassa santikaṃ agamāsīti?",
  "atk-s0305a:455_3": "Satthari ca there ca gāravena.",
  "atk-s0305a:455_4": "Jetavanamahāvihāre pokkharaṇiyaṃ kirassa nhatvā paccuttaritvā sunivatthasupārutassa etadahosi –",
  "atk-s0305a:455_5": "“buddhā nāma mahāpāsāṇacchattaṃ viya garuno,",
  "atk-s0305a:455_6": "phaṇakatasappa sīhabyagghamattavaravāraṇādayo viya ca durāsadā,",
  "atk-s0305a:455_7": "na sakkā mayā ujukameva satthu santikaṃ gantvā kathetuṃ,",
  "atk-s0305a:455_8": "kassa nu kho santikaṃ gantabba”nti.",
  "atk-s0305a:455_9": "Tato cintesi –",
  "atk-s0305a:455_10": "“upajjhāyo me dhammabhaṇḍāgāriko jeṭṭhabhātikattherassa uttamasahāyo,",
  "atk-s0305a:455_11": "tassa santikaṃ gantvā taṃ ādāya satthārā saddhiṃ kathessāmī”ti satthari ceva there ca gāravena upasaṅkami.",
  "atk-s0305a:456_0": "Idamassa pattacīvaranti “ayamassa paribhogapatto,",
  "atk-s0305a:456_1": "idaṃ dhātuparissāvana”nti evaṃ ekekaṃ ācikkhi.",
  "atk-s0305a:456_2": "Pāḷiyaṃ pana “idamassa pattacīvara”nti ettakameva vuttaṃ.",
  "atk-s0305a:456_3": "Kathāpābhatanti kathāmūlaṃ.",
  "atk-s0305a:456_4": "Mūlañhi pābhatanti vuccati. Yathāha –",
  "atk-s0305a:457_0": "“Appakenapi medhāvī, pābhatena vicakkhaṇo;",
  "atk-s0305a:458_0": "Samuṭṭhāpeti attānaṃ, aṇuṃ aggiṃva sandhama”nti. ;",
  "atk-s0305a:459_0": "Bhagavantaṃ dassanāyāti bhagavantaṃ dassanatthāya.",
  "atk-s0305a:459_1": "Kiṃ paniminā bhagavā na diṭṭhapubboti?",
  "atk-s0305a:459_2": "No na diṭṭhapubbo.",
  "atk-s0305a:459_3": "Ayañhi āyasmā divā nava vāre,",
  "atk-s0305a:459_4": "rattiṃ nava vāreti ekāhaṃ aṭṭhārasa vāre upaṭṭhānameva gacchati.",
  "atk-s0305a:459_5": "Divasassa pana satavāraṃ vā sahassavāraṃ vā gantukāmo samānopi na akāraṇā gacchati,",
  "atk-s0305a:459_6": "ekaṃ pañhadvāraṃ gahetvāva gacchati.",
  "atk-s0305a:459_7": "So taṃdivasaṃ tena kathāpābhatena gantukāmo evamāha.",
  "atk-s0305a:459_8": "Idamassa pattacīvaranti theropi –",
  "atk-s0305a:459_9": "“idaṃ tassa pattacīvaraṃ,",
  "atk-s0305a:459_10": "idañca dhātuparissāvana”nti pāṭiyekkaṃyeva dassetvā ācikkhi.",
  "atk-s0305a:460_0": "Satthā hatthaṃ pasāretvā dhātuparissāvanaṃ gahetvā hatthatale ṭhapetvā bhikkhū āmantesi – “yo so,",
  "atk-s0305a:460_1": "bhikkhave,",
  "atk-s0305a:460_2": "bhikkhu purimadivase anekāni pāṭihāriyasatāni katvā parinibbānaṃ anujānāpesi,",
  "atk-s0305a:460_3": "tassa idāni imā saṅkhavaṇṇasannibhā dhātuyova paññāyanti,",
  "atk-s0305a:460_4": "kappasatasahassādhikaṃ asaṅkhyeyyaṃ pūritapāramī esa,",
  "atk-s0305a:460_5": "bhikkhave, bhikkhu,",
  "atk-s0305a:460_6": "mayā pavattitaṃ dhammacakkaṃ anupavattako esa bhikkhu,",
  "atk-s0305a:460_7": "paṭiladdhadutiyaāsano esa bhikkhu,",
  "atk-s0305a:460_8": "pūritasāvakasannipāto esa bhikkhu,",
  "atk-s0305a:460_9": "ṭhapetvā maṃ dasasu cakkavāḷasahassesu paññāya asadiso esa bhikkhu,",
  "atk-s0305a:460_10": "mahāpañño esa bhikkhu,",
  "atk-s0305a:460_11": "puthupañño hāsapañño javanapañño tikkhapañño nibbedhikapañño esa bhikkhu,",
  "atk-s0305a:460_12": "appiccho esa bhikkhu,",
  "atk-s0305a:460_13": "santuṭṭho pavivitto asaṃsaṭṭho āraddhavīriyo codako pāpagarahī esa bhikkhu,",
  "atk-s0305a:460_14": "pañca jātisatāni paṭiladdhamahāsampattiyo pahāya pabbajito esa bhikkhu,",
  "atk-s0305a:460_15": "mama sāsane pathavīsamakhantiko esa bhikkhu,",
  "atk-s0305a:460_16": "chinnavisāṇausabhasadiso esa bhikkhu,",
  "atk-s0305a:460_17": "caṇḍālaputtasadisanīcacitto esa bhikkhu. Passatha,",
  "atk-s0305a:460_18": "bhikkhave,",
  "atk-s0305a:460_19": "mahāpaññassa dhātuyo, passatha,",
  "atk-s0305a:460_20": "bhikkhave,",
  "atk-s0305a:460_21": "puthupaññassa hāsapaññassa javanapaññassa tikkhapaññassa nibbedhikapaññassa appicchassa santuṭṭhassa pavivittassa asaṃsaṭṭhassa āraddhavīriyassa,",
  "atk-s0305a:460_22": "codakassa, passatha,",
  "atk-s0305a:460_23": "bhikkhave,",
  "atk-s0305a:460_24": "pāpagarahissa dhātuyoti.",
  "atk-s0305a:461_0": "“Yo pabbajī jātisatāni pañca,",
  "atk-s0305a:462_0": "Pahāya kāmāni manoramāni;",
  "atk-s0305a:463_0": "Taṃ vītarāgaṃ susamāhitindriyaṃ,",
  "atk-s0305a:464_0": "Parinibbutaṃ vandatha sāriputtaṃ.",
  "atk-s0305a:465_0": "“Khantibalo pathavisamo na kuppati,",
  "atk-s0305a:466_0": "Na cāpi cittassa vasena vattati;",
  "atk-s0305a:467_0": "Anukampako kāruṇiko ca nibbuto,",
  "atk-s0305a:468_0": "Parinibbutaṃ vandatha sāriputtaṃ.",
  "atk-s0305a:469_0": "“Caṇḍālaputto yathā nagaraṃ paviṭṭho,",
  "atk-s0305a:470_0": "Nīcamano carati kaḷopihattho;",
  "atk-s0305a:471_0": "Tathā ayaṃ viharati sāriputto,",
  "atk-s0305a:472_0": "Parinibbutaṃ vandatha sāriputtaṃ.",
  "atk-s0305a:473_0": "“Usabho yathā chinnavisāṇako,",
  "atk-s0305a:474_0": "Aheṭhayanto carati purantare vane;",
  "atk-s0305a:475_0": "Tathā ayaṃ viharati sāriputto,",
  "atk-s0305a:476_0": "Parinibbutaṃ vandatha sāriputta”nti.",
  "atk-s0305a:477_0": "Iti bhagavā pañcahi gāthāsatehi therassa vaṇṇaṃ kathesi.",
  "atk-s0305a:477_1": "Yathā yathā bhagavā therassa vaṇṇaṃ kathesi,",
  "atk-s0305a:477_2": "tathā tathā ānandatthero sandhāretuṃ na sakkoti,",
  "atk-s0305a:477_3": "biḷāramukhe pakkhantakukkuṭo viya pavedhati.",
  "atk-s0305a:477_4": "Tenāha apica me, bhante,",
  "atk-s0305a:477_5": "madhurakajāto viya kāyoti sabbaṃ vitthāretabbaṃ.",
  "atk-s0305a:477_6": "Tattha madhurakajātotiādīnaṃ attho vuttoyeva.",
  "atk-s0305a:477_7": "Idha pana dhammāti uddesaparipucchādhammā adhippetā.",
  "atk-s0305a:477_8": "Tassa hi uddesaparipucchādhamme agahite vā gahetuṃ,",
  "atk-s0305a:477_9": "gahite vā sajjhāyaṃ kātuṃ cittaṃ na pavattati.",
  "atk-s0305a:477_10": "Atha satthā pañcapasādavicitrāni akkhīni ummīletvā theraṃ olokento “assāsessāmi na”nti assāsento kiṃ nu kho te, ānanda,",
  "atk-s0305a:477_11": "sāriputtotiādimāha.",
  "atk-s0305a:478_0": "Tattha sīlakkhandhanti lokiyalokuttarasīlaṃ.",
  "atk-s0305a:478_1": "Samādhipaññāsupi eseva nayo.",
  "atk-s0305a:478_2": "Vimutti pana lokuttarāva.",
  "atk-s0305a:478_3": "Vimuttiñāṇadassanaṃ paccavekkhaṇañāṇaṃ,",
  "atk-s0305a:478_4": "taṃ lokiyameva.",
  "atk-s0305a:478_5": "Ovādakoti ovādadāyako.",
  "atk-s0305a:478_6": "Otiṇṇoti otiṇṇesu vatthūsu nānappakārena otaraṇasīlo.",
  "atk-s0305a:478_7": "Viññāpakoti dhammakathākāle atthañca kāraṇañca viññāpetā.",
  "atk-s0305a:478_8": "Sandassakoti khandhadhātuāyatanavasena tesaṃ tesaṃ dhammānaṃ dassetā.",
  "atk-s0305a:478_9": "Samādapakoti “idañcidañca gaṇhathā”ti evaṃ gaṇhāpako.",
  "atk-s0305a:478_10": "Samuttejakoti abbhussāhako.",
  "atk-s0305a:478_11": "Sampahaṃsakoti paṭiladdhaguṇehi modāpako jotāpako.",
  "atk-s0305a:479_0": "Akilāsu dhammadesanāyāti dhammadesanaṃ ārabhitvā “sīsaṃ vā me rujjati,",
  "atk-s0305a:479_1": "hadayaṃ vā kucchi vā piṭṭhi vā”ti evaṃ osakkanākāravirahito nikkilāsu visārado ekassāpi dvinnampi sīhavegeneva pakkhandati.",
  "atk-s0305a:479_2": "Anuggāhako sabrahmacārīnanti padassa attho khandhakavagge vitthāritova.",
  "atk-s0305a:479_3": "Dhammojaṃ dhammabhoganti ubhayenapi dhammaparibhogova kathito.",
  "atk-s0305a:479_4": "Dhammānuggahanti dhammena anuggahaṇaṃ.",
  "atk-s0305a:480_0": "Satthā “ativiya ayaṃ bhikkhu kilamatī”ti puna taṃ assāsento nanu taṃ, ānanda,",
  "atk-s0305a:480_1": "mayātiādimāha.",
  "atk-s0305a:480_2": "Tattha piyehi manāpehīti mātāpitābhātābhaginīādikehi jātiyā nānābhāvo,",
  "atk-s0305a:480_3": "maraṇena vinābhāvo,",
  "atk-s0305a:480_4": "bhavena aññathābhāvo.",
  "atk-s0305a:480_5": "Taṃ kutettha, ānanda,",
  "atk-s0305a:480_6": "labbhāti tanti tasmā.",
  "atk-s0305a:480_7": "Yasmā sabbehi piyehi manāpehi nānābhāvo,",
  "atk-s0305a:480_8": "tasmā dasa pāramiyo pūretvāpi sambodhiṃ patvāpi dhammacakkaṃ pavattetvāpi yamakapāṭihāriyaṃ dassetvāpi",
  "atk-s0305a:480_9": "devorohanaṃ katvāpi yaṃ taṃ jātaṃ bhūtaṃ saṅkhataṃ palokadhammaṃ,",
  "atk-s0305a:480_10": "taṃ tathāgatassāpi sarīraṃ mā palujjīti netaṃ ṭhānaṃ vijjati,",
  "atk-s0305a:480_11": "rodantenapi kandantenapi na sakkā taṃ kāraṇaṃ laddhunti.",
  "atk-s0305a:480_12": "So palujjeyyāti so bhijjeyya.",
  "atk-s0305a:481_0": "Evameva khoti ettha yojanasatubbedho mahājamburukkho viya bhikkhusaṅgho tassa dakkhiṇadisaṃ gato paññāsayojaniko mahākhandho viya dhammasenāpati.",
  "atk-s0305a:481_1": "Tasmiṃ mahākhandhe bhinne tato paṭṭhāya anupubbena vaḍḍhitvā pupphaphalādīhi taṃ ṭhānaṃ pūretuṃ samatthassa",
  "atk-s0305a:481_2": "aññassa khandhassa abhāvo viya there parinibbute soḷasannaṃ paññānaṃ matthakaṃ pattassa aññassa dakkhiṇāsane",
  "atk-s0305a:481_3": "nisīdanasamatthassa sāriputtasadisassa bhikkhuno abhāvo.",
  "atk-s0305a:481_4": "Tāya paribhinnāya so rukkho viya bhikkhusaṅgho khandhotveva jātoti veditabbo.",
  "atk-s0305a:481_5": "Tasmāti yasmā sabbaṃ saṅkhataṃ palokadhammaṃ,",
  "atk-s0305a:481_6": "taṃ mā palujjīti na sakkā laddhuṃ, tasmā.",
  "atk-s0305a:482_0": "4-5. Ukkacelasuttādivaṇṇanā",
  "atk-s0305a:483_0": "380- 381.",
  "atk-s0305a:483_1": "Catutthe aciraparinibbutesu sāriputtamoggallānesūti naciraparinibbutesu dvīsu aggasāvakesu.",
  "atk-s0305a:483_2": "Tesañhi dhammasenāpati kattikamāsapuṇṇamāya parinibbuto,",
  "atk-s0305a:483_3": "mahāmoggallāno tato aḍḍhamāsaṃ atikkamma amāvasuposathe.",
  "atk-s0305a:483_4": "Satthā dvīsu aggasāvakesu parinibbutesu mahābhikkhusaṅghaparivāro mahāmaṇḍale cārikaṃ caramāno anupubbena",
  "atk-s0305a:483_5": "ukkacelanagaraṃ patvā tattha piṇḍāya caritvā gaṅgāpiṭṭhe rajatapaṭṭavaṇṇavālikāpuline vihāsi.",
  "atk-s0305a:483_6": "Tena vuttaṃ “aciraparinibbutesu sāriputtamoggallānesū”ti.",
  "atk-s0305a:483_7": "Ye mahantatarā khandhā te palujjeyyunti idhāpi yojanasatubbedho mahājamburukkho viya bhikkhusaṅgho,",
  "atk-s0305a:483_8": "tassa dakkhiṇato ca uttarato ca gatā paṇṇāsayojanikā dve mahākhandhā viya dve aggasāvakāti.",
  "atk-s0305a:483_9": "Sesaṃ purimanayeneva yojetabbaṃ.",
  "atk-s0305a:483_10": "Pañcame diṭṭhīti kammassakadiṭṭhi.",
  "atk-s0305a:484_0": "6. Uttiyasuttavaṇṇanā",
  "atk-s0305a:485_0": "382. Chaṭṭhe maccudheyyassa pāranti tebhūmakavaṭṭassa pārabhūtaṃ, nibbānaṃ.",
  "atk-s0305a:486_0": "8. Brahmasuttavaṇṇanā",
  "atk-s0305a:487_0": "384.",
  "atk-s0305a:487_1": "Aṭṭhame kāye vā bhikkhūti tasmiṃ kāle bhikkhuyeva natthi,",
  "atk-s0305a:487_2": "evaṃ santepi yo satipaṭṭhāne bhāveti,",
  "atk-s0305a:487_3": "so kilesabhindanena bhikkhuyevāti dassento evamāha.",
  "atk-s0305a:487_4": "Ekāyananti ekamaggaṃ.",
  "atk-s0305a:487_5": "Jātikkhayantadassīti jātiyā khayoti ca antoti ca nibbānaṃ,",
  "atk-s0305a:487_6": "taṃ passatīti attho.",
  "atk-s0305a:487_7": "Maggaṃ pajānātīti ekāyanasaṅkhātaṃ ekamaggabhūtaṃ maggaṃ pajānāti.",
  "atk-s0305a:487_8": "Ekāyanamaggo vuccati pubbabhāgasatipaṭṭhānamaggo,",
  "atk-s0305a:487_9": "taṃ pajānātīti attho.",
  "atk-s0305a:488_0": "9. Sedakasuttavaṇṇanā",
  "atk-s0305a:489_0": "385.",
  "atk-s0305a:489_1": "Navame sumbhesūti evaṃnāmake janapade.",
  "atk-s0305a:489_2": "Medakathālikāti evaṃ itthiliṅgavasena laddhanāmaṃ.",
  "atk-s0305a:489_3": "Mamaṃ rakkha,",
  "atk-s0305a:489_4": "ahaṃ taṃ rakkhissāmīti ettha ayaṃ tassa laddhi –",
  "atk-s0305a:489_5": "ācariyo ukkhittavaṃsaṃ suggahitaṃ agaṇhanto,",
  "atk-s0305a:489_6": "antevāsikena pakkhantapakkhantadisaṃ agacchanto,",
  "atk-s0305a:489_7": "sabbakālañca vaṃsaggaṃ anullokento antevāsikaṃ na rakkhati nāma,",
  "atk-s0305a:489_8": "evaṃ arakkhito antevāsiko patitvā cuṇṇavicuṇṇaṃ hoti.",
  "atk-s0305a:489_9": "Vaṃsaṃ pana suggahitaṃ gaṇhanto,",
  "atk-s0305a:489_10": "tena pakkhantapakkhantadisaṃ gacchanto,",
  "atk-s0305a:489_11": "sabbakālañca vaṃsaggaṃ ullokento taṃ rakkhati nāma.",
  "atk-s0305a:489_12": "Antevāsikopi ito cito ca pakkhanditvā migo viya kīḷanto ācariyaṃ na rakkhati nāma.",
  "atk-s0305a:489_13": "Evañhi sati tikhiṇavaṃsakoṭi ācariyassa galavāṭake vā nalāṭe vā ṭhapitā ṭhitaṭṭhānaṃ bhinditvā gaccheyya.",
  "atk-s0305a:489_14": "Ācārasampannatāya pana yato vaṃso namati,",
  "atk-s0305a:489_15": "tato anāmento taṃ ākaḍḍhento viya ekatobhāgiyaṃ katvā vātūpathambhaṃ gāhāpetvā satiṃ sūpaṭṭhitaṃ katvā niccalova nisīdanto ācariyaṃ rakkhati nāmāti.",
  "atk-s0305a:490_0": "Tvaṃ ācariya attānaṃ rakkha,",
  "atk-s0305a:490_1": "ahaṃ attānaṃ rakkhissāmīti ettha ayamadhippāyo –",
  "atk-s0305a:490_2": "ācariyo vaṃsaṃ suggahitaṃ gaṇhanto,",
  "atk-s0305a:490_3": "antevāsikena pakkhantapakkhantadisaṃgacchanto,",
  "atk-s0305a:490_4": "sabbakālañca vaṃsaggaṃ ullokento,",
  "atk-s0305a:490_5": "attānameva rakkhati,",
  "atk-s0305a:490_6": "na antevāsikaṃ.",
  "atk-s0305a:490_7": "Antevāsikopi kāyampi ekatobhāgiyaṃ katvā vātūpathambhaṃ gāhāpetvā satiṃ sūpaṭṭhitaṃ katvā niccalova nisīdamāno attānaṃyeva rakkhati nāma,",
  "atk-s0305a:490_8": "na ācariyaṃ.",
  "atk-s0305a:491_0": "So tattha ñāyoti yaṃ medakathālikā āha.",
  "atk-s0305a:491_1": "So tattha ñāyo, so upāyo,",
  "atk-s0305a:491_2": "taṃ kāraṇanti attho.",
  "atk-s0305a:491_3": "Satipaṭṭhānaṃ sevitabbanti catubbidhaṃ satipaṭṭhānaṃ sevitabbaṃ.",
  "atk-s0305a:491_4": "Āsevanāyāti kammaṭṭhānāsevanāya. Evaṃ kho,",
  "atk-s0305a:491_5": "bhikkhave,",
  "atk-s0305a:491_6": "attānaṃ rakkhanto paraṃ rakkhatīti yo bhikkhu kammārāmatādīni pahāya rattiṭṭhānadivāṭṭhānesu mūlakammaṭṭhānaṃ āsevanto bhāvento arahattaṃ pāpuṇāti,",
  "atk-s0305a:491_7": "atha naṃ paro disvā –",
  "atk-s0305a:491_8": "“bhaddako vatāyaṃ, bhikkhu,",
  "atk-s0305a:491_9": "sammāpaṭipanno”ti tasmiṃ cittaṃ pasādetvā saggaparāyaṇo hoti.",
  "atk-s0305a:491_10": "Ayaṃ attānaṃ rakkhanto paraṃ rakkhati nāma.",
  "atk-s0305a:492_0": "Khantiyāti adhivāsanakhantiyā.",
  "atk-s0305a:492_1": "Avihiṃsāyāti sapubbabhāgāya karuṇāya.",
  "atk-s0305a:492_2": "Mettacittatāyāti sapubbabhāgāya mettāya.",
  "atk-s0305a:492_3": "Anudayatāyāti anuvaḍḍhiyā,",
  "atk-s0305a:492_4": "sapubbabhāgāya muditāyāti attho.",
  "atk-s0305a:492_5": "Paraṃ rakkhanto attānaṃ rakkhatīti ettha yo bhikkhu rattiṭṭhānadivāṭṭhānaṃ gato tīsu brahmavihāresu tikacatukkajjhānāni",
  "atk-s0305a:492_6": "nibbattetvā jhānaṃ pādakaṃ katvā saṅkhāre sammasanto vipassanaṃ vaḍḍhetvā arahattaṃ pāpuṇāti.",
  "atk-s0305a:492_7": "Ayaṃ paraṃ rakkhanto attānaṃ rakkhati nāmāti veditabbo.",
  "atk-s0305a:493_0": "10. Janapadakalyāṇīsuttavaṇṇanā",
  "atk-s0305a:494_0": "386.",
  "atk-s0305a:494_1": "Dasame janapadakalyāṇīti janapadamhi kalyāṇī uttamā chasarīradosarahitā pañcakalyāṇasamannāgatā.",
  "atk-s0305a:494_2": "Sā hi yasmā nātidīghā nātirassā,",
  "atk-s0305a:494_3": "nātikisā nātithūlā,",
  "atk-s0305a:494_4": "nātikāḷā nāccodātā,",
  "atk-s0305a:494_5": "atikkantā,",
  "atk-s0305a:494_6": "mānusavaṇṇaṃ appattā dibbavaṇṇaṃ,",
  "atk-s0305a:494_7": "tasmā chasarīradosarahitā.",
  "atk-s0305a:494_8": "Chavikalyāṇaṃ,",
  "atk-s0305a:494_9": "maṃsakalyāṇaṃ,",
  "atk-s0305a:494_10": "nhārukalyāṇaṃ,",
  "atk-s0305a:494_11": "aṭṭhikalyāṇaṃ,",
  "atk-s0305a:494_12": "vayakalyāṇanti imehi pana kalyāṇehi samannāgatattā pañcakalyāṇehi samannāgatā nāma.",
  "atk-s0305a:494_13": "Tassā hi āgantukobhāsakiccaṃ natthi,",
  "atk-s0305a:494_14": "attano sarīrobhāseneva dvādasahatthaṭṭhāne ālokaṃ karoti,",
  "atk-s0305a:494_15": "piyaṅgusāmā vā hoti,",
  "atk-s0305a:494_16": "suvaṇṇasāmā vā,",
  "atk-s0305a:494_17": "ayamassā chavikalyāṇatā.",
  "atk-s0305a:494_18": "Cattāro panassā hatthapādā mukhapariyosānañca lākhārasaparikammakataṃ viya rattapavāḷarattakambalasadisaṃ hoti,",
  "atk-s0305a:494_19": "ayamassā maṃsakalyāṇatā.",
  "atk-s0305a:494_20": "Vīsati pana nakhapattāni maṃsato amuttaṭṭhāne lākhārasapūritāni viya,",
  "atk-s0305a:494_21": "muttaṭṭhāne khīradhārāsadisāni,",
  "atk-s0305a:494_22": "honti ayamassā nhārukalyāṇakatā.",
  "atk-s0305a:494_23": "Dvattiṃsa dantā suphusitā sudhotavajirapanti viya khāyanti,",
  "atk-s0305a:494_24": "ayamassā aṭṭhikalyāṇatā.",
  "atk-s0305a:494_25": "Vīsativassasatikāpi pana samānā soḷasavassuddesikā viya hoti nippalitā,",
  "atk-s0305a:494_26": "ayamassā vayakalyāṇatā.",
  "atk-s0305a:495_0": "Paramapāsāvinīti ettha pasavanaṃ pasāvo,",
  "atk-s0305a:495_1": "pavattīti attho.",
  "atk-s0305a:495_2": "Pasāvo eva pāsāvo.",
  "atk-s0305a:495_3": "Paramo pāsāvo paramapāsāvo,",
  "atk-s0305a:495_4": "so assā atthīti paramapāsāvinī.",
  "atk-s0305a:495_5": "Nacce ca gīte ca uttamapavatti seṭṭhakiriyā,",
  "atk-s0305a:495_6": "uttamameva naccaṃ naccati,",
  "atk-s0305a:495_7": "gītaṃ vā gāyatīti vuttaṃ hoti.",
  "atk-s0305a:495_8": "Sesaṃ sabbattha uttānatthameva.",
  "atk-s0305a:495_9": "Imesu pana dvīsu suttesu pubbabhāgavipassanāva kathitāti.",
  "atk-s0305a:496_0": "Nālandavaggo dutiyo.",
  "atk-s0305a:497_0": "3. Sīlaṭṭhitivaggo",
  "atk-s0305a:498_0": "1-2. Sīlasuttādivaṇṇanā",
  "atk-s0305a:499_0": "387- 388.",
  "atk-s0305a:499_1": "Tatiyavaggassa paṭhame sīlānīti catupārisuddhisīlāni.",
  "atk-s0305a:499_2": "Dutiye ummaṅgoti pañhamaggo pañhagavesanaṃ.",
  "atk-s0305a:500_0": "3-5. Parihānasuttādivaṇṇanā",
  "atk-s0305a:501_0": "389- 391.",
  "atk-s0305a:501_1": "Tatiye parihānaṃ hotīti puggalavasena parihānaṃ hoti.",
  "atk-s0305a:501_2": "Yo hi buddhesu dharantesupi cattāro satipaṭṭhāne na bhāveti,",
  "atk-s0305a:501_3": "tassa saddhammo antarahito nāma hoti devadattādīnaṃ viya.",
  "atk-s0305a:501_4": "Iti imasmiṃ sutte tassa puggalasseva dhammantaradhānaṃ kathitaṃ.",
  "atk-s0305a:501_5": "Catutthapañcamesu sabbaṃ uttānameva.",
  "atk-s0305a:502_0": "6. Padesasuttavaṇṇanā",
  "atk-s0305a:503_0": "392.",
  "atk-s0305a:503_1": "Chaṭṭhe padesaṃ bhāvitattāti padesato bhāvitattā.",
  "atk-s0305a:503_2": "Cattāro hi magge tīṇi ca phalāni nibbattentena satipaṭṭhānā padesaṃ bhāvitā nāma honti.",
  "atk-s0305a:504_0": "7. Samattasuttavaṇṇanā",
  "atk-s0305a:505_0": "393.",
  "atk-s0305a:505_1": "Sattame samattaṃ bhāvitattāti samattā bhāvitattā.",
  "atk-s0305a:505_2": "Arahattaphalaṃ uppādentena hi satipaṭṭhānā samattaṃ bhāvitā nāma honti.",
  "atk-s0305a:506_0": "8-10. Lokasuttādivaṇṇanā",
  "atk-s0305a:507_0": "394- 396.",
  "atk-s0305a:507_1": "Aṭṭhame mahābhiññatanti channaṃ abhiññānaṃ vasena vuttaṃ.",
  "atk-s0305a:507_2": "Sahassaṃ lokaṃ abhijānāmīti satatavihāravaseneva vuttaṃ.",
  "atk-s0305a:507_3": "Thero kira pātova uṭṭhāya mukhaṃ dhovitvā senāsane nisinno atīte kappasahassaṃ,",
  "atk-s0305a:507_4": "anāgate kappasahassaṃ anussarati,",
  "atk-s0305a:507_5": "paccuppannepi sahassaṃ cakkavāḷānaṃ tassāvajjanassa gatiṃ anubandhati.",
  "atk-s0305a:507_6": "Iti so dibbena cakkhunā sahassaṃ lokaṃ abhijānāti,",
  "atk-s0305a:507_7": "ayamassa satatavihāro.",
  "atk-s0305a:507_8": "Sesaṃ sabbattha uttānatthamevāti.",
  "atk-s0305a:508_0": "Sīlaṭṭhitivaggo tatiyo.",
  "atk-s0305a:509_0": "4. Ananussutavaggavaṇṇanā",
  "atk-s0305a:510_0": "401- 406.",
  "atk-s0305a:510_1": "Catutthavaggassa pañcame viditā vedanāti yā vedanā sammasitvā arahattaṃ patto tāvassa viditā uppajjanti,",
  "atk-s0305a:510_2": "viditā upaṭṭhahanti,",
  "atk-s0305a:510_3": "viditā abbhatthaṃ gacchanti nāma.",
  "atk-s0305a:510_4": "Yā ca pana pariggahitesu vatthārammaṇesu pavattā vedanā,",
  "atk-s0305a:510_5": "tāpi viditā uppajjanti,",
  "atk-s0305a:510_6": "viditā upaṭṭhahanti,",
  "atk-s0305a:510_7": "viditā abbhatthaṃ gacchanti nāma.",
  "atk-s0305a:510_8": "Vitakkādīsupi eseva nayo.",
  "atk-s0305a:510_9": "Sesaṃ sabbattha uttānamevāti.",
  "atk-s0305a:511_0": "Ananussutavaggo catuttho.",
  "atk-s0305a:512_0": "5. Amatavaggo",
  "atk-s0305a:513_0": "2. Samudayasuttavaṇṇanā",
  "atk-s0305a:514_0": "408.",
  "atk-s0305a:514_1": "Pañcamavaggassa dutiye āhārasamudayā kāyassa samudayoti āhārasamudayena kāyasamudayo.",
  "atk-s0305a:514_2": "Eseva nayo sesesu.",
  "atk-s0305a:514_3": "Manasikārasamudayāti ettha pana yonisomanasikārasamudayā bojjhaṅgadhammānaṃ samudayo,",
  "atk-s0305a:514_4": "ayonisomanasikārasamudayā nīvaraṇadhammānaṃ.",
  "atk-s0305a:514_5": "Iti imasmiṃ sutte sārammaṇasatipaṭṭhānā kathitā.",
  "atk-s0305a:515_0": "4. Satisuttavaṇṇanā",
  "atk-s0305a:516_0": "410. Catutthaṃ suddhikaṃ katvā samudaye kathite bujjhanakānaṃ ajjhāsayena vuttaṃ.",
  "atk-s0305a:517_0": "6. Pātimokkhasaṃvarasuttavaṇṇanā",
  "atk-s0305a:518_0": "412.",
  "atk-s0305a:518_1": "Chaṭṭhe pātimokkhasaṃvarasaṃvutoti catunnaṃ sīlānaṃ jeṭṭhakasīlaṃ dassento evamāha.",
  "atk-s0305a:518_2": "Tipiṭakacūḷanāgatthero panāha –",
  "atk-s0305a:518_3": "“pātimokkhasaṃvarova sīlaṃ,",
  "atk-s0305a:518_4": "itarāni tīṇi sīlanti vuttaṭṭhānaṃ nāma natthī”ti.",
  "atk-s0305a:518_5": "Vatvā taṃ anujānanto āha –",
  "atk-s0305a:518_6": "“indriyasaṃvaro nāma chadvārarakkhaṇamattameva,",
  "atk-s0305a:518_7": "ājīvapārisuddhi dhammeneva samena paccayuppattimattakaṃ,",
  "atk-s0305a:518_8": "paccayasannissitaṃ paṭiladdhapaccaye idamatthanti paccavekkhitvā paribhuñjanamattakaṃ.",
  "atk-s0305a:518_9": "Nippariyāyena pātimokkhasaṃvarova sīlaṃ.",
  "atk-s0305a:518_10": "Yassa so bhinno,",
  "atk-s0305a:518_11": "ayaṃ chinnasīso viya puriso hatthapāde,",
  "atk-s0305a:518_12": "sesāni rakkhissatīti na vattabbo.",
  "atk-s0305a:518_13": "Yassa pana so arogo,",
  "atk-s0305a:518_14": "ayaṃ acchinnasīso viya puriso jīvitaṃ,",
  "atk-s0305a:518_15": "sesāni puna pākatikāni katvā rakkhitumpi sakkotī”ti.",
  "atk-s0305a:518_16": "Tasmā pātimokkhasaṃvarova sīlaṃ,",
  "atk-s0305a:518_17": "tena pātimokkhasaṃvarena saṃvutoti pātimokkhasaṃvarasaṃvuto,",
  "atk-s0305a:518_18": "upeto samannāgatoti attho.",
  "atk-s0305a:519_0": "Ācāragocarasampannoti ācārena ca gocarena ca sampanno.",
  "atk-s0305a:519_1": "Aṇumattesūti appamattakesu.",
  "atk-s0305a:519_2": "Vajjesūti akusaladhammesu.",
  "atk-s0305a:519_3": "Bhayadassāvīti bhayadassī.",
  "atk-s0305a:519_4": "Samādāyāti sammā ādiyitvā.",
  "atk-s0305a:519_5": "Sikkhassu sikkhāpadesūti sikkhāpadesu taṃ taṃ sikkhāpadaṃ samādiyitvā sikkha,",
  "atk-s0305a:519_6": "yaṃ yaṃ pana kiñci sikkhāpadesu sikkhākoṭṭhāsesu sikkhitabbaṃ kāyikaṃ vā vācasikaṃ vā,",
  "atk-s0305a:519_7": "taṃ taṃ sabbaṃ sammā ādāya sikkhassūti ayamettha saṅkhepattho.",
  "atk-s0305a:519_8": "Vitthāro pana visuddhimagge vutto.",
  "atk-s0305a:519_9": "Iti imasmiṃ sutte pātimokkhasaṃvarasīlameva kathitaṃ.",
  "atk-s0305a:520_0": "7. Duccaritasuttavaṇṇanā",
  "atk-s0305a:521_0": "413.",
  "atk-s0305a:521_1": "Sattame kāyasucaritavacīsucaritāni pātimokkhasaṃvarasīlaṃ,",
  "atk-s0305a:521_2": "manosucaritaṃ itarāni tīṇi sīlānīti catupārisuddhisīlaṃ kathitaṃ hoti.",
  "atk-s0305a:521_3": "Iminā nayena pañcasattanavadasasu kusalakammapathesu pacchimāpi tayo sīlaṃ hotīti veditabbā.",
  "atk-s0305a:521_4": "Sesaṃ uttānamevāti.",
  "atk-s0305a:521_5": "Chaṭṭhasattamesu heṭṭhā vuttanayeneva attho veditabbo.",
  "atk-s0305a:522_0": "Amatavaggo pañcamo.",
  "atk-s0305a:523_0": "Satipaṭṭhānasaṃyuttavaṇṇanā niṭṭhitā.",
  "atk-s0305a:524_0": "4. Indriyasaṃyuttaṃ",
  "atk-s0305a:525_0": "1. Suddhikavaggo",
  "atk-s0305a:526_0": "1. Suddhikasuttavaṇṇanā",
  "atk-s0305a:527_0": "471.",
  "atk-s0305a:527_1": "Indriyasaṃyuttassa paṭhame saddhindriyaṃ satindriyaṃ paññindriyanti imāni tīṇi catubhūmakakusalavipākesu ceva kiriyāsu ca labbhanti.",
  "atk-s0305a:527_2": "Vīriyindriyasamādhindriyāni catubhūmakakusale akusale vipāke kiriyāyāti sabbattha labbhanti.",
  "atk-s0305a:527_3": "Iti idaṃ suttaṃ catubhūmakasabbasaṅgāhakadhammaparicchedavasena vuttanti veditabbaṃ.",
  "atk-s0305a:528_0": "7. Dutiyasamaṇabrāhmaṇasuttavaṇṇanā",
  "atk-s0305a:529_0": "477.",
  "atk-s0305a:529_1": "Sattame saddhindriyaṃ nappajānantīti dukkhasaccavasena na pajānanti.",
  "atk-s0305a:529_2": "Saddhindriyasamudayaṃ nappajānantīti samudayasaccavasena na pajānanti.",
  "atk-s0305a:529_3": "Evaṃ nirodhaṃ nirodhasaccavasena,",
  "atk-s0305a:529_4": "paṭipadaṃ maggasaccavasenāti.",
  "atk-s0305a:529_5": "Sesesupi eseva nayo.",
  "atk-s0305a:530_0": "Sukkapakkhe pana adhimokkhavasena āvajjanasamudayā saddhindriyasamudayo hoti,",
  "atk-s0305a:530_1": "paggahavasena āvajjanasamudayā vīriyindriyasamudayo,",
  "atk-s0305a:530_2": "upaṭṭhānavasena āvajjanasamudayā satindriyasamudayo,",
  "atk-s0305a:530_3": "avikkhepavasena āvajjanasamudayā samādhindriyasamudayo,",
  "atk-s0305a:530_4": "dassanavasena āvajjanasamudayā paññindriyasamudayo hoti.",
  "atk-s0305a:530_5": "Tathā chandavasena āvajjanasamudayā saddhindriyasamudayo hoti,",
  "atk-s0305a:530_6": "chandavasena āvajjanasamudayā vīriyasatisamādhipaññindriyasamudayo hoti.",
  "atk-s0305a:530_7": "Manasikāravasena āvajjanasamudayā saddhindriyasamudayo hoti.",
  "atk-s0305a:530_8": "Manasikāravasena āvajjanasamudayā vīriyasatisamādhipaññindriyasamudayo hotīti evampi attho veditabbo.",
  "atk-s0305a:530_9": "Imesu paṭipāṭiyā chasu suttesu catusaccameva kathitaṃ.",
  "atk-s0305a:531_0": "8. Daṭṭhabbasuttavaṇṇanā",
  "atk-s0305a:532_0": "478.",
  "atk-s0305a:532_1": "Aṭṭhame kattha ca,",
  "atk-s0305a:532_2": "bhikkhave,",
  "atk-s0305a:532_3": "saddhindriyaṃ daṭṭhabbaṃ,",
  "atk-s0305a:532_4": "catūsu sotāpattiyaṅgesūtiādi imesaṃ indriyānaṃ savisaye jeṭṭhakabhāvadassanatthaṃ vuttaṃ.",
  "atk-s0305a:532_5": "Yathā hi cattāro seṭṭhiputtā rājāti rājapañcamesu sahāyesu “nakkhattaṃ kīḷissāmā”ti vīthiṃ otiṇṇesu ekassa",
  "atk-s0305a:532_6": "seṭṭhiputtassa gehaṃ gatakāle itare cattāro tuṇhī nisīdanti,",
  "atk-s0305a:532_7": "gehasāmikova –",
  "atk-s0305a:532_8": "“imesaṃ khādanīyaṃ bhojanīyaṃ detha,",
  "atk-s0305a:532_9": "gandhamālālaṅkārādīni dethā”ti gehe vicāreti.",
  "atk-s0305a:532_10": "Dutiyassa,",
  "atk-s0305a:532_11": "tatiyassa,",
  "atk-s0305a:532_12": "catutthassa gehaṃ gatakāle itare cattāro tuṇhī nisīdanti,",
  "atk-s0305a:532_13": "gehasāmikova –",
  "atk-s0305a:532_14": "“imesaṃ khādanīyaṃ bhojanīyaṃ detha,",
  "atk-s0305a:532_15": "gandhamālālaṅkārādīni dethā”ti gehe vicāreti.",
  "atk-s0305a:532_16": "Atha sabbapacchā rañño gehaṃ gatakāle kiñcāpi rājā sabbattha issaro,",
  "atk-s0305a:532_17": "imasmiṃ pana kāle attano geheyeva –",
  "atk-s0305a:532_18": "“imesaṃ khādanīyaṃ bhojanīyaṃ detha,",
  "atk-s0305a:532_19": "gandhamālālaṅkārādīni dethā”ti gehe vicāreti.",
  "atk-s0305a:532_20": "Evameva saddhāpañcamakesu indriyesu tesu sahāyesu ekato vīthiṃ otarantesu viya ekārammaṇe uppajjamānesupi",
  "atk-s0305a:532_21": "yathā paṭhamassa gehe itare cattāro tuṇhī nisīdanti,",
  "atk-s0305a:532_22": "gehasāmikova vicāreti,",
  "atk-s0305a:532_23": "evaṃ sotāpattiyaṅgāni patvā adhimokkhalakkhaṇaṃ saddhindriyameva jeṭṭhakaṃ hoti pubbaṅgamaṃ,",
  "atk-s0305a:532_24": "sesāni tadanvayāni honti.",
  "atk-s0305a:532_25": "Yathā dutiyassa gehe itare cattāro tuṇhī nisīdanti,",
  "atk-s0305a:532_26": "gehasāmikova vicāreti,",
  "atk-s0305a:532_27": "evaṃ sammappadhānāni patvā paggahalakkhaṇaṃ vīriyindriyameva jeṭṭhakaṃ hoti pubbaṅgamaṃ,",
  "atk-s0305a:532_28": "sesāni tadanvayāni honti.",
  "atk-s0305a:532_29": "Yathā tatiyassa gehe itare cattāro tuṇhī nisīdanti,",
  "atk-s0305a:532_30": "gehasāmikova vicāreti,",
  "atk-s0305a:532_31": "evaṃ satipaṭṭhānāni patvā upaṭṭhānalakkhaṇaṃ satindriyameva jeṭṭhakaṃ hoti pubbaṅgamaṃ,",
  "atk-s0305a:532_32": "sesāni tadanvayāni honti.",
  "atk-s0305a:532_33": "Yathā catutthassa gehe itare cattāro tuṇhī nisīdanti,",
  "atk-s0305a:532_34": "gehasāmikova vicāreti,",
  "atk-s0305a:532_35": "evaṃ jhānavimokkhe patvā avikkhepalakkhaṇaṃ samādhindriyameva jeṭṭhakaṃ hoti pubbaṅgamaṃ,",
  "atk-s0305a:532_36": "sesāni tadanvayāni honti.",
  "atk-s0305a:532_37": "Sabbapacchā rañño gehaṃ gatakāle pana yathā itare cattāro tuṇhī nisīdanti,",
  "atk-s0305a:532_38": "rājāva gehe vicāreti,",
  "atk-s0305a:532_39": "evameva ariyasaccāni patvā pajānanalakkhaṇaṃ paññindriyameva jeṭṭhakaṃ hoti pubbaṅgamaṃ,",
  "atk-s0305a:532_40": "sesāni tadanvayāni hontīti.",
  "atk-s0305a:533_0": "9-10. Paṭhamavibhaṅgasuttādivaṇṇanā",
  "atk-s0305a:534_0": "479- 480.",
  "atk-s0305a:534_1": "Navame satinepakkenāti ettha nipakassa bhāvo nepakkaṃ,",
  "atk-s0305a:534_2": "paññāyetaṃ nāmaṃ.",
  "atk-s0305a:534_3": "Kasmā pana satibhājane paññā vuttāti?",
  "atk-s0305a:534_4": "Satiyā balavabhāvadassanatthaṃ.",
  "atk-s0305a:534_5": "Balavasati hi idha adhippetā.",
  "atk-s0305a:534_6": "Sā ca paññāsampayuttāva balavatī hoti,",
  "atk-s0305a:534_7": "na vippayuttāti paññāsampayuttasatiṃ dassento evamāha.",
  "atk-s0305a:534_8": "Cirakatanti cirakālaṃ kataṃ dānaṃ vā sīlaṃ vā uposathakammaṃ vā.",
  "atk-s0305a:534_9": "Cirabhāsitanti “asukasmiṃ ṭhāne asukaṃ nāma bhāsita”nti evaṃ cirakāle bhāsitaṃ.",
  "atk-s0305a:534_10": "Vossaggārammaṇaṃ katvāti nibbānārammaṇaṃ katvā.",
  "atk-s0305a:534_11": "Udayatthagāminiyāti udayañca atthañca gacchantiyā,",
  "atk-s0305a:534_12": "udayabbayapariggahikāyāti attho.",
  "atk-s0305a:534_13": "Imasmiṃ sutte saddhāsatipaññindriyāni pubbabhāgāni,",
  "atk-s0305a:534_14": "vīriyindriyaṃ missakaṃ,",
  "atk-s0305a:534_15": "samādhindriyaṃ nibbattitalokuttarameva kathitaṃ.",
  "atk-s0305a:534_16": "Dasamepi ayameva dhammaparicchedoti.",
  "atk-s0305a:535_0": "Suddhikavaggo paṭhamo.",
  "atk-s0305a:536_0": "2. Mudutaravaggo",
  "atk-s0305a:537_0": "1. Paṭilābhasuttavaṇṇanā",
  "atk-s0305a:538_0": "481.",
  "atk-s0305a:538_1": "Dutiyavaggassa paṭhame sammappadhāne ārabbhāti sammappadhāne paṭicca,",
  "atk-s0305a:538_2": "sammappadhāne bhāventoti attho.",
  "atk-s0305a:538_3": "Satindriyepi eseva nayo.",
  "atk-s0305a:539_0": "2. Paṭhamasaṃkhittasuttavaṇṇanā",
  "atk-s0305a:540_0": "482.",
  "atk-s0305a:540_1": "Dutiye tatoti vipassanāmaggaphalavasena nissakkaṃ veditabbaṃ.",
  "atk-s0305a:540_2": "Samattāni hi paripuṇṇāni pañcindriyāni arahattamaggassa vipassanindriyāni nāma honti.",
  "atk-s0305a:540_3": "Tato mudutarehīti tehi arahattamaggassa vipassanindriyehi mudutarāni anāgāmimaggassa vipassanindriyāni nāma honti,",
  "atk-s0305a:540_4": "tato mudutarāni sakadāgāmimaggassa,",
  "atk-s0305a:540_5": "tato mudutarāni sotāpattimaggassa vipassanindriyāni nāma honti,",
  "atk-s0305a:540_6": "tato mudutarāni dhammānusārimaggassa,",
  "atk-s0305a:540_7": "tato mudutarāni saddhānusārimaggassa vipassanindriyāni nāma honti.",
  "atk-s0305a:541_0": "Tathā samattāni paripuṇṇāni pañcindriyāni arahattamaggindriyāni nāma honti,",
  "atk-s0305a:541_1": "tato mudutarāni anāgāmimaggindriyāni nāma honti,",
  "atk-s0305a:541_2": "tato mudutarāni sakadāgāmimaggindriyāni nāma honti,",
  "atk-s0305a:541_3": "tato mudutarāni sotāpattimaggindriyāni nāma honti,",
  "atk-s0305a:541_4": "tato mudutarāni dhammānusārimaggindriyāni,",
  "atk-s0305a:541_5": "tato mudutarāni saddhānusārimaggindriyāni nāma honti.",
  "atk-s0305a:542_0": "Samattāni paripuṇṇāni pañcindriyāni arahattaphalindriyāni nāma honti,",
  "atk-s0305a:542_1": "tato mudutarāni anāgāmiphalindriyāni,",
  "atk-s0305a:542_2": "tato mudutarāni sakadāgāmiphalindriyāni,",
  "atk-s0305a:542_3": "tato mudutarāni sotāpattiphalindriyāni nāma honti.",
  "atk-s0305a:542_4": "Dhammānusārisaddhānusārino pana dvepi sotāpattimaggaṭṭhapuggalā,",
  "atk-s0305a:542_5": "maggaṭṭhapuggalavasena nesaṃ nānattaṃ jātanti āgamanenapi maggenapi.",
  "atk-s0305a:542_6": "Saddhānusārī puggalo hi uddisāpento paripucchanto anupubbena maggaṃ pāpuṇāti,",
  "atk-s0305a:542_7": "dhammānusārī ekena vā dvīhi vā savanehi.",
  "atk-s0305a:542_8": "Evaṃ tāva nesaṃ āgamanena nānattaṃ veditabbaṃ.",
  "atk-s0305a:543_0": "Dhammānusārissa pana maggo tikkho hoti,",
  "atk-s0305a:543_1": "sūraṃ ñāṇaṃ vahati,",
  "atk-s0305a:543_2": "asaṅkhārena appayogena kilese chindati kadalikkhandhaṃ viya tikhiṇā asidhārā.",
  "atk-s0305a:543_3": "Saddhānusārissa na tassa viya maggo tikkho hoti,",
  "atk-s0305a:543_4": "na sūraṃ ñāṇaṃ vahati,",
  "atk-s0305a:543_5": "sasaṅkhārena sappayogena kilese chindati kadalikkhandhaṃ viya atikhiṇā asidhārā.",
  "atk-s0305a:543_6": "Kilesakkhaye pana tesaṃ nānattaṃ natthi.",
  "atk-s0305a:543_7": "Avasesā ca kilesā khīyanti.",
  "atk-s0305a:544_0": "3. Dutiyasaṃkhittasuttavaṇṇanā",
  "atk-s0305a:545_0": "483.",
  "atk-s0305a:545_1": "Tatiye tatoti phalavasena nissakkaṃ veditabbaṃ.",
  "atk-s0305a:545_2": "Samattāni hi paripuṇṇāni pañcindriyāni arahattaphalindriyāni nāma honti,",
  "atk-s0305a:545_3": "arahattaphalena samannāgato puggalo arahā nāma hoti.",
  "atk-s0305a:545_4": "Arahattaphalato mudutarāni anāgāmiphalindriyāni nāma honti,",
  "atk-s0305a:545_5": "tato mudutarāni sakadāgāmiphalindriyāni,",
  "atk-s0305a:545_6": "tato mudutarāni sotāpattiphalindriyāni,",
  "atk-s0305a:545_7": "sotāpattiphalena samannāgato puggalo sotāpanno nāma hoti.",
  "atk-s0305a:545_8": "Indriyavemattatā phalavemattatā hotīti indriyanānattena phalanānattaṃ,",
  "atk-s0305a:545_9": "phalanānattena puggalanānattanti.",
  "atk-s0305a:546_0": "4. Tatiyasaṃkhittasuttavaṇṇanā",
  "atk-s0305a:547_0": "484.",
  "atk-s0305a:547_1": "Catutthe paripūraṃ paripūrakārī ārādhetīti paripūraṃ arahattamaggaṃ karonto arahattaphalaṃ ārādheti.",
  "atk-s0305a:547_2": "Padesaṃ padesakārīti avasese tayo padesamagge karonto padesaṃ phalattayamattameva ārādheti.",
  "atk-s0305a:547_3": "Iti imesu catūsupi suttesu missakāneva indriyāni kathitāni.",
  "atk-s0305a:548_0": "5-7. Paṭhamavitthārasuttādivaṇṇanā",
  "atk-s0305a:549_0": "485- 487.",
  "atk-s0305a:549_1": "Pañcame tato mudutarehīti vipassanāvasena nissakkaṃ veditabbaṃ.",
  "atk-s0305a:549_2": "Paripuṇṇāni hi pañcindriyāni arahattamaggassa vipassanindriyāni honti,",
  "atk-s0305a:549_3": "tato mudutarāni antarāparinibbāyissa vipassanindriyāni,",
  "atk-s0305a:549_4": "tato mudutarāni upahaccaparinibbāyissa,",
  "atk-s0305a:549_5": "tato mudutarāni asaṅkhāraparinibbāyissa,",
  "atk-s0305a:549_6": "tato mudutarāni sasaṅkhāraparinibbāyissa,",
  "atk-s0305a:549_7": "tato mudutarāni uddhaṃsotaakaniṭṭhagāmissa vipassanindriyāni nāma honti.",
  "atk-s0305a:550_0": "Imasmiṃ pana ṭhāne arahattamaggeyeva ṭhatvā pañca nissakkāni nīharitabbāni.",
  "atk-s0305a:550_1": "Arahattamaggassa hi vipassanindriyehi mudutarāni paṭhamaantarāparinibbāyissa vipassanindriyāni,",
  "atk-s0305a:550_2": "tato mudutarāni dutiyaantarāparinibbāyissa,",
  "atk-s0305a:550_3": "tato mudutarāni tatiyaantarāparinibbāyissa,",
  "atk-s0305a:550_4": "tato mudutarāni upahaccaparinibbāyissa,",
  "atk-s0305a:550_5": "tato mudutarāni uddhaṃsotaakaniṭṭhagāmissa vipassanindriyāni.",
  "atk-s0305a:550_6": "Asaṅkhāraparinibbāyissa sasaṅkhāraparinibbāyinopi eteva pañca janā.",
  "atk-s0305a:551_0": "Idāni tīṇi nissakkāni.",
  "atk-s0305a:551_1": "Sakadāgāmimaggassa hi indriyehi mudutarāni sotāpattimaggindriyāni,",
  "atk-s0305a:551_2": "sotāpattimaggeyeva indriyehi mudutarāni dhammānusārimaggindriyāni.",
  "atk-s0305a:551_3": "Tehipi mudutarāni saddhānusārimaggindriyāni.",
  "atk-s0305a:551_4": "Chaṭṭhasattamāni vuttanayāneva.",
  "atk-s0305a:551_5": "Imesu pana tīsupi suttesu pubbabhāgavipassanindriyāneva kathitāni.",
  "atk-s0305a:552_0": "8. Paṭipannasuttavaṇṇanā",
  "atk-s0305a:553_0": "488.",
  "atk-s0305a:553_1": "Aṭṭhame tato mudutarehīti maggaphalavasena nissakkaṃ veditabbaṃ.",
  "atk-s0305a:553_2": "Taṃ pāḷiyaṃ vuttameva.",
  "atk-s0305a:553_3": "Bāhiroti imehi aṭṭhahi puggalehi bahibhūto.",
  "atk-s0305a:553_4": "Puthujjanapakkhe ṭhitoti puthujjanakoṭṭhāse ṭhito.",
  "atk-s0305a:553_5": "Imasmiṃ sutte lokuttarāneva indriyāni kathitāni.",
  "atk-s0305a:554_0": "9-10. Sampannasuttādivaṇṇanā",
  "atk-s0305a:555_0": "489- 490.",
  "atk-s0305a:555_1": "Navame indriyasampannoti paripuṇṇindriyo.",
  "atk-s0305a:555_2": "Dasamaṃ uttānameva.",
  "atk-s0305a:555_3": "Imasmiṃ suttadvaye missakāni indriyāni kathitānīti.",
  "atk-s0305a:556_0": "Mudutaravaggo dutiyo.",
  "atk-s0305a:557_0": "3. Chaḷindriyavaggo",
  "atk-s0305a:558_0": "2. Jīvitindriyasuttavaṇṇanā",
  "atk-s0305a:559_0": "492.",
  "atk-s0305a:559_1": "Tatiyavaggassa dutiye itthindriyantiādīsu itthibhāve indaṭṭhaṃ karotīti itthindriyaṃ.",
  "atk-s0305a:559_2": "Purisabhāve indaṭṭhaṃ karotīti purisindriyaṃ.",
  "atk-s0305a:559_3": "Jīvite indaṭṭhaṃ karotīti jīvitindriyaṃ.",
  "atk-s0305a:559_4": "Atthuppattikaṃ kiretaṃ suttaṃ.",
  "atk-s0305a:559_5": "Saṅghamajjhasmiñhi “kati nu kho vaṭṭindriyānī”ti kathā udapādi,",
  "atk-s0305a:559_6": "atha bhagavā vaṭṭindriyāni dassento tīṇimāni bhikkhavetiādimāha.",
  "atk-s0305a:560_0": "3. Aññindriyasuttavaṇṇanā",
  "atk-s0305a:561_0": "493.",
  "atk-s0305a:561_1": "Tatiye anaññātaññassāmītindriyanti “anamatagge saṃsāre ajānitapubbaṃ dhammaṃ jānissāmī”ti paṭipannassa sotāpattimaggakkhaṇe uppannaṃ indriyaṃ.",
  "atk-s0305a:561_2": "Aññindriyanti tesaṃyeva ñātadhammānaṃ ājānanākārena sotāpattiphalādīsu chasu ṭhānesu uppannaṃ indriyaṃ.",
  "atk-s0305a:561_3": "Aññātāvindriyanti aññātāvīsu arahattaphaladhammesu uppannaṃ indriyaṃ.",
  "atk-s0305a:561_4": "Tattha tattha tena tenākārena uppannassa ñāṇassevetaṃ adhivacanaṃ.",
  "atk-s0305a:561_5": "Idampi suttaṃ atthuppattikameva.",
  "atk-s0305a:561_6": "Saṅghamajjhasmiñhi “kati nu kho lokuttarindriyānī”ti kathā udapādi,",
  "atk-s0305a:561_7": "atha bhagavā tāni dassento tīṇimāni,",
  "atk-s0305a:561_8": "bhikkhave,",
  "atk-s0305a:561_9": "indriyānītiādimāha.",
  "atk-s0305a:562_0": "4. Ekabījīsuttavaṇṇanā",
  "atk-s0305a:563_0": "494.",
  "atk-s0305a:563_1": "Catutthe tato mudutarehīti vipassanato nissakkaṃ veditabbaṃ.",
  "atk-s0305a:563_2": "Samattāni hi pañcindriyāni arahattamaggassa vipassanindriyāni nāma honti,",
  "atk-s0305a:563_3": "tato mudutarāni antarāparinibbāyissa vipassanindriyāni,",
  "atk-s0305a:563_4": "tato mudutarāni upahaccaparinibbāyissa,",
  "atk-s0305a:563_5": "tato mudutarāni asaṅkhāraparinibbāyissa,",
  "atk-s0305a:563_6": "tato mudutarāni sasaṅkhāraparinibbāyissa,",
  "atk-s0305a:563_7": "tato mudutarāni uddhaṃsotaakaniṭṭhagāmissa vipassanindriyāni nāma.",
  "atk-s0305a:563_8": "Idhāpi purimanayeneva arahattamagge ṭhatvā pañca nissakkāni nīharitabbāni.",
  "atk-s0305a:564_0": "Yathā pana purimanaye sakadāgāmimagge ṭhatvā tīṇi nissakkāni,",
  "atk-s0305a:564_1": "evamidha pañca nīharitabbāni.",
  "atk-s0305a:564_2": "Sakadāgāmimaggassa hi vipassanindriyehi mudutarāni sotāpattimaggassa vipassanindriyāni,",
  "atk-s0305a:564_3": "sotāpattimaggassa ca tehi vipassanindriyehi mudutarāni ekabījiādīnaṃ maggassa vipassanindriyāni.",
  "atk-s0305a:565_0": "Ettha ca ekabījītiādīsu yo sotāpanno hutvā ekameva attabhāvaṃ janetvā arahattaṃ pāpuṇāti,",
  "atk-s0305a:565_1": "ayaṃ ekabījī nāma.",
  "atk-s0305a:565_2": "Yathāha “katamo ca puggalo ekabījī,",
  "atk-s0305a:565_3": "idhekacco puggalo tiṇṇaṃ saṃyojanānaṃ parikkhayā sotāpanno hoti avinipātadhammo niyato sambodhiparāyaṇo,",
  "atk-s0305a:565_4": "so ekaññeva mānusakaṃ bhavaṃ sandhāvitvā saṃsaritvā dukkhassantaṃ karoti.",
  "atk-s0305a:565_5": "Ayaṃ vuccati puggalo ekabījī”ti.",
  "atk-s0305a:566_0": "Yo pana dve tayo bhave saṃsaritvā dukkhassantaṃ karoti,",
  "atk-s0305a:566_1": "ayaṃ kolaṃkolo nāma.",
  "atk-s0305a:566_2": "Yathāha “katamo ca puggalo kolaṃkolo.",
  "atk-s0305a:566_3": "Idhekacco puggalo tiṇṇaṃ saṃyojanānaṃ parikkhayā sotāpanno hoti avinipātadhammo niyato sambodhiparāyaṇo,",
  "atk-s0305a:566_4": "so dve vā tīṇi vā kulāni sandhāvitvā saṃsaritvā dukkhassantaṃ karoti.",
  "atk-s0305a:566_5": "Ayaṃ vuccati puggalo kolaṃkolo”ti.",
  "atk-s0305a:566_6": "Tattha kulānīti bhavā veditabbā.",
  "atk-s0305a:566_7": "“Dve vā tīṇi vā”ti idaṃ desanāmattameva,",
  "atk-s0305a:566_8": "yāva chaṭṭhabhavā saṃsaranto pana kolaṃkolova hoti.",
  "atk-s0305a:567_0": "Yassa sattakkhattuṃ paramā upapatti,",
  "atk-s0305a:567_1": "aṭṭhamaṃ bhavaṃ nādiyati,",
  "atk-s0305a:567_2": "ayaṃ sattakkhattuparamo nāma.",
  "atk-s0305a:567_3": "Yathāha “katamo ca puggalo sattakkhattuparamo.",
  "atk-s0305a:567_4": "Idhekacco puggalo tiṇṇaṃ saṃyojanānaṃ parikkhayā sotāpanno hoti avinipātadhammo niyato sambodhiparāyaṇo,",
  "atk-s0305a:567_5": "so sattakkhattuṃ deve ca manusse ca sandhāvitvā saṃsaritvā dukkhassantaṃ karoti,",
  "atk-s0305a:567_6": "ayaṃ vuccati puggalo sattakkhattuparamo”ti.",
  "atk-s0305a:568_0": "Bhagavatā gahitanāmavaseneva cetāni tesaṃ nāmāni.",
  "atk-s0305a:568_1": "“Ettakañhi ṭhānaṃ gato ekabījī nāma hoti,",
  "atk-s0305a:568_2": "ettakaṃ kolaṃkolo,",
  "atk-s0305a:568_3": "ettakaṃ sattakkhattuparamo”ti bhagavatā etesaṃ nāmaṃ gahitaṃ.",
  "atk-s0305a:568_4": "Niyamato pana “ayaṃ ekabījī,",
  "atk-s0305a:568_5": "ayaṃ kolaṃkolo,",
  "atk-s0305a:568_6": "ayaṃ sattakkhattuparamo”ti natthi.",
  "atk-s0305a:569_0": "Ko pana nesaṃ etaṃ pabhedaṃ niyametīti?",
  "atk-s0305a:569_1": "Keci pana therā “pubbahetu niyametī”ti vadanti,",
  "atk-s0305a:569_2": "keci “paṭhamamaggo”,",
  "atk-s0305a:569_3": "keci “uparima tayo maggā”,",
  "atk-s0305a:569_4": "keci “tiṇṇaṃ maggānaṃ vipassanā”ti.",
  "atk-s0305a:569_5": "Tattha “pubbahetu niyametī”ti vāde paṭhamamaggassa upanissayo kato nāma hoti,",
  "atk-s0305a:569_6": "upari tayo maggā anupanissayā uppannāti vacanaṃ āpajjati.",
  "atk-s0305a:569_7": "“Paṭhamamaggo niyametī”ti vāde upari tiṇṇaṃ maggānaṃ niratthakatā āpajjati.",
  "atk-s0305a:569_8": "“Upari tayo maggā niyamentī”ti vāde paṭhamamagge anuppanneva upari tayo maggā uppannāti āpajjati.",
  "atk-s0305a:569_9": "“Tiṇṇaṃ maggānaṃ vipassanā niyametī”ti vādo pana yujjati.",
  "atk-s0305a:569_10": "Sace hi upari tiṇṇaṃ maggānaṃ vipassanā balavatī hoti,",
  "atk-s0305a:569_11": "ekabījī nāma hoti,",
  "atk-s0305a:569_12": "tato mandatarāya kolaṃkolo,",
  "atk-s0305a:569_13": "tato mandatarāya sattakkhattuparamoti.",
  "atk-s0305a:570_0": "Ekacco hi sotāpanno vaṭṭajjhāsayo hoti vaṭṭābhirato punappunaṃ vaṭṭasmiṃyeva vicarati sandissati.",
  "atk-s0305a:570_1": "Anāthapiṇḍiko seṭṭhi,",
  "atk-s0305a:570_2": "visākhā upāsikā,",
  "atk-s0305a:570_3": "cūḷarathamahārathā devaputtā,",
  "atk-s0305a:570_4": "anekavaṇṇo devaputto,",
  "atk-s0305a:570_5": "sakko devarājā,",
  "atk-s0305a:570_6": "nāgadatto devaputtoti ime hi ettakā janā vaṭṭajjhāsayā vaṭṭābhiratā ādito paṭṭhāya cha devaloke sodhetvā akaniṭṭhe ṭhatvā parinibbāyissanti,",
  "atk-s0305a:570_7": "ime idha na gahitā.",
  "atk-s0305a:570_8": "Na kevalañcime,",
  "atk-s0305a:570_9": "yopi manussesuyeva sattakkhattuṃ saṃsaritvā arahattaṃ pāpuṇāti,",
  "atk-s0305a:570_10": "yopi devaloke nibbatto devesuyeva sattakkhattuṃ aparāparaṃ saṃsaritvā arahattaṃ pāpuṇāti,",
  "atk-s0305a:570_11": "imepi idha na gahitā.",
  "atk-s0305a:570_12": "Kālena deve,",
  "atk-s0305a:570_13": "kālena manusse saṃsaritvā pana arahattaṃ pāpuṇantova idha gahito.",
  "atk-s0305a:570_14": "Tasmā sattakkhattuparamoti idaṃ idhaṭṭhakavokiṇṇasukkhavipassakassa nāmaṃ kathitanti veditabbaṃ.",
  "atk-s0305a:571_0": "Dhammānusārī saddhānusārīti ettha pana imasmiṃ sāsane lokuttaradhammaṃ nibbattentassa dve dhurāni,",
  "atk-s0305a:571_1": "dve sīsāni,",
  "atk-s0305a:571_2": "dve abhinivesā –",
  "atk-s0305a:571_3": "saddhādhuraṃ,",
  "atk-s0305a:571_4": "paññādhuraṃ,",
  "atk-s0305a:571_5": "saddhāsīsaṃ,",
  "atk-s0305a:571_6": "paññāsīsaṃ,",
  "atk-s0305a:571_7": "saddhābhiniveso,",
  "atk-s0305a:571_8": "paññābhinivesoti.",
  "atk-s0305a:571_9": "Tattha yo bhikkhu “sace saddhāya sakkā nibbattetuṃ,",
  "atk-s0305a:571_10": "nibbattessāmi lokuttaramagga”nti saddhaṃ dhuraṃ katvā sotāpattimaggaṃ nibbatteti,",
  "atk-s0305a:571_11": "so maggakkhaṇe saddhānusārī nāma hoti.",
  "atk-s0305a:571_12": "Phalakkhaṇe pana saddhāvimutto nāma hutvā ekabījī kolaṃkolo sattakkhattuparamoti tividho hoti.",
  "atk-s0305a:571_13": "Tattha ekeko dukkhāpaṭipadādivasena catubbidhabhāvaṃ āpajjatīti saddhādhurena dvādasa janā honti.",
  "atk-s0305a:572_0": "Yo pana “sace paññāya sakkā nibbattetuṃ,",
  "atk-s0305a:572_1": "nibbattessāmi lokuttaramagga”nti paññaṃ dhuraṃ katvā sotāpattimaggaṃ nibbatteti,",
  "atk-s0305a:572_2": "so maggakkhaṇe dhammānusārī nāma hoti.",
  "atk-s0305a:572_3": "Phalakkhaṇe pana paññāvimutto nāma hutvā ekabījiādibhedena dvādasabhedova hoti.",
  "atk-s0305a:572_4": "Evaṃ dve maggaṭṭhā phalakkhaṇe catuvīsati sotāpannā hontīti.",
  "atk-s0305a:573_0": "Tipiṭakatissatthero kira “tīṇi piṭakāni sodhessāmī”ti paratīraṃ gato.",
  "atk-s0305a:573_1": "Taṃ eko kuṭumbiko catūhi paccayehi upaṭṭhāsi,",
  "atk-s0305a:573_2": "thero āgamanakāle “gacchāmi upāsakā”ti āha.",
  "atk-s0305a:573_3": "“Kahaṃ bhante”ti?",
  "atk-s0305a:573_4": "“Amhākaṃ ācariyupajjhāyānaṃ santika”nti.",
  "atk-s0305a:573_5": "“Na sakkā, bhante,",
  "atk-s0305a:573_6": "mayā gantuṃ,",
  "atk-s0305a:573_7": "bhaddantaṃ pana nissāya mayā sāsanassa guṇo ñāto,",
  "atk-s0305a:573_8": "tumhākaṃ parammukhā kīdisaṃ bhikkhuṃ upasaṅkamāmī”ti?",
  "atk-s0305a:573_9": "Atha naṃ thero āha –",
  "atk-s0305a:573_10": "“yo bhikkhu catuvīsati sotāpanne dvādasa sakadāgāmī aṭṭhacattālīsa anāgāmī dvādasa arahante dassetvā dhammakathaṃ kathetuṃ sakkoti,",
  "atk-s0305a:573_11": "evarūpaṃ bhikkhuṃ upaṭṭhātuṃ vaṭṭatī”ti.",
  "atk-s0305a:573_12": "Imasmiṃ sutte vipassanā kathitāti.",
  "atk-s0305a:574_0": "5-10. Suddhakasuttādivaṇṇanā",
  "atk-s0305a:575_0": "495- 500.",
  "atk-s0305a:575_1": "Pañcame cakkhu ca taṃ cakkhudvāre nibbattānaṃ dhammānaṃ ādhipateyyasaṅkhātena indaṭṭhena indriyañcāti cakkhundriyaṃ.",
  "atk-s0305a:575_2": "Sotindriyādīsupi eseva nayo.",
  "atk-s0305a:575_3": "Sesaṃ sabbattha uttānameva.",
  "atk-s0305a:575_4": "Imasmiṃ vagge paṭhamasuttañceva chaṭṭhādīni ca pañcāti cha suttāni catusaccavasena kathitānīti.",
  "atk-s0305a:576_0": "Chaḷindriyavaggo tatiyo.",
  "atk-s0305a:577_0": "4. Sukhindriyavaggo",
  "atk-s0305a:578_0": "1-5. Suddhikasuttādivaṇṇanā",
  "atk-s0305a:579_0": "501- 505.",
  "atk-s0305a:579_1": "Catutthavaggassa paṭhame sukhañca taṃ sahajātānaṃ ādhipateyyasaṅkhātena indaṭṭhena indriyañcāti sukhindriyaṃ.",
  "atk-s0305a:579_2": "Dukkhindriyādīsupi eseva nayo.",
  "atk-s0305a:579_3": "Ettha ca sukhindriyadukkhindriyadomanassindriyāni kāmāvacarāneva,",
  "atk-s0305a:579_4": "somanassindriyaṃ ṭhapetvā arūpāvacaraṃ sesaṃ tebhūmakaṃ,",
  "atk-s0305a:579_5": "upekkhindriyaṃ catubhūmakaṃ.",
  "atk-s0305a:579_6": "Dutiyādīni cattāri catusaccavaseneva kathitāni.",
  "atk-s0305a:580_0": "6. Paṭhamavibhaṅgasuttavaṇṇanā",
  "atk-s0305a:581_0": "506.",
  "atk-s0305a:581_1": "Chaṭṭhe kāyikanti kāyapasādavatthukaṃ.",
  "atk-s0305a:581_2": "Sukhanti ayamassa sarūpaniddeso.",
  "atk-s0305a:581_3": "Sātanti tasseva vevacanaṃ,",
  "atk-s0305a:581_4": "madhuranti vuttaṃ hoti.",
  "atk-s0305a:581_5": "Kāyasamphassajanti kāyasamphassato jātaṃ.",
  "atk-s0305a:581_6": "Sukhaṃ sātanti vuttanayameva.",
  "atk-s0305a:581_7": "Vedayitanti ayamassa sabbavedanāsādhāraṇo aññadhammavisiṭṭho sabhāvaniddeso.",
  "atk-s0305a:581_8": "Iminā nayena sesesupi attho veditabbo.",
  "atk-s0305a:581_9": "Kāyikaṃ vā cetasikaṃ vāti ettha pana cakkhādayo cattāro pasādakāye vatthuṃ katvā uppattivasena kāyikanti vuttaṃ.",
  "atk-s0305a:581_10": "Kāyapasādavatthukaṃ pana adukkhamasukhaṃ nāma natthi.",
  "atk-s0305a:582_0": "9. Kaṭṭhopamasuttavaṇṇanā",
  "atk-s0305a:583_0": "509.",
  "atk-s0305a:583_1": "Navame dvinnaṃ kaṭṭhānanti dvinnaṃ araṇīnaṃ.",
  "atk-s0305a:583_2": "Saṅghaṭṭanasamodhānāti saṅghaṭṭanena ceva samodhānena ca.",
  "atk-s0305a:583_3": "Usmāti usumākāro.",
  "atk-s0305a:583_4": "Tejoti aggidhūmo.",
  "atk-s0305a:583_5": "Ettha ca adharāraṇī viya vatthārammaṇaṃ,",
  "atk-s0305a:583_6": "uttarāraṇī viya phasso,",
  "atk-s0305a:583_7": "saṅghaṭṭo viya phassasaṅghaṭṭanaṃ,",
  "atk-s0305a:583_8": "aggi viya vedanā daṭṭhabbā.",
  "atk-s0305a:583_9": "Vatthārammaṇaṃ vā uttarāraṇī viya,",
  "atk-s0305a:583_10": "phasso adharāraṇī viya daṭṭhabbo.",
  "atk-s0305a:584_0": "10. Uppaṭipāṭikasuttavaṇṇanā",
  "atk-s0305a:585_0": "510.",
  "atk-s0305a:585_1": "Dasamaṃ yathādhammarasena paṭipāṭiyā vuttampi imasmiṃ indriyavibhaṅge sesasuttāni viya adesitattā uppaṭipāṭikasuttaṃ nāmāti veditabbaṃ.",
  "atk-s0305a:585_2": "Tattha nimittantiādīni sabbāni paccayavevacanāneva.",
  "atk-s0305a:585_3": "Dukkhindriyañca pajānātīti dukkhasaccavaseneva pajānāti.",
  "atk-s0305a:585_4": "Dukkhindriyasamudayanti kaṇṭakena vā viddhassa maṅkulena vā daṭṭhassa paccattharaṇe vā valiyā phuṭṭhassa dukkhasahagataṃ kāyaviññāṇaṃ uppajjati,",
  "atk-s0305a:585_5": "taṃ etassa samudayoti pajānāti.",
  "atk-s0305a:586_0": "Parato domanassindriyasamudayantiādīsupi tesaṃ tesaṃ kāraṇavaseneva samudayo veditabbo.",
  "atk-s0305a:586_1": "Pattacīvarādīnaṃ vā hi saṅkhārānaṃ saddhivihārikādīnaṃ vā sattānaṃ vināsena domanassindriyaṃ uppajjatīti tesaṃ vināsaṃ tassa samudayoti pajānāti.",
  "atk-s0305a:586_2": "Subhojanaṃ bhuñjitvā varasayane nipannassa hatthapādasambāhanatālavaṇṭavātādisamphassena sukhindriyaṃ uppajjati,",
  "atk-s0305a:586_3": "taṃ phassaṃ tassa samudayoti pajānāti.",
  "atk-s0305a:586_4": "Vuttappakārānaṃ pana sattasaṅkhārānaṃ manāpānaṃ paṭilābhavasena somanassindriyaṃ uppajjati,",
  "atk-s0305a:586_5": "taṃ paṭilābhaṃ tassa samudayoti pajānāti.",
  "atk-s0305a:586_6": "Majjhattākārena pana upekkhindriyaṃ uppajjati,",
  "atk-s0305a:586_7": "taṃ sattasaṅkhāresu majjhattākāraṃ tassa samudayoti pajānāti.",
  "atk-s0305a:587_0": "Kattha cuppannaṃ dukkhindriyaṃ aparisesaṃ nirujjhati, idha,",
  "atk-s0305a:587_1": "bhikkhave,",
  "atk-s0305a:587_2": "bhikkhu vivicceva kāmehītiādīsu pana ayaṃ ekatova vinicchayakathā –",
  "atk-s0305a:587_3": "dukkhindriyañhi paṭhamajjhānassa upacārakkhaṇeyeva nirujjhati pahīnaṃ hoti,",
  "atk-s0305a:587_4": "domanassādīni dutiyajjhānādīnaṃ.",
  "atk-s0305a:587_5": "Evaṃ santepi tesaṃ atisayanirodhattā ayaṃ jhānesuyeva nirodho vutto.",
  "atk-s0305a:587_6": "Atisayanirodho hi tesaṃ paṭhamajjhānādīsu,",
  "atk-s0305a:587_7": "na nirodhoyeva,",
  "atk-s0305a:587_8": "nirodhoyeva pana upacārakkhaṇe,",
  "atk-s0305a:587_9": "nātisayanirodho.",
  "atk-s0305a:587_10": "Tathā hi nānāvajjane paṭhamajjhānupacāre niruddhassāpi dukkhindriyassa ḍaṃsamakasādisamphassena vā visamāsanupatāpena vā siyā uppatti,",
  "atk-s0305a:587_11": "na tveva antoappanāyaṃ.",
  "atk-s0305a:587_12": "Upacāre vā niruddhampetaṃ na suṭṭhu niruddhaṃ hoti paṭipakkhena avihatattā.",
  "atk-s0305a:587_13": "Antoappanāyaṃ pana pītipharaṇena sabbo kāyo sukhokkanto hoti,",
  "atk-s0305a:587_14": "sukhokkantakāyassa ca suṭṭhu niruddhaṃ hoti dukkhindriyaṃ paṭipakkhena vihatattā.",
  "atk-s0305a:587_15": "Nānāvajjaneyeva ca dutiyajjhānupacāre pahīnassa domanassindriyassa yasmā etaṃ vitakkavicārapaccayepi kāyakilamathe cittupaghāte ca sati uppajjati,",
  "atk-s0305a:587_16": "vitakkavicārābhāve neva uppajjati.",
  "atk-s0305a:587_17": "Yattha pana uppajjati,",
  "atk-s0305a:587_18": "tattha vitakkavicārabhāve,",
  "atk-s0305a:587_19": "appahīnā eva ca dutiyajjhānupacāre vitakkavicārāti tatthassa siyā uppatti.",
  "atk-s0305a:587_20": "Na tveva dutiyajjhāne pahīnapaccayattā.",
  "atk-s0305a:587_21": "Tathā tatiyajjhānupacāre pahīnassāpi sukhindriyassa pītisamuṭṭhānapaṇītarūpaphuṭṭhakāyassa siyā uppatti,",
  "atk-s0305a:587_22": "na tveva tatiyajjhāne.",
  "atk-s0305a:587_23": "Tatiyajjhāne hi sukhassa paccayabhūtā pīti sabbaso niruddhā.",
  "atk-s0305a:587_24": "Tathā catutthajjhānupacāre pahīnassāpi somanassindriyassa āsannattā appanāppattāya upekkhāya abhāvena sammā anatikkantattā ca siyā uppatti,",
  "atk-s0305a:587_25": "na tveva catutthajjhāne.",
  "atk-s0305a:587_26": "Tasmā “ettha cuppannaṃ dukkhindriyaṃ aparisesaṃ nirujjhatī”ti tattha tattha aparisesaggahaṇaṃ kataṃ.",
  "atk-s0305a:588_0": "Yaṃ panettha tadatthāya cittaṃ upasaṃharatīti vuttaṃ,",
  "atk-s0305a:588_1": "tattha alābhī samāno uppādanatthāya cittaṃ upasaṃharati,",
  "atk-s0305a:588_2": "lābhī samāno samāpajjanatthāyāti evamattho veditabbo.",
  "atk-s0305a:588_3": "Imesu dvīsupi suttesu sammasanavārova kathitoti.",
  "atk-s0305a:589_0": "Sukhindriyavaggo catuttho.",
  "atk-s0305a:590_0": "5. Jarāvaggo",
  "atk-s0305a:591_0": "1. Jarādhammasuttavaṇṇanā",
  "atk-s0305a:592_0": "511.",
  "atk-s0305a:592_1": "Pañcamavaggassa paṭhame pacchātapeti pāsādacchāyāya puratthimadisaṃ paṭicchannattā pāsādassa pacchimadisābhāge ātapo hoti,",
  "atk-s0305a:592_2": "tasmiṃ ṭhāne paññattavarabuddhāsane nisinnoti attho.",
  "atk-s0305a:592_3": "Piṭṭhiṃ otāpayamānoti yasmā sammāsambuddhassapi upādinnakasarīre uṇhakāle uṇhaṃ hoti,",
  "atk-s0305a:592_4": "sītakāle sītaṃ,",
  "atk-s0305a:592_5": "ayañca himapātasītasamayo.",
  "atk-s0305a:592_6": "Tasmā mahācīvaraṃ otāretvā sūriyarasmīhi piṭṭhiṃ otāpayamāno nisīdi.",
  "atk-s0305a:593_0": "Kiṃ pana buddharasmiyo madditvā sūriyarasmi anto pavisituṃ sakkotīti?",
  "atk-s0305a:593_1": "Na sakkoti.",
  "atk-s0305a:593_2": "Evaṃ sante kiṃ tāpetīti?",
  "atk-s0305a:593_3": "Rasmitejaṃ.",
  "atk-s0305a:593_4": "Yatheva hi ṭhitamajjhanhike parimaṇḍalāya chāyāya rukkhamūle nisinnassa kiñcāpi sūriyarasmiyo sarīraṃ na phusanti,",
  "atk-s0305a:593_5": "sabbadisāsu pana tejo pharati,",
  "atk-s0305a:593_6": "aggijālāhi parikkhitto viya hoti,",
  "atk-s0305a:593_7": "evaṃ sūriyarasmīsu buddharasmiyo madditvā anto pavisituṃ asakkuṇantīsupi satthā tejaṃ tāpento nisinnoti veditabbo.",
  "atk-s0305a:594_0": "Anomajjantoti piṭṭhiparikammakaraṇavasena anumajjanto.",
  "atk-s0305a:594_1": "Acchariyaṃ bhanteti thero bhagavato piṭṭhito mahācīvaraṃ otāretvā nisinnassa dvinnaṃ aṃsakūṭānaṃ antare",
  "atk-s0305a:594_2": "suvaṇṇāvaṭṭaṃ viya kesaggappamāṇaṃ valiyāvaṭṭaṃ disvā –",
  "atk-s0305a:594_3": "“evarūpepi nāma sarīre jarā paññāyatī”ti sañjātasaṃvego jaraṃ garahanto evamāha.",
  "atk-s0305a:594_4": "Garahanacchariyaṃ nāma kiretaṃ.",
  "atk-s0305a:595_0": "Na cevaṃ dāni, bhante,",
  "atk-s0305a:595_1": "bhagavato tāva parisuddhoti yathā pakatiyā chavivaṇṇo parisuddho,",
  "atk-s0305a:595_2": "na evametarahīti dīpento evamāha.",
  "atk-s0305a:595_3": "Tathāgatassa hi daharakāle saṅkusatasamabbhāhataṃ usabhacammaṃ viya vihatavaliko kāyo hoti,",
  "atk-s0305a:595_4": "tasmiṃ ṭhapito hattho bhassateva,",
  "atk-s0305a:595_5": "na santiṭṭhati,",
  "atk-s0305a:595_6": "telapuñchanākārappatto viya hoti.",
  "atk-s0305a:595_7": "Mahallakakāle pana sirājālā milāyanti,",
  "atk-s0305a:595_8": "sandhipabbāni sithilāni honti,",
  "atk-s0305a:595_9": "maṃsaṃ aṭṭhito muccitvā sithilabhāvaṃ āpajjitvā tattha tattha olambati.",
  "atk-s0305a:595_10": "Buddhānaṃ pana evarūpaṃ na hoti.",
  "atk-s0305a:595_11": "Aññesaṃ apākaṭaṃ,",
  "atk-s0305a:595_12": "santikāvacarattā ānandattherasseva pākaṭaṃ hoti,",
  "atk-s0305a:595_13": "tasmā evamāha.",
  "atk-s0305a:596_0": "Sithilāni ca gattānīti aññesaṃ mukhe aṃsakūṭantarehi tesu tesu ṭhānesu valiyo santiṭṭhanti,",
  "atk-s0305a:596_1": "satthu panetaṃ natthi,",
  "atk-s0305a:596_2": "thero ca dvinnaṃ aṃsakūṭānaṃ antare valiyāvaṭṭakaṃ disvā evamāha.",
  "atk-s0305a:596_3": "Sabbāni valiyajātānīti idampi attano pākaṭavasena evamāha –",
  "atk-s0305a:596_4": "satthu pana aññesaṃ viya valiyo nāma natthi.",
  "atk-s0305a:596_5": "Purato pabbhāro ca kāyoti satthā brahmujugatto,",
  "atk-s0305a:596_6": "devanagare samussitasuvaṇṇatoraṇaṃ viyassa kāyo ujukameva uggato.",
  "atk-s0305a:596_7": "Mahallakakāle pana kāyo purato vaṅko hoti,",
  "atk-s0305a:596_8": "svāyaṃ aññesaṃ apākaṭo,",
  "atk-s0305a:596_9": "santikāvacarattā pana therasseva pākaṭo,",
  "atk-s0305a:596_10": "tasmā evamāha.",
  "atk-s0305a:596_11": "Dissati ca indriyānaṃ aññathattanti indriyāni nāma na cakkhuviññeyyāni.",
  "atk-s0305a:596_12": "Yato pana pakatiyā parisuddho chavivaṇṇo,",
  "atk-s0305a:596_13": "idāni na tathā parisuddho,",
  "atk-s0305a:596_14": "aṃsakūṭantare vali paññāyati,",
  "atk-s0305a:596_15": "brahmujukāyo purato vaṅko,",
  "atk-s0305a:596_16": "imināva kāraṇena cakkhādīnañca indriyānaṃ aññathattena bhavitabbanti nayaggāhato evamāha.",
  "atk-s0305a:596_17": "Dhī taṃ jammi jare atthūti lāmake jare dhī taṃ tuyhaṃ hotu,",
  "atk-s0305a:596_18": "dhikkāro taṃ phusatu.",
  "atk-s0305a:596_19": "Bimbanti attabhāvo.",
  "atk-s0305a:597_0": "2. Uṇṇābhabrāhmaṇasuttavaṇṇanā",
  "atk-s0305a:598_0": "512.",
  "atk-s0305a:598_1": "Dutiye gocaravisayanti gocarabhūtaṃ visayaṃ.",
  "atk-s0305a:598_2": "Aññamaññassāti cakkhu sotassa,",
  "atk-s0305a:598_3": "sotaṃ vā cakkhussāti evaṃ ekaṃ ekassa gocaravisayaṃ na paccanubhoti.",
  "atk-s0305a:598_4": "Sace hi nīlādibhedaṃ rūpārammaṇaṃ samodhānetvā sotindriyassa upaneyya –",
  "atk-s0305a:598_5": "“iṅgha tvaṃ tāva naṃ vavatthapehi vibhāvehi ‘kinnāmetaṃ ārammaṇa”’nti.",
  "atk-s0305a:598_6": "Cakkhuviññāṇaṃ vināpi mukhena attano dhammatāya evaṃ vadeyya – “are,",
  "atk-s0305a:598_7": "andhabāla,",
  "atk-s0305a:598_8": "vassasatampi vassasahassampi vassasatasahassampi paridhāvamāno aññatra mayā kuhiṃ etassa jānanakaṃ labhissasi,",
  "atk-s0305a:598_9": "taṃ āhara,",
  "atk-s0305a:598_10": "cakkhupasāde upanehi,",
  "atk-s0305a:598_11": "ahametaṃ ārammaṇaṃ jānissāmi –",
  "atk-s0305a:598_12": "yadi vā nīlaṃ,",
  "atk-s0305a:598_13": "yadi vā pītakaṃ.",
  "atk-s0305a:598_14": "Na hi eso aññassa visayo,",
  "atk-s0305a:598_15": "mayhameveso visayo”ti.",
  "atk-s0305a:598_16": "Sesadvāresupi eseva nayo.",
  "atk-s0305a:598_17": "Evametāni aññamaññassa gocaravisayaṃ na paccanubhonti nāma.",
  "atk-s0305a:599_0": "Kiṃ paṭisaraṇanti etesaṃ kiṃ paṭisaraṇaṃ,",
  "atk-s0305a:599_1": "kiṃ etāni paṭisarantīti pucchati.",
  "atk-s0305a:599_2": "Mano paṭisaraṇanti javanamano paṭisaraṇaṃ.",
  "atk-s0305a:599_3": "Manova nesanti manodvārikajavanamanova etesaṃ gocaravisayaṃ rajjanādivasena anubhoti.",
  "atk-s0305a:599_4": "Cakkhuviññāṇañhi rūpadassanamattameva,",
  "atk-s0305a:599_5": "ettha rajjanaṃ vā dussanaṃ vā muyhanaṃ vā natthi.",
  "atk-s0305a:599_6": "Ekasmiṃ pana dvāre javanaṃ rajjati vā dussati vā muyhati vā.",
  "atk-s0305a:599_7": "Sotaviññāṇādīsupi eseva nayo.",
  "atk-s0305a:600_0": "Tatrāyaṃ upamā –",
  "atk-s0305a:600_1": "pañca kira dubbalabhojakā rājānaṃ sevitvā kicchena kasirena ekasmiṃ pañcakulike gāme parittakaṃ āyaṃ labhiṃsu.",
  "atk-s0305a:600_2": "Tesaṃ tattha macchabhāgo maṃsabhāgo,",
  "atk-s0305a:600_3": "addukahāpaṇo vā yottakahāpaṇo vā māsakahāpaṇo vā aṭṭhakahāpaṇo vā soḷasakahāpaṇo vā catusaṭṭhikahāpaṇo vā daṇḍoti ettakamattameva pāpuṇāti,",
  "atk-s0305a:600_4": "satavatthukaṃ pañcasatavatthukaṃ sahassavatthukaṃ mahābaliṃ rājāva gaṇhāti.",
  "atk-s0305a:601_0": "Tattha pañcakulikagāmā viya pañcapasādā daṭṭhabbā,",
  "atk-s0305a:601_1": "pañca dubbalabhojakā viya pañcaviññāṇāni;",
  "atk-s0305a:601_2": "rājā viya javanaṃ,",
  "atk-s0305a:601_3": "dubbalabhojakānaṃ parittakaāyapāpuṇanaṃ viya cakkhuviññāṇādīnaṃ rūpadassanādimattaṃ,",
  "atk-s0305a:601_4": "rajjanādi pana etesu natthi.",
  "atk-s0305a:601_5": "Rañño mahābaliggahaṇaṃ viya tesu dvāresu javanassa rajjanādīni veditabbāni.",
  "atk-s0305a:601_6": "Evamettha manoti kusalākusalajavanaṃ vuttaṃ.",
  "atk-s0305a:602_0": "Sati paṭisaraṇanti maggasati paṭisaraṇaṃ.",
  "atk-s0305a:602_1": "Javanamano hi maggasatiṃ paṭisarati.",
  "atk-s0305a:602_2": "Vimuttīti phalavimutti.",
  "atk-s0305a:602_3": "Paṭisaraṇanti phalavimuttiyā nibbānaṃ paṭisaraṇaṃ.",
  "atk-s0305a:602_4": "Tañhi sā paṭisarati.",
  "atk-s0305a:602_5": "Nāsakkhi pañhassa pariyantaṃ gahetunti pañhassa paricchedaṃ pamāṇaṃ gahetuṃ nāsakkhi,",
  "atk-s0305a:602_6": "appaṭisaraṇaṃ dhammaṃ “sappaṭisaraṇa”nti pucchi.",
  "atk-s0305a:602_7": "Nibbānaṃ nāmetaṃ appaṭisaraṇaṃ,",
  "atk-s0305a:602_8": "na kiñci paṭisarati.",
  "atk-s0305a:602_9": "Nibbānogadhanti nibbānabbhantaraṃ nibbānaṃ anupaviṭṭhaṃ.",
  "atk-s0305a:602_10": "Brahmacariyanti maggabrahmacariyaṃ.",
  "atk-s0305a:602_11": "Nibbānaparāyaṇanti nibbānaṃ paraṃ ayanamassa parā gati,",
  "atk-s0305a:602_12": "na tato paraṃ gacchatīti attho.",
  "atk-s0305a:602_13": "Nibbānaṃ pariyosānaṃ avasānaṃ assāti nibbānapariyosānaṃ.",
  "atk-s0305a:603_0": "Mūlajātā patiṭṭhitāti maggena āgatasaddhā vuccati.",
  "atk-s0305a:603_1": "Imamhi ce,",
  "atk-s0305a:603_2": "bhikkhave,",
  "atk-s0305a:603_3": "samayeti kiṃ sandhāyāha?",
  "atk-s0305a:603_4": "Jhānaanāgāmitaṃ.",
  "atk-s0305a:603_5": "Tasmiñhi samaye brāhmaṇassa paṭhamamaggena pañca akusalacittāni pahīnāni,",
  "atk-s0305a:603_6": "paṭhamajjhānena pañca nīvaraṇānīti jhānaanāgāmiṭṭhāne ṭhito.",
  "atk-s0305a:603_7": "So aparihīnajjhāno kālaṃ katvā tattheva parinibbāyeyya.",
  "atk-s0305a:603_8": "Sace panassa puttadāraṃ anusāsantassa kammante vicārentassa jhānaṃ nassati,",
  "atk-s0305a:603_9": "naṭṭhe jhāne gati anibaddhā hoti,",
  "atk-s0305a:603_10": "anaṭṭhe pana nibaddhāti imaṃ jhānaanāgāmitaṃ sandhāya evamāha.",
  "atk-s0305a:604_0": "3. Sāketasuttavaṇṇanā",
  "atk-s0305a:605_0": "513.",
  "atk-s0305a:605_1": "Tatiye añjanavaneti añjanavaṇṇapupphānaṃ rukkhānaṃ ropitavane. Yaṃ,",
  "atk-s0305a:605_2": "bhikkhave,",
  "atk-s0305a:605_3": "saddhindriyaṃ,",
  "atk-s0305a:605_4": "taṃ saddhābalanti tañhi adhimokkhalakkhaṇe indaṭṭhena saddhindriyaṃ,",
  "atk-s0305a:605_5": "assaddhiye akampanena saddhābalaṃ.",
  "atk-s0305a:605_6": "Itaresaṃ paggahaupaṭṭhānaavikkhepapajānanalakkhaṇesu indaṭṭhena indriyabhāvo,",
  "atk-s0305a:605_7": "kosajjamuṭṭhasaccavikkhepāvijjāsu akampanena balabhāvo veditabbo.",
  "atk-s0305a:605_8": "Evameva khoti tassā nadiyā ekasotaṃ viya saddhāvīriyasatisamādhipaññāvasena etesaṃ ninnānākaraṇaṃ veditabbaṃ,",
  "atk-s0305a:605_9": "dve sotāni viya indaṭṭhaakampanaṭṭhehi indriyabalavasena nānākaraṇaṃ veditabbaṃ.",
  "atk-s0305a:606_0": "4. Pubbakoṭṭhakasuttavaṇṇanā",
  "atk-s0305a:607_0": "514.",
  "atk-s0305a:607_1": "Catutthe amatogadhanti amatabbhantaraṃ.",
  "atk-s0305a:607_2": "Amataparāyaṇanti amatanibbattikaṃ.",
  "atk-s0305a:607_3": "Amatapariyosānanti amataniṭṭhaṃ.",
  "atk-s0305a:607_4": "Sādhu sādhūti therassa byākaraṇaṃ pasaṃsanto sādhukāraṃ deti.",
  "atk-s0305a:608_0": "5. Paṭhamapubbārāmasuttavaṇṇanā",
  "atk-s0305a:609_0": "515.",
  "atk-s0305a:609_1": "Pañcame tadanvayāti taṃ anugacchamānā,",
  "atk-s0305a:609_2": "anuvattamānāti attho.",
  "atk-s0305a:609_3": "Pubbakoṭṭhakaṃ ādiṃ katvā paṭipāṭiyā chasu suttesu phalindriyāneva kathitāni.",
  "atk-s0305a:610_0": "10. Āpaṇasuttavaṇṇanā",
  "atk-s0305a:611_0": "520.",
  "atk-s0305a:611_1": "Dasame ime kho te dhammāti upari saha vipassanāya tayo maggā.",
  "atk-s0305a:611_2": "Ye me pubbe sutāva ahesunti ye dhammā mayā pubbe “arahattaphalindriyaṃ nāma atthī”ti kathentānaṃyeva sutā ahesuṃ.",
  "atk-s0305a:611_3": "Kāyena ca phusitvāti nāmakāyena ca phusitvā paṭilabhitvā.",
  "atk-s0305a:611_4": "Paññāya ca ativijjha passāmīti paccavekkhaṇapaññāya ca ativijjhitvā passāmi. Yā hissa, bhante,",
  "atk-s0305a:611_5": "saddhāti ayaṃ katarasaddhā?",
  "atk-s0305a:611_6": "Catūhi indriyehi sampayuttā saddhā heṭṭhā kathitāva,",
  "atk-s0305a:611_7": "ayaṃ pana paccavekkhaṇasaddhā.",
  "atk-s0305a:611_8": "Sampayuttasaddhā hi missakā,",
  "atk-s0305a:611_9": "paccavekkhaṇasaddhā lokiyāva.",
  "atk-s0305a:611_10": "Sesaṃ sabbattha uttānamevāti.",
  "atk-s0305a:612_0": "Jarāvaggo pañcamo.",
  "atk-s0305a:613_0": "6. Sūkarakhatavaggo",
  "atk-s0305a:614_0": "1. Sālasuttavaṇṇanā",
  "atk-s0305a:615_0": "521. Chaṭṭhavaggassa paṭhame sūrenāti sūrabhāvena. Bodhāyāti bujjhanatthāya.",
  "atk-s0305a:616_0": "2. Mallikasuttavaṇṇanā",
  "atk-s0305a:617_0": "522.",
  "atk-s0305a:617_1": "Dutiye mallesūti evaṃnāmake janapade.",
  "atk-s0305a:617_2": "Imasmiṃ sutte cattāri indriyāni missakāni,",
  "atk-s0305a:617_3": "ariyañāṇaṃ lokuttaraṃ.",
  "atk-s0305a:617_4": "Tampi pana catukkindriyanissitaṃ katvā missakanti bhājetuṃ vaṭṭati.",
  "atk-s0305a:618_0": "3. Sekhasuttavaṇṇanā",
  "atk-s0305a:619_0": "523.",
  "atk-s0305a:619_1": "Tatiye na heva kho kāyena phusitvā viharatīti na nāmakāyena phusitvā paṭilabhitvā viharati,",
  "atk-s0305a:619_2": "phusituṃ paṭilabhituṃ na sakkoti.",
  "atk-s0305a:619_3": "Paññāya ca ativijjha passatīti paccavekkhaṇapaññāya pana “upari arahattaphalindriyaṃ nāma atthī”ti pajānāti.",
  "atk-s0305a:619_4": "Asekhabhūmiyaṃ phusitvā viharatīti paṭilabhitvā viharati.",
  "atk-s0305a:619_5": "Paññāyāti paccavekkhaṇapaññāya “arahattaphalindriyaṃ nāma atthī”ti pajānāti.",
  "atk-s0305a:619_6": "Na kuhiñci kismiñcīti dvepi aññamaññavevacanāneva,",
  "atk-s0305a:619_7": "kismiñci bhave na uppajjissantīti attho.",
  "atk-s0305a:619_8": "Imasmiṃ sutte pañcindriyāni lokuttarāni,",
  "atk-s0305a:619_9": "cha lokikāni vaṭṭanissitāneva kathitāni.",
  "atk-s0305a:620_0": "4-5. Padasuttādivaṇṇanā",
  "atk-s0305a:621_0": "524- 525.",
  "atk-s0305a:621_1": "Catutthe yāni kānici padāni bodhāya saṃvattantīti yāni kānici dhammapadāni,",
  "atk-s0305a:621_2": "ye keci dhammakoṭṭhāsā,",
  "atk-s0305a:621_3": "bujjhanatthāya saṃvattanti.",
  "atk-s0305a:621_4": "Pañcamaṃ uttānameva.",
  "atk-s0305a:622_0": "6-7. Patiṭṭhitasuttādivaṇṇanā",
  "atk-s0305a:623_0": "526- 527.",
  "atk-s0305a:623_1": "Chaṭṭhe cittaṃ rakkhati āsavesu ca sāsavesu ca dhammesūti tebhūmakadhamme ārabbha āsavuppattiṃ vārento",
  "atk-s0305a:623_2": "āsavesu ca sāsavesu ca dhammesu cittaṃ rakkhati nāma.",
  "atk-s0305a:623_3": "Sattamaṃ uttānameva.",
  "atk-s0305a:624_0": "8. Sūkarakhatasuttavaṇṇanā",
  "atk-s0305a:625_0": "528.",
  "atk-s0305a:625_1": "Aṭṭhame sūkarakhatāyanti sūkarakhataleṇe.",
  "atk-s0305a:625_2": "Kassapabuddhakāle kira taṃ leṇaṃ ekasmiṃ buddhantare pathaviyā vaḍḍhamānāya antobhūmigataṃ jātaṃ.",
  "atk-s0305a:625_3": "Athekadivasaṃ eko sūkaro tassa chadanapariyantasamīpe paṃsuṃ khaṇi.",
  "atk-s0305a:625_4": "Deve vuṭṭhe paṃsu dhotā,",
  "atk-s0305a:625_5": "chadanapariyanto pākaṭo ahosi.",
  "atk-s0305a:625_6": "Eko vanacarako disvā “pubbe sīlavantehi paribhuttaṭṭhānena bhavitabbaṃ,",
  "atk-s0305a:625_7": "paṭijaggissāmi na”nti samantato paṃsuṃ apanetvā leṇaṃ sodhetvā kuṭiparikkhepaṃ katvā dvāravātapānaṃ yojetvā",
  "atk-s0305a:625_8": "supariniṭṭhitasudhākammacittakammaṃ rajatapaṭṭasadisāya vālikāya santharitaṃ pariveṇaṃ katvā mañcapīṭhaṃ",
  "atk-s0305a:625_9": "paññāpetvā bhagavato vasanatthāya adāsi,",
  "atk-s0305a:625_10": "leṇaṃ gambhīraṃ ahosi otaritvā āruhitabbaṃ.",
  "atk-s0305a:625_11": "Taṃ sandhāyetaṃ vuttaṃ.",
  "atk-s0305a:625_12": "Paramanipaccakāranti bhāvanapuṃsakaṃ,",
  "atk-s0305a:625_13": "paramanipaccakārī hutvā pavattamāno pavattatīti vuttaṃ hoti.",
  "atk-s0305a:625_14": "Anuttaraṃ yogakkhemanti arahattaṃ.",
  "atk-s0305a:625_15": "Sappatissoti sajeṭṭhako.",
  "atk-s0305a:625_16": "Sesaṃ sabbattha uttānatthamevāti.",
  "atk-s0305a:626_0": "Sūkarakhatavaggo chaṭṭho.",
  "atk-s0305a:627_0": "7. Bodhipakkhiyavaggo",
  "atk-s0305a:628_0": "531- 650.",
  "atk-s0305a:628_1": "Sattamavagge satta phalāni pubbabhāgāni,",
  "atk-s0305a:628_2": "tesaṃ heṭṭhā dve phalāni ādiṃ katvā missakāni.",
  "atk-s0305a:628_3": "Sesamettha ito parañca sabbaṃ uttānamevāti.",
  "atk-s0305a:629_0": "Indriyasaṃyuttavaṇṇanā niṭṭhitā.",
  "atk-s0305a:630_0": "5. Sammappadhānasaṃyuttavaṇṇanā",
  "atk-s0305a:631_0": "651-704. Sammappadhānasaṃyutte sakalepi pubbabhāgavipassanāva kathitāti.",
  "atk-s0305a:632_0": "Sammappadhānasaṃyuttavaṇṇanā niṭṭhitā.",
  "atk-s0305a:633_0": "6. Balasaṃyuttavaṇṇanā",
  "atk-s0305a:634_0": "705-812. Balasaṃyutte balāni missakāneva kathitāni. Sesaṃ sabbattha uttānamevāti.",
  "atk-s0305a:635_0": "Balasaṃyuttavaṇṇanā niṭṭhitā.",
  "atk-s0305a:636_0": "7. Iddhipādasaṃyuttaṃ",
  "atk-s0305a:637_0": "1. Cāpālavaggo",
  "atk-s0305a:638_0": "1. Apārasuttavaṇṇanā",
  "atk-s0305a:639_0": "813.",
  "atk-s0305a:639_1": "Iddhipādasaṃyuttassa paṭhame chandaṃ nissāya pavatto samādhi chandasamādhi.",
  "atk-s0305a:639_2": "Padhānabhūtā saṅkhārā padhānasaṅkhārā.",
  "atk-s0305a:639_3": "Samannāgatanti tehi dhammehi upetaṃ.",
  "atk-s0305a:639_4": "Iddhiyā pādaṃ,",
  "atk-s0305a:639_5": "iddhibhūtaṃ vā pādanti iddhipādaṃ.",
  "atk-s0305a:639_6": "Sesesupi eseva nayo.",
  "atk-s0305a:639_7": "Ayamettha saṅkhepo,",
  "atk-s0305a:639_8": "vitthāro pana iddhipādavibhaṅge āgatova.",
  "atk-s0305a:639_9": "Visuddhimagge panassa attho dīpito.",
  "atk-s0305a:639_10": "Tathā maggabojjhaṅgasatipaṭṭhānasaṃyuttesu ceva idha ca ekaparicchedova.",
  "atk-s0305a:640_0": "5. Iddhipadesasuttavaṇṇanā",
  "atk-s0305a:641_0": "817. Pañcame iddhipadesanti tayo ca magge tīṇi ca phalāni.",
  "atk-s0305a:642_0": "6. Samattasuttavaṇṇanā",
  "atk-s0305a:643_0": "818.",
  "atk-s0305a:643_1": "Chaṭṭhe samattaṃ iddhinti arahattaphalameva.",
  "atk-s0305a:643_2": "Ādito paṭṭhāya pana navasupi suttesu vivaṭṭapādakā eva iddhipādā kathitā.",
  "atk-s0305a:644_0": "10. Cetiyasuttavaṇṇanā",
  "atk-s0305a:645_0": "822.",
  "atk-s0305a:645_1": "Dasame nisīdananti cammakhaṇḍaṃ adhippetaṃ.",
  "atk-s0305a:645_2": "Udenaṃ cetiyanti udenayakkhassa cetiyaṭṭhāne katavihāro vuccati.",
  "atk-s0305a:645_3": "Gotamakādīsupi eseva nayo.",
  "atk-s0305a:645_4": "Bhāvitāti vaḍḍhitā.",
  "atk-s0305a:645_5": "Bahulīkatāti punappunaṃ katā.",
  "atk-s0305a:645_6": "Yānīkatāti yuttayānaṃ viya katā.",
  "atk-s0305a:645_7": "Vatthukatāti patiṭṭhānaṭṭhena vatthu viya katā.",
  "atk-s0305a:645_8": "Anuṭṭhitāti adhiṭṭhitā.",
  "atk-s0305a:645_9": "Paricitāti samantato citā suvaḍḍhitā.",
  "atk-s0305a:645_10": "Susamāraddhāti suṭṭhu samāraddhā.",
  "atk-s0305a:646_0": "Iti aniyamena kathetvā puna niyametvā dassento tathāgatassa khotiādimāha.",
  "atk-s0305a:646_1": "Ettha ca kappanti āyukappaṃ,",
  "atk-s0305a:646_2": "tasmiṃ tasmiṃ kāle yaṃ manussānaṃ āyuppamāṇaṃ,",
  "atk-s0305a:646_3": "taṃ paripuṇṇaṃ karonto tiṭṭheyya.",
  "atk-s0305a:646_4": "Kappāvasesaṃ vāti “appaṃ vā bhiyyo”ti vuttavassasatato atirekaṃ vā.",
  "atk-s0305a:646_5": "Mahāsīvatthero panāha “buddhānaṃ aṭṭhāne gajjitaṃ nāma natthi.",
  "atk-s0305a:646_6": "Yatheva hi veḷuvagāmake uppannaṃ māraṇantikavedanaṃ dasa māse vikkhambhesi,",
  "atk-s0305a:646_7": "evaṃ punappunaṃ taṃ samāpattiṃ samāpajjitvā dasa dasa māsepi vikkhambhento imaṃ bhaddakappameva tiṭṭheyyā”ti.",
  "atk-s0305a:647_0": "Kasmā pana na ṭhitoti?",
  "atk-s0305a:647_1": "Upādiṇṇakasarīraṃ nāma khaṇḍiccādīhi abhibhuyyati,",
  "atk-s0305a:647_2": "buddhā nāma khaṇḍiccādibhāvaṃ apatvāva pañcame āyukoṭṭhāse bahujanassa piyamanāpakāleyeva parinibbāyanti.",
  "atk-s0305a:647_3": "Buddhānubuddhesu ca mahāsāvakesu parinibbutesu ekakena khāṇukena viya ṭhātabbaṃ hoti,",
  "atk-s0305a:647_4": "daharasāmaṇeraparivāritena vā, tato –",
  "atk-s0305a:647_5": "“aho buddhānaṃ parisā”ti hīḷetabbataṃ āpajjeyya,",
  "atk-s0305a:647_6": "tasmā na ṭhitoti.",
  "atk-s0305a:647_7": "Evaṃ vuttepi so pana na ruccati,",
  "atk-s0305a:647_8": "“āyukappo”ti idameva aṭṭhakathāyaṃ niyamitaṃ.",
  "atk-s0305a:648_0": "Yathā taṃ mārena pariyuṭṭhitacittoti ettha tanti nipātamattaṃ.",
  "atk-s0305a:648_1": "Yathā mārena pariyuṭṭhitacitto ajjhotthaṭacitto aññopi koci puthujjano paṭivijjhituṃ na sakkuṇeyya,",
  "atk-s0305a:648_2": "evameva nāsakkhi paṭivijjhitunti attho.",
  "atk-s0305a:648_3": "Māro hi yassa sabbena sabbaṃ dvādasa vipallāsā appahīnā,",
  "atk-s0305a:648_4": "tassa cittaṃ pariyuṭṭhāti.",
  "atk-s0305a:648_5": "Therassa ca cattāro vipallāsā appahīnā,",
  "atk-s0305a:648_6": "tenassa māro cittaṃ pariyuṭṭhāsi.",
  "atk-s0305a:648_7": "So pana cittapariyuṭṭhānaṃ karonto kiṃ karotīti?",
  "atk-s0305a:648_8": "Bheravaṃ rūpārammaṇaṃ vā dasseti,",
  "atk-s0305a:648_9": "saddārammaṇaṃ vā sāveti,",
  "atk-s0305a:648_10": "tato sattā taṃ disvā vā sutvā vā satiṃ vissajjetvā vivaṭamukhā honti,",
  "atk-s0305a:648_11": "tesaṃ mukhena hatthaṃ pavesetvā hadayaṃ maddati,",
  "atk-s0305a:648_12": "te visaññī hutvā tiṭṭhanti.",
  "atk-s0305a:648_13": "Therassa panesa mukhe hatthaṃ pavesetuṃ kiṃ sakkhissati?",
  "atk-s0305a:648_14": "Bheravārammaṇaṃ pana dasseti,",
  "atk-s0305a:648_15": "taṃ disvā thero nimittobhāsaṃ na paṭivijjhi.",
  "atk-s0305a:648_16": "Jānantoyeva bhagavā kimatthaṃ yāvatatiyakaṃ āmantesīti.",
  "atk-s0305a:648_17": "Parato “tiṭṭhatu, bhante,",
  "atk-s0305a:648_18": "bhagavā”ti yācite “tuyhevetaṃ dukkaṭaṃ,",
  "atk-s0305a:648_19": "tuyhevetaṃ aparaddha”nti dosāropanena sokatanukaraṇatthaṃ.",
  "atk-s0305a:649_0": "Māro pāpimāti ettha satte anatthe niyojento māretīti māro.",
  "atk-s0305a:649_1": "Pāpimāti tasseva vevacanaṃ.",
  "atk-s0305a:649_2": "So hi pāpadhammasamannāgatattā “pāpimā”ti vuccati. Kaṇho, antako, namuci,",
  "atk-s0305a:649_3": "pamattabandhūtipi tasseva nāmāni.",
  "atk-s0305a:649_4": "Bhāsitā kho panesāti ayañhi bhagavato sambodhipattiyā aṭṭhame sattāhe bodhimaṇḍaṃyeva āgantvā –",
  "atk-s0305a:649_5": "“bhagavā yadatthaṃ tumhehi pāramiyo pūritā,",
  "atk-s0305a:649_6": "so vo attho anuppatto,",
  "atk-s0305a:649_7": "paṭividdhaṃ sabbaññutaññāṇaṃ,",
  "atk-s0305a:649_8": "kiṃ vo lokavicaraṇenā”ti vatvā yathā ajja, evameva –",
  "atk-s0305a:649_9": "“parinibbātu dāni, bhante, bhagavā,",
  "atk-s0305a:649_10": "parinibbātu,",
  "atk-s0305a:649_11": "sugato,”ti yāci.",
  "atk-s0305a:649_12": "Bhagavā cassa “na tāvāha”ntiādīni vatvā paṭikkhipi.",
  "atk-s0305a:649_13": "Taṃ sandhāya “bhāsitā kho panesā,",
  "atk-s0305a:649_14": "bhante,”tiādimāha.",
  "atk-s0305a:650_0": "Tattha viyattāti maggavasena byattā.",
  "atk-s0305a:650_1": "Tatheva vinītā.",
  "atk-s0305a:650_2": "Tathā visāradā.",
  "atk-s0305a:650_3": "Bahussutāti tepiṭakavasena bahu sutametesanti bahussutā.",
  "atk-s0305a:650_4": "Tadeva dhammaṃ dhārentīti dhammadharā.",
  "atk-s0305a:650_5": "Atha vā pariyattibahussutā ceva paṭivedhabahussutā ca,",
  "atk-s0305a:650_6": "pariyattipaṭivedhadhammānaṃyeva dhāraṇato dhammadharāti evamettha attho daṭṭhabbo.",
  "atk-s0305a:650_7": "Dhammānudhammappaṭipannāti ariyadhammassa anudhammabhūtaṃ vipassanādhammaṃ paṭipannā.",
  "atk-s0305a:650_8": "Sāmīcippaṭipannāti anucchavikapaṭipadaṃ paṭipannā.",
  "atk-s0305a:650_9": "Anudhammacārinoti anudhammacaraṇasīlā.",
  "atk-s0305a:650_10": "Sakaṃ ācariyakanti attano ācariyavādaṃ.",
  "atk-s0305a:650_11": "Ācikkhissantītiādīni sabbāni aññamaññasseva vevacanāni.",
  "atk-s0305a:650_12": "Sahadhammenāti sahetukena sakāraṇena vacanena.",
  "atk-s0305a:650_13": "Sappāṭihāriyanti yāva niyyānikaṃ katvā dhammaṃ desessanti.",
  "atk-s0305a:651_0": "Brahmacariyanti sikkhattayasaṅgahitaṃ sakalaṃ sāsanabrahmacariyaṃ.",
  "atk-s0305a:651_1": "Iddhanti samiddhaṃ jhānassādavasena.",
  "atk-s0305a:651_2": "Phītanti vuḍḍhipattaṃ sabbapāliphullaṃ viya abhiññāsampattivasena.",
  "atk-s0305a:651_3": "Vitthārikanti vitthataṃ tasmiṃ tasmiṃ disābhāge patiṭṭhitavasena.",
  "atk-s0305a:651_4": "Bāhujaññanti bahūhi ñātaṃ paṭividdhaṃ mahājanābhisamayavasena.",
  "atk-s0305a:651_5": "Puthubhūtanti sabbākārena puthulabhāvapattaṃ. Kathaṃ?",
  "atk-s0305a:651_6": "Yāva devamanussehi suppakāsitaṃ,",
  "atk-s0305a:651_7": "yattakā viññujātikā devā ceva manussā ca atthi,",
  "atk-s0305a:651_8": "sabbehi suṭṭhu pakāsitanti attho.",
  "atk-s0305a:652_0": "Appossukkoti nirālayo.",
  "atk-s0305a:652_1": "Tvañhi pāpima aṭṭhamasattāhato paṭṭhāya “parinibbātu dāni, bhante, bhagavā,",
  "atk-s0305a:652_2": "parinibbātu sugato”ti viravanto āhiṇḍittha,",
  "atk-s0305a:652_3": "ajja dāni paṭṭhāya vigatussāho hohi,",
  "atk-s0305a:652_4": "mā mayhaṃ parinibbānatthaṃ vāyāmaṃ karohīti vadati.",
  "atk-s0305a:653_0": "Sato sampajāno āyusaṅkhāraṃ ossajīti satiṃ sūpaṭṭhitaṃ katvā ñāṇena paricchinditvā āyusaṅkhāraṃ vissaji pajahi.",
  "atk-s0305a:653_1": "Tattha na bhagavā hatthena leḍḍuṃ viya āyusaṅkhāraṃ ossaji,",
  "atk-s0305a:653_2": "temāsamattameva pana phalasamāpattiṃ samāpajjitvā tato paraṃ na samāpajjissāmīti cittaṃ uppādesi.",
  "atk-s0305a:653_3": "Taṃ sandhāya vuttaṃ “ossajī”ti.",
  "atk-s0305a:653_4": "Ussajītipi pāṭho.",
  "atk-s0305a:653_5": "Mahābhūmicāloti mahanto pathavikampo.",
  "atk-s0305a:653_6": "Tadā kira dasasahassilokadhātu akampittha.",
  "atk-s0305a:653_7": "Bhiṃsanakoti bhayajanako.",
  "atk-s0305a:653_8": "Devadundubhiyo ca phaliṃsūti devabheriyo phaliṃsu,",
  "atk-s0305a:653_9": "devo sukkhagajjitaṃ gajji,",
  "atk-s0305a:653_10": "akālavijjulatā nicchariṃsu,",
  "atk-s0305a:653_11": "khaṇikavassaṃ vassīti vuttaṃ hoti.",
  "atk-s0305a:654_0": "Udānaṃ udānesīti kasmā udānesi?",
  "atk-s0305a:654_1": "Koci nāma vadeyya “bhagavā pacchato pacchato anubandhitvā –",
  "atk-s0305a:654_2": "‘parinibbāyatha, bhante,",
  "atk-s0305a:654_3": "parinibbāyatha,",
  "atk-s0305a:654_4": "bhante’ti upadduto bhayena āyusaṅkhāraṃ vissajjesī”ti.",
  "atk-s0305a:654_5": "Tassokāso mā hotūti.",
  "atk-s0305a:654_6": "Bhītassa hi udānaṃ nāma natthīti pītivegavissaṭṭhaṃ udānesi.",
  "atk-s0305a:655_0": "Tattha sabbesaṃ soṇasiṅgālādīnampi paccakkhabhāvato tulitaṃ paricchinnanti tulaṃ. Kiṃ taṃ?",
  "atk-s0305a:655_1": "Kāmāvacarakammaṃ. Na tulaṃ,",
  "atk-s0305a:655_2": "na vā tulaṃ sadisamassa aññaṃ lokiyakammaṃ atthīti atulaṃ. Kiṃ taṃ?",
  "atk-s0305a:655_3": "Mahaggatakammaṃ.",
  "atk-s0305a:655_4": "Atha vā kāmāvacaraṃ rūpāvacarañca tulaṃ,",
  "atk-s0305a:655_5": "arūpāvacaraṃ atulaṃ.",
  "atk-s0305a:655_6": "Appavipākaṃ tulaṃ,",
  "atk-s0305a:655_7": "bahuvipākaṃ atulaṃ.",
  "atk-s0305a:655_8": "Sambhavanti sambhavahetubhūtaṃ,",
  "atk-s0305a:655_9": "piṇḍakārakaṃ rāsikārakanti attho.",
  "atk-s0305a:655_10": "Bhavasaṅkhāranti punabbhavassa saṅkhāraṃ.",
  "atk-s0305a:655_11": "Avassajīti vissajjesi.",
  "atk-s0305a:655_12": "Munīti buddhamuni.",
  "atk-s0305a:655_13": "Ajjhattaratoti niyakajjhattarato.",
  "atk-s0305a:655_14": "Samāhitoti upacārappanāsamādhivasena samāhito.",
  "atk-s0305a:655_15": "Abhindi kavacamivāti kavacaṃ viya abhindi.",
  "atk-s0305a:655_16": "Attasambhavanti attani jātakilesaṃ.",
  "atk-s0305a:655_17": "Idaṃ vuttaṃ hoti –",
  "atk-s0305a:655_18": "savipākaṭṭhena sambhavaṃ bhavābhisaṅkhaṇaṭṭhena bhavasaṅkhāranti ca laddhanāmaṃ tulātulasaṅkhātaṃ lokiyakammañca ossaji,",
  "atk-s0305a:655_19": "saṅgāmasīse mahāyodho kavacaṃ viya attasambhavaṃ kilesañca ajjhattarato samāhito hutvā abhindīti.",
  "atk-s0305a:656_0": "Atha vā tulanti tulento tīrento.",
  "atk-s0305a:656_1": "Atulañca sambhavanti nibbānañceva bhavañca.",
  "atk-s0305a:656_2": "Bhavasaṅkhāranti bhavagāmikammaṃ.",
  "atk-s0305a:656_3": "Avassaji munīti “pañcakkhandhā aniccā,",
  "atk-s0305a:656_4": "pañcannaṃ khandhānaṃ nirodho nibbānaṃ nicca”ntiādinā nayena tulayanto buddhamuni bhave ādīnavaṃ nibbāne",
  "atk-s0305a:656_5": "cānisaṃsaṃ disvā taṃ khandhānaṃ mūlabhūtaṃ bhavasaṅkhāraṃ “kammakkhayāya saṃvattatī”ti evaṃ vuttena kammakkhayakarena",
  "atk-s0305a:656_6": "ariyamaggena avassaji. Kathaṃ?",
  "atk-s0305a:656_7": "Ajjhattarato samāhito abhindi kavacamivattasambhavaṃ.",
  "atk-s0305a:656_8": "So hi vipassanāvasena ajjhattarato,",
  "atk-s0305a:656_9": "samathavasena samāhitoti evaṃ pubbabhāgato paṭṭhāya samathavipassanābalena kavacamiva attabhāvaṃ pariyonandhitvā ṭhitaṃ,",
  "atk-s0305a:656_10": "attani sambhavattā attasambhavanti laddhanāmaṃ sabbaṃ kilesajātaṃ abhindi.",
  "atk-s0305a:656_11": "Kilesābhāvena ca kammaṃ appaṭisandhikattā avassaṭṭhaṃ nāma hotīti evaṃ kilesappahānena kammaṃ jahi.",
  "atk-s0305a:656_12": "Pahīnakilesassa bhayaṃ nāma natthi.",
  "atk-s0305a:656_13": "Tasmā abhītova āyusaṅkhāraṃ ossaji.",
  "atk-s0305a:656_14": "Abhītabhāvañāpanatthañca udānaṃ udānesīti veditabbo.",
  "atk-s0305a:657_0": "Cāpālavaggo paṭhamo.",
  "atk-s0305a:658_0": "2. Pāsādakampanavaggo",
  "atk-s0305a:659_0": "1-2. Pubbasuttādivaṇṇanā",
  "atk-s0305a:660_0": "823- 824.",
  "atk-s0305a:660_1": "Dutiyavaggassa paṭhame na ca atilīnotiādīni parato āvi bhavissanti.",
  "atk-s0305a:660_2": "Imasmiṃ sutte chaabhiññāpādakā iddhipādā kathitā,",
  "atk-s0305a:660_3": "tathā dutiye ca.",
  "atk-s0305a:661_0": "3. Chandasamādhisuttavaṇṇanā",
  "atk-s0305a:662_0": "825.",
  "atk-s0305a:662_1": "Tatiye chandanti kattukamyatāchandaṃ.",
  "atk-s0305a:662_2": "Nissāyāti nissayaṃ katvā,",
  "atk-s0305a:662_3": "adhipatiṃ katvāti attho.",
  "atk-s0305a:662_4": "Padhānasaṅkhārāti padhānabhūtā saṅkhārā,",
  "atk-s0305a:662_5": "catukiccasādhakasammappadhānavīriyassetaṃ adhivacanaṃ.",
  "atk-s0305a:662_6": "Iti ayañca chandotiādīsu chando chandasamādhinā ceva padhānasaṅkhārehi ca,",
  "atk-s0305a:662_7": "chandasamādhi chandena ceva padhānasaṅkhārehi ca,",
  "atk-s0305a:662_8": "padhānasaṅkhārāpi chandena ceva chandasamādhinā ca samannāgatā.",
  "atk-s0305a:662_9": "Tasmā sabbe te dhamme ekato katvā ayaṃ vuccati,",
  "atk-s0305a:662_10": "bhikkhave,",
  "atk-s0305a:662_11": "chandasamādhippadhānasaṅkhārasamannāgato iddhipādoti vuttaṃ.",
  "atk-s0305a:662_12": "Iddhipādavibhaṅge pana “yo tathābhūtassa vedanākkhandho tiādinā nayena imehi dhammehi samannāgatā sesaarūpino dhammā iddhipādāti vuttā.",
  "atk-s0305a:663_0": "Apica imepi tayo dhammā iddhīpi honti iddhipādāpi. Kathaṃ?",
  "atk-s0305a:663_1": "Chandañhi bhāvayato chando iddhi nāma hoti,",
  "atk-s0305a:663_2": "samādhippadhānasaṅkhārā chandiddhipādo nāma.",
  "atk-s0305a:663_3": "Samādhiṃ bhāventassa samādhi iddhi nāma hoti,",
  "atk-s0305a:663_4": "chandappadhānasaṅkhārā samādhiddhiyā pādo nāma.",
  "atk-s0305a:663_5": "Padhānasaṅkhāre bhāventassa padhānasaṅkhārā iddhi nāma hoti,",
  "atk-s0305a:663_6": "chandasamādhi padhānasaṅkhāriddhiyā pādo nāma,",
  "atk-s0305a:663_7": "sampayuttadhammesu hi ekasmiṃ ijjhamāne sesāpi ijjhantiyeva.",
  "atk-s0305a:664_0": "Apica tesaṃ tesaṃ dhammānaṃ pubbabhāgavasenāpi etesaṃ iddhipādatā veditabbā.",
  "atk-s0305a:664_1": "Paṭhamajjhānañhi iddhi nāma,",
  "atk-s0305a:664_2": "paṭhamajjhānassa pubbabhāgaparikammasampayuttā chandādayo iddhipādo nāma.",
  "atk-s0305a:664_3": "Etenupāyena yāva nevasaññānāsaññāyatanā,",
  "atk-s0305a:664_4": "iddhividhaṃ ādiṃ katvā yāva dibbacakkhuabhiññā,",
  "atk-s0305a:664_5": "sotāpattimaggaṃ ādiṃ katvā yāva arahattamaggā nayo netabbo.",
  "atk-s0305a:664_6": "Sesiddhipādesupi eseva nayo.",
  "atk-s0305a:665_0": "Keci pana “anibbatto chando iddhipādo”ti vadanti.",
  "atk-s0305a:665_1": "Idha tesaṃ vādamaddanatthāya abhidhamme uttaracūḷavāro nāma āgato –",
  "atk-s0305a:666_0": "“Cattāro iddhipādā –",
  "atk-s0305a:666_1": "chandiddhipādo,",
  "atk-s0305a:666_2": "vīriyiddhipādo,",
  "atk-s0305a:666_3": "cittiddhipādo,",
  "atk-s0305a:666_4": "vīmaṃsiddhipādo.",
  "atk-s0305a:666_5": "Tattha katamo chandiddhipādo? Idha, bhikkhu,",
  "atk-s0305a:666_6": "yasmiṃ samaye lokuttaraṃ jhānaṃ bhāveti niyyānikaṃ apacayagāmiṃ diṭṭhigatānaṃ pahānāya paṭhamāya bhūmiyā pattiyā vivicceva kāmehi…pe…",
  "atk-s0305a:666_7": "paṭhamaṃ jhānaṃ upasampajja viharati dukkhāpaṭipadaṃ dandhābhiññaṃ,",
  "atk-s0305a:666_8": "yo tasmiṃ samaye chando chandikatā kattukamyatā kusalo dhammacchando,",
  "atk-s0305a:666_9": "ayaṃ vuccati chandiddhipādo.",
  "atk-s0305a:666_10": "Avasesā dhammā chandiddhipādasampayuttā”ti.",
  "atk-s0305a:667_0": "Ime pana lokuttaravaseneva āgatā.",
  "atk-s0305a:668_0": "Tattha raṭṭhapālatthero chandaṃ dhuraṃ katvā lokuttaradhammaṃ nibbattesi.",
  "atk-s0305a:668_1": "Soṇatthero vīriyaṃ dhuraṃ katvā;",
  "atk-s0305a:668_2": "sambhutatthero cittaṃ dhuraṃ katvā,",
  "atk-s0305a:668_3": "āyasmā mogharājā vīmaṃsaṃ dhuraṃ katvāti.",
  "atk-s0305a:668_4": "Tattha yathā catūsu amaccaputtesu ṭhānantaraṃ patthetvā rājānaṃ upanissāya viharantesu eko upaṭṭhāne",
  "atk-s0305a:668_5": "chandajāto rañño ajjhāsayañca ruciñca ñatvā divā ca ratto ca upaṭṭhahanto rājānaṃ ārādhetvā ṭhānantaraṃ pāpuṇi.",
  "atk-s0305a:668_6": "Evaṃ chandadhurena lokuttaradhammanibbattako veditabbo.",
  "atk-s0305a:669_0": "Eko pana –",
  "atk-s0305a:669_1": "“divase divase upaṭṭhātuṃ na sakkomi,",
  "atk-s0305a:669_2": "uppanne kicce parakkamena ārādhessāmī”ti kupite paccante raññā pahito parakkamena sattumaddanaṃ katvā pāpuṇi. Yathā so,",
  "atk-s0305a:669_3": "evaṃ vīriyadhurena lokuttaradhammanibbattako veditabbo.",
  "atk-s0305a:669_4": "Eko “divase divase upaṭṭhānampi urena sattisarasampaṭicchanampi bhāroyeva,",
  "atk-s0305a:669_5": "mantabalena ārādhessāmī”ti khattavijjāya kataparicayattā mantasaṃvidhānena rājānaṃ ārādhetvā pāpuṇi. Yathā so,",
  "atk-s0305a:669_6": "evaṃ cittadhurena lokuttaradhammanibbattako veditabbo.",
  "atk-s0305a:670_0": "Aparo –",
  "atk-s0305a:670_1": "“kiṃ imehi upaṭṭhānādīhi,",
  "atk-s0305a:670_2": "rājāno nāma jātisampannassa ṭhānantaraṃ denti,",
  "atk-s0305a:670_3": "tādisassa dento mayhaṃ dassatī”ti jātisampattimeva nissāya ṭhānantaraṃ pāpuṇi. Yathā so,",
  "atk-s0305a:670_4": "evaṃ suparisuddhaṃ vīmaṃsaṃ nissāya vīmaṃsadhurena lokuttaradhammanibbattako veditabboti.",
  "atk-s0305a:670_5": "Imasmiṃ sutte vivaṭṭapādakaiddhi kathitā.",
  "atk-s0305a:671_0": "4. Moggallānasuttavaṇṇanā",
  "atk-s0305a:672_0": "826.",
  "atk-s0305a:672_1": "Catutthe uddhatāti uddhaccapakatikā vipphandamānacittā.",
  "atk-s0305a:672_2": "Uddhaccena hi ekārammaṇe cittaṃ vipphandati dhajayaṭṭhiyaṃ vātena pahatadhajo viya.",
  "atk-s0305a:672_3": "Unnaḷāti uggatanaḷā,",
  "atk-s0305a:672_4": "uṭṭhitatucchamānāti vuttaṃ hoti.",
  "atk-s0305a:672_5": "Capalāti pattacīvaramaṇḍanādicāpallena yuttā.",
  "atk-s0305a:672_6": "Mukharāti mukhakharā,",
  "atk-s0305a:672_7": "kharavacanāti vuttaṃ hoti.",
  "atk-s0305a:672_8": "Vikiṇṇavācāti asaṃyatavacanā divasampi niratthakavacanappalāpino.",
  "atk-s0305a:672_9": "Muṭṭhassatīti naṭṭhassatino.",
  "atk-s0305a:672_10": "Asampajānāti paññārahitā.",
  "atk-s0305a:672_11": "Asamāhitāti upacārappanāsamādhivirahitā.",
  "atk-s0305a:672_12": "Bhantacittāti ubbhantacittā samādhivirahena laddhokāsena uddhaccena.",
  "atk-s0305a:672_13": "Pākatindriyāti asaṃvutindriyā.",
  "atk-s0305a:672_14": "Iddhābhisaṅkhāranti āpokasiṇaṃ samāpajjitvā vuṭṭhāya pāsādapatiṭṭhitaṃ pathavibhāgaṃ “udaka”nti adhiṭṭhāya,",
  "atk-s0305a:672_15": "udakapiṭṭhe ṭhitapāsādaṃ vehāsaṃ abbhuggantvā aṅguṭṭhakena pahari.",
  "atk-s0305a:672_16": "Gambhīranemoti gambhīraāvāṭo,",
  "atk-s0305a:672_17": "gambhīrabhūmibhāgaṃ anupaviṭṭhoti attho.",
  "atk-s0305a:672_18": "Sunikhātoti suṭṭhu nikhāto,",
  "atk-s0305a:672_19": "koṭṭetvā suṭṭhu ṭhapito.",
  "atk-s0305a:672_20": "Idha abhiññāpādakiddhi kathitā.",
  "atk-s0305a:673_0": "5. Uṇṇābhabrāhmaṇasuttavaṇṇanā",
  "atk-s0305a:674_0": "827. Pañcame chandappahānatthanti taṇhāchandassa pahānatthaṃ. Idhāpi vivaṭṭapādakiddhi kathitā.",
  "atk-s0305a:675_0": "9. Iddhādidesanāsuttavaṇṇanā",
  "atk-s0305a:676_0": "831. Navame yo so bhikkhave maggoti abhiññāpādakaṃ catutthajjhānaṃ adhippetaṃ.",
  "atk-s0305a:677_0": "10. Vibhaṅgasuttavaṇṇanā",
  "atk-s0305a:678_0": "832.",
  "atk-s0305a:678_1": "Dasame kosajjasahagatoti idha bhikkhu chandaṃ uppādetvā kammaṭṭhānaṃ manasikaronto nisīdati.",
  "atk-s0305a:678_2": "Athassa citte līnākāro okkamati,",
  "atk-s0305a:678_3": "so “līnākāro me okkanto”ti ñatvā apāyabhayena cittaṃ tajjetvā puna chandaṃ uppādetvā kammaṭṭhānaṃ manasi karoti.",
  "atk-s0305a:678_4": "Athassa puna līnākāro okkamati.",
  "atk-s0305a:678_5": "So puna apāyabhayena cittaṃ tajjetvā chandaṃ uppādetvā kammaṭṭhānaṃ manasi karotīti evamassa kosajjena vokiṇṇattā chando kosajjasahagato nāma hoti.",
  "atk-s0305a:678_6": "Kosajjasampayuttoti tasseva vevacanaṃ.",
  "atk-s0305a:679_0": "Uddhaccasahagatoti idha bhikkhu chandaṃ uppādetvā kammaṭṭhānaṃ manasikaronto nisīdati.",
  "atk-s0305a:679_1": "Athassa cittaṃ uddhacce patati.",
  "atk-s0305a:679_2": "So buddhadhammasaṅghaguṇe āvajjetvā cittaṃ hāsetvā tosetvā kammaniyaṃ katvā puna chandaṃ uppādetvā kammaṭṭhānaṃ manasi karoti.",
  "atk-s0305a:679_3": "Athassa puna cittaṃ uddhacce patati.",
  "atk-s0305a:679_4": "So puna buddhadhammasaṅghaguṇe āvajjetvā cittaṃ hāsetvā tosetvā kammaniyaṃ katvā chandaṃ uppādetvā kammaṭṭhānaṃ",
  "atk-s0305a:679_5": "manasi karotīti evamassa uddhaccena vokiṇṇattā chando uddhaccasahagato nāma hoti.",
  "atk-s0305a:680_0": "Thinamiddhasahagatoti idha bhikkhu chandaṃ uppādetvā kammaṭṭhānaṃ manasikaronto nisīdati.",
  "atk-s0305a:680_1": "Athassa thinamiddhaṃ uppajjati.",
  "atk-s0305a:680_2": "So “uppannaṃ me thinamiddha”nti ñatvā udakena mukhaṃ puñchitvā,",
  "atk-s0305a:680_3": "kaṇṇe ākaḍḍhitvā paguṇaṃ dhammaṃ sajjhāyitvā divā gahitaṃ vā ālokasaññaṃ manasikaritvā thinamiddhaṃ vinodetvā",
  "atk-s0305a:680_4": "puna chandaṃ uppādetvā kammaṭṭhānaṃ manasi karoti.",
  "atk-s0305a:680_5": "Athassa puna thinamiddhaṃ uppajjati.",
  "atk-s0305a:680_6": "So vuttanayeneva puna thinamiddhaṃ vinodetvā chandaṃ uppādetvā kammaṭṭhānaṃ manasi karotīti evamassa",
  "atk-s0305a:680_7": "thinamiddhena vokiṇṇattā chando thinamiddhasahagato nāma hoti.",
  "atk-s0305a:681_0": "Anuvikkhittoti idha bhikkhu chandaṃ uppādetvā kammaṭṭhānaṃ manasikaronto nisīdati.",
  "atk-s0305a:681_1": "Athassa kāmaguṇārammaṇe cittaṃ vikkhipati.",
  "atk-s0305a:681_2": "So “bahiddhā vikkhittaṃ me citta”nti ñatvā anamatagga devadūta-",
  "atk-s0305a:681_3": "celopama anāgatabhayasuttādīni āvajjento suttadaṇḍena cittaṃ tajjetvā kammaniyaṃ katvā puna chandaṃ uppādetvā kammaṭṭhānaṃ manasi karoti.",
  "atk-s0305a:681_4": "Athassa puna cittaṃ vikkhipati.",
  "atk-s0305a:681_5": "So puna suttadaṇḍena cittaṃ kammaniyaṃ katvā chandaṃ uppādetvā kammaṭṭhānaṃ manasi karotīti evamassa",
  "atk-s0305a:681_6": "kāmavitakkavokiṇṇattā chando bahiddhā pañca kāmaguṇe ārabbha anuvikkhitto anuvisaṭo hoti.",
  "atk-s0305a:682_0": "Yathā pure tathā pacchāti kammaṭṭhānavasenapi desanāvasenapi purimapacchimatā veditabbā. Kathaṃ?",
  "atk-s0305a:682_1": "Kammaṭṭhāne tāva kammaṭṭhānassa abhiniveso pure nāma,",
  "atk-s0305a:682_2": "arahattaṃ pacchā nāma.",
  "atk-s0305a:682_3": "Tattha yo bhikkhu mūlakammaṭṭhāne abhinivisitvā atilīnādīsu catūsu ṭhānesu cittassa okkamanaṃ paṭisedhetvā,",
  "atk-s0305a:682_4": "duṭṭhagoṇe yojetvā sārento viya caturassaghaṭikaṃ otārento viya catunnaṃ ṭhānānaṃ ekaṭṭhānepi asajjanto saṅkhāre sammasitvā arahattaṃ pāpuṇāti.",
  "atk-s0305a:682_5": "Ayampi yathā pure tathā pacchā viharati nāma.",
  "atk-s0305a:682_6": "Ayaṃ kammaṭṭhānavasena purimapacchimatā.",
  "atk-s0305a:682_7": "Desanāvasena pana kesā pure nāma,",
  "atk-s0305a:682_8": "matthaluṅgaṃ pacchā nāma.",
  "atk-s0305a:682_9": "Tattha yo bhikkhu kesesu abhinivisitvā vaṇṇasaṇṭhānādivasena kesādayo pariggaṇhanto catūsu ṭhānesu asajjanto yāva matthaluṅgā bhāvanaṃ pāpeti,",
  "atk-s0305a:682_10": "ayampi yathā pure tathā pacchā viharati nāma.",
  "atk-s0305a:682_11": "Evaṃ desanāvasena purimapacchimatā veditabbā.",
  "atk-s0305a:682_12": "Yathā pacchā tathā pureti idaṃ purimasseva vevacanaṃ.",
  "atk-s0305a:683_0": "Yathā adho tathā uddhanti idaṃ sarīravasena veditabbaṃ.",
  "atk-s0305a:683_1": "Tenevāha “uddhaṃ pādatalā adho kesamatthakā”ti.",
  "atk-s0305a:683_2": "Tattha yo bhikkhu pādatalato paṭṭhāya yāva kesamatthakā dvattiṃsākāravasena vā pādaṅguliaggapabbaṭṭhito yāva sīsakaṭāhaṃ,",
  "atk-s0305a:683_3": "sīsakaṭāhato yāva pādaṅgulīnaṃ aggapabbaṭṭhīni,",
  "atk-s0305a:683_4": "tāva aṭṭhivasena vā bhāvanaṃ pāpeti catūsu ṭhānesu ekaṭṭhānepi asajjanto.",
  "atk-s0305a:683_5": "Ayaṃ yathā uddhaṃ tathā adho,",
  "atk-s0305a:683_6": "yathā adho tathā uddhaṃ viharati nāma.",
  "atk-s0305a:684_0": "Yehi ākārehīti yehi koṭṭhāsehi.",
  "atk-s0305a:684_1": "Yehi liṅgehīti yehi saṇṭhānehi.",
  "atk-s0305a:684_2": "Yehi nimittehīti yehi upaṭṭhānehi.",
  "atk-s0305a:684_3": "Ālokasaññā suggahitā hotīti yo bhikkhu aṅgaṇe nisīditvā ālokasaññaṃ manasi karoti,",
  "atk-s0305a:684_4": "kālena nimīleti,",
  "atk-s0305a:684_5": "kālena ummīleti.",
  "atk-s0305a:684_6": "Athassa yadā nimīlentassāpi ummīletvā olokentassa viya ekasadisameva upaṭṭhāti,",
  "atk-s0305a:684_7": "tadā ālokasaññā jātā nāma hoti.",
  "atk-s0305a:684_8": "“Divāsaññā”tipi tasseva nāmaṃ.",
  "atk-s0305a:684_9": "Sā ca pana rattiṃ uppajjamānā suggahitā nāma hoti.",
  "atk-s0305a:684_10": "Svādhiṭṭhitātipi tasseva vevacanaṃ.",
  "atk-s0305a:684_11": "Suṭṭhu adhiṭṭhitā suṭṭhu ṭhapitā svādhiṭṭhitā nāma vuccati.",
  "atk-s0305a:684_12": "Sā atthato suggahitāyeva.",
  "atk-s0305a:684_13": "Yo vā ālokena thinamiddhaṃ vinodetvā chandaṃ uppādetvā kammaṭṭhānaṃ manasi karoti,",
  "atk-s0305a:684_14": "tassa divāpi ālokasaññā suggahitā svādhiṭṭhitā nāma.",
  "atk-s0305a:684_15": "Ratti vā hotu divā vā yena ālokena thinamiddhaṃ vinodetvā kammaṭṭhānaṃ manasi karoti,",
  "atk-s0305a:684_16": "tasmiṃ thinamiddhavinodane āloke uppannā saññā suggahitāyeva nāma.",
  "atk-s0305a:684_17": "Vīriyādīsupi eseva nayo.",
  "atk-s0305a:684_18": "Imasmiṃ sutte channaṃ abhiññānaṃ pādakiddhi kathitā.",
  "atk-s0305a:685_0": "Pāsādakampanavaggo dutiyo.",
  "atk-s0305a:686_0": "3. Ayoguḷavaggo",
  "atk-s0305a:687_0": "2. Ayoguḷasuttavaṇṇanā",
  "atk-s0305a:688_0": "834.",
  "atk-s0305a:688_1": "Tatiyavaggassa dutiye iminā cātumahābhūtikenāti iminā catumahābhūtamayena evaṃ bhārikena garukena samānenāpi.",
  "atk-s0305a:688_2": "Omātīti pahoti sakkoti,",
  "atk-s0305a:688_3": "idaṃ tepiṭake buddhavacane asambhinnapadaṃ.",
  "atk-s0305a:688_4": "Kāyampi citte samodahatīti kāyaṃ gahetvā citte āropeti,",
  "atk-s0305a:688_5": "cittasannissitaṃ karoti,",
  "atk-s0305a:688_6": "cittagatiyā peseti.",
  "atk-s0305a:688_7": "Cittaṃ nāma mahaggatacittaṃ,",
  "atk-s0305a:688_8": "cittagatigamanaṃ lahukaṃ hoti.",
  "atk-s0305a:688_9": "Cittampi kāye samodahatīti cittaṃ gahetvā kāye āropeti,",
  "atk-s0305a:688_10": "kāyasannissitaṃ karoti,",
  "atk-s0305a:688_11": "kāyagatiyā peseti,",
  "atk-s0305a:688_12": "kāyo nāma karajakāyo,",
  "atk-s0305a:688_13": "kāyagatigamanaṃ dandhaṃ hoti.",
  "atk-s0305a:688_14": "Sukhasaññañca lahusaññañcāti abhiññācittasahajātasaññā.",
  "atk-s0305a:688_15": "Sā hi santasukhasamannāgatattā sukhasaññā nāma hoti,",
  "atk-s0305a:688_16": "kilesadandhāyitattassa ca abhāvā lahusaññā nāma.",
  "atk-s0305a:689_0": "Ayoguḷo divasaṃ santatto lahutaro ceva hotīti so hi dvīhi tīhi janehi ukkhipitvā kammāruddhane pakkhittopi",
  "atk-s0305a:689_1": "divasaṃ paccamāno vivarānupaviṭṭhena tejena ceva vāyena ca vāyosahagato ca usmāsahagato ca tejosahagato",
  "atk-s0305a:689_2": "ca hutvā evaṃ lahuko hoti,",
  "atk-s0305a:689_3": "yathā naṃ kammāro mahāsaṇḍāsena gahetvā ekato parivatteti ukkhipati bahi nīharati.",
  "atk-s0305a:689_4": "Evaṃ pana mudu ca hoti kammaniyo ca.",
  "atk-s0305a:689_5": "Yathā naṃ so khaṇḍaṃ khaṇḍaṃ vicchindati,",
  "atk-s0305a:689_6": "kūṭena hananto dīghacaturassādibhedaṃ karoti.",
  "atk-s0305a:689_7": "Imasmiṃ sutte vikubbaniddhi kathitā.",
  "atk-s0305a:690_0": "3-10. Bhikkhusuttādivaṇṇanā",
  "atk-s0305a:691_0": "835- 842.",
  "atk-s0305a:691_1": "Tatiye vivaṭṭapādakiddhi kathitā,",
  "atk-s0305a:691_2": "tathā catutthe.",
  "atk-s0305a:691_3": "Apica dve phalāni ādiṃ katvā heṭṭhā missakiddhipādā kathitā,",
  "atk-s0305a:691_4": "sattasu phalesu pubbabhāgā.",
  "atk-s0305a:691_5": "Sattamādīni cattāri heṭṭhā kathitanayāneva.",
  "atk-s0305a:692_0": "11-12. Moggallānasuttādivaṇṇanā",
  "atk-s0305a:693_0": "843-844. Ekādasamadvādasamesu cha abhiññā kathitā. Sesaṃ sabbattha uttānatthamevāti.",
  "atk-s0305a:694_0": "Iddhipādasaṃyuttavaṇṇanā niṭṭhitā.",
  "atk-s0305a:695_0": "8. Anuruddhasaṃyuttaṃ",
  "atk-s0305a:696_0": "1. Rahogatavaggo",
  "atk-s0305a:697_0": "1-2. Paṭhamarahogatasuttādivaṇṇanā",
  "atk-s0305a:698_0": "899- 900.",
  "atk-s0305a:698_1": "Anuruddhasaṃyuttassa paṭhame āraddhāti paripuṇṇā.",
  "atk-s0305a:698_2": "Saṅkhepato panettha chattiṃsāya ṭhānesu arahattaṃ pāpetvā vipassanā kathitā,",
  "atk-s0305a:698_3": "dutiye dvādasasu ṭhānesu arahattaṃ pāpetvā vipassanā kathitā.",
  "atk-s0305a:699_0": "3. Sutanusuttavaṇṇanā",
  "atk-s0305a:700_0": "901. Tatiye mahābhiññatanti chaabhiññābhāvaṃ. Hīnaṃ dhammantiādīsu imāya pāḷiyā attho veditabbo –",
  "atk-s0305a:701_0": "“Katame dhammā hīnā?",
  "atk-s0305a:701_1": "Dvādasa akusalacittuppādā,",
  "atk-s0305a:701_2": "ime dhammā hīnā.",
  "atk-s0305a:701_3": "Katame dhammā majjhimā?",
  "atk-s0305a:701_4": "Tīsu bhūmīsu kusalaṃ,",
  "atk-s0305a:701_5": "tīsu bhūmīsu vipāko,",
  "atk-s0305a:701_6": "tīsu bhūmīsu kiriyābyākataṃ sabbañca rūpaṃ,",
  "atk-s0305a:701_7": "ime dhammā majjhimā.",
  "atk-s0305a:701_8": "Katame dhammā paṇītā?",
  "atk-s0305a:701_9": "Cattāro maggā apariyāpannā,",
  "atk-s0305a:701_10": "cattāri ca sāmaññaphalāni nibbānañca,",
  "atk-s0305a:701_11": "ime dhammā paṇītā”ti.",
  "atk-s0305a:702_0": "4-7. Paṭhamakaṇḍakīsuttādivaṇṇanā",
  "atk-s0305a:703_0": "902- 905.",
  "atk-s0305a:703_1": "Catutthe kaṇḍakīvaneti mahākaramandavane.",
  "atk-s0305a:703_2": "Chaṭṭhe sahassaṃ lokanti iminā therassa satata vihāro dassito.",
  "atk-s0305a:703_3": "Thero hi pātova mukhaṃ dhovitvā atītānāgate kappasahassaṃ anussarati.",
  "atk-s0305a:703_4": "Paccuppanne pana dasacakkavāḷasahassaṃ ekāvajjanassa āpāthamāgacchati.",
  "atk-s0305a:703_5": "Sattamaṃ uttānameva.",
  "atk-s0305a:704_0": "8. Salaḷāgārasuttavaṇṇanā",
  "atk-s0305a:705_0": "906.",
  "atk-s0305a:705_1": "Aṭṭhame salaḷāgāreti salaḷarukkhamayāya paṇṇasālāya,",
  "atk-s0305a:705_2": "salaḷarukkhassa vā dvāre ṭhitattā evaṃnāmake agāre.",
  "atk-s0305a:705_3": "Imasmiṃ sutte vipassanāya saddhiṃ vipassakapuggalo kathito.",
  "atk-s0305a:706_0": "9. Ambapālivanasuttavaṇṇanā",
  "atk-s0305a:707_0": "907.",
  "atk-s0305a:707_1": "Navame āsabhiṃ vācanti attano arahattabhāvadīpakaṃ uttamavācaṃ.",
  "atk-s0305a:707_2": "Sesaṃ sabbattha uttānatthamevāti.",
  "atk-s0305a:708_0": "Rahogatavaggo paṭhamo.",
  "atk-s0305a:709_0": "2. Dutiyavaggavaṇṇanā",
  "atk-s0305a:710_0": "909- 922.",
  "atk-s0305a:710_1": "Dutiyavagge ṭhānañca ṭhānatotiādīhi thero dasabalañāṇaṃ paṭijānāti.",
  "atk-s0305a:710_2": "Kimpanetaṃ sāvakānaṃ hotīti?",
  "atk-s0305a:710_3": "Ekadesena hoti,",
  "atk-s0305a:710_4": "sabbaññubuddhānaṃ panetaṃ nippadesaṃ sabbākāraparipūranti.",
  "atk-s0305a:711_0": "Anuruddhasaṃyuttavaṇṇanā niṭṭhitā.",
  "atk-s0305a:712_0": "9. Jhānasaṃyuttavaṇṇanā",
  "atk-s0305a:713_0": "923. Jhānasaṃyuttaṃ uttānatthameva.",
  "atk-s0305a:714_0": "Jhānasaṃyuttavaṇṇanā niṭṭhitā.",
  "atk-s0305a:715_0": "10. Ānāpānasaṃyuttaṃ",
  "atk-s0305a:716_0": "1. Ekadhammavaggo",
  "atk-s0305a:717_0": "1. Ekadhammasuttavaṇṇanā",
  "atk-s0305a:718_0": "977.",
  "atk-s0305a:718_1": "Ānāpānasaṃyuttassa paṭhame ekadhammoti eko dhammo.",
  "atk-s0305a:718_2": "Sesamettha yaṃ vattabbaṃ siyā,",
  "atk-s0305a:718_3": "taṃ sabbaṃ sabbākārena visuddhimagge ānāpānassatikammaṭṭhānaniddese vuttameva.",
  "atk-s0305a:719_0": "6. Ariṭṭhasuttavaṇṇanā",
  "atk-s0305a:720_0": "982.",
  "atk-s0305a:720_1": "Chaṭṭhe bhāvetha noti bhāvetha nu.",
  "atk-s0305a:720_2": "Kāmacchandoti pañcakāmaguṇikarāgo.",
  "atk-s0305a:720_3": "Ajjhattaṃ bahiddhā ca dhammesūti ajjhattikabāhiresu dvādasasu āyatanadhammesu.",
  "atk-s0305a:720_4": "Paṭighasaññā suppaṭivinītāti paṭighasampayuttasaññā suṭṭhu paṭivinītā,",
  "atk-s0305a:720_5": "samucchinnāti attho.",
  "atk-s0305a:720_6": "Iminā attano anāgāmimaggaṃ katheti.",
  "atk-s0305a:720_7": "Idāni arahattamaggassa vipassanaṃ dassento so satova assasissāmītiādimāha.",
  "atk-s0305a:721_0": "7. Mahākappinasuttavaṇṇanā",
  "atk-s0305a:722_0": "983. Sattame iñjitattaṃ vā phanditattaṃ vāti ubhayenapi calanameva kathitaṃ.",
  "atk-s0305a:723_0": "8. Padīpopamasuttavaṇṇanā",
  "atk-s0305a:724_0": "984.",
  "atk-s0305a:724_1": "Aṭṭhame neva kāyopi kilamati na cakkhūnīti aññesu hi kammaṭṭhānesu kammaṃ karontassa kāyopi kilamati,",
  "atk-s0305a:724_2": "cakkhūnipi vihaññanti.",
  "atk-s0305a:724_3": "Dhātukammaṭṭhānasmiñhi kammaṃ karontassa kāyo kilamati,",
  "atk-s0305a:724_4": "yante pakkhipitvā pīḷanākārappatto viya hoti.",
  "atk-s0305a:724_5": "Kasiṇakammaṭṭhāne kammaṃ karontassa cakkhūni phandanti kilamanti,",
  "atk-s0305a:724_6": "nikkhamitvā patanākārappattāni viya honti.",
  "atk-s0305a:724_7": "Imasmiṃ pana kammaṭṭhāne kammaṃ karontassa neva kāyo kilamati,",
  "atk-s0305a:724_8": "na akkhīni vihaññanti.",
  "atk-s0305a:724_9": "Tasmā evamāha.",
  "atk-s0305a:725_0": "Sabbaso rūpasaññānantiādi kasmā vuttaṃ,",
  "atk-s0305a:725_1": "kiṃ ānāpāne kasiṇugghāṭanaṃ labbhatīti?",
  "atk-s0305a:725_2": "Tipiṭakacūḷābhayatthero panāha –",
  "atk-s0305a:725_3": "“yasmā ānāpānanimittaṃ tārakarūpamuttāvalikādisadisaṃ hutvā paññāyati,",
  "atk-s0305a:725_4": "tasmā tattha kasiṇugghāṭanaṃ labbhatī”ti.",
  "atk-s0305a:725_5": "Tipiṭakacūḷanāgatthero “na labbhatevā”ti āha.",
  "atk-s0305a:725_6": "Alabbhante ayaṃ ariyiddhiādiko pabhedo kasmā gahitoti?",
  "atk-s0305a:725_7": "Ānisaṃsadassanatthaṃ.",
  "atk-s0305a:725_8": "Ariyaṃ vā hi iddhiṃ cattāri vā rūpāvacarajjhānāni catasso vā arūpasamāpattiyo nirodhasamāpattiṃ vā patthayamānena",
  "atk-s0305a:725_9": "bhikkhunā ayaṃ ānāpānassatisamādhi sādhukaṃ manasikātabbo.",
  "atk-s0305a:725_10": "Yathā hi nagare laddhe yaṃ catūsu disāsu uṭṭhānakabhaṇḍaṃ,",
  "atk-s0305a:725_11": "taṃ catūhi dvārehi nagarameva pavisatīti,",
  "atk-s0305a:725_12": "janapado laddho ca hoti.",
  "atk-s0305a:725_13": "Nagarasseva heso ānisaṃso.",
  "atk-s0305a:725_14": "Evaṃ ānāpānassatisamādhibhāvanāya ānisaṃso esa ariyiddhiādiko pabhedo,",
  "atk-s0305a:725_15": "sabbākārena bhāvite ānāpānassatisamādhismiṃ sabbametaṃ yogino nipphajjatīti ānisaṃsadassanatthaṃ vuttaṃ.",
  "atk-s0305a:725_16": "Sukhañceti ettha soti kasmā na vuttaṃ?",
  "atk-s0305a:725_17": "Yasmā bhikkhūti imasmiṃ vāre nāgataṃ.",
  "atk-s0305a:726_0": "9. Vesālīsuttavaṇṇanā",
  "atk-s0305a:727_0": "985.",
  "atk-s0305a:727_1": "Navame vesāliyanti evaṃnāmake itthiliṅgavasena pavattavohāre nagare.",
  "atk-s0305a:727_2": "Tañhi nagaraṃ tikkhattuṃ pākāraparikkhepavaḍḍhanena visālībhūtattā vesālīti vuccati.",
  "atk-s0305a:727_3": "Idampi ca nagaraṃ sabbaññutaṃ patteyeva sammāsambuddhe sabbākāravepullataṃ pattanti veditabbaṃ.",
  "atk-s0305a:727_4": "Evaṃ gocaragāmaṃ dassetvā nivāsaṭṭhānamāha mahāvane kūṭāgārasālāyanti.",
  "atk-s0305a:727_5": "Tattha mahāvanaṃ nāma sayaṃjātaṃ aropimaṃ saparicchedaṃ mahantaṃ vanaṃ.",
  "atk-s0305a:727_6": "Kapilavatthusāmantā pana mahāvanaṃ himavantena saha ekābaddhaṃ aparicchedaṃ hutvā mahāsamuddaṃ āhacca ṭhitaṃ.",
  "atk-s0305a:727_7": "Idaṃ tādisaṃ na hoti,",
  "atk-s0305a:727_8": "saparicchedaṃ mahantaṃ vananti mahāvanaṃ.",
  "atk-s0305a:727_9": "Kūṭāgārasālā pana mahāvanaṃ nissāya kate ārāme kūṭāgāraṃ antokatvā haṃsavaṭṭakacchannena katā sabbākārasampannā",
  "atk-s0305a:727_10": "buddhassa bhagavato gandhakuṭīti veditabbā.",
  "atk-s0305a:728_0": "Anekapariyāyena asubhakathaṃ kathetīti anekehi kāraṇehi asubhākārasandassanappavattaṃ kāyavicchandanīyakathaṃ katheti.",
  "atk-s0305a:728_1": "Seyyathidaṃ –",
  "atk-s0305a:728_2": "atthi imasmiṃ kāye kesā lomā nakhā dantā…pe… muttanti.",
  "atk-s0305a:728_3": "Kiṃ vuttaṃ hoti?",
  "atk-s0305a:728_4": "Bhikkhave,",
  "atk-s0305a:728_5": "imasmiṃ byāmamatte kaḷevare sabbākārenapi vicinanto na koci kiñci muttaṃ vā maṇiṃ vā veḷuriyaṃ vā agaruṃ",
  "atk-s0305a:728_6": "vā candanaṃ vā kuṅkumaṃ vā kappuraṃ vā vāsacuṇṇādiṃ vā aṇumattampi sucibhāvaṃ passati,",
  "atk-s0305a:728_7": "atha kho paramaduggandhaṃ jegucchaassirikadassanaṃ kesalomādinānappakāraṃ asucimeva passati,",
  "atk-s0305a:728_8": "tasmā na ettha chando vā rāgo vā karaṇīyo.",
  "atk-s0305a:728_9": "Yepi uttamaṅge sirasi jātā kesā nāma,",
  "atk-s0305a:728_10": "tepi asubhā ceva asucino ca paṭikūlā ca.",
  "atk-s0305a:728_11": "So ca nesaṃ asubhāsucipaṭikūlabhāvo vaṇṇatopi saṇṭhānatopi gandhatopi āsayatopi okāsatopīti pañcahākārehi veditabbo.",
  "atk-s0305a:728_12": "Evaṃ lomādīnampīti ayamettha saṅkhepo,",
  "atk-s0305a:728_13": "vitthāro pana visuddhimagge vuttanayeneva veditabbo.",
  "atk-s0305a:728_14": "Iti bhagavā ekamekasmiṃ koṭṭhāse pañcapañcappabhedena anekapariyāyena asubhakathaṃ katheti.",
  "atk-s0305a:729_0": "Asubhāya vaṇṇaṃ bhāsatīti uddhumātakādivasena asubhamātikaṃ nikkhipitvā padabhājanīyena taṃ vibhajanto vaṇṇento asubhāya vaṇṇaṃ bhāsati.",
  "atk-s0305a:729_1": "Asubhabhāvanāya vaṇṇaṃ bhāsatīti yā ayaṃ kesādīsu vā uddhumātakādīsu vā ajjhattabahiddhāvatthūsu asubhākāraṃ",
  "atk-s0305a:729_2": "gahetvā pavattassa cittassa bhāvanā vaḍḍhanā phātikammaṃ,",
  "atk-s0305a:729_3": "tassā asubhabhāvanāya ānisaṃsaṃ dassento vaṇṇaṃ bhāsati,",
  "atk-s0305a:729_4": "guṇaṃ parikitteti.",
  "atk-s0305a:729_5": "Seyyathidaṃ –",
  "atk-s0305a:729_6": "“asubhabhāvanābhiyutto,",
  "atk-s0305a:729_7": "bhikkhave,",
  "atk-s0305a:729_8": "bhikkhu kesādīsu vā vatthūsu uddhumātakādīsu vā pañcaṅgavippahīnaṃ pañcaṅgasamannāgataṃ tividhakalyāṇaṃ",
  "atk-s0305a:729_9": "dasalakkhaṇasampannaṃ paṭhamajjhānaṃ paṭilabhati.",
  "atk-s0305a:729_10": "So taṃ paṭhamajjhānasaṅkhātaṃ cittamañjūsaṃ nissāya vipassanaṃ vaḍḍhetvā uttamatthaṃ arahattaṃ pāpuṇātī”ti.",
  "atk-s0305a:730_0": "Icchāmahaṃ,",
  "atk-s0305a:730_1": "bhikkhave,",
  "atk-s0305a:730_2": "aḍḍhamāsaṃ paṭisallīyitunti ahaṃ,",
  "atk-s0305a:730_3": "bhikkhave,",
  "atk-s0305a:730_4": "ekaṃ aḍḍhamāsaṃ paṭisallīyituṃ nilīyituṃ ekakova hutvā viharituṃ icchāmīti attho.",
  "atk-s0305a:730_5": "Nāmhi kenaci upasaṅkamitabbo aññatra ekena piṇḍapātanīhārakenāti yo attanā payuttavācaṃ akatvā mamatthāya",
  "atk-s0305a:730_6": "saddhesu kulesu paṭiyattapiṇḍapātaṃ nīharitvā mayhaṃ upanāmeti,",
  "atk-s0305a:730_7": "taṃ piṇḍapātanīhārakaṃ ekaṃ bhikkhuṃ ṭhapetvā nāmhi aññena kenaci bhikkhunā vā gahaṭṭhena vā upasaṅkamitabboti.",
  "atk-s0305a:731_0": "Kasmā pana evamāhāti?",
  "atk-s0305a:731_1": "Atīte kira pañcasatā migaluddakā mahatīhi daṇḍavāgurādīhi araññaṃ parikkhipitvā haṭṭhatuṭṭhā ekatoyeva",
  "atk-s0305a:731_2": "yāvajīvaṃ migapakkhighātakammena jīvikaṃ kappetvā niraye uppannā.",
  "atk-s0305a:731_3": "Te tattha paccitvā pubbe katena kenacideva kusalakammena manussesu uppannā kalyāṇūpanissayavasena sabbepi",
  "atk-s0305a:731_4": "bhagavato santike pabbajjañca upasampadañca labhiṃsu.",
  "atk-s0305a:731_5": "Tesaṃ tato mūlākusalakammato avipakkavipākā aparāparacetanā tasmiṃ aḍḍhamāsabbhantare attūpakkamena ca parūpakkamena ca jīvitūpacchedāya okāsamakāsi.",
  "atk-s0305a:731_6": "Taṃ bhagavā addasa.",
  "atk-s0305a:731_7": "Kammavipāko ca nāma na sakkā kenaci paṭibāhituṃ.",
  "atk-s0305a:731_8": "Tesu ca bhikkhūsu puthujjanāpi atthi,",
  "atk-s0305a:731_9": "sotāpannasakadāgāmianāgāmikhīṇāsavāpi.",
  "atk-s0305a:731_10": "Tattha khīṇāsavā appaṭisandhikā,",
  "atk-s0305a:731_11": "itare ariyasāvakā niyatagatikā sugatiparāyaṇā,",
  "atk-s0305a:731_12": "puthujjanānaṃ gati aniyatā.",
  "atk-s0305a:732_0": "Atha bhagavā cintesi –",
  "atk-s0305a:732_1": "“ime attabhāve chandarāgena maraṇabhayabhītā na sakkhissanti gatiṃ visodhetuṃ,",
  "atk-s0305a:732_2": "handa nesaṃ chandarāgappahānāya asubhakathaṃ kathemi.",
  "atk-s0305a:732_3": "Taṃ sutvā attabhāve vigatacchandarāgatāya gativisodhanaṃ katvā sagge paṭisandhiṃ gaṇhissanti,",
  "atk-s0305a:732_4": "evaṃ tesaṃ mama santike pabbajjā sātthikā bhavissatī”ti.",
  "atk-s0305a:732_5": "Tato tesaṃ anuggahāya asubhakathaṃ kathesi kammaṭṭhānasīsena,",
  "atk-s0305a:732_6": "no maraṇavaṇṇasaṃvaṇṇanādhippāyena.",
  "atk-s0305a:732_7": "Kathetvā ca panassa etadahosi –",
  "atk-s0305a:732_8": "“sace imaṃ aḍḍhamāsaṃ maṃ bhikkhū passissanti,",
  "atk-s0305a:732_9": "‘ajja eko bhikkhu mato,",
  "atk-s0305a:732_10": "ajja dve…pe…",
  "atk-s0305a:732_11": "ajja dasā’ti āgantvā ārocessanti,",
  "atk-s0305a:732_12": "ayañca kammavipāko na sakkā mayā vā aññena vā paṭibāhituṃ,",
  "atk-s0305a:732_13": "svāhaṃ taṃ sutvāpi kiṃ karissāmi,",
  "atk-s0305a:732_14": "kiṃ me anatthakena anayabyasanena sutena,",
  "atk-s0305a:732_15": "handāhaṃ bhikkhūnaṃ adassanaṃ upagacchāmī”ti.",
  "atk-s0305a:732_16": "Tasmā evamāha –",
  "atk-s0305a:732_17": "“icchāmahaṃ,",
  "atk-s0305a:732_18": "bhikkhave,",
  "atk-s0305a:732_19": "aḍḍhamāsaṃ paṭisallīyituṃ,",
  "atk-s0305a:732_20": "nāmhi kenaci upasaṅkamitabbo aññatra ekena piṇḍapātanīhārakenā”ti.",
  "atk-s0305a:733_0": "Apare panāhu –",
  "atk-s0305a:733_1": "“parūpavādavivajjanatthaṃ evaṃ vatvā paṭisallīno”ti.",
  "atk-s0305a:733_2": "Pare kira bhagavantaṃ upavadissanti –",
  "atk-s0305a:733_3": "“ayaṃ ‘sabbaññū ahaṃ saddhammavaracakkavattī’ti paṭijānamāno attanopi sāvake aññamaññaṃ ghātente nivāretuṃ na sakkoti,",
  "atk-s0305a:733_4": "kiṃ aññaṃ sakkhissatī”ti?",
  "atk-s0305a:733_5": "Tatra paṇḍitā vakkhanti –",
  "atk-s0305a:733_6": "“bhagavā paṭisallānamanuyutto na imaṃ pavattiṃ jānāti,",
  "atk-s0305a:733_7": "kocissa ārocayitāpi natthi,",
  "atk-s0305a:733_8": "sace jāneyya addhā nivāreyyā”ti.",
  "atk-s0305a:733_9": "Idaṃ pana icchāmattaṃ,",
  "atk-s0305a:733_10": "paṭhamamevettha kāraṇaṃ.",
  "atk-s0305a:733_11": "Nāssudhāti ettha assudhāti padapūraṇamatte avadhāraṇatthe vā nipāto,",
  "atk-s0305a:733_12": "neva koci bhagavantaṃ upasaṅkamīti attho.",
  "atk-s0305a:734_0": "Anekehi vaṇṇasaṇṭhānādīhi kāraṇehi vokāro assāti anekākāravokāro.",
  "atk-s0305a:734_1": "Anekākāravokiṇṇo anekākārena sammissoti vuttaṃ hoti. Ko so?",
  "atk-s0305a:734_2": "Asubhabhāvanānuyogo,",
  "atk-s0305a:734_3": "taṃ anekākāravokāraṃ.",
  "atk-s0305a:734_4": "Asubhabhāvanānuyogamanuyuttā viharantīti yuttappayuttā viharanti.",
  "atk-s0305a:734_5": "Aṭṭīyamānāti tena kāyena aṭṭā dukkhitā honti.",
  "atk-s0305a:734_6": "Harāyamānāti lajjamānā.",
  "atk-s0305a:734_7": "Jigucchamānāti jigucchaṃ uppādayamānā.",
  "atk-s0305a:734_8": "Satthahārakaṃ pariyesantīti jīvitaharaṇakasatthaṃ pariyesanti.",
  "atk-s0305a:734_9": "Na kevalañca te satthaṃ pariyesitvā attanā vā attānaṃ jīvitā voropenti,",
  "atk-s0305a:734_10": "migalaṇḍikampi pana samaṇakuttakaṃ upasaṅkamitvā,",
  "atk-s0305a:734_11": "“sādhu no, āvuso,",
  "atk-s0305a:734_12": "jīvitā voropehī”ti vadanti.",
  "atk-s0305a:734_13": "Ettha ca ariyā neva pāṇātipātaṃ kariṃsu,",
  "atk-s0305a:734_14": "na samādapesuṃ,",
  "atk-s0305a:734_15": "na samanuññā ahesuṃ.",
  "atk-s0305a:734_16": "Puthujjanā pana sabbamakaṃsu.",
  "atk-s0305a:735_0": "Paṭisallānā vuṭṭhitoti tesaṃ pañcannaṃ bhikkhusatānaṃ jīvitakkhayappattabhāvaṃ ñatvā tato ekībhāvato",
  "atk-s0305a:735_1": "vuṭṭhito jānantopi ajānanto viya kathāsamuṭṭhāpanatthaṃ āyasmantaṃ ānandaṃ āmantesi.",
  "atk-s0305a:735_2": "Kiṃ nu kho, ānanda,",
  "atk-s0305a:735_3": "tanubhūto viya bhikkhusaṅghoti ito, ānanda,",
  "atk-s0305a:735_4": "pubbe bahū bhikkhū ekato upaṭṭhānaṃ āgacchanti,",
  "atk-s0305a:735_5": "uddesaṃ paripucchaṃ gaṇhanti,",
  "atk-s0305a:735_6": "sajjhāyanti,",
  "atk-s0305a:735_7": "ekapajjoto viya ārāmo dissati.",
  "atk-s0305a:735_8": "Idāni pana aḍḍhamāsamattassa accayena tanubhūto viya tanuko mando appako viraḷo viya jāto bhikkhusaṅgho.",
  "atk-s0305a:735_9": "Kiṃ nu kho kāraṇaṃ?",
  "atk-s0305a:735_10": "Kiṃ disāsu pakkantā bhikkhūti?",
  "atk-s0305a:736_0": "Athāyasmā ānando kammavipākena tesaṃ jīvitakkhayappattiṃ asallakkhento asubhakammaṭṭhānānuyogapaccayā pana sallakkhento tathā hi pana,",
  "atk-s0305a:736_1": "bhante bhagavātiādiṃ vatvā bhikkhūnaṃ arahattappattiyā aññaṃ kammaṭṭhānaṃ yācanto, sādhu, bhante,",
  "atk-s0305a:736_2": "bhagavātiādimāha.",
  "atk-s0305a:736_3": "Tassattho – sādhu, bhante,",
  "atk-s0305a:736_4": "bhagavā aññaṃ kāraṇaṃ ācikkhatu,",
  "atk-s0305a:736_5": "yena bhikkhusaṅgho arahatte patiṭṭhaheyya.",
  "atk-s0305a:736_6": "Mahāsamuddaṃ orohaṇatitthāni viya aññānipi dasānussati,",
  "atk-s0305a:736_7": "dasakasiṇa,",
  "atk-s0305a:736_8": "catudhātuvavatthāna,",
  "atk-s0305a:736_9": "brahmavihāra,",
  "atk-s0305a:736_10": "ānāpānassatipabhedāni bahūni nibbānorohaṇakammaṭṭhānāni santi,",
  "atk-s0305a:736_11": "tesu bhagavā bhikkhū samassāsetvā aññataraṃ kammaṭṭhānaṃ ācikkhatūti adhippāyo.",
  "atk-s0305a:737_0": "Atha bhagavā tathā kātukāmo theraṃ uyyojento tenahānandātiādimāha.",
  "atk-s0305a:737_1": "Tattha vesāliṃ upanissāyāti vesāliyaṃ upanissāya samantā gāvutepi aḍḍhayojanepi yāvatikā viharanti,",
  "atk-s0305a:737_2": "te sabbe sannipātehīti attho.",
  "atk-s0305a:737_3": "Sabbe upaṭṭhānasālāyaṃ sannipātetvāti attanā gantuṃ yuttaṭṭhānaṃ sayaṃ gantvā aññattha daharabhikkhū",
  "atk-s0305a:737_4": "pahiṇitvā muhutteneva anavasese bhikkhū upaṭṭhānasālāyaṃ samūhaṃ katvā.",
  "atk-s0305a:737_5": "Yassadāni, bhante,",
  "atk-s0305a:737_6": "bhagavā kālaṃ maññatīti ettha ayamadhippāyo –",
  "atk-s0305a:737_7": "bhagavā bhikkhusaṅgho sannipatito,",
  "atk-s0305a:737_8": "esa kālo bhikkhūnaṃ dhammakathaṃ kātuṃ,",
  "atk-s0305a:737_9": "anusāsaniṃ dātuṃ,",
  "atk-s0305a:737_10": "idāni yassa tumhe kālaṃ jānātha,",
  "atk-s0305a:737_11": "taṃ kātabbanti.",
  "atk-s0305a:738_0": "Atha kho bhagavā bhikkhū āmantesi,",
  "atk-s0305a:738_1": "ayampi kho,",
  "atk-s0305a:738_2": "bhikkhaveti.",
  "atk-s0305a:738_3": "Āmantetvā ca pana bhikkhūnaṃ arahattappattiyā pubbe ācikkhitaasubhakammaṭṭhānato aññaṃ pariyāyaṃ ācikkhanto ānāpānassatisamādhītiādimāha.",
  "atk-s0305a:738_4": "Tattha ānāpānassatisamādhīti ānāpānapariggāhikāya satiyā saddhiṃ sampayutto samādhi,",
  "atk-s0305a:738_5": "ānāpānassatiyaṃ vā samādhi,",
  "atk-s0305a:738_6": "ānāpānassatisamādhi.",
  "atk-s0305a:738_7": "Bhāvitoti uppādito vaḍḍhito vā.",
  "atk-s0305a:738_8": "Bahulīkatoti punappunaṃ kato.",
  "atk-s0305a:738_9": "Santo ceva paṇīto cāti santo ceva paṇīto ceva.",
  "atk-s0305a:738_10": "Ubhayattha evasaddena niyamo veditabbo.",
  "atk-s0305a:738_11": "Kiṃ vuttaṃ hoti?",
  "atk-s0305a:738_12": "Ayañhi yathā asubhakammaṭṭhānaṃ kevalaṃ paṭivedhavasena santañca paṇītañca,",
  "atk-s0305a:738_13": "oḷārikārammaṇattā pana paṭikūlārammaṇattā ca ārammaṇavasena neva santaṃ na paṇītaṃ,",
  "atk-s0305a:738_14": "na evaṃ kenaci pariyāyena asanto vā appaṇīto vā,",
  "atk-s0305a:738_15": "apica kho ārammaṇasantatāyapi santo vūpasanto nibbuto,",
  "atk-s0305a:738_16": "paṭivedhasaṅkhātāya aṅgasantatāyapi,",
  "atk-s0305a:738_17": "ārammaṇapaṇītatāya paṇīto atittikaro,",
  "atk-s0305a:738_18": "aṅgapaṇītatāyapīti.",
  "atk-s0305a:738_19": "Tena vuttaṃ “santo ceva paṇīto cā”ti.",
  "atk-s0305a:739_0": "Asecanako ca sukho ca vihāroti ettha pana nāssa secananti asecanako,",
  "atk-s0305a:739_1": "anāsittako abbokiṇṇo pāṭiyekko āveṇiko,",
  "atk-s0305a:739_2": "natthi ettha parikammena vā upacārena vā santatā,",
  "atk-s0305a:739_3": "ādisamannāhārato pabhuti attano sabhāveneva santo ca paṇīto cāti attho.",
  "atk-s0305a:739_4": "Keci “asecanako”ti anāsittako ojavanto,",
  "atk-s0305a:739_5": "sabhāveneva madhuro”ti vadanti.",
  "atk-s0305a:739_6": "Evamayaṃ asecanako ca appitappitakkhaṇe kāyikacetasikasukhappaṭilābhāya saṃvattanato sukho ca vihāroti veditabbo.",
  "atk-s0305a:740_0": "Uppannuppanneti avikkhambhite.",
  "atk-s0305a:740_1": "Pāpaketi lāmake.",
  "atk-s0305a:740_2": "Akusale dhammeti akosallasambhūte dhamme.",
  "atk-s0305a:740_3": "Ṭhānaso antaradhāpetīti khaṇeneva antaradhāpeti vikkhambheti.",
  "atk-s0305a:740_4": "Vūpasametīti suṭṭhu upasameti,",
  "atk-s0305a:740_5": "nibbedhabhāgiyattā anupubbena ariyamaggavuddhippatto samucchindati,",
  "atk-s0305a:740_6": "paṭippassambhetīti vuttaṃ hoti.",
  "atk-s0305a:740_7": "Gimhānaṃ pacchime māseti āsāḷhamāse.",
  "atk-s0305a:740_8": "Ūhataṃ rajojallanti aṭṭha māse vātātapasukkhāya gomahiṃsādipādappahārasambhinnāya pathaviyā uddhaṃ hataṃ ūhataṃ ākāse samuṭṭhitaṃ rajañca reṇuñca.",
  "atk-s0305a:740_9": "Mahā akālameghoti sabbaṃ nabhaṃ ajjhottharitvā uṭṭhito āsāḷhajuṇhapakkhe sakalaṃ aḍḍhamāsaṃ vassanakamegho.",
  "atk-s0305a:740_10": "So hi asampatte vassakāle uppannattā akālameghoti idha adhippeto.",
  "atk-s0305a:740_11": "Ṭhānaso antarādhāpeti vūpasametīti khaṇeneva adassanaṃ neti pathaviyaṃ sannisīdāpeti.",
  "atk-s0305a:740_12": "Evameva khoti opammanidassanametaṃ.",
  "atk-s0305a:740_13": "Tato paraṃ vuttanayameva.",
  "atk-s0305a:741_0": "10. Kimilasuttavaṇṇanā",
  "atk-s0305a:742_0": "986.",
  "atk-s0305a:742_1": "Dasame kimilāyanti evaṃnāmake nagare.",
  "atk-s0305a:742_2": "Etadavocāti thero kira cintesi –",
  "atk-s0305a:742_3": "“ayaṃ desanā na yathānusandhikā katā,",
  "atk-s0305a:742_4": "yathānusandhiṃ gamessāmī”ti desanānusandhiṃ ghaṭento etaṃ avoca.",
  "atk-s0305a:742_5": "Kāyaññataranti pathavīādīsu kāyesu aññataraṃ vadāmi vāyokāyaṃ vadāmīti attho.",
  "atk-s0305a:742_6": "Atha vā cakkhāyatanaṃ…pe…",
  "atk-s0305a:742_7": "kabaḷīkāro āhāroti pañcavīsati rūpakoṭṭhāsā rūpakāyo nāma,",
  "atk-s0305a:742_8": "tesu ānāpānaṃ phoṭṭhabbāyatane saṅgahitattā kāyaññataraṃ hoti,",
  "atk-s0305a:742_9": "tasmāpi evamāha.",
  "atk-s0305a:742_10": "Tasmātihāti yasmā catūsu kāyesu aññataraṃ vāyokāyaṃ,",
  "atk-s0305a:742_11": "pañcavīsati koṭṭhāse vā rūpakāye aññataraṃ ānāpānaṃ anupassati,",
  "atk-s0305a:742_12": "tasmā kāye kāyānupassīti attho.",
  "atk-s0305a:742_13": "Evaṃ sabbattha attho veditabbo.",
  "atk-s0305a:742_14": "Vedanāññataranti tīsu vedanāsu aññataraṃ,",
  "atk-s0305a:742_15": "sukhavedanaṃ sandhāyetaṃ vuttaṃ.",
  "atk-s0305a:743_0": "Sādhukaṃ manasikāranti pītipaṭisaṃveditādivasena uppannaṃ sundaraṃ manasikāraṃ.",
  "atk-s0305a:743_1": "Kiṃ pana manasikāro sukhā vedanā hotīti? Na hoti,",
  "atk-s0305a:743_2": "desanāsīsaṃ panetaṃ.",
  "atk-s0305a:743_3": "Yatheva hi “aniccasaññābhāvanānuyogamanuyuttā”ti ettha saññānāmena paññā vuttā,",
  "atk-s0305a:743_4": "evamidhāpi manasikāranāmena jhānavedanā vuttāti veditabbā.",
  "atk-s0305a:743_5": "Etasmiñhi catukke paṭhamapade pītisīsena vedanā vuttā,",
  "atk-s0305a:743_6": "dutiyapade sukhanti sarūpeneva vuttā.",
  "atk-s0305a:743_7": "Cittasaṅkhārapadadvaye “saññā ca vedanā ca cetasikā ete dhammā cittappaṭibaddhā cittasaṅkhārā”ti vacanato",
  "atk-s0305a:743_8": "“vitakkavicāre ṭhapetvā sabbepi cittasampayuttakā dhammā cittasaṅkhāre saṅgahitā”ti vacanato cittasaṅkhāranāmena",
  "atk-s0305a:743_9": "vedanā vuttā.",
  "atk-s0305a:743_10": "Taṃ sabbaṃ manasikāranāmena saṅgahetvā idha “sādhukaṃ manasikāra”nti āha.",
  "atk-s0305a:744_0": "Evaṃ santepi yasmā esā vedanā ārammaṇaṃ na hoti,",
  "atk-s0305a:744_1": "tasmā vedanānupassanā na yujjatīti.",
  "atk-s0305a:744_2": "No na yujjati,",
  "atk-s0305a:744_3": "mahāsatipaṭṭhānādīsupi hi taṃ taṃ sukhādīnaṃ vatthuṃ ārammaṇaṃ katvā vedanā vedayati,",
  "atk-s0305a:744_4": "taṃ pana vedanāpavattiṃ upādāya “ahaṃ vedayāmī”ti vohāramattaṃ hoti,",
  "atk-s0305a:744_5": "taṃ sandhāya “sukhaṃ vedanaṃ vedayamāno sukhaṃ vedanaṃ vedayāmī”tiādi vuttaṃ.",
  "atk-s0305a:744_6": "Apica “pītippaṭisaṃvedī”tiādīnaṃ atthavaṇṇanāyametassa parihāro vuttoyeva.",
  "atk-s0305a:744_7": "Vuttañhetaṃ visuddhimagge –",
  "atk-s0305a:745_0": "“Dvīhākārehi pīti paṭisaṃviditā hoti –",
  "atk-s0305a:745_1": "ārammaṇato ca asammohato ca.",
  "atk-s0305a:745_2": "Kathaṃ ārammaṇato pīti paṭisaṃviditā hoti?",
  "atk-s0305a:745_3": "Sappītike dve jhāne samāpajjati,",
  "atk-s0305a:745_4": "tassa samāpattikkhaṇe jhānapaṭilābhena ārammaṇato pīti paṭisaṃviditā hoti ārammaṇassa paṭisaṃviditattā.",
  "atk-s0305a:745_5": "Kathaṃ asammohato pīti paṭisaṃviditā hoti?",
  "atk-s0305a:745_6": "Sappītike dve jhāne samāpajjitvā vuṭṭhāya jhānasampayuttapītiṃ khayato vayato sammasati,",
  "atk-s0305a:745_7": "tassa vipassanākkhaṇe lakkhaṇappaṭivedhena asammohato pīti paṭisaṃviditā hoti.",
  "atk-s0305a:745_8": "Vuttañhetaṃ paṭisambhidāyaṃ “‘dīghaṃ assāsavasena cittassa ekaggataṃ avikkhepaṃ pajānato sati upaṭṭhitā hoti,",
  "atk-s0305a:745_9": "tāya satiyā tena ñāṇena sā pīti paṭisaṃviditā hotī’ti.",
  "atk-s0305a:745_10": "Eteneva nayena avasesapadānipi atthato veditabbānī”ti.",
  "atk-s0305a:746_0": "Iti yatheva jhānapaṭilābhena ārammaṇato pītisukhacittasaṅkhārā paṭisaṃviditā honti,",
  "atk-s0305a:746_1": "evaṃ imināpi jhānasampayuttena vedanāsaṅkhātamanasikārapaṭilābhena ārammaṇato vedanā paṭisaṃviditā hoti.",
  "atk-s0305a:746_2": "Tasmā suvuttametaṃ “vedanāsu vedanānupassī bhikkhu tasmiṃ samaye viharatī”ti.",
  "atk-s0305a:747_0": "Nāhaṃ, ānanda,",
  "atk-s0305a:747_1": "muṭṭhassatissa asampajānassāti ettha ayamadhippāyo –",
  "atk-s0305a:747_2": "yasmā “cittapaṭisaṃvedī assāsissāmī”tiādinā nayena pavatto bhikkhu kiñcāpi assāsapassāsanimittamārammaṇaṃ karoti,",
  "atk-s0305a:747_3": "tassa pana cittassa ārammaṇe satiñca sampajaññañca upaṭṭhāpetvā pavattanato citte cittānupassīyeva nāmesa hoti.",
  "atk-s0305a:747_4": "Na hi muṭṭhassatissa asampajānassa ānāpānassatisamādhibhāvanā atthi,",
  "atk-s0305a:747_5": "tasmā ārammaṇato cittapaṭisaṃviditavasena “citte cittānupassī bhikkhu tasmiṃ samaye viharatī”ti.",
  "atk-s0305a:748_0": "So yaṃ taṃ hoti abhijjhādomanassānaṃ pahānaṃ,",
  "atk-s0305a:748_1": "taṃ paññāya disvā sādhukaṃ ajjhupekkhitā hotīti ettha abhijjhā kāmacchandanīvaraṇameva,",
  "atk-s0305a:748_2": "domanassavasena byāpādanīvaraṇaṃ dassitaṃ.",
  "atk-s0305a:748_3": "Idañhi catukkaṃ vipassanāvaseneva vuttaṃ,",
  "atk-s0305a:748_4": "dhammānupassanā ca nīvaraṇapabbādivasena pañcavidhā hoti,",
  "atk-s0305a:748_5": "tassā nīvaraṇapabbaṃ ādi,",
  "atk-s0305a:748_6": "tassāpi idaṃ nīvaraṇadvayaṃ ādi.",
  "atk-s0305a:748_7": "Iti dhammānupassanāya ādiṃ dassetuṃ abhijjhādomanassānanti āha.",
  "atk-s0305a:748_8": "Pahānanti aniccānupassanāya niccasaññaṃ pajahatīti evaṃ pahānakarañāṇaṃ adhippetaṃ.",
  "atk-s0305a:748_9": "Taṃ paññāya disvāti taṃ aniccavirāganirodhapaṭinissaggañāṇasaṅkhātaṃ pahānañāṇaṃ aparāya vipassanāpaññāya,",
  "atk-s0305a:748_10": "tampi aparāyāti evaṃ vipassanāparamparaṃ dasseti.",
  "atk-s0305a:748_11": "Ajjhupekkhitā hotīti yañcassa pathapaṭipannaṃ ajjhupekkhati,",
  "atk-s0305a:748_12": "yañca ekato upaṭṭhānaṃ ajjhupekkhatīti dvidhā ajjhupekkhati nāma.",
  "atk-s0305a:748_13": "Tattha sahajātānampiajjhupekkhanā hoti ārammaṇassāpi ajjhupekkhanā.",
  "atk-s0305a:748_14": "Idha ārammaṇa ajjhupekkhanā adhippetā.",
  "atk-s0305a:748_15": "Tasmātihānandāti yasmā “aniccānupassī assāsissāmī”tiādinā nayena pavatto na kevalaṃ nīvaraṇādidhamme,",
  "atk-s0305a:748_16": "abhijjhādomanassasīsena pana vuttānaṃ dhammānaṃ pahānakarañāṇampi paññāya disvā ajjhupekkhitā hoti,",
  "atk-s0305a:748_17": "tasmā dhammesu dhammānupassī bhikkhu tasmiṃ samaye viharatīti veditabbo.",
  "atk-s0305a:749_0": "Evameva khoti ettha catumahāpatho viya cha āyatanāni daṭṭhabbāni.",
  "atk-s0305a:749_1": "Tasmiṃ paṃsupuñjo viya chasu āyatanesu kilesā.",
  "atk-s0305a:749_2": "Catūhi disāhi āgacchantā sakaṭarathā viya catūsu ārammaṇesu pavattā cattāro satipaṭṭhānā.",
  "atk-s0305a:749_3": "Ekena sakaṭena vā rathena vā paṃsupuñjassa upahananaṃ viya kāyānupassanādīhi pāpakānaṃ akusalānaṃ dhammānaṃ upaghāto veditabboti.",
  "atk-s0305a:750_0": "Ekadhammavaggo paṭhamo.",
  "atk-s0305a:751_0": "2. Dutiyavaggo",
  "atk-s0305a:752_0": "1-2. Icchānaṅgalasuttādivaṇṇanā",
  "atk-s0305a:753_0": "987- 988.",
  "atk-s0305a:753_1": "Dutiyavaggassa paṭhame evaṃ byākareyyāthāti kasmā attano vihārasamāpattiṃ ācikkhati?",
  "atk-s0305a:753_2": "Upārambhamocanatthaṃ.",
  "atk-s0305a:753_3": "Sace hi te “na jānāmā”ti vadeyyuṃ,",
  "atk-s0305a:753_4": "atha nesaṃ titthiyā “tumhe ‘asukasamāpattiyā nāma no satthā temāsaṃ vihāsī’tipi na jānātha,",
  "atk-s0305a:753_5": "atha kasmā naṃ upaṭṭhahantā viharathā”ti upārambhaṃ āropeyyuṃ,",
  "atk-s0305a:753_6": "tato mocanatthaṃ evamāha.",
  "atk-s0305a:754_0": "Atha kasmā yathā aññattha “satova assasati,",
  "atk-s0305a:754_1": "dīghaṃ vā assasanto”ti eva-",
  "atk-s0305a:754_2": "vākāro vutto.",
  "atk-s0305a:754_3": "Evaṃ idha na vuttoti?",
  "atk-s0305a:754_4": "Ekantasantattā.",
  "atk-s0305a:754_5": "Aññesañhi assāso vā pākaṭo hoti passāso vā,",
  "atk-s0305a:754_6": "bhagavato ubhayampetaṃ pākaṭameva niccaṃ upaṭṭhitassatitāyāti ekantasantattā na vutto.",
  "atk-s0305a:754_7": "Atha “sikkhāmī”ti avatvā kasmā “assasāmī”ti ettakameva vuttanti?",
  "atk-s0305a:754_8": "Sikkhitabbābhāvā.",
  "atk-s0305a:754_9": "Satta hi sekhā sikkhitabbabhāvā sekhā nāma,",
  "atk-s0305a:754_10": "khīṇāsavā sikkhitabbābhāvā asekhā nāma,",
  "atk-s0305a:754_11": "tathāgatā asikkhitabbā asekkhā nāma natthi tesaṃ sikkhitabbakiccanti sikkhitabbābhāvā na vuttaṃ.",
  "atk-s0305a:754_12": "Dutiyaṃ uttānameva.",
  "atk-s0305a:755_0": "3-10. Paṭhamaānandasuttādivaṇṇanā",
  "atk-s0305a:756_0": "989- 996.",
  "atk-s0305a:756_1": "Tatiye pavicinatīti aniccādivasena pavicinati.",
  "atk-s0305a:756_2": "Itaraṃ padadvayaṃ etasseva vevacanaṃ.",
  "atk-s0305a:756_3": "Nirāmisāti nikkilesā kāyikacetasikadarathapaṭipassaddhiyā kāyopi cittampi passambhati.",
  "atk-s0305a:756_4": "Samādhiyatīti sammā ṭhapiyati,",
  "atk-s0305a:756_5": "appanācittaṃ viya hoti.",
  "atk-s0305a:756_6": "Ajjhupekkhitā hotīti sahajātaajjhupekkhanāya ajjhupekkhitā hoti.",
  "atk-s0305a:757_0": "Evaṃ cuddasavidhena kāyapariggāhakassa bhikkhuno tasmiṃ kāye sati satisambojjhaṅgo,",
  "atk-s0305a:757_1": "tāya satiyā sampayuttañāṇaṃ dhammavicayasambojjhaṅgo,",
  "atk-s0305a:757_2": "taṃsampayuttameva kāyikacetasikavīriyaṃ vīriyasambojjhaṅgo,",
  "atk-s0305a:757_3": "pītipassaddhicittekaggatā pītipassaddhisamādhisambojjhaṅgā,",
  "atk-s0305a:757_4": "imesaṃ channaṃ bojjhaṅgānaṃ anosakkanaanativattanasaṅkhāto majjhattākāro upekkhāsambojjhaṅgo.",
  "atk-s0305a:757_5": "Yatheva hi samappavattesu assesu sārathino “ayaṃ olīyatī”ti tudanaṃ vā,",
  "atk-s0305a:757_6": "“ayaṃ atidhāvatī”ti ākaḍḍhanaṃ vā natthi,",
  "atk-s0305a:757_7": "kevalaṃ evaṃ passamānassa ṭhitākārova hoti,",
  "atk-s0305a:757_8": "evameva imesaṃ channaṃ bojjhaṅgānaṃ anosakkanaanativattanasaṅkhāto majjhattākāro upekkhāsambojjhaṅgo nāma hoti.",
  "atk-s0305a:757_9": "Ettāvatā kiṃ kathitaṃ?",
  "atk-s0305a:757_10": "Ekacittakkhaṇikā nānāsarasalakkhaṇā vipassanābojjhaṅgā nāma kathitā.",
  "atk-s0305a:758_0": "Vivekanissitantiādīni vuttatthāneva.",
  "atk-s0305a:758_1": "Ettha pana soḷasakkhattukā ānāpānassati missakā kathitā,",
  "atk-s0305a:758_2": "ānāpānamūlakā satipaṭṭhānā pubbabhāgā,",
  "atk-s0305a:758_3": "tesaṃ mūlabhūtā ānāpānassati pubbabhāgā.",
  "atk-s0305a:758_4": "Bojjhaṅgamūlakā satipaṭṭhānā pubbabhāgā,",
  "atk-s0305a:758_5": "tepi bojjhaṅgā pubbabhāgāva.",
  "atk-s0305a:758_6": "Vijjāvimuttipūrakā pana bojjhaṅgā nibbattitalokuttarā,",
  "atk-s0305a:758_7": "vijjāvimuttiyo ariyaphalasampayuttā.",
  "atk-s0305a:758_8": "Vijjā vā catutthamaggasampayuttā,",
  "atk-s0305a:758_9": "vimutti phalasampayuttāti.",
  "atk-s0305a:758_10": "Catutthapañcamachaṭṭhānipi imināva samānaparicchedāni.",
  "atk-s0305a:758_11": "Sesaṃ sabbattha uttānamevāti.",
  "atk-s0305a:759_0": "Ānāpānasaṃyuttavaṇṇanā niṭṭhitā.",
  "atk-s0305a:760_0": "11. Sotāpattisaṃyuttaṃ",
  "atk-s0305a:761_0": "1. Veḷudvāravaggo",
  "atk-s0305a:762_0": "1. Cakkavattirājasuttavaṇṇanā",
  "atk-s0305a:763_0": "997.",
  "atk-s0305a:763_1": "Sotāpattisaṃyuttassa paṭhame kiñcāpīti anuggahagarahaṇesu nipāto.",
  "atk-s0305a:763_2": "Catunnañhi mahādīpānaṃ issariyādhipaccaṃ rajjaṃ anuggaṇhanto catunnañca apāyānaṃ appahīnabhāvaṃ garahanto satthā “kiñcāpi,",
  "atk-s0305a:763_3": "bhikkhave,",
  "atk-s0305a:763_4": "rājā cakkavattī”tiādimāha.",
  "atk-s0305a:763_5": "Tattha catunnaṃ dīpānanti dvisahassadīpaparivārānaṃ catunnaṃ mahādīpānaṃ.",
  "atk-s0305a:763_6": "Issariyādhipaccanti issarabhāvo issariyaṃ,",
  "atk-s0305a:763_7": "adhipatibhāvo ādhipaccaṃ,",
  "atk-s0305a:763_8": "issariyaṃ ādhipaccaṃ etasmiṃ rajje,",
  "atk-s0305a:763_9": "na chedanabhedananti issariyādhipaccaṃ.",
  "atk-s0305a:763_10": "Kāretvāti evarūpaṃ rajjaṃ pavattāpetvā. Kiñcāpi,",
  "atk-s0305a:763_11": "bhikkhave,",
  "atk-s0305a:763_12": "ariyasāvakoti ettha anuggahapasaṃsāsu nipāto.",
  "atk-s0305a:763_13": "Piṇḍiyālopena hi yāpanaṃ anuggahanto catunnañca apāyānaṃ pahīnabhāvaṃ pasaṃsanto satthā “kiñcāpi,",
  "atk-s0305a:763_14": "bhikkhave,",
  "atk-s0305a:763_15": "ariyasāvako”tiādimāha.",
  "atk-s0305a:763_16": "Tattha nantakānīti anantakāni.",
  "atk-s0305a:763_17": "Terasahatthopi hi vatthasāṭako dasacchedanato paṭṭhāya nantakanteva saṅkhaṃ gacchati.",
  "atk-s0305a:764_0": "Aveccappasādenāti acalappasādena.",
  "atk-s0305a:764_1": "So panāyaṃ pasādo kiṃ eko, anekoti? Ekova,",
  "atk-s0305a:764_2": "so maggena āgatappasādo.",
  "atk-s0305a:764_3": "Yesu pana vatthūsu apubbaṃ acarimaṃ ruhati,",
  "atk-s0305a:764_4": "tesaṃ vasena “buddhe aveccappasādenā”tiādinā nayena tidhā vutto.",
  "atk-s0305a:764_5": "Yasmā ca eko,",
  "atk-s0305a:764_6": "tasmāva ninnānākaraṇo hoti.",
  "atk-s0305a:764_7": "Ariyasāvakassa hi buddheyeva pasādo ca pemañca gāravañca mahantaṃ,",
  "atk-s0305a:764_8": "na dhamme vā saṅghe vā,",
  "atk-s0305a:764_9": "dhammeyeva vā mahantaṃ,",
  "atk-s0305a:764_10": "na buddhe vā saṅghe vā,",
  "atk-s0305a:764_11": "saṅgheyeva vā mahantaṃ,",
  "atk-s0305a:764_12": "na buddhe vā dhamme vāti etaṃ natthi.",
  "atk-s0305a:764_13": "Itipi so bhagavātiādīni visuddhimagge vitthāritāneva.",
  "atk-s0305a:765_0": "Ariyakantehīti ariyānaṃ kantehi piyehi manāpehi.",
  "atk-s0305a:765_1": "Pañca hi sīlāni bhavantaragatāpi ariyā na kopenti,",
  "atk-s0305a:765_2": "evaṃ tesaṃ piyāni.",
  "atk-s0305a:765_3": "Tāni sandhāyetaṃ vuttaṃ.",
  "atk-s0305a:765_4": "Akhaṇḍehītiādi sadisavasena vuttaṃ.",
  "atk-s0305a:765_5": "Mukhavaṭṭiyañhi chinnekadesā pāti khaṇḍāti vuccati,",
  "atk-s0305a:765_6": "majjhe bhinnā chiddāti,",
  "atk-s0305a:765_7": "ekasmiṃ padese visabhāgavaṇṇā gāvī sabalāti,",
  "atk-s0305a:765_8": "nānābinducittā kammāsāti,",
  "atk-s0305a:765_9": "evameva paṭipāṭiyā ādimhi vā ante vā bhinnaṃ sīlaṃ khaṇḍaṃ nāma,",
  "atk-s0305a:765_10": "majjhe bhinnaṃ chiddaṃ,",
  "atk-s0305a:765_11": "yattha katthaci dvinnaṃ vā tiṇṇaṃ vā paṭipāṭiyā bhinnattā sabalaṃ,",
  "atk-s0305a:765_12": "ekantaraṃ bhinnaṃ kammāsaṃ.",
  "atk-s0305a:765_13": "Tesaṃ dosānaṃ abhāvena akhaṇḍāditā veditabbā.",
  "atk-s0305a:765_14": "Bhujissehīti bhujissabhāvakarehi.",
  "atk-s0305a:765_15": "Viññuppasatthehīti buddhādīhi viññūhi pasaṃsitehi.",
  "atk-s0305a:765_16": "Aparāmaṭṭhehīti “idaṃ nāma tayā kataṃ,",
  "atk-s0305a:765_17": "idaṃ vītikkanta”nti evaṃ parāmasituṃ asakkuṇeyyehi.",
  "atk-s0305a:765_18": "Samādhisaṃvattanikehīti appanāsamādhiṃ upacārasamādhiṃ vā saṃvattetuṃ samatthehi.",
  "atk-s0305a:766_0": "2. Brahmacariyogadhasuttavaṇṇanā",
  "atk-s0305a:767_0": "998.",
  "atk-s0305a:767_1": "Dutiye yesaṃ saddhāti padena buddhe pasādo gahito.",
  "atk-s0305a:767_2": "Sīlanti padena ariyakantāni sīlāni gahitāni.",
  "atk-s0305a:767_3": "Pasādoti padena saṅghe pasādo gahito.",
  "atk-s0305a:767_4": "Dhammadassananti padena dhamme pasādo gahitoti evaṃ cattāri sotāpattiyaṅgāni vuttāni.",
  "atk-s0305a:767_5": "Kālena paccentīti kālena pāpuṇanti.",
  "atk-s0305a:767_6": "Brahmacariyogadhaṃ sukhanti brahmacariyaṃ ogāhitvā ṭhitaṃ uparimaggattayasampayuttaṃ sukhaṃ.",
  "atk-s0305a:767_7": "Yo panesa gāthāya āgato pasādo,",
  "atk-s0305a:767_8": "so katarapasādo hotīti.",
  "atk-s0305a:767_9": "Tipiṭakacūḷābhayatthero tāva “maggapasādo”ti āha,",
  "atk-s0305a:767_10": "tipiṭakacūḷanāgatthero “āgatamaggassa paccavekkhaṇappasādo”ti.",
  "atk-s0305a:767_11": "Ubhopi therā paṇḍitā bahussutā,",
  "atk-s0305a:767_12": "ubhinnaṃ subhāsitaṃ.",
  "atk-s0305a:767_13": "Missakappasādo esoti.",
  "atk-s0305a:768_0": "3. Dīghāvuupāsakasuttavaṇṇanā",
  "atk-s0305a:769_0": "999.",
  "atk-s0305a:769_1": "Tatiye tasmāti yasmā catūsu sotāpattiyaṅgesu sandissasi, tasmā.",
  "atk-s0305a:769_2": "Vijjābhāgiyeti vijjākoṭṭhāsike.",
  "atk-s0305a:769_3": "Sabbasaṅkhāresūti sabbesu tebhūmakasaṅkhāresu.",
  "atk-s0305a:769_4": "Evamassa upari tiṇṇaṃ maggānaṃ vipassanā kathitā.",
  "atk-s0305a:769_5": "Vighātanti dukkhaṃ.",
  "atk-s0305a:770_0": "4-5. Paṭhamasāriputtasuttādivaṇṇanā",
  "atk-s0305a:771_0": "1000- 1001.",
  "atk-s0305a:771_1": "Catuttha uttānameva.",
  "atk-s0305a:771_2": "Pañcame sotāpattiyaṅganti sotāpattiyā pubbabhāgapaṭilābhaṅgaṃ.",
  "atk-s0305a:771_3": "Buddhe aveccappasādādayo pana paṭiladdhaguṇā sotāpannassa aṅgā nāma,",
  "atk-s0305a:771_4": "tepi pana sotāpattiyaṅganti āgatā.",
  "atk-s0305a:771_5": "Tatrāyaṃ dvinnampi vacanattho –",
  "atk-s0305a:771_6": "sappurise sevanto bhajanto payirupāsanto dhammaṃ suṇanto yoniso manasikaronto dhammānudhammaṃ pubbabhāgapaṭipadaṃ",
  "atk-s0305a:771_7": "paṭipajjanto sotāpattiṃ paṭilabhatīti sappurisasaṃsevādayo sotāpattiatthāya aṅganti sotāpattiyaṅgaṃ nāma,",
  "atk-s0305a:771_8": "itare paṭhamamaggasaṅkhātāya sotāpattiyā aṅgantipi sotāpattiyaṅgaṃ,",
  "atk-s0305a:771_9": "paṭividdhasotāpattimaggassa sotāpattimaggo aṅgantipi sotāpattiyaṅgaṃ.",
  "atk-s0305a:772_0": "6. Thapatisuttavaṇṇanā",
  "atk-s0305a:773_0": "1002.",
  "atk-s0305a:773_1": "Chaṭṭhe sādhuke paṭivasantīti sādhukanāmake attano bhogagāmake vasanti.",
  "atk-s0305a:773_2": "Tesu isidatto sakadāgāmī,",
  "atk-s0305a:773_3": "purāṇo sotāpanno sadārasantuṭṭho.",
  "atk-s0305a:773_4": "Magge purisaṃ ṭhapesunti tesaṃ kira gāmadvārena bhagavato gamanamaggo.",
  "atk-s0305a:773_5": "Tasmā “bhagavā kāle vā akāle vā amhākaṃ suttānaṃ vā pamattānaṃ vā gaccheyya,",
  "atk-s0305a:773_6": "atha passituṃ na labheyyāmā”ti maggamajjhe purisaṃ ṭhapesuṃ.",
  "atk-s0305a:774_0": "Anubandhiṃsūti na dūratova piṭṭhito piṭṭhito anubandhiṃsu,",
  "atk-s0305a:774_1": "bhagavā pana sakaṭamaggassa majjhe jaṅghamaggena agamāsi,",
  "atk-s0305a:774_2": "itare ubhosu passesu anugacchantā agamaṃsu.",
  "atk-s0305a:774_3": "Maggā okkammāti buddhānañhi kenaci saddhiṃ gacchantānaṃyeva paṭisanthāraṃ kātuṃ vaṭṭati kenaci saddhiṃ ṭhitakānaṃ,",
  "atk-s0305a:774_4": "kenaci saddhiṃ divasabhāgaṃ nisinnānaṃ.",
  "atk-s0305a:774_5": "Tasmā bhagavā cintesi –",
  "atk-s0305a:774_6": "“imehi me saddhiṃ gacchantassa paṭisanthāraṃ kātuṃ ayuttaṃ,",
  "atk-s0305a:774_7": "ṭhitakenapi kātuṃ na yuttaṃ,",
  "atk-s0305a:774_8": "ime hi mayhaṃ sāsane sāmino āgataphalā.",
  "atk-s0305a:774_9": "Imehi saddhiṃ nisīditvāva divasabhāgaṃ paṭisanthāraṃ karissāmī”ti maggā okkamma yena aññataraṃ rukkhamūlaṃ tenupasaṅkami.",
  "atk-s0305a:775_0": "Paññatte āsane nisīdīti te kira chattupāhanaṃ kattaradaṇḍaṃ pādabbhañjanatelādīni ceva aṭṭhavidhañca",
  "atk-s0305a:775_1": "pānakaṃ sarabhapādapallaṅkañca gāhāpetvā agamaṃsu,",
  "atk-s0305a:775_2": "ābhataṃ pallaṅkampi paññāpetvā adaṃsu,",
  "atk-s0305a:775_3": "satthā tasmiṃ nisīdi.",
  "atk-s0305a:775_4": "Ekamantaṃ nisīdiṃsūti sesāni chattupāhanādīni bhikkhusaṅghassa dethāti vatvā sayampi bhagavantaṃ vanditvā ekamantaṃ nisīdiṃsu.",
  "atk-s0305a:776_0": "Sāvatthiyā kosalesu cārikaṃ pakkamissatītiādi sabbaṃ majjhimapadesavasenava vuttaṃ. Kasmā?",
  "atk-s0305a:776_1": "Niyatattā.",
  "atk-s0305a:776_2": "Bhagavato hi cārikācaraṇampi aruṇuṭṭhāpanampi niyataṃ,",
  "atk-s0305a:776_3": "majjhimapadeseyeva cārikaṃ carati,",
  "atk-s0305a:776_4": "majjhimadese aruṇaṃ uṭṭhapetīti niyatattā majjhimadesavasena vuttaṃ.",
  "atk-s0305a:776_5": "Āsanne no bhagavā bhavissatīti ettha na kevalaṃ āsannattāyeva tesaṃ somanassaṃ hoti,",
  "atk-s0305a:776_6": "atha kho “idāni dānaṃ dātuṃ gandhamālādīhi pūjaṃ kātuṃ dhammaṃ sotuṃ pañhaṃ pucchituṃ labhissāmā”ti tesaṃ somanassaṃ hoti.",
  "atk-s0305a:777_0": "Tasmātiha thapatayo sambādho gharāvāsoti thapatayo yasmā tumhākaṃ mayi dūrībhūte anappakaṃ domanassaṃ,",
  "atk-s0305a:777_1": "āsanne anappakaṃ somanassaṃ hoti,",
  "atk-s0305a:777_2": "tasmāpi veditabbametaṃ “sambādho gharāvāso”ti.",
  "atk-s0305a:777_3": "Gharāvāsassa hi dosena tumhākaṃ evaṃ hoti.",
  "atk-s0305a:777_4": "Sace pana gharāvāsaṃ pahāya pabbajitā,",
  "atk-s0305a:777_5": "atha evaṃ vo mayā saddhiṃyeva gacchantānañca āgacchantānañca taṃ na bhaveyyāti imamatthaṃ dīpento evamāha.",
  "atk-s0305a:777_6": "Tattha sakiñcanasapalibodhaṭṭhena sambādhatā veditabbā.",
  "atk-s0305a:777_7": "Mahāvāse vasantassapi hi sakiñcanasapalibodhaṭṭhena gharāvāso sambādhova.",
  "atk-s0305a:777_8": "Rajāpathoti rāgadosamoharajānaṃ āpatho,",
  "atk-s0305a:777_9": "āgamanaṭṭhānanti attho.",
  "atk-s0305a:777_10": "Abbhokāso pabbajjāti pabbajjā pana akiñcanaapalibodhaṭṭhena abbhokāso.",
  "atk-s0305a:777_11": "Caturatanikepi hi gabbhe dvinnaṃ bhikkhūnaṃ pallaṅkena pallaṅkaṃ ghaṭetvā nisinnānampi akiñcanaapalibodhaṭṭhena pabbajjā abbhokāso nāma hoti.",
  "atk-s0305a:777_12": "Alañca pana vo thapatayo appamādāyāti evaṃ sambādhe gharāvāse vasantānaṃ tumhākaṃ appamādameva kātuṃ yuttanti attho.",
  "atk-s0305a:778_0": "Ekaṃ purato ekaṃ pacchato nisīdāpemāti te kira dvepi janā sabbālaṅkārapaṭimaṇḍitesu dvīsu nāgesu tā itthiyo",
  "atk-s0305a:778_1": "evaṃ nisīdāpetvā rañño nāgaṃ majjhe katvā ubhosu passesu gacchanti,",
  "atk-s0305a:778_2": "tasmā evamāhaṃsu.",
  "atk-s0305a:778_3": "Nāgopi rakkhitabboti yathā kiñci visevitaṃ na karoti,",
  "atk-s0305a:778_4": "evaṃ rakkhitabbo hoti.",
  "atk-s0305a:778_5": "Tāpi bhaginiyoti yathā pamādaṃ nāpajjanti,",
  "atk-s0305a:778_6": "evaṃ rakkhitabbā honti.",
  "atk-s0305a:778_7": "Attāpīti sitahasitakathitavipekkhitādīni akarontehi attāpi rakkhitabbo hoti.",
  "atk-s0305a:778_8": "(Tehi tathā karontehi na attāpi rakkhitabbo hoti).",
  "atk-s0305a:778_9": "Tathā karonto hi “sāmidubbho eso”ti niggahetabbo hoti.",
  "atk-s0305a:778_10": "Tasmātiha thapatayoti yasmā tumhe rājā niccaṃ rājabhaṇḍaṃ paṭicchāpeti,",
  "atk-s0305a:778_11": "tasmāpi sambādho gharāvāso rajāpatho.",
  "atk-s0305a:778_12": "Yasmā pana paṃsukūlikabhikkhuṃ evaṃ paṭicchāpento natthi,",
  "atk-s0305a:778_13": "tasmā abbhokāso pabbajjā.",
  "atk-s0305a:778_14": "Evaṃ sabbatthāpi alañca pana vo thapatayo appamādāya appamādameva karothāti dasseti.",
  "atk-s0305a:779_0": "Muttacāgoti vissaṭṭhacāgo.",
  "atk-s0305a:779_1": "Payatapāṇīti āgatāgatānaṃ dānatthāya dhotahattho.",
  "atk-s0305a:779_2": "Vossaggaratoti vossaggasaṅkhāte cāge rato.",
  "atk-s0305a:779_3": "Yācayogoti yācitabbakayutto.",
  "atk-s0305a:779_4": "Dānasaṃvibhāgaratoti dānena ceva appamattakampi kiñci laddhā tatopi saṃvibhāge rato.",
  "atk-s0305a:779_5": "Appaṭivibhattanti “idaṃ amhākaṃ bhavissati,",
  "atk-s0305a:779_6": "idaṃ bhikkhūna”nti evaṃ akatavibhāgaṃ,",
  "atk-s0305a:779_7": "sabbaṃ dātabbameva hutvā ṭhitanti attho.",
  "atk-s0305a:780_0": "7. Veḷudvāreyyasuttavaṇṇanā",
  "atk-s0305a:781_0": "1003.",
  "atk-s0305a:781_1": "Sattame veḷudvāranti gāmadvāre paveṇiāgatassa veḷugacchassa atthitāya evaṃladdhanāmo gāmo.",
  "atk-s0305a:781_2": "Attupanāyikanti attani upanetabbaṃ.",
  "atk-s0305a:781_3": "Samphabhāsenāti amantabhāsena.",
  "atk-s0305a:781_4": "Samphappalāpabhāsenāti samphappalāpasambhāsena niratthakena aññāṇavacanenāti attho.",
  "atk-s0305a:782_0": "8-9. Paṭhamagiñjakāvasathasuttādivaṇṇanā",
  "atk-s0305a:783_0": "1004- 5.",
  "atk-s0305a:783_1": "Aṭṭhame ñātiketi ekaṃ taḷākaṃ nissāya dvinnaṃ cūḷapitimahāpitiputtānaṃ dve gāmā,",
  "atk-s0305a:783_2": "tesu ekasmiṃ gāmake.",
  "atk-s0305a:783_3": "Giñjakāvasatheti iṭṭhakāmaye āvasathe.",
  "atk-s0305a:783_4": "Orambhāgiyānanti heṭṭhābhāgiyānaṃ,",
  "atk-s0305a:783_5": "kāmabhaveyeva paṭisandhiggāhāpakānanti attho.",
  "atk-s0305a:783_6": "Oranti laddhanāmehi vā tīhi maggehi pahātabbānītipi orambhāgiyāni.",
  "atk-s0305a:783_7": "Tattha kāmacchando byāpādoti imāni dve samāpattiyā vā avikkhambhitāni maggena vā asamucchinnāni nibbattivasena",
  "atk-s0305a:783_8": "uddhaṃ bhāgaṃ rūpabhavaṃ arūpabhavaṃ vā gantuṃ na denti.",
  "atk-s0305a:783_9": "Sakkāyadiṭṭhiādīni tīṇi tattha nibbattampi ānetvā puna idheva nibbattāpentīti sabbānipi orambhāgiyāneva.",
  "atk-s0305a:783_10": "Anāvattidhammoti paṭisandhivasena anāgamanasabhāvo.",
  "atk-s0305a:784_0": "Rāgadosamohānaṃ tanuttāti ettha kadāci uppattiyā ca pariyuṭṭhānamandatāya cāti dvedhāpi tanubhāvo veditabbo.",
  "atk-s0305a:784_1": "Sakadāgāmissa hi puthujjanānaṃ viya abhiṇhaṃ rāgādayo na uppajjanti,",
  "atk-s0305a:784_2": "kadāci karahaci uppajjanti.",
  "atk-s0305a:784_3": "Uppajjamānā ca na puthujjanānaṃ viya bahalabahalā uppajjanti,",
  "atk-s0305a:784_4": "makkhipattaṃ viya tanukā uppajjanti.",
  "atk-s0305a:784_5": "Dīghabhāṇakatipiṭakamahāsīvatthero panāha –",
  "atk-s0305a:784_6": "“yasmā sakadāgāmissa puttadhītaro honti,",
  "atk-s0305a:784_7": "orodhā ca honti,",
  "atk-s0305a:784_8": "tasmā bahalā kilesā.",
  "atk-s0305a:784_9": "Idaṃ pana bhavatanukavasena kathita”nti.",
  "atk-s0305a:784_10": "Taṃ aṭṭhakathāyaṃ “sotāpannassa satta bhave ṭhapetvā aṭṭhame bhave bhavatanukaṃ natthi,",
  "atk-s0305a:784_11": "sakadāgāmissa dve bhave ṭhapetvā pañcasu bhavesu bhavatanukaṃ natthi,",
  "atk-s0305a:784_12": "anāgāmissa rūpārūpabhavaṃ ṭhapetvā kāmabhave bhavatanukaṃ natthi,",
  "atk-s0305a:784_13": "khīṇāsavassa kismiñci bhave bhavatanukaṃ natthī”ti vuttattā paṭikkhittaṃ hoti.",
  "atk-s0305a:785_0": "Imaṃ lokanti imaṃ kāmāvacaralokaṃ sandhāya vuttaṃ.",
  "atk-s0305a:785_1": "Ayañhettha adhippāyo –",
  "atk-s0305a:785_2": "sace hi manussesu sakadāgāmiphalaṃ patto devesu nibbattitvā arahattaṃ sacchikaroti,",
  "atk-s0305a:785_3": "iccetaṃ kusalaṃ.",
  "atk-s0305a:785_4": "Asakkonto pana avassaṃ manussalokaṃ āgantvā sacchikaroti.",
  "atk-s0305a:785_5": "Devesu sakadāgāmiphalaṃ pattopi sace manussesu nibbattitvā arahattaṃ sacchikaroti,",
  "atk-s0305a:785_6": "iccetaṃ kusalaṃ.",
  "atk-s0305a:785_7": "Asakkonto pana avassaṃ devalokaṃ gantvā sacchikarotīti.",
  "atk-s0305a:786_0": "Vinipatanaṃ vinipāto,",
  "atk-s0305a:786_1": "nāssa vinipāto dhammoti avinipātadhammo,",
  "atk-s0305a:786_2": "catūsu apāyesu avinipātanasabhāvoti attho.",
  "atk-s0305a:786_3": "Niyatoti dhammaniyāmena niyato.",
  "atk-s0305a:786_4": "Sambodhiparāyaṇoti uparimaggattayasaṅkhātā sambodhi paraṃ ayanaṃ assa gati paṭisaraṇaṃ avassaṃ pattabbāti sambodhiparāyaṇo.",
  "atk-s0305a:786_5": "Vihesāvesāti tesaṃ tesaṃ ñāṇagatiṃ ñāṇūpapattiṃ ñāṇābhisamparāyaṃ olokentassa kāyakilamathova esa, ānanda,",
  "atk-s0305a:786_6": "tathāgatassāti dīpeti.",
  "atk-s0305a:786_7": "Cittavihesā pana buddhānaṃ natthi.",
  "atk-s0305a:787_0": "Dhammādāsanti dhammamayaṃ ādāsaṃ.",
  "atk-s0305a:787_1": "Yenāti yena dhammādāsena samannāgato.",
  "atk-s0305a:787_2": "Khīṇāpāyaduggativinipātoti idaṃ nirayādīnaṃyeva vevacanavaseneva vuttaṃ.",
  "atk-s0305a:787_3": "Nirayādayo hi vaḍḍhisaṅkhātato ayato apetattā apāyo,",
  "atk-s0305a:787_4": "dukkhassa gati paṭisaraṇanti. Duggati,",
  "atk-s0305a:787_5": "dukkaṭakārino ettha vivasā nipatantīti vinipāto.",
  "atk-s0305a:787_6": "Navamaṃ uttānameva.",
  "atk-s0305a:788_0": "10. Tatiyagiñjakāvasathasuttavaṇṇanā",
  "atk-s0305a:789_0": "1006.",
  "atk-s0305a:789_1": "Dasame paropaññāsāti atirekapaññāsa.",
  "atk-s0305a:789_2": "Sādhikanavutīti atirekanavuti.",
  "atk-s0305a:789_3": "Chātirekānīti chahi adhikāni.",
  "atk-s0305a:789_4": "So kira gāmo kiñcāpi nātimahā ahosi,",
  "atk-s0305a:789_5": "ariyasāvakā panettha bahū.",
  "atk-s0305a:789_6": "Tattha tattha ahivātarogena ekappahāreneva catuvīsati pāṇasatasahassāni kālamakaṃsu,",
  "atk-s0305a:789_7": "tesu ariyasāvakā ettakā nāma ahesuṃ.",
  "atk-s0305a:789_8": "Sesaṃ sabbattha uttānamevāti.",
  "atk-s0305a:790_0": "Veḷudvāravaggo paṭhamo.",
  "atk-s0305a:791_0": "2. Rājakārāmavaggo",
  "atk-s0305a:792_0": "1. Sahassabhikkhunisaṅghasuttavaṇṇanā",
  "atk-s0305a:793_0": "1007.",
  "atk-s0305a:793_1": "Dutiyassa paṭhame rājakārāmeti raññā kāritattā evaṃ laddhanāme ārāme,",
  "atk-s0305a:793_2": "taṃ raññā pasenadikosalena kataṃ.",
  "atk-s0305a:793_3": "Paṭhamabodhiyaṃ kira lābhaggayasaggapattaṃ satthāraṃ disvā titthiyā cintayiṃsu –",
  "atk-s0305a:793_4": "“samaṇo gotamo lābhaggayasaggapatto,",
  "atk-s0305a:793_5": "na kho panesa aññaṃ kiñci sīlaṃ vā samādhiṃ vā nissāya evaṃ lābhaggayasaggapatto.",
  "atk-s0305a:793_6": "Bhūmisīsaṃ pana tena gahitaṃ,",
  "atk-s0305a:793_7": "sace mayampi jetavanasamīpe ārāmaṃ kārāpetuṃ sakkuṇeyyāma,",
  "atk-s0305a:793_8": "lābhaggayasaggapattā bhaveyyāmā”ti.",
  "atk-s0305a:793_9": "Te attano attano upaṭṭhāke samādapetvā satasahassamatte kahāpaṇe labhitvā te ādāya rañño santikaṃ agamaṃsu.",
  "atk-s0305a:793_10": "Rājā “kiṃ eta”nti? Pucchi.",
  "atk-s0305a:793_11": "Mayaṃ jetavanasamīpe titthiyārāmaṃ karoma,",
  "atk-s0305a:793_12": "sace samaṇo gotamo vā samaṇassa gotamassa sāvakā vā āgantvā vāressanti,",
  "atk-s0305a:793_13": "vāretuṃ mā adatthāti lañjaṃ adaṃsu.",
  "atk-s0305a:793_14": "Rājā lañjaṃ gahetvā “gacchatha kārethā”ti āha.",
  "atk-s0305a:794_0": "Te gantvā,",
  "atk-s0305a:794_1": "attano upaṭṭhākehi dabbasambhāre āharāpetvā,",
  "atk-s0305a:794_2": "thambhussāpanādīni karontā,",
  "atk-s0305a:794_3": "uccāsaddā mahāsaddā ekakolāhalaṃ akaṃsu.",
  "atk-s0305a:794_4": "Satthā gandhakuṭito nikkhamma pamukhe ṭhatvā “ke pana te, ānanda,",
  "atk-s0305a:794_5": "uccāsaddā mahāsaddā kevaṭṭā maññe macchavilope”ti?, Pucchi. Titthiyā, bhante,",
  "atk-s0305a:794_6": "jetavanasamīpe titthiyārāmaṃ karontīti. Ānanda,",
  "atk-s0305a:794_7": "ime sāsanena paṭiviruddhā bhikkhusaṅghassa aphāsuvihāraṃ karissanti,",
  "atk-s0305a:794_8": "rañño ārocetvā vārāpehīti.",
  "atk-s0305a:795_0": "Thero bhikkhusaṅghena saddhiṃ gantvā rājadvāre aṭṭhāsi.",
  "atk-s0305a:795_1": "Rañño “therā, deva,",
  "atk-s0305a:795_2": "āgatā”ti nivedayiṃsu.",
  "atk-s0305a:795_3": "Rājā lañjassa gahitattā na nikkhami.",
  "atk-s0305a:795_4": "Therā gantvā satthu ārocayiṃsu.",
  "atk-s0305a:795_5": "Satthā sāriputtamoggallāne pesesi.",
  "atk-s0305a:795_6": "Rājā tesampi dassanaṃ na adāsi.",
  "atk-s0305a:795_7": "Te āgantvā satthu ārocayiṃsu “na, bhante,",
  "atk-s0305a:795_8": "rājā nikkhanto”ti.",
  "atk-s0305a:795_9": "Satthā taṅkhaṇaṃyeva byākāsi –",
  "atk-s0305a:795_10": "“attano rajje ṭhatvā kālaṃ kātuṃ na labhissatī”ti.",
  "atk-s0305a:796_0": "Dutiyadivase ca sāmaṃyeva bhikkhusaṅghaparivāro gantvā rājadvāre aṭṭhāsi.",
  "atk-s0305a:796_1": "Rājā “satthā āgato”ti sutvā nikkhamitvā,",
  "atk-s0305a:796_2": "nivesanaṃ pavesetvā,",
  "atk-s0305a:796_3": "sārapallaṅke nisīdāpetvā,",
  "atk-s0305a:796_4": "yāgukhajjakaṃ adāsi.",
  "atk-s0305a:796_5": "Satthā paribhuttayāgukhādanīyo “yāva bhattaṃ niṭṭhāti,",
  "atk-s0305a:796_6": "tāva satthu santike nisīdissāmī”ti āgantvā nisinnaṃ rājānaṃ “tayā, mahārāja,",
  "atk-s0305a:796_7": "idaṃ nāma kata”nti avatvā,",
  "atk-s0305a:796_8": "“kāraṇeneva naṃ saññāpessāmī”ti idaṃ atītakāraṇaṃ āhari – mahārāja,",
  "atk-s0305a:796_9": "pabbajite nāma aññamaññaṃ yujjhāpetuṃ na vaṭṭati.",
  "atk-s0305a:796_10": "Atītepi isayo aññamaññaṃ yujjhāpetvā saha raṭṭhena rājā samuddaṃ paviṭṭhoti.",
  "atk-s0305a:796_11": "Kadā bhagavāti?",
  "atk-s0305a:797_0": "Atīte, mahārāja,",
  "atk-s0305a:797_1": "bharuraṭṭhe bharurājā nāma rajjaṃ kāreti.",
  "atk-s0305a:797_2": "Pañcasatā pañcasatā dve isigaṇā pabbatapādato loṇambilasevanatthāya bharunagaraṃ gantvā nagarassa avidūre dve rukkhā atthi,",
  "atk-s0305a:797_3": "paṭhamaṃ āgato isigaṇo ekassa rukkhassa mūle nisīdi,",
  "atk-s0305a:797_4": "pacchāgatopi ekassāti.",
  "atk-s0305a:797_5": "Te yathābhirantaṃ viharitvā pabbatapādaṃ eva agamaṃsu.",
  "atk-s0305a:797_6": "Te puna āgacchantāpi attano rukkhamūleyeva nisīdanti.",
  "atk-s0305a:797_7": "Addhāne gacchante eko rukkho sukkhi,",
  "atk-s0305a:797_8": "tasmiṃ sukkhe āgatā tāpasā “ayaṃ rukkho mahā,",
  "atk-s0305a:797_9": "amhākampi tesampi pahossatī”ti itaresaṃ rukkhamūlassa ekapadese nisīdiṃsu.",
  "atk-s0305a:797_10": "Te pacchā āgacchantā rukkhamūlaṃ apavisitvā bahi ṭhitāva “kasmā tumhe ettha nisīdathā”ti āhaṃsu.",
  "atk-s0305a:797_11": "Ācariyā amhākaṃ rukkho sukkho,",
  "atk-s0305a:797_12": "ayaṃ rukkho mahā,",
  "atk-s0305a:797_13": "tumhepi pavisatha,",
  "atk-s0305a:797_14": "tumhākampi amhākampi pahossatīti.",
  "atk-s0305a:797_15": "Te “na mayaṃ pavisāma,",
  "atk-s0305a:797_16": "nikkhamatha tumhe”ti kathaṃ vaḍḍhetvā “na tumhe attanova manena nikkhamissathā”ti hatthādīsu gahetvā nikkaḍḍhiṃsu.",
  "atk-s0305a:797_17": "Te “hotu sikkhāpessāma ne”ti iddhiyā sovaṇṇamayāni dve cakkāni rajatamayañca akkhaṃ māpetvā pavaṭṭentā rājadvāraṃ agamiṃsu.",
  "atk-s0305a:797_18": "Rañño “evarūpaṃ, deva,",
  "atk-s0305a:797_19": "tāpasā paṇṇākāraṃ gahetvā ṭhitā”ti nivedayiṃsu.",
  "atk-s0305a:797_20": "Rājā tuṭṭho “pakkosathā”ti te pakkosāpetvā “mahākammaṃ tumhehi kataṃ,",
  "atk-s0305a:797_21": "atthi vo kiñci mayā kattabba”nti āha. Āma, mahārāja,",
  "atk-s0305a:797_22": "amhākaṃ nisinnaṭṭhānaṃ ekarukkhamūlaṃ atthi,",
  "atk-s0305a:797_23": "taṃ aññehi isīhi gahitaṃ,",
  "atk-s0305a:797_24": "taṃ no dāpehīti.",
  "atk-s0305a:797_25": "Rājā purise pesetvā tāpase nikkaḍḍhāpesi.",
  "atk-s0305a:798_0": "Te bahi ṭhitā “kiṃ nu kho datvā labhiṃsū”ti olokayamānā “idaṃ nāmā”ti disvā “mayampi lañjaṃ datvā puna",
  "atk-s0305a:798_1": "gaṇhissāmā”ti iddhiyā sovaṇṇamayaṃ rathapañjaraṃ māpetvā ādāya agamaṃsu.",
  "atk-s0305a:798_2": "Rājā disvā tuṭṭho – “kiṃ, bhante,",
  "atk-s0305a:798_3": "kātabba”nti?, Āha.",
  "atk-s0305a:798_4": "Mahārāja amhākaṃ rukkhamūle añño isigaṇo nisinno,",
  "atk-s0305a:798_5": "taṃ no rukkhamūlaṃ dāpehīti.",
  "atk-s0305a:798_6": "Rājā purise pesetvā te nikkaḍḍhāpesi.",
  "atk-s0305a:798_7": "Tāpasā aññamaññaṃ kalahaṃ katvā,",
  "atk-s0305a:798_8": "“ananucchavikaṃ amhehi kata”nti vippaṭisārino hutvā pabbatapādameva agamaṃsu.",
  "atk-s0305a:798_9": "Tato devatā “ayaṃ rājā dvinnaṃ isigaṇānaṃ hatthato lañjaṃ gahetvā aññamaññaṃ kalahaṃ kārāpesī”ti kujjhitvā",
  "atk-s0305a:798_10": "mahāsamuddaṃ ubbaṭṭetvā tassa rañño vijitaṃ yojanasahassamattaṭṭhānaṃ samuddameva akaṃsūti.",
  "atk-s0305a:799_0": "“Isīnamantaraṃ katvā, bharurājāti me sutaṃ;",
  "atk-s0305a:800_0": "Ucchinno saha raṭṭhehi, sa rājā vibhavaṅgato”ti. –",
  "atk-s0305a:801_0": "Evaṃ bhagavatā imasmiṃ atīte dassite yasmā buddhānaṃ nāma kathā okappaniyā hoti,",
  "atk-s0305a:801_1": "“tasmā rājā attano kiriyaṃ sallakkhetvā anupadhāretvā mayā akattabbaṃ kammaṃ kata”nti “gacchatha, bhaṇe,",
  "atk-s0305a:801_2": "titthiye nikkaḍḍhathā”ti nikkaḍḍhāpetvā cintesi –",
  "atk-s0305a:801_3": "“mayā kārito vihāro nāma natthi,",
  "atk-s0305a:801_4": "tasmiṃyeva ṭhāne vihāraṃ kāressāmī”ti tesaṃ dabbasambhārepi adatvā vihāraṃ kāresi.",
  "atk-s0305a:801_5": "Taṃ sandhāyetaṃ vuttaṃ.",
  "atk-s0305a:802_0": "2-3. Brāhmaṇasuttādivaṇṇanā",
  "atk-s0305a:803_0": "1008- 9.",
  "atk-s0305a:803_1": "Dutiye udayagāmininti attano samaye vaḍḍhigāminiṃ.",
  "atk-s0305a:803_2": "Maraṇaṃ āgameyyāsīti maraṇaṃ iccheyyāsi,",
  "atk-s0305a:803_3": "pattheyyāsi vā.",
  "atk-s0305a:803_4": "Tatiyaṃ uttānameva.",
  "atk-s0305a:804_0": "4. Duggatibhayasuttavaṇṇanā",
  "atk-s0305a:805_0": "1010. Catutthe sabbaduggatibhayaṃ samatikkantoti manussadobhaggaṃ paṭikkhittaṃ.",
  "atk-s0305a:806_0": "5. Duggativinipātabhayasuttavaṇṇanā",
  "atk-s0305a:807_0": "1011.",
  "atk-s0305a:807_1": "Pañcame sabbaduggativinipātabhayaṃ samatikkantoti manussadobhaggena saddhiṃ cattāro apāyā paṭikkhittā.",
  "atk-s0305a:808_0": "6. Paṭhamamittāmaccasuttavaṇṇanā",
  "atk-s0305a:809_0": "1012.",
  "atk-s0305a:809_1": "Chaṭṭhe mittāti aññamaññassa gehe āmisaparibhogavasena vohāramittā.",
  "atk-s0305a:809_2": "Amaccāti āmantanapaṭimantanairiyāpathādīsu ekato pavattakiccā.",
  "atk-s0305a:809_3": "Ñātīti sassusasurapakkhikā.",
  "atk-s0305a:809_4": "Sālohitāti samānalohitā bhātibhaginimātulādayo.",
  "atk-s0305a:810_0": "7. Dutiyamittāmaccasuttavaṇṇanā",
  "atk-s0305a:811_0": "1013.",
  "atk-s0305a:811_1": "Sattame aññathattaṃ nāma pasādaññathattaṃ bhāvaññathattaṃ gatiaññathattaṃ lakkhaṇaññathattaṃ vipariṇāmaññathattanti anekavidhaṃ.",
  "atk-s0305a:811_2": "Tattha mahābhūtesu bhāvaññathattaṃ adhippetaṃ.",
  "atk-s0305a:811_3": "Suvaṇṇādibhāvena hi ghanasaṇṭhitāya pathavidhātuyā vilīyitvā udakabhāvaṃ āpajjamānāya purimabhāvo vigacchati,",
  "atk-s0305a:811_4": "bhāvaññathattaṃ paññāyati.",
  "atk-s0305a:811_5": "Lakkhaṇaṃ pana na vigacchati,",
  "atk-s0305a:811_6": "kakkhaḷalakkhaṇāva hoti.",
  "atk-s0305a:811_7": "Ucchurasādibhāvena ca yūsākārasaṇṭhitāya āpodhātuyā sussitvā ghanapathavibhāvaṃ āpajjamānāya purimabhāvo vigacchati,",
  "atk-s0305a:811_8": "bhāvaññathattaṃ paññāyati.",
  "atk-s0305a:811_9": "Lakkhaṇaṃ pana na vigacchati,",
  "atk-s0305a:811_10": "ābandhanalakkhaṇāva hoti.",
  "atk-s0305a:811_11": "Tatridaṃ aññathattanti ettha pana gatiaññathattaṃ adhippetaṃ,",
  "atk-s0305a:811_12": "tañhi ariyasāvakassa natthi.",
  "atk-s0305a:811_13": "Pasādaññathattampi natthiyeva,",
  "atk-s0305a:811_14": "idha pana pasādaphalaṃ pakāsetuṃ gatiaññathattameva dassitaṃ.",
  "atk-s0305a:811_15": "Sesaṃ sabbattha uttānamevāti.",
  "atk-s0305a:812_0": "Rājakārāmavaggo dutiyo.",
  "atk-s0305a:813_0": "3. Saraṇānivaggo",
  "atk-s0305a:814_0": "1-2. Paṭhamamahānāmasuttādivaṇṇanā",
  "atk-s0305a:815_0": "1017- 18.",
  "atk-s0305a:815_1": "Tatiyassa paṭhame iddhanti telamadhuphāṇitādīhi samiddhaṃ.",
  "atk-s0305a:815_2": "Phītanti hatthūpagasīsūpagagīvūpagādialaṅkāravasena supupphitaṃ.",
  "atk-s0305a:815_3": "Ākiṇṇamanussanti nirantaramanussaṃ.",
  "atk-s0305a:815_4": "Sambādhabyūhanti byūhā vuccanti avinibbiddharacchāyo,",
  "atk-s0305a:815_5": "yā paviṭṭhamaggeneva niggacchanti,",
  "atk-s0305a:815_6": "tā sambādhā byūhā bahukā etthāti sambādhabyūhaṃ.",
  "atk-s0305a:815_7": "Imināpi nagarassa ghanavāsameva dīpeti.",
  "atk-s0305a:815_8": "Bhantenāti ito cito ca paribbhamantena uddhatacārinā.",
  "atk-s0305a:815_9": "Dutiyaṃ uttānameva.",
  "atk-s0305a:816_0": "3. Godhasakkasuttavaṇṇanā",
  "atk-s0305a:817_0": "1019.",
  "atk-s0305a:817_1": "Tatiye bhagavāva etaṃ jāneyya etehi dhammehi samannāgataṃ vā asamannāgataṃ vāti idaṃ so sakko tīhi dhammehi",
  "atk-s0305a:817_2": "samannāgatassa puggalassa sotāpannabhāvaṃ,",
  "atk-s0305a:817_3": "catūhi vā dhammehi samannāgatassa sotāpannabhāvaṃ bhagavāva jānātīti adhippāyena āha.",
  "atk-s0305a:818_0": "Kocideva dhammasamuppādo uppajjeyyāti kiñcideva kāraṇaṃ uppajjeyya.",
  "atk-s0305a:818_1": "Ekato assa bhagavā,",
  "atk-s0305a:818_2": "ekato bhikkhusaṅghoti yasmiṃ kāraṇe uppanne bhagavā bhikkhusaṅghena nānāladdhiko hutvā ekaṃ vādaṃ vadanto ekato assa,",
  "atk-s0305a:818_3": "bhikkhusaṅghopi ekaṃ vadanto ekatoti attho.",
  "atk-s0305a:818_4": "Tenevāhanti yaṃ vādaṃ tumhe vadetha,",
  "atk-s0305a:818_5": "tamevāhaṃ gaṇheyyanti.",
  "atk-s0305a:818_6": "Nanu ca ariyasāvakassa ratanattaye pasādanānattaṃ natthi,",
  "atk-s0305a:818_7": "atha kasmā esa evamāhāti?",
  "atk-s0305a:818_8": "Bhagavato sabbaññutāya.",
  "atk-s0305a:818_9": "Evañhissa hoti “bhikkhusaṅgho attano asabbaññutāya ajānitvāpi katheyya,",
  "atk-s0305a:818_10": "satthu pana aññāṇaṃ nāma natthī”ti.",
  "atk-s0305a:818_11": "Tasmā evamāha.",
  "atk-s0305a:818_12": "Aññatra kalyāṇā aññatra kusalāti kalyāṇameva kusalameva vadāmi,",
  "atk-s0305a:818_13": "na kalyāṇakusalavimuttanti.",
  "atk-s0305a:818_14": "Apicassa anavajjanadoso esoti.",
  "atk-s0305a:819_0": "4. Paṭhamasaraṇānisakkasuttavaṇṇanā",
  "atk-s0305a:820_0": "1020.",
  "atk-s0305a:820_1": "Catutthe idha mahānāma ekacco puggaloti idaṃ na kevalaṃ saraṇāni eva apāyato mutto,",
  "atk-s0305a:820_2": "imepi puggalā muttāti dassetuṃ āraddhaṃ.",
  "atk-s0305a:820_3": "Mattaso nijjhānaṃ khamantīti pamāṇena ca olokanaṃ khamanti.",
  "atk-s0305a:820_4": "Iminā dhammānusārimaggaṭṭhapuggalaṃ dasseti.",
  "atk-s0305a:820_5": "Agantā nirayanti maggaṭṭhapuggalo hi apāyato parimuttoti vā parimuccissatīti vā vattuṃ na vaṭṭati,",
  "atk-s0305a:820_6": "parimuccatīti pana vattuṃ vaṭṭati.",
  "atk-s0305a:820_7": "Yasmā ca parimuccati,",
  "atk-s0305a:820_8": "tasmā gantā nāma na hotīti,",
  "atk-s0305a:820_9": "“agantā”ti vutto,",
  "atk-s0305a:820_10": "na gacchatīti attho.",
  "atk-s0305a:820_11": "Saddhāmattaṃ pemamattanti iminā saddhānusārimaggaṭṭhapuggalaṃ dasseti.",
  "atk-s0305a:820_12": "Mahāsālāti samīpe ṭhiteva cattāro mahāsārarukkhe dassento āha.",
  "atk-s0305a:820_13": "Maraṇakāle sikkhaṃ samādiyīti maraṇasamaye tīsu sikkhāsu paripūrakārī ahosīti dasseti.",
  "atk-s0305a:821_0": "5. Dutiyasaraṇānisakkasuttavaṇṇanā",
  "atk-s0305a:822_0": "1021.",
  "atk-s0305a:822_1": "Pañcame dukkhettanti visamakhettaṃ.",
  "atk-s0305a:822_2": "Dubbhūmanti ūsarabhūmiṃ loṇūpahataṃ.",
  "atk-s0305a:822_3": "Khaṇḍānīti paribhinnāni.",
  "atk-s0305a:822_4": "Pūtīnīti udakena temetvā pūtibhāvaṃ āpannāni.",
  "atk-s0305a:822_5": "Vātātapahatānīti vātātapena hatattā nirojabhāvaṃ gatāni.",
  "atk-s0305a:822_6": "Asārādānīti anādinnasārāni agahitasārāni.",
  "atk-s0305a:822_7": "Asukhasayitānīti na koṭṭhādīsu pakkhipitvā suṭṭhu ṭhapitāni.",
  "atk-s0305a:822_8": "Sukhasayitānīti ṭhapitaṭṭhānato cattāro māse acalitāni.",
  "atk-s0305a:823_0": "6. Paṭhamaanāthapiṇḍikasuttavaṇṇanā",
  "atk-s0305a:824_0": "1022.",
  "atk-s0305a:824_1": "Chaṭṭhe ṭhānaso vedanā paṭippassambheyyāti khaṇena vedanā paṭippassambheyya.",
  "atk-s0305a:824_2": "Micchāñāṇenāti micchāpaccavekkhaṇena micchāvimuttiyāti aniyyānikavimuttiyā.",
  "atk-s0305a:824_3": "Tasmā saddhañca sīlañcāti gāthā vuttatthā eva.",
  "atk-s0305a:824_4": "Yatra hi nāmāti yo nāma.",
  "atk-s0305a:825_0": "7. Dutiyaanāthapiṇḍikasuttavaṇṇanā",
  "atk-s0305a:826_0": "1023.",
  "atk-s0305a:826_1": "Sattame samparāyikaṃ maraṇabhayanti samparāyahetukaṃ maraṇabhayaṃ gihisāmīcikānīti gihīnaṃ anucchavikāni.",
  "atk-s0305a:826_2": "Sesaṃ sabbattha uttānamevāti.",
  "atk-s0305a:827_0": "Saraṇānivaggo tatiyo.",
  "atk-s0305a:828_0": "4. Puññābhisandavaggo",
  "atk-s0305a:829_0": "1. Paṭhamapuññābhisandasuttavaṇṇanā",
  "atk-s0305a:830_0": "1027.",
  "atk-s0305a:830_1": "Catutthassa paṭhame puññābhisandā kusalābhisandāti puññanadiyo kusalanadiyo.",
  "atk-s0305a:830_2": "Sukhassāhārāti sukhassa paccayā.",
  "atk-s0305a:831_0": "4. Paṭhamadevapadasuttavaṇṇanā",
  "atk-s0305a:832_0": "1030.",
  "atk-s0305a:832_1": "Catutthe devapadānīti devānaṃ ñāṇena,",
  "atk-s0305a:832_2": "devassa vā ñāṇena akkantapadāni.",
  "atk-s0305a:832_3": "Visuddhiyāti visujjhanatthāya.",
  "atk-s0305a:832_4": "Pariyodapanāyāti puriyodapanatthāya jotanatthāya.",
  "atk-s0305a:832_5": "Imasmiṃ sutte cattāropi phalaṭṭhapuggalā visuddhaṭṭhena devā nāma jātā.",
  "atk-s0305a:833_0": "8. Vassasuttavaṇṇanā",
  "atk-s0305a:834_0": "1034.",
  "atk-s0305a:834_1": "Aṭṭhame pāraṃgantvāti pāraṃ vuccati nibbānaṃ,",
  "atk-s0305a:834_2": "taṃ patvāti attho.",
  "atk-s0305a:834_3": "Āsavānaṃ khayāya saṃvattantīti na paṭhamaṃ nibbānaṃ gantvā pacchā saṃvattanti,",
  "atk-s0305a:834_4": "gacchamānā eva saṃvattanti.",
  "atk-s0305a:834_5": "Desanā pana evaṃ katā.",
  "atk-s0305a:835_0": "10. Nandiyasakkasuttavaṇṇanā",
  "atk-s0305a:836_0": "1036.",
  "atk-s0305a:836_1": "Dasame divā pavivekāya rattiṃ paṭisallānāyāti divā pavivekatthāya rattiṃ paṭisallānatthāya.",
  "atk-s0305a:836_2": "Dhammā na pātubhavantīti samathavipassanā dhammā na uppajjanti.",
  "atk-s0305a:836_3": "Sesaṃ sabbattha uttānamevāti.",
  "atk-s0305a:837_0": "Puññābhisandavaggo catuttho.",
  "atk-s0305a:838_0": "5. Sagāthakapuññābhisandavaggo",
  "atk-s0305a:839_0": "1. Paṭhamaabhiasandasuttavaṇṇanā",
  "atk-s0305a:840_0": "1037.",
  "atk-s0305a:840_1": "Pañcamassa paṭhame asaṅkhyeyyoti āḷhakagaṇanāya asaṅkhyeyyo,",
  "atk-s0305a:840_2": "yojanavasena panassa saṅkhyā atthi.",
  "atk-s0305a:840_3": "Bahubheravanti saviññāṇakaaviññāṇakānaṃ bheravārammaṇānaṃ vasena bahubheravaṃ.",
  "atk-s0305a:840_4": "Puthūti bahu.",
  "atk-s0305a:840_5": "Savantīti sandamānā.",
  "atk-s0305a:840_6": "Upayantīti upagacchanti.",
  "atk-s0305a:841_0": "2. Dutiyaabhisandasuttavaṇṇanā",
  "atk-s0305a:842_0": "1038.",
  "atk-s0305a:842_1": "Dutiye yatthimā mahānadiyo saṃsandanti samentīti yasmiṃ saṃbhajje etā mahānadiyo ekībhavanti,",
  "atk-s0305a:842_2": "nirantarā bhavantīti attho.",
  "atk-s0305a:843_0": "3. Tatiyaabhisandasuttavaṇṇanā",
  "atk-s0305a:844_0": "1039.",
  "atk-s0305a:844_1": "Tatiye puññakāmoti puññatthiko.",
  "atk-s0305a:844_2": "Kusale patiṭṭhitoti maggakusale patiṭṭhito.",
  "atk-s0305a:844_3": "Bhāveti maggaṃ amatassa pattiyāti nibbānassa pāpuṇanatthaṃ arahattamaggaṃ bhāveti.",
  "atk-s0305a:844_4": "Dhammasārādhigamoti dhammasāro vuccati ariyaphalaṃ dhammasāro,",
  "atk-s0305a:844_5": "adhigamo assāti dhammasārādhigamo,",
  "atk-s0305a:844_6": "adhigataphaloti attho.",
  "atk-s0305a:844_7": "Khaye ratoti kilesakkhaye rato.",
  "atk-s0305a:845_0": "4. Paṭhamamahaddhanasuttavaṇṇanā",
  "atk-s0305a:846_0": "1040.",
  "atk-s0305a:846_1": "Catutthe aḍḍho mahaddhanoti sattavidhena ariyadhanena aḍḍho ceva mahaddhano ca.",
  "atk-s0305a:846_2": "Teneva bhogena mahābhogo.",
  "atk-s0305a:846_3": "Sesaṃ sabbattha uttānamevāti.",
  "atk-s0305a:847_0": "Sagāthakapuññābhisandavaggo pañcamo.",
  "atk-s0305a:848_0": "6. Sappaññavaggo",
  "atk-s0305a:849_0": "2. Vassaṃvuttasuttavaṇṇanā",
  "atk-s0305a:850_0": "1048.",
  "atk-s0305a:850_1": "Chaṭṭhassa dutiye ayamadhippāyo –",
  "atk-s0305a:850_2": "sotāpanno bhikkhu ettakena vosānaṃ anāpajjitvā tāneva indriyabalabojjhaṅgāni samodhānetvā vipassanaṃ vaḍḍhetvā sakadāgāmimaggaṃ pāpuṇissati,",
  "atk-s0305a:850_3": "sakadāgāmī anāgāmimaggaṃ,",
  "atk-s0305a:850_4": "anāgāmī arahattamagganti imamatthaṃ sandhāya bhagavatā imasmiṃ sutte sāsane tanti paveṇī kathitāti.",
  "atk-s0305a:851_0": "3. Dhammadinnasuttavaṇṇanā",
  "atk-s0305a:852_0": "1049.",
  "atk-s0305a:852_1": "Tatiye dhammadinnoti sattasu janesu eko.",
  "atk-s0305a:852_2": "Buddhakālasmiñhi dhammadinno upāsako,",
  "atk-s0305a:852_3": "visākho upāsako,",
  "atk-s0305a:852_4": "uggo gahapati,",
  "atk-s0305a:852_5": "citto gahapati,",
  "atk-s0305a:852_6": "hatthako āḷavako,",
  "atk-s0305a:852_7": "cūḷaanāthapiṇḍiko,",
  "atk-s0305a:852_8": "mahāanāthapiṇḍikoti ime satta janā pañcasataupāsakaparivārā ahesuṃ.",
  "atk-s0305a:852_9": "Etesu esa aññataro.",
  "atk-s0305a:853_0": "Gambhīrāti dhammagambhīrā sallasuttādayo.",
  "atk-s0305a:853_1": "Gambhīratthāti atthagambhīrā cetanāsuttantādayo.",
  "atk-s0305a:853_2": "Lokuttarāti lokuttaratthadīpakā asaṅkhatasaṃyuttādayo.",
  "atk-s0305a:853_3": "Suññatappaṭisaṃyuttāti sattasuññatādīpakā khajjanikasuttantādayo.",
  "atk-s0305a:853_4": "Upasampajja viharissāmāti paṭilabhitvā viharissāma.",
  "atk-s0305a:853_5": "Evañhi vo,",
  "atk-s0305a:853_6": "dhammadinna,",
  "atk-s0305a:853_7": "sikkhitabbanti evaṃ tumhehi candopamapaṭipadaṃ rathavinītapaṭipadaṃ moneyyapaṭipadaṃ mahāariyavaṃsapaṭipadaṃ pūrentehi sikkhitabbaṃ.",
  "atk-s0305a:853_8": "Iti satthā imesaṃ upāsakānaṃ asayhabhāraṃ āropesi. Kasmā?",
  "atk-s0305a:853_9": "Ete kira na attano bhūmiyaṃ ṭhatvā ovādaṃ yāciṃsu,",
  "atk-s0305a:853_10": "avisesena pana sabbabhāraṃ ukkhipituṃ samatthā viya “ovadatu no, bhante,",
  "atk-s0305a:853_11": "bhagavā”ti yāciṃsu.",
  "atk-s0305a:853_12": "Tena tesaṃ satthā asayhabhāraṃ āropento evamāha.",
  "atk-s0305a:853_13": "Na kho netanti na kho etaṃ.",
  "atk-s0305a:853_14": "Nakāro panettha byañjanasandhimattamevāti veditabbo.",
  "atk-s0305a:853_15": "Tasmāti yasmā idāni attano bhūmiyaṃ ṭhatvā ovādaṃ yācatha, tasmā.",
  "atk-s0305a:854_0": "4. Gilānasuttavaṇṇanā",
  "atk-s0305a:855_0": "1050.",
  "atk-s0305a:855_1": "Catutthe na kho panetanti na kho amhehi etaṃ.",
  "atk-s0305a:855_2": "Sappañño upāsakoti sotāpanno adhippeto.",
  "atk-s0305a:855_3": "Assāsanīyehi dhammehīti assāsakarehi dhammehi.",
  "atk-s0305a:855_4": "Assāsatāyasmāti assāsatu āyasmā.",
  "atk-s0305a:855_5": "Mārisoti maraṇapaṭibaddho.",
  "atk-s0305a:855_6": "Maraṇadhammoti maraṇasabhāvo.",
  "atk-s0305a:855_7": "Adhimocehīti ṭhapehi.",
  "atk-s0305a:855_8": "Adhimocitanti ṭhapitaṃ.",
  "atk-s0305a:855_9": "Evaṃ vimuttacittassāti evaṃ arahattaphalavimuttiyā vimuttacittassa.",
  "atk-s0305a:855_10": "Yadidaṃ vimuttiyā vimuttanti yaṃ idaṃ vimuttiṃ ārabbha vimuttiyā nānākaraṇaṃ vattabbaṃ siyā,",
  "atk-s0305a:855_11": "na taṃ vadāmi.",
  "atk-s0305a:855_12": "Bhikkhusaṅghassa hi cetiyaṅgaṇabodhiyaṅgaṇavattesu ceva asītikkhandhakavattesu cāti āgamanīyaguṇesu pamāṇaṃ nāma natthi,",
  "atk-s0305a:855_13": "paṭividdhe pana magge vā phale vā upāsakānañca bhikkhūnañca nānākaraṇaṃ natthi.",
  "atk-s0305a:856_0": "9. Paññāpaṭilābhasuttavaṇṇanā",
  "atk-s0305a:857_0": "1055.",
  "atk-s0305a:857_1": "Navame paññāpaṭilābhāya saṃvattantīti ettha satta sekkhā paññaṃ paṭilabhanti nāma,",
  "atk-s0305a:857_2": "khīṇāsavo paṭiladdhapañño nāmāti veditabbo.",
  "atk-s0305a:857_3": "Parato paññābuddhiyātiādīsupi eseva nayo.",
  "atk-s0305a:857_4": "Sesaṃ sabbattha uttānamevāti.",
  "atk-s0305a:858_0": "Sappaññavaggo chaṭṭho.",
  "atk-s0305a:859_0": "7. Mahāpaññavaggo",
  "atk-s0305a:860_0": "1. Mahāpaññāsuttavaṇṇanā",
  "atk-s0305a:861_0": "1058.",
  "atk-s0305a:861_1": "Sattame mahāpaññatāya saṃvattantītiādīsu “mahante atthe pariggaṇhātīti mahāpaññā”tiādinā paṭisambhidāyaṃ",
  "atk-s0305a:861_2": "vuttanayeneva sabbattha sabbapadesu attho veditabbo.",
  "atk-s0305a:861_3": "Sesaṃ sabbattha uttānamevāti.",
  "atk-s0305a:862_0": "Sotāpattisaṃyuttavaṇṇanā niṭṭhitā.",
  "atk-s0305a:863_0": "12. Saccasaṃyuttaṃ",
  "atk-s0305a:864_0": "1. Samādhivaggo",
  "atk-s0305a:865_0": "1. Samādhisuttavaṇṇanā",
  "atk-s0305a:866_0": "1071.",
  "atk-s0305a:866_1": "Saccasaṃyuttassa paṭhame samādhiṃ,",
  "atk-s0305a:866_2": "bhikkhaveti te kira bhikkhū cittekaggatāya parihāyanti,",
  "atk-s0305a:866_3": "atha nesaṃ satthā –",
  "atk-s0305a:866_4": "“evamete cittekaggataṃ labhitvā,",
  "atk-s0305a:866_5": "kammaṭṭhānaṃ vaḍḍhetvā,",
  "atk-s0305a:866_6": "visesaṃ pāpuṇissantī”ti imaṃ desanaṃ ārabhi.",
  "atk-s0305a:866_7": "Tasmātiha,",
  "atk-s0305a:866_8": "bhikkhave,",
  "atk-s0305a:866_9": "“idaṃ dukkha”nti yogo karaṇīyoti ettha yathābhūtādivasena kāraṇacchedo veditabbo.",
  "atk-s0305a:866_10": "Idañhi vuttaṃ hoti –",
  "atk-s0305a:866_11": "bhikkhave,",
  "atk-s0305a:866_12": "yasmā samāhito bhikkhu cattāri saccāni yathābhūtaṃ pajānāti,",
  "atk-s0305a:866_13": "tasmā tumhehi ca samāhitehi catunnaṃ saccānaṃ yathābhūtaṃ pajānanatthāya “idaṃ dukkha”nti yogo karaṇīyo.",
  "atk-s0305a:866_14": "Tathā yasmā cattāri saccāni tathāgatasseva pātubhāvā pākaṭāni honti,",
  "atk-s0305a:866_15": "yasmā ca tathāgatena suvibhattāni,",
  "atk-s0305a:866_16": "yasmā ca tesu aparimāṇā vaṇṇā aparimāṇāni padabyañjanāni,",
  "atk-s0305a:866_17": "yasmā ca tesaṃ appaṭividdhattā vaṭṭaṃ vaḍḍhati,",
  "atk-s0305a:866_18": "tesaṃ paṭividdhakālato paṭṭhāya na vaḍḍhati,",
  "atk-s0305a:866_19": "tasmā “evaṃ no vaṭṭaṃ na vaḍḍhissatī”ti tumhehi “idaṃ dukkha”nti yogo karaṇīyo.",
  "atk-s0305a:867_0": "2. Paṭisallānasuttavaṇṇanā",
  "atk-s0305a:868_0": "1072. Dutiyaṃ kāyavivekavikalānaṃ kāyavivekapaṭilābhatthāya vuttaṃ.",
  "atk-s0305a:869_0": "3. Paṭhamakulaputtasuttādivaṇṇanā",
  "atk-s0305a:870_0": "1073- 75.",
  "atk-s0305a:870_1": "Tatiye abhisamayāyāti abhisamayatthāya.",
  "atk-s0305a:870_2": "Samaṇabrāhmaṇāti cettha sāsanāvacarā adhippetā.",
  "atk-s0305a:870_3": "Tathā catutthapañcamesu,",
  "atk-s0305a:870_4": "tena tena abhilāpena bujjhanakānaṃ pana ajjhāsayenetāni vuttāni.",
  "atk-s0305a:871_0": "6. Dutiyasamaṇabrāhmaṇasuttavaṇṇanā",
  "atk-s0305a:872_0": "1076.",
  "atk-s0305a:872_1": "Chaṭṭhe abhisambuddhaṃ pakāsesunti abhisambuddho ahanti evaṃ attānaṃ abhisambuddhaṃ pakāsayiṃsu.",
  "atk-s0305a:872_2": "Imasmiñhi sutte sabbaññubuddhā ca samaṇagahaṇena gahitā.",
  "atk-s0305a:873_0": "10. Tiracchānakathāsuttavaṇṇanā",
  "atk-s0305a:874_0": "1080.",
  "atk-s0305a:874_1": "Dasame anekavihitanti anekavidhaṃ.",
  "atk-s0305a:874_2": "Tiracchānakathanti aniyyānikattā saggamokkhamaggānaṃ tiracchānabhūtaṃ kathaṃ.",
  "atk-s0305a:874_3": "Rājakathantiādīsu rājānaṃ ārabbha “mahāsammato mandhātā dhammāsoko evaṃ mahānubhāvo”tiādinā nayena pavattakathā rājakathā.",
  "atk-s0305a:874_4": "Esa nayo corakathādīsu.",
  "atk-s0305a:874_5": "Tesu “asuko rājā abhirūpo dassanīyo”tiādinā nayena gehasitakathāva tiracchānakathā hoti.",
  "atk-s0305a:874_6": "“Sopi nāma evaṃ mahānubhāvo khayaṃ gato”ti evaṃ pavattā pana kammaṭṭhānabhāve tiṭṭhati.",
  "atk-s0305a:874_7": "Coresupi “mūladevo evaṃ mahānubhāvo meghamālo evaṃ mahānubhāvo”ti tesaṃ kammaṃ paṭicca “aho sūrā”ti gehasitakathāva tiracchānakathā.",
  "atk-s0305a:874_8": "Yuddhepi bhāratayuddhādīsu “asukena asuko evaṃ mārito evaṃ viddho”ti kāmassādavaseneva kathā tiracchānakathā,",
  "atk-s0305a:874_9": "“tepi nāma khayaṃ gatā”ti evaṃ pavattā pana sabbattha kammaṭṭhānameva hoti.",
  "atk-s0305a:874_10": "Apica annādīsu “evaṃ vaṇṇavantaṃ gandhavantaṃ rasavantaṃ phassasampannaṃ khādimha bhuñjimha pivimha paribhuñjimhā”ti",
  "atk-s0305a:874_11": "kāmassādavasena kathetuṃ na vaṭṭati.",
  "atk-s0305a:874_12": "Sātthakaṃ pana katvā “pubbe evaṃ vaṇṇādisampannaṃ annaṃ pānaṃ vatthaṃ sayanaṃ mālaṃ gandhaṃ vilepanaṃ sīlavantānaṃ adamha,",
  "atk-s0305a:874_13": "cetiye pūjaṃ akarimhā”ti kathetuṃ vaṭṭati.",
  "atk-s0305a:875_0": "Ñātikathādīsupi “amhākaṃ ñātakā sūrā samatthā”ti vā,",
  "atk-s0305a:875_1": "“pubbe mayaṃ evaṃ vicitrehi yānehi vicarimhā”ti vā assādavasena vattuṃ na vaṭṭati.",
  "atk-s0305a:875_2": "Sātthakaṃ pana katvā “tepi no ñātakā khayaṃ gatā”ti vā,",
  "atk-s0305a:875_3": "“pubbe mayaṃ evarūpā upāhanā saṅghassa adamhā”ti vā kathetabbā.",
  "atk-s0305a:875_4": "Gāmakathādīsupi suniviṭṭhadunniviṭṭhasubhikkhadubbhikkhādivasena vā “asukagāmavāsino sūrā samatthā”ti vā evaṃ assādavasena vattuṃ na vaṭṭati,",
  "atk-s0305a:875_5": "sātthakaṃ pana katvā “saddhā pasannā”ti vā,",
  "atk-s0305a:875_6": "“khayaṃ gatā”ti vā vattuṃ vaṭṭati.",
  "atk-s0305a:875_7": "Nigamanagarajanapadakathāsupi eseva nayo.",
  "atk-s0305a:876_0": "Itthikathāpi vaṇṇasaṇṭhānādīni paṭicca assādavasena vattuṃ na vaṭṭati,",
  "atk-s0305a:876_1": "“saddhā pasannā khayaṃ gatā”ti evameva vaṭṭati.",
  "atk-s0305a:876_2": "Sūrakathāpi “nandimitto nāma yodho sūro ahosī”ti assādavasena vattuṃ na vaṭṭati,",
  "atk-s0305a:876_3": "“saddho pasanno ahosi,",
  "atk-s0305a:876_4": "khayaṃ gato”ti evameva vaṭṭati.",
  "atk-s0305a:876_5": "Surākathātipi pāṭho.",
  "atk-s0305a:876_6": "Sāpi cesā surākathā “evarūpā nāma surā pītā ratijananī hotī”ti assādavaseneva na vaṭṭati,",
  "atk-s0305a:876_7": "ādīnavavasena pana “ummattakasaṃvattanikā”tiādinā nayena vaṭṭati.",
  "atk-s0305a:876_8": "Visikhākathāpi “asukavisikhā suniviṭṭhā dunniviṭṭhā”ti vā,",
  "atk-s0305a:876_9": "“asukavisikhāya vāsino sūrā samatthā”ti vā assādavaseneva vattuṃ na vaṭṭati,",
  "atk-s0305a:876_10": "“saddhā pasannā khayaṃ gatā”ti eccevaṃ vaṭṭati.",
  "atk-s0305a:876_11": "Kumbhaṭṭhānakathāti udakatitthakathā vuccati,",
  "atk-s0305a:876_12": "kumbhadāsikathā vā.",
  "atk-s0305a:876_13": "Sāpi “pāsādikā naccituṃ gāyituṃ chekā”ti assādavasena na vaṭṭati,",
  "atk-s0305a:876_14": "“saddhā pasannā”tiādinā nayeneva vaṭṭati.",
  "atk-s0305a:877_0": "Pubbapetakathāti atītañātikathā.",
  "atk-s0305a:877_1": "Tattha vattamānañātikathāsadisova vinicchayo.",
  "atk-s0305a:877_2": "Nānattakathāti purimapacchimakathāhi vimuttā avasesā nānāsabhāvā niratthakakathā.",
  "atk-s0305a:877_3": "Lokakkhāyikāti “ayaṃ loko kena nimmito,",
  "atk-s0305a:877_4": "asukena nāma nimmito,",
  "atk-s0305a:877_5": "kāko seto aṭṭhīnaṃ setattā,",
  "atk-s0305a:877_6": "balākā rattā lohitassa rattattā”ti evamādikā lokāyatavitaṇḍasallāpakathā.",
  "atk-s0305a:877_7": "Samuddakkhāyikā nāma “kasmā samuddo sāgaro,",
  "atk-s0305a:877_8": "sāgaradevena khanitattā sāgaro,",
  "atk-s0305a:877_9": "khato meti hatthamuddāya niveditattā samuddo”ti evamādikā niratthakasamuddakkhāyikakathā.",
  "atk-s0305a:877_10": "Iti bhavo iti abhavoti yaṃ vā taṃ vā niratthakakāraṇaṃ vatvā pavattitakathā itibhavābhavakathā.",
  "atk-s0305a:877_11": "Ettha ca bhavoti sassataṃ,",
  "atk-s0305a:877_12": "abhavoti ucchedaṃ.",
  "atk-s0305a:877_13": "Bhavoti vuddhi,",
  "atk-s0305a:877_14": "abhavoti hāni.",
  "atk-s0305a:877_15": "Bhavoti kāmasukhaṃ,",
  "atk-s0305a:877_16": "abhavoti attakilamatho.",
  "atk-s0305a:877_17": "Iti imāya chabbidhāya itibhavābhavakathāya saddhiṃ bāttiṃsa tiracchānakathā nāma honti.",
  "atk-s0305a:877_18": "Sesaṃ sabbattha uttānatthamevāti.",
  "atk-s0305a:878_0": "Paṭhamo vaggo.",
  "atk-s0305a:879_0": "2. Dhammacakkappavattanavaggo",
  "atk-s0305a:880_0": "1. Dhammacakkappavattanasuttavaṇṇanā",
  "atk-s0305a:881_0": "1081.",
  "atk-s0305a:881_1": "Dutiyassa paṭhame bārāṇasiyanti evaṃnāmake nagare.",
  "atk-s0305a:881_2": "Isipatane migadāyeti isīnaṃ patanuppatanavasena evaṃladdhanāme migānaṃ abhayadānavasena dinnattā migadāyasaṅkhāte ārāme.",
  "atk-s0305a:881_3": "Ettha hi uppannuppannā sabbaññuisayo patanti,",
  "atk-s0305a:881_4": "dhammacakkappavattanatthaṃ nisīdantīti attho.",
  "atk-s0305a:881_5": "Nandamūlakapabbhārato sattāhaccayena nirodhasamāpattito vuṭṭhitā anotattadahe katamukhadhovanādikiccā",
  "atk-s0305a:881_6": "ākāsena āgantvā paccekabuddhaisayopettha otaraṇavasena patanti,",
  "atk-s0305a:881_7": "uposathatthañca anuposathatthañca sannipatanti,",
  "atk-s0305a:881_8": "gandhamādanaṃ paṭigacchantāpi tatova uppatantīti iminā isīnaṃ patanuppatanavasena taṃ “isipatana”nti vuccati.",
  "atk-s0305a:882_0": "Āmantesīti dīpaṅkarapādamūle katābhinīhārato paṭṭhāya pāramiyo pūrento anupubbena pacchimabhave katābhinikkhamano",
  "atk-s0305a:882_1": "anupubbena bodhimaṇḍaṃ patvā tattha aparājitapallaṅke nisinno mārabalaṃ bhinditvā paṭhamayāme pubbenivāsaṃ",
  "atk-s0305a:882_2": "anussaritvā majjhimayāme dibbacakkhuṃ visodhetvā pacchimayāmāvasāne dasasahassilokadhātuṃ unnādento sabbaññutaṃ",
  "atk-s0305a:882_3": "patvā satta sattāhāni bodhimaṇḍe vītināmetvā mahābrahmunā āyācitadhammadesano buddhacakkhunā lokaṃ voloketvā",
  "atk-s0305a:882_4": "lokānuggahena bārāṇasiṃ gantvā pañcavaggiye saññāpetvā dhammacakkaṃ pavattetukāmo āmantesi.",
  "atk-s0305a:883_0": "Dveme,",
  "atk-s0305a:883_1": "bhikkhave,",
  "atk-s0305a:883_2": "antāti dve ime,",
  "atk-s0305a:883_3": "bhikkhave, koṭṭhāsā.",
  "atk-s0305a:883_4": "Imassa pana padassa saha samudāhārena samudāhāranigghoso heṭṭhā avīciṃ upari bhavaggaṃ patvā dasasahassilokadhātuṃ pattharitvā aṭṭhāsi.",
  "atk-s0305a:883_5": "Tasmiṃyeva samaye aṭṭhārasakoṭisaṅkhā brahmāno samāgacchiṃsu,",
  "atk-s0305a:883_6": "pacchimadisāya sūriyo atthameti,",
  "atk-s0305a:883_7": "pācīnadisāya āsāḷhanakkhattena yutto puṇṇacando uggacchati.",
  "atk-s0305a:883_8": "Tasmiṃ samaye bhagavā imaṃ dhammacakkappavattanasuttaṃ ārabhanto “dveme,",
  "atk-s0305a:883_9": "bhikkhave,",
  "atk-s0305a:883_10": "antā”tiādimāha.",
  "atk-s0305a:884_0": "Tattha pabbajitenāti gihisaṃyojanaṃ chinditvā pabbajjupagatena.",
  "atk-s0305a:884_1": "Na sevitabbāti na vaḷañjetabbā.",
  "atk-s0305a:884_2": "Yo cāyaṃ kāmesu kāmasukhallikānuyogoti yo ca ayaṃ vatthukāmesu kilesakāmasukhassa anuyogo.",
  "atk-s0305a:884_3": "Hīnoti lāmako.",
  "atk-s0305a:884_4": "Gammoti gāmavāsīnaṃ santako.",
  "atk-s0305a:884_5": "Pothujjanikoti andhabālajanena āciṇṇo.",
  "atk-s0305a:884_6": "Anariyoti na ariyo na visuddho na uttamo na vā ariyānaṃ santako.",
  "atk-s0305a:884_7": "Anatthasaṃhitoti na atthasaṃhito,",
  "atk-s0305a:884_8": "hitasukhāvahakāraṇaṃ anissitoti attho.",
  "atk-s0305a:884_9": "Attakilamathānuyogoti attano kilamathassa anuyogo,",
  "atk-s0305a:884_10": "attano dukkhakaraṇanti attho.",
  "atk-s0305a:884_11": "Dukkhoti kaṇṭakāpassayaseyyādīhi attamāraṇehi dukkhāvaho.",
  "atk-s0305a:885_0": "Paññācakkhuṃ karotīti cakkhukaraṇī.",
  "atk-s0305a:885_1": "Dutiyapadaṃ tasseva vevacanaṃ.",
  "atk-s0305a:885_2": "Upasamāyāti kilesūpasamatthāya.",
  "atk-s0305a:885_3": "Abhiññāyāti catunnaṃ saccānaṃ abhijānanatthāya.",
  "atk-s0305a:885_4": "Sambodhāyāti tesaṃyeva sambujjhanatthāya.",
  "atk-s0305a:885_5": "Nibbānāyāti nibbānasacchikiriyāya.",
  "atk-s0305a:885_6": "Sesamettha yaṃ vattabbaṃ siyā,",
  "atk-s0305a:885_7": "taṃ heṭṭhā tattha tattha vuttameva.",
  "atk-s0305a:885_8": "Saccakathāpi sabbākāreneva visuddhimagge vitthāritā.",
  "atk-s0305a:886_0": "Tiparivaṭṭanti saccañāṇakiccañāṇakatañāṇasaṅkhātānaṃ tiṇṇaṃ parivaṭṭānaṃ vasena tiparivaṭṭaṃ.",
  "atk-s0305a:886_1": "Ettha hi “idaṃ dukkhaṃ ariyasaccaṃ,",
  "atk-s0305a:886_2": "idaṃ dukkhasamudaya”nti evaṃ catūsu saccesu yathābhūtaṃ ñāṇaṃ saccañāṇaṃ nāma.",
  "atk-s0305a:886_3": "Tesuyeva “pariññeyyaṃ pahātabba”nti evaṃ kattabbakiccajānanañāṇaṃ kiccañāṇaṃ nāma.",
  "atk-s0305a:886_4": "“Pariññātaṃ pahīna”nti evaṃ tassa tassa kiccassa katabhāvajānanañāṇaṃ katañāṇaṃ nāma.",
  "atk-s0305a:886_5": "Dvādasākāranti tesaṃyeva ekekasmiṃ sacce tiṇṇaṃ tiṇṇaṃ ākārānaṃ vasena dvādasākāraṃ.",
  "atk-s0305a:886_6": "Ñāṇadassananti etesaṃ tiparivaṭṭānaṃ dvādasannaṃ ākārānaṃ vasena uppannañāṇasaṅkhātaṃ dassanaṃ.",
  "atk-s0305a:886_7": "Dhammacakkhunti aññattha tayo maggā tīṇi ca phalāni dhammacakkhu nāma honti,",
  "atk-s0305a:886_8": "idha paṭhamamaggova.",
  "atk-s0305a:887_0": "Dhammacakketi paṭivedhañāṇe ceva desanāñāṇe ca.",
  "atk-s0305a:887_1": "Bodhipallaṅke nisinnassa hi catūsu saccesu uppannaṃ dvādasākāraṃ paṭivedhañāṇampi,",
  "atk-s0305a:887_2": "isipatane nisinnassa dvādasākārāya saccadesanāya pavattitaṃ desanāñāṇampi dhammacakkaṃ nāma.",
  "atk-s0305a:887_3": "Ubhayampi hetaṃ dasabalassa ure pavattañāṇameva.",
  "atk-s0305a:887_4": "Imāya desanāya pakāsentena bhagavatā dhammacakkaṃ pavattitaṃ nāma.",
  "atk-s0305a:887_5": "Taṃ panetaṃ dhammacakkaṃ yāva aññāsikoṇḍaññatthero aṭṭhārasahi brahmakoṭīhi saddhiṃ sotāpattiphale patiṭṭhāti,",
  "atk-s0305a:887_6": "tāva naṃ bhagavā pavatteti nāma,",
  "atk-s0305a:887_7": "patiṭṭhite ca pavattitaṃ nāma.",
  "atk-s0305a:887_8": "Taṃ sandhāya pavattite ca pana bhagavatā dhammacakke bhummā devā saddamanussāvesuntiādi vuttaṃ.",
  "atk-s0305a:888_0": "Tattha bhummāti bhūmaṭṭhakadevatā.",
  "atk-s0305a:888_1": "Saddamanussāvesunti ekappahāreneva sādhukāraṃ datvā –",
  "atk-s0305a:888_2": "“etaṃ bhagavatā”tiādīni vadantā anusāvayiṃsu.",
  "atk-s0305a:888_3": "Obhāsoti sabbaññutaññāṇobhāso.",
  "atk-s0305a:888_4": "So hi tadā devānaṃ devānubhāvaṃ atikkamitvā virocittha.",
  "atk-s0305a:888_5": "Aññāsi vata, bho,",
  "atk-s0305a:888_6": "koṇḍaññoti imassapi udānassa udāhāranigghoso dasasahassilokadhātuṃ pharitvā aṭṭhāsi.",
  "atk-s0305a:889_0": "9. Saṅkāsanasuttavaṇṇanā",
  "atk-s0305a:890_0": "1089.",
  "atk-s0305a:890_1": "Navame aparimāṇā vaṇṇāti appamāṇāni akkharāni.",
  "atk-s0305a:890_2": "Byañjanāti tesaṃyeva vevacanaṃ,",
  "atk-s0305a:890_3": "vaṇṇānaṃ vā ekadesā yadidaṃ byañjanā nāma.",
  "atk-s0305a:890_4": "Saṅkāsanāti vibhattiyo.",
  "atk-s0305a:890_5": "Ekamekasmiñhi sacce sabbākārena vitthāriyamāne vaṇṇādīnaṃ anto nāma natthi.",
  "atk-s0305a:890_6": "Tasmā evamāha.",
  "atk-s0305a:891_0": "10. Tathasuttavaṇṇanā",
  "atk-s0305a:892_0": "1090.",
  "atk-s0305a:892_1": "Dasame sabhāvāvijahanaṭṭhena tathaṃ.",
  "atk-s0305a:892_2": "Dukkhañhi dukkhameva vuttaṃ.",
  "atk-s0305a:892_3": "Sabhāvassa amoghatāya avitathaṃ.",
  "atk-s0305a:892_4": "Na hi dukkhaṃ adukkhaṃ nāma hoti.",
  "atk-s0305a:892_5": "Aññabhāvānupagamena anaññathaṃ.",
  "atk-s0305a:892_6": "Na hi dukkhaṃ samudayādibhāvaṃ upagacchati.",
  "atk-s0305a:892_7": "Samudayādīsupi eseva nayoti.",
  "atk-s0305a:893_0": "Dhammacakkappavattanavaggo dutiyo.",
  "atk-s0305a:894_0": "3. Koṭigāmavaggo",
  "atk-s0305a:895_0": "1. Koṭigāmasuttavaṇṇanā",
  "atk-s0305a:896_0": "1091. Tatiyassa paṭhame ananubodhāti ananubujjhanena. Appaṭivedhāti appaṭivijjhanena.",
  "atk-s0305a:897_0": "2. Dutiyakoṭigāmasuttavaṇṇanā",
  "atk-s0305a:898_0": "1092. Dutiye cetovimutti paññāvimuttīti phalasamāpattiphalapaññānaṃ nāmaṃ.",
  "atk-s0305a:899_0": "7. Tathasuttavaṇṇanā",
  "atk-s0305a:900_0": "1097.",
  "atk-s0305a:900_1": "Sattame tasmā ariyasaccānīti yasmā tathāni avitathāni anaññathāni,",
  "atk-s0305a:900_2": "tasmā ariyānaṃ saccānīti vuccanti.",
  "atk-s0305a:900_3": "Na hi vitathāni ariyā ariyasaccato paṭivijjhanti.",
  "atk-s0305a:901_0": "8. Lokasuttavaṇṇanā",
  "atk-s0305a:902_0": "1098.",
  "atk-s0305a:902_1": "Aṭṭhame tathāgato ariyo,",
  "atk-s0305a:902_2": "tasmā “ariyasaccānī”ti yasmā ariyena tathāgatena paṭividdhattā desitattā ca tāni ariyasantakāni honti,",
  "atk-s0305a:902_3": "tasmā ariyassa saccattā ariyasaccānīti attho.",
  "atk-s0305a:903_0": "10. Gavampatisuttavaṇṇanā",
  "atk-s0305a:904_0": "1100.",
  "atk-s0305a:904_1": "Dasame sahañcaniketi sahañcaniyanagare. Yo,",
  "atk-s0305a:904_2": "bhikkhave,",
  "atk-s0305a:904_3": "dukkhaṃ passati,",
  "atk-s0305a:904_4": "dukkhasamudayampi so passatītiādi ekapaṭivedhavasena vuttaṃ,",
  "atk-s0305a:904_5": "imasmiñhi sutte ekapaṭivedhova kathito.",
  "atk-s0305a:905_0": "Koṭigāmavaggo tatiyo.",
  "atk-s0305a:906_0": "4. Sīsapāvanavaggo",
  "atk-s0305a:907_0": "1. Sīsapāvanasuttavaṇṇanā",
  "atk-s0305a:908_0": "1101. Catutthassa paṭhame yadidaṃ uparīti yāni imāni upari. Sīsapāvaneti sīsapārukkhe.",
  "atk-s0305a:909_0": "2. Khadirapattasuttavaṇṇanā",
  "atk-s0305a:910_0": "1102. Dutiye anabhisameccāti ñāṇena anabhisamāgantvā, appaṭivijjhitvāti attho.",
  "atk-s0305a:911_0": "3. Daṇḍasuttavaṇṇanā",
  "atk-s0305a:912_0": "1103.",
  "atk-s0305a:912_1": "Tatiye asmā lokā paraṃ lokanti imamhā manussalokā paraṃ nirayampi,",
  "atk-s0305a:912_2": "tiracchānayonimpi,",
  "atk-s0305a:912_3": "pettivisayampi,",
  "atk-s0305a:912_4": "manussalokampi,",
  "atk-s0305a:912_5": "devalokampi,",
  "atk-s0305a:912_6": "gacchanti,",
  "atk-s0305a:912_7": "punappunaṃ vaṭṭasmiṃyeva nibbattantīti attho.",
  "atk-s0305a:913_0": "5. Sattisatasuttavaṇṇanā",
  "atk-s0305a:914_0": "1105.",
  "atk-s0305a:914_1": "Pañcame evañcetaṃ,",
  "atk-s0305a:914_2": "bhikkhave, assāti,",
  "atk-s0305a:914_3": "bhikkhave,",
  "atk-s0305a:914_4": "evaṃ ce etaṃ bhaveyya,",
  "atk-s0305a:914_5": "nirantaraṃ sattisatehi haññamānassa dukkhadomanassehi sahevesa saccābhisamayo bhaveyya ceti attho.",
  "atk-s0305a:915_0": "9. Indakhīlasuttavaṇṇanā",
  "atk-s0305a:916_0": "1109. Navame mukhaṃ olokentīti ajjhāsayaṃ olokenti. Ajjhāsayo idha mukhanti adhippeto.",
  "atk-s0305a:917_0": "10. Vādatthikasuttavaṇṇanā",
  "atk-s0305a:918_0": "1110.",
  "atk-s0305a:918_1": "Dasame silāyūpoti silāthambho.",
  "atk-s0305a:918_2": "Soḷasakukkukoti soḷasahattho.",
  "atk-s0305a:918_3": "Soḷasakukkūtipi pāṭho.",
  "atk-s0305a:918_4": "Heṭṭhā nemaṅgamāti heṭṭhā āvāṭaṃ paviṭṭhā.",
  "atk-s0305a:918_5": "Aṭṭha kukku uparinemassāti aṭṭha hatthā āvāṭassa upari uggantvā ṭhitā bhaveyyuṃ.",
  "atk-s0305a:918_6": "Bhusāti balavatī.",
  "atk-s0305a:918_7": "Sesaṃ sabbattha uttānamevāti.",
  "atk-s0305a:919_0": "Sīsapāvanavaggo catuttho.",
  "atk-s0305a:920_0": "5. Papātavaggo",
  "atk-s0305a:921_0": "1. Lokacintāsuttavaṇṇanā",
  "atk-s0305a:922_0": "1111.",
  "atk-s0305a:922_1": "Pañcamassa paṭhame sumāgadhāya pokkharaṇiyāti evaṃnāmikāya pokkharaṇiyā.",
  "atk-s0305a:922_2": "Lokacintaṃ cintentoti,",
  "atk-s0305a:922_3": "“kena nu kho candimasūriyā katā,",
  "atk-s0305a:922_4": "kena mahāpathavī,",
  "atk-s0305a:922_5": "kena mahāsamuddo,",
  "atk-s0305a:922_6": "kena sattā uppāditā,",
  "atk-s0305a:922_7": "kena pabbatā,",
  "atk-s0305a:922_8": "kena ambatālanāḷikerādayo”ti evarūpaṃ lokacintaṃ cintento nisīdi.",
  "atk-s0305a:923_0": "Vicetoti vigatacitto vikkhittacitto vā.",
  "atk-s0305a:923_1": "Bhūtaṃyeva addasāti te kira asurā sambarimāyaṃ samparivattetvā yathā ne so puriso hatthiassādīsu āruhante ukkhipitvā,",
  "atk-s0305a:923_2": "bhisamuḷālacchiddehi pavisante passati,",
  "atk-s0305a:923_3": "evaṃ adhiṭṭhahiṃsu.",
  "atk-s0305a:923_4": "Taṃ sandhāya satthā “bhūtaṃyeva addasā”ti āha.",
  "atk-s0305a:923_5": "Devānaṃyeva mohayamānāti devānaṃ cittaṃ mohayantā.",
  "atk-s0305a:923_6": "Tasmāti yasmā lokacintaṃ cintento ummattakopi hoti, tasmā.",
  "atk-s0305a:924_0": "2-3. Papātasuttādivaṇṇanā",
  "atk-s0305a:925_0": "1112- 13.",
  "atk-s0305a:925_1": "Dutiye paṭibhānakūṭoti eko mahanto pabbatasadiso mariyādapāsāṇo.",
  "atk-s0305a:925_2": "Tatiye aniṭṭharūpanti aniṭṭhasabhāvaṃ.",
  "atk-s0305a:926_0": "4. Kūṭāgārasuttavaṇṇanā",
  "atk-s0305a:927_0": "1114.",
  "atk-s0305a:927_1": "Catutthe heṭṭhimaṃ gharaṃ akaritvāti thambhabhittipādussāpanādinā gharassa heṭṭhimabhāgaṃ akatvā.",
  "atk-s0305a:928_0": "5. Vālasuttavaṇṇanā",
  "atk-s0305a:929_0": "1115.",
  "atk-s0305a:929_1": "Pañcame santhāgāreti sippuggaṇhanasālāyaṃ.",
  "atk-s0305a:929_2": "Upāsanaṃ karonteti kaṇḍakhipanasippaṃ karonte.",
  "atk-s0305a:929_3": "Asanaṃ atipātenteti kaṇḍaṃ atikkamente.",
  "atk-s0305a:929_4": "Poṅkhānupoṅkhanti ekaṃ kaṇḍaṃ khipitvā yathā assa sarassa poṅkhaṃ vijjhati,",
  "atk-s0305a:929_5": "aparaṃ anupoṅkhaṃ nāma dutiyassa poṅkhaṃ,",
  "atk-s0305a:929_6": "puna aparaṃ tassa poṅkhanti evaṃ atipātente addasa.",
  "atk-s0305a:929_7": "Yatra hi nāmāti ye nāma.",
  "atk-s0305a:929_8": "Durabhisambhavataranti dukkarataraṃ.",
  "atk-s0305a:929_9": "Sattadhā bhinnassa vālassa koṭiyā koṭiṃ paṭivijjheyyāti ekaṃ vālaṃ sattadhā bhinditvā,",
  "atk-s0305a:929_10": "tassa ekaṃ bhedaṃ gahetvā,",
  "atk-s0305a:929_11": "vātiṅgaṇamajjhe bandhitvā,",
  "atk-s0305a:929_12": "aparaṃ bhedaṃ kaṇḍassa aggakoṭiyaṃ bandhitvā,",
  "atk-s0305a:929_13": "usabhamatte ṭhito kaṇḍabaddhāya koṭiyā taṃ vātiṅgaṇabaddhakoṭiṃ paṭivijjheyyāti attho.",
  "atk-s0305a:929_14": "Tasmāti yasmā evaṃ duppaṭivijjhāni cattāri saccāni, tasmā.",
  "atk-s0305a:930_0": "7. Paṭhamachiggaḷayugasuttavaṇṇanā",
  "atk-s0305a:931_0": "1117.",
  "atk-s0305a:931_1": "Sattame aññamaññakhādikāti aññamaññaṃ khādanaṃ.",
  "atk-s0305a:931_2": "Dubbalakhādikāti balavantehi macchādīhi dubbalānaṃ macchādīnaṃ khādanaṃ.",
  "atk-s0305a:932_0": "8. Dutiyachiggaḷayugasuttavaṇṇanā",
  "atk-s0305a:933_0": "1118.",
  "atk-s0305a:933_1": "Aṭṭhame mahāpathavīti cakkavāḷagabbhantarā mahāpathavī.",
  "atk-s0305a:933_2": "Adhiccamidaṃ,",
  "atk-s0305a:933_3": "bhanteti idaṃ adhiccuppattikaṃ sace taṃ yugaṃ na pūti bhaveyya,",
  "atk-s0305a:933_4": "samudde udakaṃ na susseyya,",
  "atk-s0305a:933_5": "so ca kacchapo na mareyya,",
  "atk-s0305a:933_6": "api nāma yadicchāvasena siyāti attho.",
  "atk-s0305a:934_0": "Evaṃ adhiccamidaṃ,",
  "atk-s0305a:934_1": "bhikkhaveti ettha mahāsīvatthero cattāri yugāni dasseti –",
  "atk-s0305a:934_2": "puratthimacakkavāḷamukhavaṭṭiyaṃ ṭhitena purisena pakkhittayugassa hi chiggaḷena tassa andhakacchapassa",
  "atk-s0305a:934_3": "gīvāya pavesanaṃ viya manussapaṭilābho adhiccapaṭilābhī.",
  "atk-s0305a:934_4": "Dakkhiṇacakkavāḷamukhavaṭṭiyaṃ ṭhitena pakkhittassa pana paribbhamantassa purimayugaṃ patvā chiggaḷena",
  "atk-s0305a:934_5": "chiggaḷupari āruḷhassa chiggaḷena gīvappavesanaṃ viya tathāgatuppādo adhiccatarasambhavo.",
  "atk-s0305a:934_6": "Pacchimacakkavāḷamukhavaṭṭiyaṃ ṭhitena pakkhittassa pana paribbhamantassa purimayugadvayaṃ patvā chiggaḷena",
  "atk-s0305a:934_7": "chiggaḷupari āruḷhassa chiggaḷena gīvappavesanaṃ viya tathāgatappaveditassa dhammavinayassa dīpanaṃ adhiccatarasambhavaṃ.",
  "atk-s0305a:934_8": "Uttaracakkavāḷamukhavaṭṭiyaṃ ṭhitena pakkhittassa pana paribbhamantassa purimayugattayaṃ patvā chiggaḷena",
  "atk-s0305a:934_9": "chiggaḷupari āruḷhassa chiggaḷena gīvappavesanaṃ viya catusaccapaṭivedho ativiya adhiccatarasambhavo",
  "atk-s0305a:934_10": "veditabbo.",
  "atk-s0305a:934_11": "Navamādīni abhisamayasaṃyutte vuttanayānevāti.",
  "atk-s0305a:935_0": "Papātavaggo pañcamo.",
  "atk-s0305a:936_0": "6. Abhisamayavaggavaṇṇanā",
  "atk-s0305a:937_0": "1121. Abhisamayavaggo nidānavagge abhisamayasaṃyutte vitthāritova.",
  "atk-s0305a:938_0": "7. Paṭhamaāmakadhaññapeyyālavaggo",
  "atk-s0305a:939_0": "3. Paññāsuttavaṇṇanā",
  "atk-s0305a:940_0": "1133.",
  "atk-s0305a:940_1": "Āmakadhaññapeyyāle ariyena paññācakkhunāti vipassanaṃ ādiṃ katvā lokiyalokuttarena ñāṇacakkhunā.",
  "atk-s0305a:941_0": "4. Surāmerayasuttavaṇṇanā",
  "atk-s0305a:942_0": "1134.",
  "atk-s0305a:942_1": "Surāmerayamajjappamādaṭṭhānā paṭiviratāti ettha surā nāma piṭṭhasurā,",
  "atk-s0305a:942_2": "odanasurā, pūvasurā,",
  "atk-s0305a:942_3": "kiṇṇapakkhittā,",
  "atk-s0305a:942_4": "sambhārasaṃyuttāti pañcavidhā.",
  "atk-s0305a:942_5": "Merayaṃ nāma pupphāsavo,",
  "atk-s0305a:942_6": "phalāsavoti,",
  "atk-s0305a:942_7": "evaṃ vutto yo koci āsavo.",
  "atk-s0305a:942_8": "Majjanti tadeva ubhayaṃ,",
  "atk-s0305a:942_9": "yaṃ vā panaññampi surāsavavinimuttaṃ madanīyaṃ.",
  "atk-s0305a:942_10": "Yāya cetanāya taṃ pivanti,",
  "atk-s0305a:942_11": "sā pamādassa kāraṇattā pamādaṭṭhānaṃ nāma,",
  "atk-s0305a:942_12": "tato paṭiviratāti attho.",
  "atk-s0305a:943_0": "6-7. Matteyyasuttādivaṇṇanā",
  "atk-s0305a:944_0": "1136-37. Matteyyāti mātuhitā, mātari sammāpaṭipannāti attho. Petteyyādīsu pituhitā petteyyā.",
  "atk-s0305a:945_0": "8-9. Sāmaññasuttādivaṇṇanā",
  "atk-s0305a:946_0": "1138- 39.",
  "atk-s0305a:946_1": "Samaṇānaṃ hitā sāmaññā.",
  "atk-s0305a:946_2": "Brāhmaṇānaṃ hitā brahmaññā.",
  "atk-s0305a:946_3": "Tesu tesu sammā paṭipannānaṃyevetaṃ adhivacanaṃ.",
  "atk-s0305a:947_0": "10. Pacāyikasuttavaṇṇanā",
  "atk-s0305a:948_0": "1140. Kule jeṭṭhāpacāyinoti kule jeṭṭhānaṃ apacāyino, nīcavuttinoti attho.",
  "atk-s0305a:949_0": "8. Dutiyaāmakadhaññapeyyālavaggo",
  "atk-s0305a:950_0": "8. Bījagāmasuttavaṇṇanā",
  "atk-s0305a:951_0": "1148.",
  "atk-s0305a:951_1": "Bījagāmabhūtagāmasamārambhāti mūlabījaṃ,",
  "atk-s0305a:951_2": "khandhabījaṃ,",
  "atk-s0305a:951_3": "phaḷubījaṃ,",
  "atk-s0305a:951_4": "aggabījaṃ,",
  "atk-s0305a:951_5": "bījabījanti pañcavidhassa bījagāmassa ceva yassa kassaci nīlatiṇarukkhādikassa bhūtagāmassa ca samārambhā,",
  "atk-s0305a:951_6": "chedanapacanādibhāvena vikopanā paṭiviratāti attho.",
  "atk-s0305a:952_0": "9. Vikālabhojanasuttavaṇṇanā",
  "atk-s0305a:953_0": "1149.",
  "atk-s0305a:953_1": "Vikālabhojanāti kālātikkantabhojanā,",
  "atk-s0305a:953_2": "majjhanhikātikkamato paṭṭhāya yāvakālikaparibhogāti attho.",
  "atk-s0305a:954_0": "10. Gandhavilepanasuttavaṇṇanā",
  "atk-s0305a:955_0": "1150.",
  "atk-s0305a:955_1": "Mālādīsu mālāti yaṃ kiñci pupphaṃ.",
  "atk-s0305a:955_2": "Gandhanti yaṃ kiñci gandhajātaṃ.",
  "atk-s0305a:955_3": "Vilepananti chavirāgakaraṇaṃ.",
  "atk-s0305a:955_4": "Tattha piḷandhantā dhārenti nāma,",
  "atk-s0305a:955_5": "ūnaṭṭhānaṃ pūrentā maṇḍenti nāma,",
  "atk-s0305a:955_6": "gandhavasena chavirāgavasena ca sādiyantā vibhūsenti nāma.",
  "atk-s0305a:955_7": "Ṭhānaṃ vuccati kāraṇaṃ.",
  "atk-s0305a:955_8": "Tasmā yāya dussīlyacetanāya tāni mālādhāraṇādīni mahājano karoti,",
  "atk-s0305a:955_9": "tato paṭiviratāti attho.",
  "atk-s0305a:956_0": "9. Tatiyaāmakadhaññapeyyālavaggo",
  "atk-s0305a:957_0": "1. Naccagītasuttavaṇṇanā",
  "atk-s0305a:958_0": "1151.",
  "atk-s0305a:958_1": "Sāsanassa ananulomattā visūkaṃ paṭāṇībhūtaṃ dassananti visūkadassanaṃ.",
  "atk-s0305a:958_2": "Attanā naccananaccāpanādivasena naccā ca gītā ca vāditā ca antamaso mayūranaccādivasenāpi pavattānaṃ",
  "atk-s0305a:958_3": "naccādīnaṃ visūkabhūtā dassanā cāti naccagītavāditavisūkadassanā.",
  "atk-s0305a:958_4": "Naccādīni hi attanā payojetuṃ vā parehi payojāpetuṃ vā payuttāni passituṃ vā neva bhikkhūnaṃ,",
  "atk-s0305a:958_5": "na bhikkhunīnaṃ vaṭṭanti.",
  "atk-s0305a:959_0": "2. Uccāsayanasuttavaṇṇanā",
  "atk-s0305a:960_0": "1152. Uccāsayanaṃ vuccati pamāṇātikkantaṃ. Mahāsayanaṃ akappiyattharaṇaṃ, tato paṭiviratāti attho.",
  "atk-s0305a:961_0": "3. Jātarūpasuttavaṇṇanā",
  "atk-s0305a:962_0": "1153.",
  "atk-s0305a:962_1": "Jātarūpanti suvaṇṇaṃ.",
  "atk-s0305a:962_2": "Rajatanti kahāpaṇo –",
  "atk-s0305a:962_3": "lohamāsako,",
  "atk-s0305a:962_4": "jatumāsako,",
  "atk-s0305a:962_5": "dārumāsakoti ye vohāraṃ gacchanti,",
  "atk-s0305a:962_6": "tassa ubhayassāpi paṭiggahaṇā paṭiviratā.",
  "atk-s0305a:962_7": "Neva naṃ uggaṇhanti na uggaṇhāpenti,",
  "atk-s0305a:962_8": "na upanikkhittaṃ sādiyantīti attho.",
  "atk-s0305a:963_0": "4. Āmakadhaññasuttavaṇṇanā",
  "atk-s0305a:964_0": "1154.",
  "atk-s0305a:964_1": "Āmakadhaññapaṭiggahaṇāti sāli- vīhi- yava- godhuma- kaṅgu- varaka-",
  "atk-s0305a:964_2": "kudrūsakasaṅkhātassa sattavidhassāpi āmakadhaññassa paṭiggahaṇā.",
  "atk-s0305a:964_3": "Na kevalañca etesaṃ paṭiggahaṇameva,",
  "atk-s0305a:964_4": "āmasanampi bhikkhūnaṃ na vaṭṭatiyeva.",
  "atk-s0305a:965_0": "5. Āmakamaṃsasuttavaṇṇanā",
  "atk-s0305a:966_0": "1155.",
  "atk-s0305a:966_1": "Āmakamaṃsapaṭiggahaṇāti ettha aññatra uddissa anuññātā āmakamaṃsamacchānaṃ paṭiggahaṇameva bhikkhūnaṃ na vaṭṭati,",
  "atk-s0305a:966_2": "no āmasanaṃ.",
  "atk-s0305a:967_0": "6. Kumārikasuttavaṇṇanā",
  "atk-s0305a:968_0": "1156.",
  "atk-s0305a:968_1": "Itthikumārikapaṭiggahaṇāti ettha itthīti purisantaragatā,",
  "atk-s0305a:968_2": "itarā kumārikā nāma.",
  "atk-s0305a:968_3": "Tāsaṃ paṭiggahaṇampi āmasanampi akappiyameva.",
  "atk-s0305a:969_0": "7. Dāsidāsasuttavaṇṇanā",
  "atk-s0305a:970_0": "1157.",
  "atk-s0305a:970_1": "Dāsidāsapaṭiggahaṇāti ettha dāsidāsavaseneva tesaṃ paṭiggahaṇaṃ na vaṭṭati,",
  "atk-s0305a:970_2": "“kappiyakārakaṃ dammi,",
  "atk-s0305a:970_3": "ārāmikaṃ dammī”ti evaṃ vutte pana vaṭṭati.",
  "atk-s0305a:971_0": "10. Catutthaāmakadhaññapeyyālavaggo",
  "atk-s0305a:972_0": "1. Khettavatthusuttavaṇṇanā",
  "atk-s0305a:973_0": "1161.",
  "atk-s0305a:973_1": "Ajeḷakādīsu khettavatthupariyosānesu kappiyākappiyanayo vinayavasena upaparikkhitabbo.",
  "atk-s0305a:973_2": "Tattha khettaṃ nāma yasmiṃ pubbaṇṇaṃ ruhati.",
  "atk-s0305a:973_3": "Vatthu nāma yasmiṃ aparaṇṇaṃ ruhati.",
  "atk-s0305a:973_4": "Yattha vā ubhayaṃ ruhati,",
  "atk-s0305a:973_5": "taṃ khettaṃ.",
  "atk-s0305a:973_6": "Tadatthāya akatabhūmibhāgo vatthu.",
  "atk-s0305a:973_7": "Khettavatthusīsena cettha vāpitaḷākādīnipi saṅgahitāneva.",
  "atk-s0305a:974_0": "2-3. Kayavikkayasuttādivaṇṇanā",
  "atk-s0305a:975_0": "1162- 63.",
  "atk-s0305a:975_1": "Kayavikkayāti kayā ca vikkayā ca.",
  "atk-s0305a:975_2": "Dūteyyaṃ vuccati dūtakammaṃ,",
  "atk-s0305a:975_3": "gihīnaṃ paṇṇaṃ vā sāsanaṃ vā gahetvā tattha tattha gamanaṃ.",
  "atk-s0305a:975_4": "Pahiṇagamanaṃ vuccati gharā gharaṃ pesitassa khuddakagamanaṃ.",
  "atk-s0305a:975_5": "Anuyogo nāma tadubhayakaraṇaṃ.",
  "atk-s0305a:975_6": "Tasmā dūteyyapahiṇagamanānuyogāti evamettha attho veditabbo.",
  "atk-s0305a:976_0": "4. Tulākūṭasuttavaṇṇanā",
  "atk-s0305a:977_0": "1164.",
  "atk-s0305a:977_1": "Tulākūṭādīsu kūṭanti vañcanaṃ.",
  "atk-s0305a:977_2": "Tattha tulākūṭaṃ tāva rūpakūṭaṃ,",
  "atk-s0305a:977_3": "aṅgakūṭaṃ,",
  "atk-s0305a:977_4": "gahaṇakūṭaṃ,",
  "atk-s0305a:977_5": "paṭicchannakūṭanti catubbidhaṃ hoti.",
  "atk-s0305a:977_6": "Tattha rūpakūṭaṃ nāma dve tulā samarūpā katvā gaṇhanto mahatiyā gaṇhāti,",
  "atk-s0305a:977_7": "dadanto khuddikāya deti.",
  "atk-s0305a:977_8": "Aṅgakūṭaṃ nāma gaṇhanto pacchābhāge hatthena tulaṃ akkamati,",
  "atk-s0305a:977_9": "dadanto pubbabhāge.",
  "atk-s0305a:977_10": "Gahaṇakūṭaṃ nāma gaṇhanto mūle rajjuṃ gaṇhāti,",
  "atk-s0305a:977_11": "dadanto agge.",
  "atk-s0305a:977_12": "Paṭicchannakūṭaṃ nāma tulaṃ susiraṃ katvā anto ayacuṇṇaṃ pakkhipitvā gaṇhanto taṃ pacchābhāge karoti,",
  "atk-s0305a:977_13": "dadanto aggabhāge.",
  "atk-s0305a:978_0": "Kaṃso vuccati suvaṇṇapāti,",
  "atk-s0305a:978_1": "tāya vañcanaṃ kaṃsakūṭaṃ. Kathaṃ?",
  "atk-s0305a:978_2": "Ekaṃ suvaṇṇapātiṃ katvā aññā dve tisso lohapātiyo suvaṇṇavaṇṇā karonti.",
  "atk-s0305a:978_3": "Tato janapadaṃ gantvā,",
  "atk-s0305a:978_4": "kiñcideva aḍḍhakulaṃ pavisitvā,",
  "atk-s0305a:978_5": "“suvaṇṇabhājanāni kiṇathā”ti vatvā,",
  "atk-s0305a:978_6": "agghe pucchite samagghataraṃ dātukāmā honti,",
  "atk-s0305a:978_7": "tato tehi “kathaṃ imesaṃ suvaṇṇabhāvo jānitabbo”ti vutte “vīmaṃsitvā gaṇhathā”ti suvaṇṇapātiṃ pāsāṇe ghaṃsitvā sabbapātiyo datvā gacchanti.",
  "atk-s0305a:979_0": "Mānakūṭaṃ hadayabheda-",
  "atk-s0305a:979_1": "sikhābheda-",
  "atk-s0305a:979_2": "rajjubhedavasena tividhaṃ hoti.",
  "atk-s0305a:979_3": "Tattha hadayabhedo sappitelādiminanakāle labbhati.",
  "atk-s0305a:979_4": "Tāni hi gaṇhanto heṭṭhāchiddena mānena “saṇikaṃ āsiñcā”ti vatvā antobhājane bahuṃ paggharāpetvā gaṇhāti,",
  "atk-s0305a:979_5": "dadanto chiddaṃ pidhāya sīghaṃ pūretvā deti.",
  "atk-s0305a:979_6": "Sikhābhedo tilataṇḍulādiminanakāle labbhati.",
  "atk-s0305a:979_7": "Tāni hi gaṇhanto saṇikaṃ sikhaṃ ussāpetvā gaṇhāti,",
  "atk-s0305a:979_8": "dadanto vegena sikhaṃ bhindanto deti.",
  "atk-s0305a:979_9": "Rajjubhedo khettavatthuminanakāle labbhati.",
  "atk-s0305a:979_10": "Lañjaṃ alabhantā hi khettaṃ amahantaṃ mahantaṃ katvā minanti.",
  "atk-s0305a:980_0": "5. Ukkoṭanasuttavaṇṇanā",
  "atk-s0305a:981_0": "1165.",
  "atk-s0305a:981_1": "Ukkoṭanādīsu ukkoṭananti sāmike assāmike kātuṃ lañjaggahaṇaṃ.",
  "atk-s0305a:981_2": "Vañcananti tehi tehi upāyehi paresaṃ vañcanaṃ.",
  "atk-s0305a:981_3": "Tatridamekaṃvatthu –",
  "atk-s0305a:981_4": "eko kira luddako migañca migapotakañca gahetvā āgacchati.",
  "atk-s0305a:981_5": "Tameko dhutto “kiṃ, bho,",
  "atk-s0305a:981_6": "migo agghati,",
  "atk-s0305a:981_7": "kiṃ migapotako”ti?, Āha.",
  "atk-s0305a:981_8": "“Migo dve kahāpaṇe,",
  "atk-s0305a:981_9": "migapotako eka”nti ca vutte kahāpaṇaṃ datvā,",
  "atk-s0305a:981_10": "migapotakaṃ gahetvā thokaṃ gantvā nivatto “na me, bho,",
  "atk-s0305a:981_11": "migapotakena attho,",
  "atk-s0305a:981_12": "migaṃ me dehī”ti āha.",
  "atk-s0305a:981_13": "Tena hi dve kahāpaṇe dehīti. Nanu, bho,",
  "atk-s0305a:981_14": "mayā paṭhamaṃ eko kahāpaṇo dinnoti.",
  "atk-s0305a:981_15": "Āma dinnoti.",
  "atk-s0305a:981_16": "Imampi migapotakaṃ gaṇha,",
  "atk-s0305a:981_17": "evaṃ so ca kahāpaṇo,",
  "atk-s0305a:981_18": "ayañca kahāpaṇagghanako migapotakoti dve kahāpaṇā bhavissantīti.",
  "atk-s0305a:981_19": "So “kāraṇaṃ vadatī”ti sallakkhetvā migapotakaṃ gahetvā migaṃ adāsīti.",
  "atk-s0305a:982_0": "Nikatīti yogavasena vā māyāvasena vā apāmaṅgaṃ pāmaṅganti amaṇiṃ maṇinti,",
  "atk-s0305a:982_1": "asuvaṇṇaṃ suvaṇṇanti katvā patirūpakena vañcanaṃ.",
  "atk-s0305a:982_2": "Sāciyogoti kuṭilayogo.",
  "atk-s0305a:982_3": "Etesaṃyeva ukkoṭanādīnametaṃ nāmaṃ.",
  "atk-s0305a:982_4": "Tasmā ukkoṭanasāciyogā vañcanasāciyogā nikatisāciyogāti evamettha attho daṭṭhabbo.",
  "atk-s0305a:982_5": "Keci aññaṃ dassetvā aññassa parivattanaṃ sāciyogoti vadanti.",
  "atk-s0305a:982_6": "Taṃ pana vañcaneneva saṅgahitaṃ.",
  "atk-s0305a:983_0": "6-11. Chedanasuttādivaṇṇanā",
  "atk-s0305a:984_0": "1166- 71.",
  "atk-s0305a:984_1": "Chedanādīsu chedananti hatthacchedanādi.",
  "atk-s0305a:984_2": "Vadhoti maraṇaṃ.",
  "atk-s0305a:984_3": "Bandhoti rajjubandhanādīhi bandhanaṃ.",
  "atk-s0305a:984_4": "Viparāmosoti himaviparāmoso,",
  "atk-s0305a:984_5": "gumbaviparāmosoti duvidho.",
  "atk-s0305a:984_6": "Yaṃ himapātasamaye himena paṭicchannā hutvā maggapaṭipannaṃ janaṃ musanti,",
  "atk-s0305a:984_7": "ayaṃ himaviparāmoso.",
  "atk-s0305a:984_8": "Yaṃ gumbādipaṭicchannā musanti,",
  "atk-s0305a:984_9": "ayaṃ gumbaviparāmoso.",
  "atk-s0305a:985_0": "Ālopo vuccati gāmanigamādīnaṃ vilopakaraṇaṃ.",
  "atk-s0305a:985_1": "Sahasākāroti sāhasakiriyā,",
  "atk-s0305a:985_2": "gehaṃ pavisitvā,",
  "atk-s0305a:985_3": "manussānaṃ ure satthaṃ ṭhapetvā,",
  "atk-s0305a:985_4": "icchitabhaṇḍaggahaṇaṃ.",
  "atk-s0305a:985_5": "Evametasmā chedanavadhabandhanaviparāmosaālopasahasākārā paṭiviratā.",
  "atk-s0305a:985_6": "Sesaṃ sabbattha uttānatthamevāti.",
  "atk-s0305a:986_0": "Āmakadhaññapeyyālavaṇṇanā niṭṭhitā.",
  "atk-s0305a:987_0": "Iti sāratthappakāsiniyā saṃyuttanikāya-aṭṭhakathāya",
  "atk-s0305a:988_0": "Mahāvaggavaṇṇanā niṭṭhitā.",
  "atk-s0305a:989_0": "Nigamanakathā",
  "atk-s0305a:990_0": "Ettāvatā hi –",
  "atk-s0305a:991_0": "“Bahukārassa yatīnaṃ vipassanācāranipuṇabuddhīnaṃ,",
  "atk-s0305a:992_0": "Saṃyuttavaranikāyassa atthasaṃvaṇṇanaṃ kātuṃ.",
  "atk-s0305a:993_0": "“Saddhammassa ciraṭṭhitimāsisamānena yā mayā;",
  "atk-s0305a:994_0": "Nipuṇā aṭṭhakathā āraddhā sāratthapakāsinī nāma.",
  "atk-s0305a:995_0": "“Sā hi mahāaṭṭhakathāya sāramādāya niṭṭhitā esā;",
  "atk-s0305a:996_0": "Aṭṭhasattatimattāya pāḷiyā bhāṇavārehi.",
  "atk-s0305a:997_0": "“Ekūnasaṭṭhimatto visuddhimaggopi bhāṇavārehi;",
  "atk-s0305a:998_0": "Atthappakāsanatthāya āgamānaṃ kato yasmā.",
  "atk-s0305a:999_0": "“Tasmā tena sahāyaṃ aṭṭhakathā bhāṇavāragaṇanāya;",
  "atk-s0305a:1000_0": "Thokena aparipūraṃ sattatiṃsasataṃ hoti.",
  "atk-s0305a:1001_0": "“Sattatiṃsādhikasata-parimāṇaṃ bhāṇavārato evaṃ;",
  "atk-s0305a:1002_0": "Samayaṃ pakāsayantiṃ mahāvihārādhivāsīnaṃ.",
  "atk-s0305a:1003_0": "“Mūlaṭṭhakathāya sāramādāya mayā imaṃ karontena;",
  "atk-s0305a:1004_0": "Yaṃ puññamupacitaṃ tena hotu sabbo sukhī loko.",
  "atk-s0305a:1005_0": "“Etissā karaṇatthaṃ therena bhadantajotipālena;",
  "atk-s0305a:1006_0": "Sucisīlena subhāsitassa pakāsayantañāṇena.",
  "atk-s0305a:1007_0": "“Sāsanavibhūtikāmena yācamānena maṃ subhaguṇena;",
  "atk-s0305a:1008_0": "Yaṃ samadhigataṃ puññaṃ tenāpi jano sukhī bhavatū”ti.",
  "atk-s0305a:1009_0": "Paramavisuddhasaddhābuddhivīriyappaṭimaṇḍitena sīlācārajjavamaddavādiguṇasamudayasamuditena sakasamayasamayantaragahanajjhogāhaṇasamatthena",
  "atk-s0305a:1009_1": "paññāveyyattiyasamannāgatena tipiṭakapariyattippabhede sāṭṭhakathe satthusāsane appaṭihatañāṇappabhāvena",
  "atk-s0305a:1009_2": "mahāveyyākaraṇena karaṇasampattijanitasukhaviniggatamadhurodāravacanalāvaṇṇayuttena yuttamuttavādinā",
  "atk-s0305a:1009_3": "vādīvarena mahākavinā pabhinnapaṭisambhidāparivāre chaḷabhiññādippabhedaguṇappaṭimaṇḍite uttarimanussadhamme",
  "atk-s0305a:1009_4": "suppatiṭṭhitabuddhīnaṃ theravaṃsappadīpānaṃ therānaṃ mahāvihāravāsīnaṃ vaṃsālaṅkārabhūtena vipulavisuddhabuddhinā",
  "atk-s0305a:1009_5": "buddhaghosoti garūhi gahitanāmadheyyena therena katā ayaṃ sāratthappakāsinī nāma saṃyuttanikāyaṭṭhakathā.",
  "atk-s0305a:1010_0": "“Tāva tiṭṭhatu lokasmiṃ, lokanittharaṇesinaṃ;",
  "atk-s0305a:1011_0": "Dassentī kulaputtānaṃ, nayaṃ sīlavisuddhiyā.",
  "atk-s0305a:1012_0": "“Yāva buddhoti nāmampi, suddhacittassa tādino;",
  "atk-s0305a:1013_0": "Lokamhi lokajeṭṭhassa, pavattati mahesino”ti.",
  "atk-s0305a:1014_0": "Sāratthappakāsinī nāma",
  "atk-s0305a:1015_0": "Saṃyuttanikāya-aṭṭhakathā sabbākārena niṭṭhitā."
}