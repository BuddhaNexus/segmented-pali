{
  "mil5.5.3:0.1_0": "Milindapañha",
  "mil5.5.3:0.2_0": "Meṇḍakapañha",
  "mil5.5.3:0.3_0": "Santhavavagga",
  "mil5.5.3:0.4_0": "3. Buddhaappābādhapañha",
  "mil5.5.3:1.1_0": "“Bhante nāgasena, bhāsitampetaṁ bhagavatā—",
  "mil5.5.3:1.2_0": "‘ahamasmi,",
  "mil5.5.3:1.2_1": "bhikkhave,",
  "mil5.5.3:1.2_2": "brāhmaṇo yācayogo sadā payatapāṇi antimadehadharo anuttaro bhisakko sallakatto’ti.",
  "mil5.5.3:1.3_0": "Puna ca bhaṇitaṁ bhagavatā—",
  "mil5.5.3:1.4_0": "‘etadaggaṁ, bhikkhave, mama sāvakānaṁ bhikkhūnaṁ appābādhānaṁ yadidaṁ bākulo’ti.",
  "mil5.5.3:1.5_0": "Bhagavato ca sarīre bahukkhattuṁ ābādho uppanno dissati.",
  "mil5.5.3:1.6_0": "Yadi, bhante nāgasena, tathāgato anuttaro, tena hi ‘etadaggaṁ …pe…",
  "mil5.5.3:1.7_0": "bākulo’ti yaṁ vacanaṁ, taṁ micchā.",
  "mil5.5.3:1.8_0": "Yadi thero bākulo appābādhānaṁ aggo, tena hi ‘ahamasmi …pe…",
  "mil5.5.3:1.9_0": "sallakatto’ti tampi vacanaṁ micchā.",
  "mil5.5.3:1.10_0": "Ayampi ubhato koṭiko pañho tavānuppatto, so tayā nibbāhitabbo”ti.",
  "mil5.5.3:2.1_0": "“Bhāsitampetaṁ, mahārāja, bhagavatā—",
  "mil5.5.3:2.2_0": "‘ahamasmi …pe…",
  "mil5.5.3:2.3_0": "sallakatto’ti, bhaṇitañca—",
  "mil5.5.3:2.4_0": "‘etadaggaṁ …pe…",
  "mil5.5.3:2.5_0": "bākulo’ti,",
  "mil5.5.3:2.5_1": "tañca pana bāhirānaṁ āgamānaṁ adhigamānaṁ pariyattīnaṁ attani vijjamānataṁ sandhāya bhāsitaṁ.",
  "mil5.5.3:3.1_0": "Santi kho pana, mahārāja,",
  "mil5.5.3:3.1_1": "bhagavato sāvakā ṭhānacaṅkamikā,",
  "mil5.5.3:3.1_2": "te ṭhānena caṅkamena divārattiṁ vītināmenti,",
  "mil5.5.3:3.1_3": "bhagavā pana, mahārāja,",
  "mil5.5.3:3.1_4": "ṭhānena caṅkamena nisajjāya sayanena divārattiṁ vītināmeti, ye te, mahārāja,",
  "mil5.5.3:3.1_5": "bhikkhū ṭhānacaṅkamikā,",
  "mil5.5.3:3.1_6": "te tena aṅgena atirekā.",
  "mil5.5.3:4.1_0": "Santi kho pana, mahārāja,",
  "mil5.5.3:4.1_1": "bhagavato sāvakā ekāsanikā,",
  "mil5.5.3:4.1_2": "te jīvitahetupi dutiyaṁ bhojanaṁ na bhuñjanti,",
  "mil5.5.3:4.1_3": "bhagavā pana, mahārāja,",
  "mil5.5.3:4.1_4": "dutiyampi yāva tatiyampi bhojanaṁ bhuñjati, ye te, mahārāja,",
  "mil5.5.3:4.1_5": "bhikkhū ekāsanikā,",
  "mil5.5.3:4.1_6": "te tena aṅgena atirekā,",
  "mil5.5.3:4.1_7": "anekavidhāni, mahārāja,",
  "mil5.5.3:4.1_8": "tāni kāraṇāni tesaṁ tesaṁ taṁ taṁ sandhāya bhaṇitāni.",
  "mil5.5.3:4.2_0": "Bhagavā pana, mahārāja,",
  "mil5.5.3:4.2_1": "anuttaro sīlena samādhinā paññāya vimuttiyā vimuttiñāṇadassanena dasahi ca balehi catūhi vesārajjehi",
  "mil5.5.3:4.2_2": "aṭṭhārasahi buddhadhammehi chahi asādhāraṇehi ñāṇehi,",
  "mil5.5.3:4.2_3": "kevale ca buddhavisaye taṁ sandhāya bhaṇitaṁ—",
  "mil5.5.3:4.3_0": "‘ahamasmi …pe…",
  "mil5.5.3:4.4_0": "sallakatto’ti.",
  "mil5.5.3:5.1_0": "Idha, mahārāja,",
  "mil5.5.3:5.1_1": "manussesu eko jātimā hoti,",
  "mil5.5.3:5.1_2": "eko dhanavā,",
  "mil5.5.3:5.1_3": "eko vijjavā,",
  "mil5.5.3:5.1_4": "eko sippavā, eko sūro,",
  "mil5.5.3:5.1_5": "eko vicakkhaṇo,",
  "mil5.5.3:5.1_6": "sabbepete abhibhaviya rājāyeva tesaṁ uttamo hoti;",
  "mil5.5.3:5.2_0": "evameva kho, mahārāja, bhagavā sabbasattānaṁ aggo jeṭṭho seṭṭho.",
  "mil5.5.3:6.1_0": "Yaṁ pana āyasmā bākulo appābādho ahosi,",
  "mil5.5.3:6.1_1": "taṁ abhinīhāravasena, so hi, mahārāja,",
  "mil5.5.3:6.1_2": "anomadassissa bhagavato udaravātābādhe uppanne vipassissa ca bhagavato aṭṭhasaṭṭhiyā ca bhikkhusatasahassānaṁ",
  "mil5.5.3:6.1_3": "tiṇapupphakaroge uppanne sayaṁ tāpaso samāno nānābhesajjehi taṁ byādhiṁ apanetvā appābādhataṁ patto,",
  "mil5.5.3:6.1_4": "bhaṇito ca ‘etadaggaṁ …pe…",
  "mil5.5.3:6.2_0": "bākulo’ti.",
  "mil5.5.3:7.1_0": "Bhagavato, mahārāja,",
  "mil5.5.3:7.1_1": "byādhimhi uppajjantepi anuppajjantepi dhutaṅgaṁ ādiyantepi anādiyantepi natthi bhagavatā sadiso koci satto.",
  "mil5.5.3:7.2_0": "Bhāsitampetaṁ, mahārāja bhagavatā devātidevena saṁyuttanikāyavaralañchake—",
  "mil5.5.3:8.1_0": "‘Yāvatā,",
  "mil5.5.3:8.1_1": "bhikkhave,",
  "mil5.5.3:8.1_2": "sattā apadā vā dvipadā vā catuppadā vā bahuppadā vā rūpino vā arūpino vā saññino vā asaññino vā nevasaññīnāsaññino vā,",
  "mil5.5.3:8.1_3": "tathāgato tesaṁ aggamakkhāyati arahaṁ sammāsambuddho’”ti.",
  "mil5.5.3:9.1_0": "“Sādhu, bhante nāgasena, evametaṁ tathā sampaṭicchāmī”ti.",
  "mil5.5.3:10.1_0": "Buddhaappābādhapañho tatiyo."
}