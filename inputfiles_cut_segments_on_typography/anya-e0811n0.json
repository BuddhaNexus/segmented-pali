{
  "anya-e0811n0:0_0": "Namo tassa bhagavato arahato sammāsambuddhassa",
  "anya-e0811n0:1_0": "Subodhālaṅkāro",
  "anya-e0811n0:2_0": "1. Dosāvabodha-paṭhamapariccheda",
  "anya-e0811n0:3_0": "Ratanattayappaṇāma",
  "anya-e0811n0:4_0": "1.",
  "anya-e0811n0:5_0": "Munindavadanambhoja, gabbhasambhavasundarī;",
  "anya-e0811n0:6_0": "Saraṇaṁ pāṇinaṁ vāṇī, mayhaṁ pīṇayataṁ manaṁ.",
  "anya-e0811n0:7_0": "Nimitta",
  "anya-e0811n0:8_0": "2.",
  "anya-e0811n0:9_0": "Rāma, sammā’dya’laṅkārā, santi santo purātanā;",
  "anya-e0811n0:10_0": "Tathāpi tu vaḷañjenti, suddhamāgadhikā na te.",
  "anya-e0811n0:11_0": "Abhidhānādikaṁ",
  "anya-e0811n0:12_0": "3.",
  "anya-e0811n0:13_0": "Tenā’pi nāma toseyya, mete laṅkāravajjite;",
  "anya-e0811n0:14_0": "Anurūpenā’laṅkāre, ne’sa meso parissamo.",
  "anya-e0811n0:15_0": "4.",
  "anya-e0811n0:16_0": "Yesaṁ na sañcitā paññā, nekasatthantaro’citā;",
  "anya-e0811n0:17_0": "Sammoha’bbhāhatā ve’te, nāvabujjhanti kiñcipi.",
  "anya-e0811n0:18_0": "5.",
  "anya-e0811n0:19_0": "Kiṁ tehi pādasussūsā, yesaṁ natthi garūni’ha;",
  "anya-e0811n0:20_0": "Ye tappādarajokiṇṇā, te’va sādhū vivekino.",
  "anya-e0811n0:21_0": "6.",
  "anya-e0811n0:22_0": "Kabba, nāṭakanikkhitta, nettacittā kavijjanā;",
  "anya-e0811n0:23_0": "Yaṁkiñci racayante’taṁ, na vimhayakaraṁ paraṁ.",
  "anya-e0811n0:24_0": "7.",
  "anya-e0811n0:25_0": "Teye’va paṭibhāvento, so’va bandho savimhayo;",
  "anya-e0811n0:26_0": "Yena tosenti viññū ye, tattha pya’vihitā’darā.",
  "anya-e0811n0:27_0": "8.",
  "anya-e0811n0:28_0": "Bandho ca nāma sadda,tthā, sahitā dosavajjitā;",
  "anya-e0811n0:29_0": "Pajja gajja vimissānaṁ, bhedenā’yaṁ tidhā bhave.",
  "anya-e0811n0:30_0": "9.",
  "anya-e0811n0:31_0": "Nibandho cā’nibandho ca, puna dvidhā niruppate;",
  "anya-e0811n0:32_0": "Taṁ tu pāpentya’laṅkārā, vindanīyatarattanaṁ.",
  "anya-e0811n0:33_0": "10.",
  "anya-e0811n0:34_0": "Anavajjaṁ mukhambhoja “ambhoja”nti padaṁ pāḷiyaṁ natthi,",
  "anya-e0811n0:34_1": "vārijavācakaṁ,",
  "anya-e0811n0:34_2": "sakkaṭaganthato anītaṁ,",
  "anya-e0811n0:34_3": "manavajjā ca bhāratī;",
  "anya-e0811n0:35_0": "Alaṅkatā’va sobhante, kiṁ nu te nira’laṅkatā?",
  "anya-e0811n0:36_0": "11.",
  "anya-e0811n0:37_0": "Vinā garūpadesaṁ taṁ, bālo’laṅkattu micchati;",
  "anya-e0811n0:38_0": "Sampāpuṇe na viññūhi, hassabhāvaṁ kathaṁ nu so?",
  "anya-e0811n0:39_0": "12.",
  "anya-e0811n0:40_0": "Ganthopi kavivācāna, malaṅkāra’ppakāsako;",
  "anya-e0811n0:41_0": "Yāti tabbacanīyattaṁ, ta’bbohārū’pacārato.",
  "anya-e0811n0:42_0": "13.",
  "anya-e0811n0:43_0": "Dvippakārā alaṅkārā, tattha sadda, tthabhedato;",
  "anya-e0811n0:44_0": "Saddatthā bandhanāmā’va, taṁsajjita tadāvali.",
  "anya-e0811n0:45_0": "14.",
  "anya-e0811n0:46_0": "Guṇālaṅkārasaṁyuttā, api dosalava’ṅkitā;",
  "anya-e0811n0:47_0": "Pasaṁsiyā na viññūhi, sā kaññā viya tādisī.",
  "anya-e0811n0:48_0": "15.",
  "anya-e0811n0:49_0": "Tena dosanirāso’va, mahussāhena sādhiyo;",
  "anya-e0811n0:50_0": "Niddosā sabbathā sā’yaṁ, saguṇā na bhaveyya kiṁ?",
  "anya-e0811n0:51_0": "16.",
  "anya-e0811n0:52_0": "Sā’laṅkāraviyuttā’pi, guṇayuttā manoharā;",
  "anya-e0811n0:53_0": "Niddosā dosarahitā, guṇayuttā vadhū viya.",
  "anya-e0811n0:54_0": "17.",
  "anya-e0811n0:55_0": "Pade vākye tadatthe ca, dosā ye vividhā matā;",
  "anya-e0811n0:56_0": "So’dāharaṇa metesaṁ, lakkhaṇaṁ kathayāmya’haṁ.",
  "anya-e0811n0:57_0": "Padadosa uddesa",
  "anya-e0811n0:58_0": "18.",
  "anya-e0811n0:59_0": "Viruddhatthantarā, jhattha, kiliṭṭhāni, virodhi ca;",
  "anya-e0811n0:60_0": "Neyyaṁ, visesanāpekkhaṁ, hīnatthaka manatthakaṁ.",
  "anya-e0811n0:61_0": "Vākyadosa uddesa",
  "anya-e0811n0:62_0": "19.",
  "anya-e0811n0:63_0": "Dosā padāna vākyāna, mekatthaṁ bhaggarītikaṁ;",
  "anya-e0811n0:64_0": "Tathā byākiṇṇa gāmmāni, yatihīnaṁ kamaccutaṁ;",
  "anya-e0811n0:65_0": "Ativutta mapetatthaṁ, sabandhapharusaṁ tathā.",
  "anya-e0811n0:66_0": "Vākyatthadosauddesa",
  "anya-e0811n0:67_0": "20.",
  "anya-e0811n0:68_0": "Apakkamo’, cityahīnaṁ, bhaggarīti, sasaṁsayaṁ;",
  "anya-e0811n0:69_0": "Gāmmaṁ duṭṭhālaṅkatīti, dosā vākyatthanissitā.",
  "anya-e0811n0:70_0": "Padadosaniddesa",
  "anya-e0811n0:71_0": "21.",
  "anya-e0811n0:72_0": "Viruddhatthantaraṁ tañhi, yassa’ññattho virujjhati;",
  "anya-e0811n0:73_0": "Adhippete yathā megho, visado sukhaye janaṁ.",
  "anya-e0811n0:74_0": "22.",
  "anya-e0811n0:75_0": "Visesya madhikaṁ yenā, jhattha metaṁ bhave yathā;",
  "anya-e0811n0:76_0": "Obhāsitā’sesadiso, khajjoto’yaṁ virājate.",
  "anya-e0811n0:77_0": "23.",
  "anya-e0811n0:78_0": "Yassa’tthā’vagamo dukkho, pakatyā’divibhāgato;",
  "anya-e0811n0:79_0": "Kiliṭṭhaṁ taṁ yathā tāya, so’ya māliṅgyate piyā.",
  "anya-e0811n0:80_0": "24.",
  "anya-e0811n0:81_0": "Yaṁ kiliṭṭhapadaṁ mandā, bhidheyyaṁ yamakādikaṁ;",
  "anya-e0811n0:82_0": "Kiliṭṭhapadadose’va, tampi anto karīyati.",
  "anya-e0811n0:83_0": "25.",
  "anya-e0811n0:84_0": "Patītasaddaracitaṁ, siliṭṭhapadasandhikaṁ;",
  "anya-e0811n0:85_0": "Pasādaguṇasaṁyuttaṁ, yamakaṁ mata medisaṁ.",
  "anya-e0811n0:86_0": "26.",
  "anya-e0811n0:87_0": "Abyapetaṁ byapeta’ñña, māvuttā’nekavaṇṇajaṁ;",
  "anya-e0811n0:88_0": "Yamakaṁ tañca pādāna, mādi, majjha, nta, gocaraṁ.",
  "anya-e0811n0:89_0": "Abyapeta paṭhamapādādi yamakaṁ",
  "anya-e0811n0:90_0": "27.",
  "anya-e0811n0:91_0": "Sujanā’sujanā sabbe, guṇenāpi vivekino;",
  "anya-e0811n0:92_0": "Vivekaṁ na samāyanti, avivekijanantike.",
  "anya-e0811n0:93_0": "Abyapeta paṭhama dutiya pādādi yamakaṁ",
  "anya-e0811n0:94_0": "28.",
  "anya-e0811n0:95_0": "Kusalā’kusalā sabbe, pabalā’pabalā thavā;",
  "anya-e0811n0:96_0": "No yātā yāva’hosittaṁ, sukhadukkhappadā siyuṁ;",
  "anya-e0811n0:97_0": "Abyapeta paṭhama dutiya tatiyapādādi yamakaṁ.",
  "anya-e0811n0:98_0": "29.",
  "anya-e0811n0:99_0": "Sādaraṁ sā daraṁ hantu, vihitā vihitā mayā;",
  "anya-e0811n0:100_0": "Vandanā vandanāmāna, bhājane ratanattaye.",
  "anya-e0811n0:101_0": "Abyapeta catukkapādādi yamakaṁ",
  "anya-e0811n0:102_0": "30.",
  "anya-e0811n0:103_0": "Kamalaṁ ka’malaṁ kattuṁ, vanado vanado’mbaraṁ;",
  "anya-e0811n0:104_0": "Sugato sugato lokaṁ, sahitaṁ sa hitaṁ karaṁ.",
  "anya-e0811n0:105_0": "31.",
  "anya-e0811n0:106_0": "Abyapetādiyamaka, sseso leso nidassito;",
  "anya-e0811n0:107_0": "Ñeyyāni’māyeva disā, ya’ññāni yamakānipi.",
  "anya-e0811n0:108_0": "32.",
  "anya-e0811n0:109_0": "Accantabahavo tesaṁ, bhedā sambhedayoniyo;",
  "anya-e0811n0:110_0": "Tathāpi keci sukarā, keci accantadukkarā.",
  "anya-e0811n0:111_0": "33.",
  "anya-e0811n0:112_0": "Yamakaṁ taṁ pahelīpaheḷi (ka.) ca, nekantamadhurāni’ti;",
  "anya-e0811n0:113_0": "Upekkhiyanti sabbāni, sissakhedabhayā mayā.",
  "anya-e0811n0:114_0": "34.",
  "anya-e0811n0:115_0": "Desakālakalāloka, ñāyāgamavirodhi yaṁ;",
  "anya-e0811n0:116_0": "Taṁ virodhipadaṁ ce’ta, mudāharaṇato phuṭaṁ.",
  "anya-e0811n0:117_0": "35.",
  "anya-e0811n0:118_0": "Ya dappatīta mānīya, vattabbaṁ neyya māhu taṁ;",
  "anya-e0811n0:119_0": "Yathā sabbāpi dhavalā, disā rocanti rattiyaṁ.",
  "anya-e0811n0:120_0": "36.",
  "anya-e0811n0:121_0": "Nedisaṁ bahu maññanti, sabbe sabbattha viññuno;",
  "anya-e0811n0:122_0": "Dullabhā’vagatī sadda, sāmatthiyavilaṅghinī.",
  "anya-e0811n0:123_0": "37.",
  "anya-e0811n0:124_0": "Siyā visesanāpekkhaṁ, yaṁ taṁ patvā visesanaṁ;",
  "anya-e0811n0:125_0": "Sātthakaṁ taṁ yathā taṁ so, bhiyyo passati cakkhunā.",
  "anya-e0811n0:126_0": "38.",
  "anya-e0811n0:127_0": "Hīnaṁ kare visesyaṁ yaṁ, taṁ hīnatthaṁ bhave yathā;",
  "anya-e0811n0:128_0": "Nippabhī kata khajjoto, samudeti divākaro.",
  "anya-e0811n0:129_0": "39.",
  "anya-e0811n0:130_0": "Pādapūraṇamattaṁ yaṁ, anatthamiti taṁ mataṁ;",
  "anya-e0811n0:131_0": "Yathā hi vande buddhassa, pādapaṅkeruhaṁ pi ca.",
  "anya-e0811n0:132_0": "Vākyadosa niddesa",
  "anya-e0811n0:133_0": "40.",
  "anya-e0811n0:134_0": "Saddato atthato vuttaṁ, yattha bhiyyopi vuccati;",
  "anya-e0811n0:135_0": "Ta mekatthaṁ yathā’bhāti, vārido vārido ayaṁ.",
  "anya-e0811n0:136_0": "Yathā ca",
  "anya-e0811n0:137_0": "41.",
  "anya-e0811n0:138_0": "Titthiyaṅkurabījāni, jahaṁ diṭṭhigatāni’ha;",
  "anya-e0811n0:139_0": "Pasādeti pasanne’so, mahāmuni mahājane.",
  "anya-e0811n0:140_0": "42.",
  "anya-e0811n0:141_0": "Āraddhakkamavicchedā, bhaggarīti bhave yathā;",
  "anya-e0811n0:142_0": "Kāpi paññā, kopi paguṇo, pakatīpi aho tava.",
  "anya-e0811n0:143_0": "43.",
  "anya-e0811n0:144_0": "Padānaṁ dubbinikkhepā, byāmoho yattha jāyati;",
  "anya-e0811n0:145_0": "Taṁ byākiṇṇanti viññeyyaṁ, tadudāharaṇaṁ yathā.",
  "anya-e0811n0:146_0": "44.",
  "anya-e0811n0:147_0": "Bahuguṇe paṇamati, dujjanānaṁ pyayaṁ jano;",
  "anya-e0811n0:148_0": "Hitaṁ pamudito niccaṁ, sugataṁ samanussaraṁ.",
  "anya-e0811n0:149_0": "45.",
  "anya-e0811n0:150_0": "Visiṭṭhavacanā’petaṁ, gāmmaṁ’tya’bhimataṁ yathā;",
  "anya-e0811n0:151_0": "Kaññe kāmayamānaṁ maṁ, na kāmayasi kiṁnvi’daṁ?",
  "anya-e0811n0:152_0": "46.",
  "anya-e0811n0:153_0": "Padasandhānato kiñci, duppatītikaraṁ bhave;",
  "anya-e0811n0:154_0": "Tampi gāmmaṁ tya’bhimataṁ, yathā yābhavato piyā.",
  "anya-e0811n0:155_0": "47.",
  "anya-e0811n0:156_0": "Vuttesu sūcite ṭṭhāne, padacchedo bhave yati;",
  "anya-e0811n0:157_0": "Yaṁ tāya hīnaṁ taṁ vuttaṁ, yatihīnanti sā pana.",
  "anya-e0811n0:158_0": "48.",
  "anya-e0811n0:159_0": "Yati sabbatthapādante, vuttaḍḍhe ca visesato;",
  "anya-e0811n0:160_0": "Pubbāparānekavaṇṇa, padamajjhepi katthaci.",
  "anya-e0811n0:161_0": "Tatthodāharaṇapaccudāharaṇāni yathā",
  "anya-e0811n0:162_0": "49.",
  "anya-e0811n0:163_0": "Taṁ name sirasā cāmi, karavaṇṇaṁ tathāgataṁ;",
  "anya-e0811n0:164_0": "Sakalāpi disā siñca, tiva soṇṇarasehi yo.",
  "anya-e0811n0:165_0": "50.",
  "anya-e0811n0:166_0": "Saro sandhimhi pubbanto, viya lope vibhattiyā;",
  "anya-e0811n0:167_0": "Aññathā tva’ññathā tattha, yā’desādi parā’di’va.",
  "anya-e0811n0:168_0": "51.",
  "anya-e0811n0:169_0": "Cādī pubbapadantā’va, niccaṁ pubbapadassitā;",
  "anya-e0811n0:170_0": "Pādayo niccasambandhā, parādīva parena tu.",
  "anya-e0811n0:171_0": "Sabbatthodāharaṇāni yathā",
  "anya-e0811n0:172_0": "52.",
  "anya-e0811n0:173_0": "Name taṁ sirasā sabbo, pamā’tītaṁ tathāgataṁ;",
  "anya-e0811n0:174_0": "Yassa lokaggataṁ patta, sso’pamā na hi yujjati.",
  "anya-e0811n0:175_0": "53.",
  "anya-e0811n0:176_0": "Munindaṁ taṁ sadā vandā, mya’nantamati muttamaṁ;",
  "anya-e0811n0:177_0": "Yassa paññā ca mettā ca, nissīmāti vijambhati.",
  "anya-e0811n0:178_0": "Cādipādīsu paccudāharaṇāni yathā",
  "anya-e0811n0:179_0": "54.",
  "anya-e0811n0:180_0": "Mahāmettā mahāpaññā, ca yattha paramodayā;",
  "anya-e0811n0:181_0": "Paṇamāmi jinaṁ taṁ pa, varaṁ varaguṇā’layaṁ.",
  "anya-e0811n0:182_0": "55.",
  "anya-e0811n0:183_0": "Padatthakkamato muttaṁ, kamaccuta midaṁ yathā;",
  "anya-e0811n0:184_0": "Khettaṁ vā dehi gāmaṁ vā, desaṁ vā mama sobhanaṁ.",
  "anya-e0811n0:185_0": "56.",
  "anya-e0811n0:186_0": "Lokiyattha matikkantaṁ, ativuttaṁ mataṁ yathā;",
  "anya-e0811n0:187_0": "Atisambādha mākāsa, metissā thanajambhane.",
  "anya-e0811n0:188_0": "57.",
  "anya-e0811n0:189_0": "Samudāyatthato’petaṁ, taṁ apetatthakaṁ yathā;",
  "anya-e0811n0:190_0": "Gāviputto balibaddho, tiṇaṁ khādī pivī jalaṁ.",
  "anya-e0811n0:191_0": "58.",
  "anya-e0811n0:192_0": "Bandhe pharusatā yattha, taṁ bandhapharusaṁ yathā;",
  "anya-e0811n0:193_0": "Kharā khilā parikkhīṇā, khette khittaṁ phalatya’laṁ.",
  "anya-e0811n0:194_0": "Vākyatthadosa niddesa",
  "anya-e0811n0:195_0": "59.",
  "anya-e0811n0:196_0": "Ñeyyaṁ lakkhaṇa manvattha, vasenā’pakkamādinaṁ;",
  "anya-e0811n0:197_0": "Udāharaṇa metesaṁ, dāni sandassayāmya’haṁ.",
  "anya-e0811n0:198_0": "Tatthā’pakkamaṁ yathā",
  "anya-e0811n0:199_0": "60.",
  "anya-e0811n0:200_0": "Bhāvanā, dāna, sīlāni, sammā sampāditāni’ha;",
  "anya-e0811n0:201_0": "Bhoga, saggādi, nibbāna, sādhanāni na saṁsayo.",
  "anya-e0811n0:202_0": "Ocityahīnaṁ yathā",
  "anya-e0811n0:203_0": "61.",
  "anya-e0811n0:204_0": "Pūjanīyataro loke, aha meko nirantaraṁ;",
  "anya-e0811n0:205_0": "Mayekasmiṁ guṇā sabbe, yato samuditā ahuṁ.",
  "anya-e0811n0:206_0": "Yathā ca",
  "anya-e0811n0:207_0": "62.",
  "anya-e0811n0:208_0": "Yācito’haṁ kathaṁ nāma, na dajjāmya’pi jīvitaṁ;",
  "anya-e0811n0:209_0": "Tathāpi puttadānena, vedhate hadayaṁ mama.",
  "anya-e0811n0:210_0": "Bhaggarīti yathā",
  "anya-e0811n0:211_0": "63.",
  "anya-e0811n0:212_0": "Itthīnaṁ dujjanānañca, vissāso nopapajjate;",
  "anya-e0811n0:213_0": "Vise siṅgimhi nadiyaṁ, roge rājakulamhi ca.",
  "anya-e0811n0:214_0": "Sasaṁsayaṁ yathā",
  "anya-e0811n0:215_0": "64.",
  "anya-e0811n0:216_0": "Munindacandimā loka, saralolavilocano;",
  "anya-e0811n0:217_0": "Jano’ vakkantapantho’va, gopadassanapīṇito.",
  "anya-e0811n0:218_0": "65.",
  "anya-e0811n0:219_0": "Vākyatthato duppatīti, karaṁ gāmmaṁ mataṁ yathā;",
  "anya-e0811n0:220_0": "Poso vīriyavā so’yaṁ, paraṁ hantvā na vissamī.",
  "anya-e0811n0:221_0": "66.",
  "anya-e0811n0:222_0": "Duṭṭhālaṅkaraṇaṁ tetaṁ tvethaṁ (?), yatthā’laṅkāradūsanaṁ;",
  "anya-e0811n0:223_0": "Tassā’laṅkāraniddese, rūpa māvi bhavissati.",
  "anya-e0811n0:224_0": "67.",
  "anya-e0811n0:225_0": "Kato’tra saṅkhepanayā mayā’yaṁ,",
  "anya-e0811n0:226_0": "Dosāna mesaṁ pavaro vibhāgo;",
  "anya-e0811n0:227_0": "Eso’va’laṁ bodhayituṁ kavīnaṁ,",
  "anya-e0811n0:228_0": "Tamatthi ce khedakaraṁ parampi.",
  "anya-e0811n0:229_0": "Iti saṅgharakkhitamahāsāmiviracite subodhālaṅkāre",
  "anya-e0811n0:230_0": "Dosāvabodho nāma",
  "anya-e0811n0:231_0": "Paṭhamo paricchedo."
}