{
  "atk-s0101a4:0_0": "4. Soṇadaṇḍasuttavaṇṇanā",
  "atk-s0101a4:1_0": "300.",
  "atk-s0101a4:1_1": "Evaṁ me sutaṁ…pe…",
  "atk-s0101a4:1_2": "aṅgesūti soṇadaṇḍasuttaṁ.",
  "atk-s0101a4:1_3": "Tatrāyaṁ apubbapadavaṇṇanā.",
  "atk-s0101a4:1_4": "Aṅgesūti aṅgā nāma aṅgapāsādikatāya evaṁ laddhavohārā jānapadino rājakumārā,",
  "atk-s0101a4:1_5": "tesaṁ nivāso ekopi janapado rūḷhisaddena aṅgāti vuccati,",
  "atk-s0101a4:1_6": "tasmiṁ aṅgesu janapade.",
  "atk-s0101a4:1_7": "Cārikanti idhāpi aturitacārikā ceva nibaddhacārikā ca adhippetā.",
  "atk-s0101a4:1_8": "Tadā kira bhagavato dasasahassilokadhātuṁ olokentassa soṇadaṇḍo brāhmaṇo ñāṇajālassa anto paññāyittha.",
  "atk-s0101a4:1_9": "Atha bhagavā ayaṁ brāhmaṇo mayhaṁ ñāṇajāle paññāyati.",
  "atk-s0101a4:1_10": "‘Atthi nu khvassupanissayo’ti vīmaṁsanto addasa.",
  "atk-s0101a4:1_11": "‘Mayi tattha gate etassa antevāsino dvādasahākārehi brāhmaṇassa vaṇṇaṁ bhāsitvā mama santike āgantuṁ na dassanti.",
  "atk-s0101a4:1_12": "So pana tesaṁ vādaṁ bhinditvā ekūnatiṁsa ākārehi mama vaṇṇaṁ bhāsitvā maṁ upasaṅkamitvā pañhaṁ pucchissati.",
  "atk-s0101a4:1_13": "So pañhavissajjanapariyosāne saraṇaṁ gamissatī’ti,",
  "atk-s0101a4:1_14": "disvā pañcasatabhikkhuparivāro taṁ janapadaṁ paṭipanno.",
  "atk-s0101a4:1_15": "Tena vuttaṁ –",
  "atk-s0101a4:1_16": "aṅgesu cārikaṁ caramāno…pe…",
  "atk-s0101a4:1_17": "yena campā tadavasarīti.",
  "atk-s0101a4:2_0": "Gaggarāya pokkharaṇiyā tīreti tassa campānagarassa avidūre gaggarāya nāma rājaggamahesiyā khaṇitattā gaggarāti laddhavohārā pokkharaṇī atthi.",
  "atk-s0101a4:2_1": "Tassā tīre samantato nīlādipañcavaṇṇakusumapaṭimaṇḍitaṁ mahantaṁ campakavanaṁ.",
  "atk-s0101a4:2_2": "Tasmiṁ bhagavā kusumagandhasugandhe campakavane viharati.",
  "atk-s0101a4:2_3": "Taṁ sandhāya gaggarāya pokkharaṇiyā tīreti vuttaṁ.",
  "atk-s0101a4:2_4": "Māgadhena seniyena bimbisārenāti ettha so rājā magadhānaṁ issarattā māgadho.",
  "atk-s0101a4:2_5": "Mahatiyā senāya samannāgatattā seniyo.",
  "atk-s0101a4:2_6": "Bimbīti suvaṇṇaṁ.",
  "atk-s0101a4:2_7": "Tasmā sārasuvaṇṇasadisavaṇṇatāya bimbisāroti vuccati.",
  "atk-s0101a4:3_0": "301- 302.",
  "atk-s0101a4:3_1": "Bahū bahū hutvā saṁhatāti saṅghā.",
  "atk-s0101a4:3_2": "Ekekissāya disāya saṅgho etesaṁ atthīti saṅghī.",
  "atk-s0101a4:3_3": "Pubbe nagarassa anto agaṇā bahi nikkhamitvā gaṇataṁ pattāti gaṇībhūtā.",
  "atk-s0101a4:3_4": "Khattaṁ āmantesīti.",
  "atk-s0101a4:3_5": "Khattā vuccati pucchitapañhe byākaraṇasamattho mahāmatto,",
  "atk-s0101a4:3_6": "taṁ āmantesi āgamentūti muhuttaṁ paṭimānentu,",
  "atk-s0101a4:3_7": "mā gacchantūti vuttaṁ hoti.",
  "atk-s0101a4:4_0": "Soṇadaṇḍaguṇakathā",
  "atk-s0101a4:5_0": "303.Nānāverajjakānanti nānāvidhesu rajjesu,",
  "atk-s0101a4:5_1": "aññesu aññesu kāsikosalādīsu rajjesu jātā,",
  "atk-s0101a4:5_2": "tāni vā tesaṁ nivāsā,",
  "atk-s0101a4:5_3": "tato vā āgatāti nānāverajjakā,",
  "atk-s0101a4:5_4": "tesaṁ nānāverajjakānaṁ.",
  "atk-s0101a4:5_5": "Kenacideva karaṇīyenāti tasmiṁ kira nagare dvīhi karaṇīyehi brāhmaṇā sannipatanti –",
  "atk-s0101a4:5_6": "yaññānubhavanatthaṁ vā mantasajjhāyanatthaṁ vā.",
  "atk-s0101a4:5_7": "Tadā ca tasmiṁ nagare yamaññā natthi.",
  "atk-s0101a4:5_8": "Soṇadaṇḍassa pana santike mantasajjhāyanatthaṁ ete sannipatitā.",
  "atk-s0101a4:5_9": "Taṁ sandhāya vuttaṁ –",
  "atk-s0101a4:5_10": "“kenacideva karaṇīyenā”ti.",
  "atk-s0101a4:5_11": "Te tassa gamanaṁ sutvā cintesuṁ –",
  "atk-s0101a4:5_12": "“ayaṁ soṇadaṇḍo uggatabrāhmaṇo yebhuyyena ca aññe brāhmaṇā samaṇaṁ gotamaṁ saraṇaṁ gatā,",
  "atk-s0101a4:5_13": "ayameva na gato.",
  "atk-s0101a4:5_14": "Svāyaṁ sace tattha gamissati,",
  "atk-s0101a4:5_15": "addhā samaṇassa gotamassa āvaṭṭaniyā māyāya āvaṭṭito,",
  "atk-s0101a4:5_16": "taṁ saraṇaṁ gamissati.",
  "atk-s0101a4:5_17": "Tato etassāpi gehadvāre brāhmaṇānaṁ sannipāto na bhavissatī”ti.",
  "atk-s0101a4:5_18": "“Handassa gamanantarāyaṁ karomā”ti sammantayitvā tattha agamaṁsu.",
  "atk-s0101a4:5_19": "Taṁ sandhāya –",
  "atk-s0101a4:5_20": "atha kho te brāhmaṇātiādi vuttaṁ.",
  "atk-s0101a4:6_0": "Tattha imināpaṅgenāti imināpi kāraṇena.",
  "atk-s0101a4:6_1": "Evaṁ etaṁ kāraṇaṁ vatvā puna –",
  "atk-s0101a4:6_2": "“attano vaṇṇe bhaññamāne atussanakasatto nāma natthi.",
  "atk-s0101a4:6_3": "Handassa vaṇṇaṁ bhaṇanena gamanaṁ nivāressāmā”ti cintetvā bhavañhi soṇadaṇḍo ubhato sujātotiādīni kāraṇāni āhaṁsu.",
  "atk-s0101a4:7_0": "Ubhatoti dvīhi pakkhehi.",
  "atk-s0101a4:7_1": "Mātito ca pitito cāti bhoto mātā brāhmaṇī,",
  "atk-s0101a4:7_2": "mātumātā brāhmaṇī,",
  "atk-s0101a4:7_3": "tassāpi mātā brāhmaṇī;",
  "atk-s0101a4:7_4": "pitā brāhmaṇo,",
  "atk-s0101a4:7_5": "pitupitā brāhmaṇo,",
  "atk-s0101a4:7_6": "tassāpi pitā brāhmaṇoti,",
  "atk-s0101a4:7_7": "evaṁ bhavaṁ ubhato sujāto mātito ca pitito ca.",
  "atk-s0101a4:7_8": "Saṁsuddhagahaṇikoti saṁsuddhā te mātugahaṇī kucchīti attho.",
  "atk-s0101a4:7_9": "Samavepākiniyā gahaṇiyāti ettha pana kammajatejodhātu “gahaṇī”ti vuccati.",
  "atk-s0101a4:8_0": "Yāva sattamā pitāmahayugāti ettha pitupitā pitāmaho,",
  "atk-s0101a4:8_1": "pitāmahassa yugaṁ pitāmahayugaṁ.",
  "atk-s0101a4:8_2": "Yuganti āyuppamāṇaṁ vuccati.",
  "atk-s0101a4:8_3": "Abhilāpamattameva cetaṁ.",
  "atk-s0101a4:8_4": "Atthato pana pitāmahoyeva pitāmahayugaṁ.",
  "atk-s0101a4:8_5": "Tato uddhaṁ sabbepi pubbapurisā pitāmahaggahaṇeneva gahitā.",
  "atk-s0101a4:8_6": "Evaṁ yāva sattamo puriso,",
  "atk-s0101a4:8_7": "tāva saṁsuddhagahaṇiko.",
  "atk-s0101a4:8_8": "Atha vā akkhitto anupakuṭṭho jātivādenāti dassenti.",
  "atk-s0101a4:8_9": "Akkhittoti –",
  "atk-s0101a4:8_10": "“apanetha etaṁ,",
  "atk-s0101a4:8_11": "kiṁ iminā”ti evaṁ akkhitto anavakkhitto.",
  "atk-s0101a4:8_12": "Anupakuṭṭhoti na upakuṭṭho,",
  "atk-s0101a4:8_13": "na akkosaṁ vā nindaṁ vā laddhapubbo.",
  "atk-s0101a4:8_14": "Kena kāraṇenāti?",
  "atk-s0101a4:8_15": "Jātivādena. Itipi –",
  "atk-s0101a4:8_16": "“hīnajātiko eso”ti evarūpena vacanenāti attho.",
  "atk-s0101a4:9_0": "Aḍḍhoti issaro.",
  "atk-s0101a4:9_1": "Mahaddhanoti mahatā dhanena samannāgato.",
  "atk-s0101a4:9_2": "Bhavato hi gehe pathaviyaṁ paṁsuvālikā viya bahudhanaṁ,",
  "atk-s0101a4:9_3": "samaṇo pana gotamo adhano bhikkhāya udaraṁ pūretvā yāpetīti dassenti.",
  "atk-s0101a4:9_4": "Mahābhogoti pañcakāmaguṇavasena mahāupabhogo.",
  "atk-s0101a4:9_5": "Evaṁ yaṁ yaṁ guṇaṁ vadanti,",
  "atk-s0101a4:9_6": "tassa tassa paṭipakkhavasena bhagavato aguṇaṁyeva dassemāti maññamānā vadanti.",
  "atk-s0101a4:10_0": "Abhirūpoti aññehi manussehi abhirūpo adhikarūpo.",
  "atk-s0101a4:10_1": "Dassanīyoti divasampi passantānaṁ atittikaraṇato dassanayoggo.",
  "atk-s0101a4:10_2": "Dassaneneva cittapasādajananato pāsādiko.",
  "atk-s0101a4:10_3": "Pokkharatā vuccati sundarabhāvo,",
  "atk-s0101a4:10_4": "vaṇṇassa pokkharatā vaṇṇapokkharatā,",
  "atk-s0101a4:10_5": "tāya vaṇṇasampattiyā yuttoti attho.",
  "atk-s0101a4:10_6": "Porāṇā panāhu –",
  "atk-s0101a4:10_7": "“pokkharanti sarīraṁ vadanti,",
  "atk-s0101a4:10_8": "vaṇṇaṁ vaṇṇamevā”ti.",
  "atk-s0101a4:10_9": "Tesaṁ matena vaṇṇañca pokkharañca vaṇṇapokkharāni.",
  "atk-s0101a4:10_10": "Tesaṁ bhāvo vaṇṇapokkharatā.",
  "atk-s0101a4:10_11": "Iti paramāya vaṇṇapokkharatāyāti uttamena parisuddhena vaṇṇena ceva sarīrasaṇṭhānasampattiyā cāti attho.",
  "atk-s0101a4:10_12": "Brahmavaṇṇīti seṭṭhavaṇṇī.",
  "atk-s0101a4:10_13": "Parisuddhavaṇṇesupi seṭṭhena suvaṇṇavaṇṇena samannāgatoti attho.",
  "atk-s0101a4:10_14": "Brahmavacchasīti mahābrahmuno sarīrasadiseneva sarīrena samannāgato.",
  "atk-s0101a4:10_15": "Akhuddāvakāso dassanāyāti “bhoto sarīre dassanassa okāso na khuddako mahā,",
  "atk-s0101a4:10_16": "sabbāneva te aṅgapaccaṅgāni dassanīyāneva,",
  "atk-s0101a4:10_17": "tāni cāpi mahantānevā”ti dīpenti.",
  "atk-s0101a4:11_0": "Sīlamassa atthīti sīlavā.",
  "atk-s0101a4:11_1": "Vuddhaṁ vaddhitaṁ sīlamassāti vuddhasīlī.",
  "atk-s0101a4:11_2": "Vuddhasīlenāti vuddhena vaddhitena sīlena.",
  "atk-s0101a4:11_3": "Samannāgatoti yutto.",
  "atk-s0101a4:11_4": "Idaṁ vuddhasīlīpadasseva vevacanaṁ.",
  "atk-s0101a4:11_5": "Sabbametaṁ pañcasīlamattameva sandhāya vadanti.",
  "atk-s0101a4:12_0": "Kalyāṇavācotiādīsu kalyāṇā sundarā parimaṇḍalapadabyañjanā vācā assāti kalyāṇavāco.",
  "atk-s0101a4:12_1": "Kalyāṇaṁ madhuraṁ vākkaraṇaṁ assāti kalyāṇavākkaraṇo.",
  "atk-s0101a4:12_2": "Vākkaraṇanti udāharaṇaghoso.",
  "atk-s0101a4:12_3": "Guṇaparipuṇṇabhāvena pure bhavāti porī.",
  "atk-s0101a4:12_4": "Pure vā bhavattā porī.",
  "atk-s0101a4:12_5": "Poriyā nāgarikitthiyā sukhumālattanena sadisāti porī,",
  "atk-s0101a4:12_6": "tāya poriyā.",
  "atk-s0101a4:12_7": "Vissaṭṭhāyāti apalibuddhāya sandiṭṭhavilambitādidosarahitāya.",
  "atk-s0101a4:12_8": "Anelagalāyāti elagaḷenavirahitāya.",
  "atk-s0101a4:12_9": "Yassa kassaci hi kathentassa elā gaḷanti,",
  "atk-s0101a4:12_10": "lālā vā paggharanti,",
  "atk-s0101a4:12_11": "kheḷaphusitāni vā nikkhamanti,",
  "atk-s0101a4:12_12": "tassa vācā elagaḷaṁ nāma hoti,",
  "atk-s0101a4:12_13": "tabbiparitāyāti attho.",
  "atk-s0101a4:12_14": "Atthassa viññāpaniyāti ādimajjhapariyosānaṁ pākaṭaṁ katvā bhāsitatthassa viññāpanasamatthāya.",
  "atk-s0101a4:13_0": "Jiṇṇoti jarājiṇṇatāya jiṇṇo.",
  "atk-s0101a4:13_1": "Vuddhoti aṅgapaccaṅgānaṁ vuddhibhāvamariyādappatto.",
  "atk-s0101a4:13_2": "Mahallakoti jātimahallakatāya samannāgato.",
  "atk-s0101a4:13_3": "Cirakālappasutoti vuttaṁ hoti.",
  "atk-s0101a4:13_4": "Addhagatoti addhānaṁ gato,",
  "atk-s0101a4:13_5": "dve tayo rājaparivaṭṭe atītoti adhippāyo.",
  "atk-s0101a4:13_6": "Vayoanuppattoti pacchimavayaṁ sampatto,",
  "atk-s0101a4:13_7": "pacchimavayo nāma vassasatassa pacchimo tatiyabhāgo.",
  "atk-s0101a4:14_0": "Api ca jiṇṇoti porāṇo,",
  "atk-s0101a4:14_1": "cirakālappavattakulanvayoti vuttaṁ hoti.",
  "atk-s0101a4:14_2": "Vuddhoti sīlācārādiguṇavuddhiyā yutto.",
  "atk-s0101a4:14_3": "Mahallakoti vibhavamahantāya samannāgato.",
  "atk-s0101a4:14_4": "Addhagatoti maggappaṭipanno brāhmaṇānaṁ vatacariyādimariyādaṁ avītikkamma caraṇasīlo.",
  "atk-s0101a4:14_5": "Vayoanuppattoti jātivuddhabhāvampi antimavayaṁ anuppatto.",
  "atk-s0101a4:15_0": "Buddhaguṇakathā",
  "atk-s0101a4:16_0": "304.Evaṁ vutteti evaṁ tehi brāhmaṇehi vutte.",
  "atk-s0101a4:16_1": "Soṇadaṇḍo –",
  "atk-s0101a4:16_2": "“ime brāhmaṇā jātiādīhi mama vaṇṇaṁ vadanti,",
  "atk-s0101a4:16_3": "na kho pana metaṁ yuttaṁ attano vaṇṇe rajjituṁ.",
  "atk-s0101a4:16_4": "Handāhaṁ etesaṁ vādaṁ bhinditvā samaṇassa gotamassa mahantabhāvaṁ ñāpetvā etesaṁ tattha gamanaṁ karomī”ti cintetvā tena hi –",
  "atk-s0101a4:16_5": "bho mamapi suṇāthātiādimāha.",
  "atk-s0101a4:16_6": "Tattha yepi ubhato sujātoti ādayo attano guṇehi sadisā guṇā tepi ;",
  "atk-s0101a4:16_7": "“ko cāhaṁ ke ca samaṇassa gotamassa jātisampattiādayo guṇā”ti attano guṇehi uttaritareyeva maññamāno,",
  "atk-s0101a4:16_8": "itare pana ekanteneva bhagavato mahantabhāvadīpanatthaṁ pakāseti.",
  "atk-s0101a4:17_0": "Mayameva arahāmāti evaṁ niyāmentovettha idaṁ dīpeti –",
  "atk-s0101a4:17_1": "“yadi guṇamahantatāya upasaṅkamitabbo nāma hoti.",
  "atk-s0101a4:17_2": "Yathā hi sineruṁ upanidhāya sāsapo,",
  "atk-s0101a4:17_3": "mahāsamuddaṁ upanidhāya gopadakaṁ,",
  "atk-s0101a4:17_4": "sattasu mahāsaresu udakaṁ upanidhāya ussāvabindu paritto lāmako.",
  "atk-s0101a4:17_5": "Evameva samaṇassa gotamassa jātisampattiādayopi guṇe upanidhāya amhākaṁ guṇā parittā lāmakā;",
  "atk-s0101a4:17_6": "tasmā mayameva arahāma taṁ bhavantaṁ gotamaṁ dassanāya upasaṅkamitu”nti.",
  "atk-s0101a4:18_0": "Mahantaṁñātisaṁghaṁ ohāyāti mātipakkhe asītikulasahassāni,",
  "atk-s0101a4:18_1": "pitipakkhe asītikulasahassānīti evaṁ saṭṭhikulasatasahassaṁ ohāya pabbajito.",
  "atk-s0101a4:19_0": "Bhūmigatañca vehāsaṭṭhañcāti ettha rājaṅgaṇe ceva uyyāne ca sudhāmaṭṭhapokkharaṇiyo sattaratanānaṁ pūretvā bhūmiyaṁ ṭhapitaṁ dhanaṁ bhūmigataṁ nāma.",
  "atk-s0101a4:19_1": "Pāsādaniyūhādayo paripūretvā ṭhapitaṁ vehāsaṭṭhaṁ nāma.",
  "atk-s0101a4:19_2": "Etaṁ tāva kulapariyāyena āgataṁ.",
  "atk-s0101a4:19_3": "Tathāgatassa pana jātadivaseyeva saṅkho, elo, uppalo,",
  "atk-s0101a4:19_4": "puṇḍarīkoti cattāro nidhayo uggatā.",
  "atk-s0101a4:19_5": "Tesu saṅkho gāvutiko,",
  "atk-s0101a4:19_6": "elo aḍḍhayojaniko,",
  "atk-s0101a4:19_7": "uppalo tigāvutiko,",
  "atk-s0101a4:19_8": "puṇḍarīko yojaniko.",
  "atk-s0101a4:19_9": "Tesupi gahitaṁ gahitaṁ pūratiyeva,",
  "atk-s0101a4:19_10": "iti bhagavā pahūtaṁ hiraññasuvaṇṇaṁ ohāya pabbajitoti veditabbo.",
  "atk-s0101a4:20_0": "Daharova samānoti taruṇova samāno.",
  "atk-s0101a4:20_1": "Susukāḷakesoti suṭṭhu kāḷakeso,",
  "atk-s0101a4:20_2": "añjanavaṇṇasadisakeso hutvā vāti attho.",
  "atk-s0101a4:20_3": "Bhadrenāti bhaddakena.",
  "atk-s0101a4:20_4": "Paṭhamena vayasāti tiṇṇaṁ vayānaṁ paṭhamavayena.",
  "atk-s0101a4:20_5": "Akāmakānanti anicchamānānaṁ.",
  "atk-s0101a4:20_6": "Anādaratthe sāmivacanaṁ.",
  "atk-s0101a4:20_7": "Assūni mukhe etesanti assumukhā,",
  "atk-s0101a4:20_8": "tesaṁ assumukhānaṁ,",
  "atk-s0101a4:20_9": "assūhi kilinnamukhānanti attho.",
  "atk-s0101a4:20_10": "Rudantānanti kanditvā rodamānānaṁ.",
  "atk-s0101a4:20_11": "Akhuddāvakāsoti ettha bhagavato aparimāṇoyeva dassanāya okāsoti veditabbo.",
  "atk-s0101a4:21_0": "Tatridaṁ vatthu –",
  "atk-s0101a4:21_1": "rājagahe kira aññataro brāhmaṇo samaṇassa gotamassa pamāṇaṁ gahetuṁ na sakkotīti sutvā bhagavato piṇḍāya",
  "atk-s0101a4:21_2": "pavisanakāle saṭṭhihatthaṁ veḷuṁ gahetvā nagaradvārassa bahi ṭhatvā sampatte bhagavati veḷuṁ gahetvā",
  "atk-s0101a4:21_3": "samīpe aṭṭhāsi.",
  "atk-s0101a4:21_4": "Veḷu bhagavato jāṇukamattaṁ pāpuṇi.",
  "atk-s0101a4:21_5": "Puna divase dve veḷū ghaṭetvā samīpe aṭṭhāsi.",
  "atk-s0101a4:21_6": "Bhagavāpi dvinnaṁ veḷūnaṁ upari kaṭimattameva paññāyamāno –",
  "atk-s0101a4:21_7": "“brāhmaṇa,",
  "atk-s0101a4:21_8": "kiṁ karosī”ti āha.",
  "atk-s0101a4:21_9": "Tumhākaṁ pamāṇaṁ gaṇhāmīti.",
  "atk-s0101a4:21_10": "“Brāhmaṇa,",
  "atk-s0101a4:21_11": "sacepi tvaṁ sakalacakkavāḷagabbhaṁ pūretvā ṭhite veḷū ghaṭetvā āgamissasi,",
  "atk-s0101a4:21_12": "neva me pamāṇaṁ gahetuṁ sakkhissasi.",
  "atk-s0101a4:21_13": "Na hi mayā cattāri asaṅkhyeyāni kappasatasahassañca tathā pāramiyo pūritā,",
  "atk-s0101a4:21_14": "yathā me paro pamāṇaṁ gaṇheyya, atulo, brāhmaṇa,",
  "atk-s0101a4:21_15": "tathāgato appameyyo”ti vatvā dhammapade gāthamāha –",
  "atk-s0101a4:22_0": "“Te tādise pūjayato, nibbute akutobhaye;",
  "atk-s0101a4:23_0": "Na sakkā puññaṁ saṅkhātuṁ, imettamapi kenacī”ti. ;",
  "atk-s0101a4:24_0": "Gāthāpariyosāne caturāsītipāṇasahassāni amataṁ piviṁsu.",
  "atk-s0101a4:25_0": "Aparampi vatthu –",
  "atk-s0101a4:25_1": "rāhu kira asurindo cattāri yojanasahassāni aṭṭha ca yojanasatāni ucco.",
  "atk-s0101a4:25_2": "Bāhantaramassa dvādasayojanasatāni.",
  "atk-s0101a4:25_3": "Bahalantarena cha yojanasatāni.",
  "atk-s0101a4:25_4": "Hatthatalapādatalānaṁ puthulato tīṇi yojanasatāni.",
  "atk-s0101a4:25_5": "Aṅgulipabbāni paṇṇāsayojanāni.",
  "atk-s0101a4:25_6": "Bhamukantaraṁ paṇṇāsayojanaṁ.",
  "atk-s0101a4:25_7": "Mukhaṁ dviyojanasataṁ tiyojanasatagambhīraṁ tiyojanasataparimaṇḍalaṁ.",
  "atk-s0101a4:25_8": "Gīvā tiyojanasataṁ.",
  "atk-s0101a4:25_9": "Nalāṭaṁ tiyojanasataṁ.",
  "atk-s0101a4:25_10": "Sīsaṁ navayojanasataṁ.",
  "atk-s0101a4:25_11": "“So ahaṁ uccosmi,",
  "atk-s0101a4:25_12": "satthāraṁ onamitvā oloketuṁ na sakkhissāmī”ti cintetvā nāgacchi.",
  "atk-s0101a4:25_13": "So ekadivasaṁ bhagavato vaṇṇaṁ sutvā –",
  "atk-s0101a4:25_14": "“yathākathañca olokessāmī”ti āgato.",
  "atk-s0101a4:26_0": "Atha bhagavā tassajjhāsayaṁ viditvā –",
  "atk-s0101a4:26_1": "“catūsu iriyāpathesu katarena dassessāmī”ti cintetvā “ṭhitako nāma nīcopi ucco viya paññāyati.",
  "atk-s0101a4:26_2": "Nipannovassa attānaṁ dassessāmī”ti “ānanda,",
  "atk-s0101a4:26_3": "gandhakuṭipariveṇe mañcakaṁ paññāpehī”ti vatvā tattha sīhaseyyaṁ kappesi.",
  "atk-s0101a4:26_4": "Rāhu āgantvā nipannaṁ bhagavantaṁ gīvaṁ unnāmetvā nabhamajjhe puṇṇacandaṁ viya ullokesi.",
  "atk-s0101a4:26_5": "Kimidaṁ asurindāti ca vutte –",
  "atk-s0101a4:26_6": "“bhagavā onamitvā oloketuṁ na sakkhissāmī”ti nāgacchinti. Na mayā, asurinda,",
  "atk-s0101a4:26_7": "adhomukhena pāramiyo pūritā.",
  "atk-s0101a4:26_8": "Uddhaggameva katvā dānaṁ dinnanti.",
  "atk-s0101a4:26_9": "Taṁ divasaṁ rāhu saraṇaṁ agamāsi.",
  "atk-s0101a4:26_10": "Evaṁ bhagavā akhuddāvakāso dassanāya.",
  "atk-s0101a4:27_0": "Catupārisuddhisīlena sīlavā,",
  "atk-s0101a4:27_1": "taṁ pana sīlaṁ ariyaṁ uttamaṁ parisuddhaṁ. Tenāha –",
  "atk-s0101a4:27_2": "“ariyasīlī”ti.",
  "atk-s0101a4:27_3": "Tadetaṁ anavajjaṭṭhena kusalaṁ. Tenāha –",
  "atk-s0101a4:27_4": "“kusalasīlī”ti.",
  "atk-s0101a4:27_5": "Kusalasīlenāti idamassa vevacanaṁ.",
  "atk-s0101a4:28_0": "Bahūnaṁ ācariyapācariyoti bhagavato ekekāya dhammadesanāya caturāsītipāṇasahassāni aparimāṇāpi devamanussā maggaphalāmataṁ pivanti,",
  "atk-s0101a4:28_1": "tasmā bahūnaṁ ācariyo.",
  "atk-s0101a4:28_2": "Sāvakaveneyyānaṁ pana pācariyoti.",
  "atk-s0101a4:29_0": "Khīṇakāmarāgoti ettha kāmaṁ bhagavato sabbepi kilesā khīṇā.",
  "atk-s0101a4:29_1": "Brāhmaṇo pana te na jānāti.",
  "atk-s0101a4:29_2": "Attano jānanaṭṭhāneyeva guṇaṁ katheti.",
  "atk-s0101a4:29_3": "Vigatacāpalloti –",
  "atk-s0101a4:29_4": "“pattamaṇḍanā cīvaramaṇḍanā senāsanamaṇḍanā imassa vā pūtikāyassa…pe…",
  "atk-s0101a4:29_5": "kelanā paṭikelanā”ti evaṁ vuttacāpallā virahito.",
  "atk-s0101a4:30_0": "Apāpapurekkhāroti apāpe nava lokuttaradhamme purato katvā vicarati.",
  "atk-s0101a4:30_1": "Brahmaññāya pajāyāti sāriputtamoggallānamahākassapādibhedāya brāhmaṇapajāya,",
  "atk-s0101a4:30_2": "etissāya ca pajāya purekkhāro.",
  "atk-s0101a4:30_3": "Ayañhi pajā samaṇaṁ gotamaṁ purakkhatvā caratīti attho.",
  "atk-s0101a4:30_4": "Api ca apāpapurekkhāroti na pāpaṁ purekkhāro na pāpaṁ purato katvā carati,",
  "atk-s0101a4:30_5": "na pāpaṁ icchatīti attho. Kassa?",
  "atk-s0101a4:30_6": "Brahmaññāya pajāya.",
  "atk-s0101a4:30_7": "Attanā saddhiṁ paṭiviruddhāyapi brāhmaṇapajāya aviruddho hitasukhatthiko yevāti vuttaṁ hoti.",
  "atk-s0101a4:31_0": "Tiroraṭṭhāti pararaṭṭhato.",
  "atk-s0101a4:31_1": "Tirojanapadāti parajanapadato.",
  "atk-s0101a4:31_2": "Pañhaṁ pucchituṁ āgacchantīti khattiyapaṇḍitādayo ceva devabrahmanāgagandhabbādayo ca –",
  "atk-s0101a4:31_3": "“pañhe abhisaṅkharitvā pucchissāmā”ti āgacchanti.",
  "atk-s0101a4:31_4": "Tattha keci pucchāya vā dosaṁ vissajjanasampaṭicchane vā asamatthataṁ sallakkhetvā apucchitvāva tuṇhī nisīdanti.",
  "atk-s0101a4:31_5": "Keci pucchanti.",
  "atk-s0101a4:31_6": "Kesañci bhagavā pucchāya ussāhaṁ janetvā vissajjeti.",
  "atk-s0101a4:31_7": "Evaṁ sabbesampi tesaṁ vimatiyo tīraṁ patvā mahāsamuddassa ūmiyo viya bhagavantaṁ patvā bhijjanti.",
  "atk-s0101a4:32_0": "Ehisvāgatavādīti devamanussapabbajitagahaṭṭhesu taṁ taṁ attano santikaṁ āgataṁ –",
  "atk-s0101a4:32_1": "“ehi svāgata”nti evaṁ vadatīti attho.",
  "atk-s0101a4:32_2": "Sakhiloti tattha katamaṁ sākhalyaṁ?",
  "atk-s0101a4:32_3": "“Yā sā vācā nelā kaṇṇasukhā”tiādinā nayena vuttasākhalyena samannāgato,",
  "atk-s0101a4:32_4": "muduvacanoti attho.",
  "atk-s0101a4:32_5": "Sammodakoti paṭisanthārakusalo,",
  "atk-s0101a4:32_6": "āgatāgatānaṁ catunnaṁ parisānaṁ – “kacci,",
  "atk-s0101a4:32_7": "bhikkhave,",
  "atk-s0101a4:32_8": "khamanīyaṁ,",
  "atk-s0101a4:32_9": "kacci yāpanīya”ntiādinā nayena sabbaṁ addhānadarathaṁ vūpasamento viya paṭhamataraṁ sammodanīyaṁ kathaṁ kattāti attho.",
  "atk-s0101a4:32_10": "Abbhākuṭikoti yathā ekacce parisaṁ patvā thaddhamukhā saṅkuṭitamukhā honti, na ediso,",
  "atk-s0101a4:32_11": "parisadassanena panassa bālātapasamphassena viya padumaṁ mukhapadumaṁ vikasati puṇṇacandasassirikaṁ hoti.",
  "atk-s0101a4:32_12": "Uttānamukhoti yathā ekacce nikujjitamukhā viya sampattāya parisāya na kiñci kathenti,",
  "atk-s0101a4:32_13": "atidullabhakathā honti,",
  "atk-s0101a4:32_14": "na evarūpo.",
  "atk-s0101a4:32_15": "Samaṇo pana gotamo sulabhakatho.",
  "atk-s0101a4:32_16": "Na tassa santikaṁ āgatāgatānaṁ –",
  "atk-s0101a4:32_17": "“kasmā mayaṁ idhāgatā”ti vippaṭisāro uppajjati dhammaṁ pana sutvā attamanāva hontīti dasseti.",
  "atk-s0101a4:32_18": "Pubbabhāsīti bhāsanto ca paṭhamataraṁ bhāsati,",
  "atk-s0101a4:32_19": "tañca kho kālayuttaṁ pamāṇayuttaṁ atthanissitameva bhāsati,",
  "atk-s0101a4:32_20": "na niratthakakathaṁ.",
  "atk-s0101a4:33_0": "Natasmiṁ gāme vāti yattha kira bhagavā paṭivasati,",
  "atk-s0101a4:33_1": "tattha mahesakkhā devatā ārakkhaṁ gaṇhanti,",
  "atk-s0101a4:33_2": "taṁ nissāya manussānaṁ upaddavo na hoti,",
  "atk-s0101a4:33_3": "paṁsupisācakādayoyeva hi manusse viheṭhenti,",
  "atk-s0101a4:33_4": "te tāsaṁ ānubhāvena dūraṁ apakkamanti.",
  "atk-s0101a4:33_5": "Api ca bhagavato mettābalenapi na amanussā manusse viheṭhenti.",
  "atk-s0101a4:34_0": "Saṅghītiādīsu anusāsitabbo sayaṁ vā uppādito saṅgho assa atthīti saṅghī.",
  "atk-s0101a4:34_1": "Tādiso cassa gaṇo atthīti gaṇī.",
  "atk-s0101a4:34_2": "Purimapadasseva vā vevacanametaṁ.",
  "atk-s0101a4:34_3": "Ācārasikkhāpanavasena gaṇassa ācariyoti gaṇācariyo.",
  "atk-s0101a4:34_4": "Puthutitthakarānanti bahūnaṁ titthakarānaṁ.",
  "atk-s0101a4:34_5": "Yathāvā tathā vāti yena vā tena vā acelakādimattakenāpi kāraṇena.",
  "atk-s0101a4:34_6": "Samudāgacchatīti samantato upagacchati abhivaḍḍhati.",
  "atk-s0101a4:35_0": "Atithi no te hontīti te amhākaṁ āgantukā,",
  "atk-s0101a4:35_1": "navakā pāhunakā hontīti attho.",
  "atk-s0101a4:35_2": "Pariyāpuṇāmīti jānāmi.",
  "atk-s0101a4:35_3": "Aparimāṇavaṇṇoti tathārūpeneva sabbaññunāpi appameyyavaṇṇo –",
  "atk-s0101a4:35_4": "“pageva mādisenā”ti dasseti.",
  "atk-s0101a4:35_5": "Vuttampi cettaṁ –",
  "atk-s0101a4:36_0": "“Buddhopi buddhassa bhaṇeyya vaṇṇaṁ,",
  "atk-s0101a4:37_0": "Kappampi ce aññamabhāsamāno;",
  "atk-s0101a4:38_0": "Khīyetha kappo ciradīghamantare,",
  "atk-s0101a4:39_0": "Vaṇṇo na khīyetha tathāgatassā”ti.",
  "atk-s0101a4:40_0": "305.",
  "atk-s0101a4:40_1": "Imaṁ pana satthu guṇakathaṁ sutvā te brāhmaṇā cintayiṁsu –",
  "atk-s0101a4:40_2": "yathā soṇadaṇḍo brāhmaṇo samaṇassa gotamassa vaṇṇe bhaṇati,",
  "atk-s0101a4:40_3": "anomaguṇo so bhavaṁ gotamo;",
  "atk-s0101a4:40_4": "evaṁ tassa guṇe jānamānena kho pana ācariyena aticiraṁ adhivāsitaṁ,",
  "atk-s0101a4:40_5": "handa naṁ anuvattāmāti anuvattiṁsu.",
  "atk-s0101a4:40_6": "Tasmā evaṁ vutte “te brāhmaṇā”tiādi vuttaṁ.",
  "atk-s0101a4:40_7": "Tattha alamevāti yuttameva.",
  "atk-s0101a4:40_8": "Api puṭosenāti puṭosaṁ vuccati pātheyyaṁ,",
  "atk-s0101a4:40_9": "taṁ gahetvāpi upasaṅkamituṁ yuttamevāti attho.",
  "atk-s0101a4:40_10": "Puṭaṁsenātipi pāṭho,",
  "atk-s0101a4:40_11": "tassattho,",
  "atk-s0101a4:40_12": "puṭo aṁse assāti puṭaṁso,",
  "atk-s0101a4:40_13": "tena puṭaṁsena.",
  "atk-s0101a4:40_14": "Aṁsena hi pātheyyapuṭaṁ vahantenāpīti vuttaṁ hoti.",
  "atk-s0101a4:41_0": "Soṇadaṇḍaparivitakkavaṇṇanā",
  "atk-s0101a4:42_0": "306-",
  "atk-s0101a4:42_1": "308.Tirovanasaṇḍagatassāti antovanasaṇḍe gatassa,",
  "atk-s0101a4:42_2": "vihārabbhantaraṁ paviṭṭhassāti attho.",
  "atk-s0101a4:42_3": "Añjaliṁ paṇāmetvāti ete ubhatopakkhikā,",
  "atk-s0101a4:42_4": "te evaṁ cintayiṁsu –",
  "atk-s0101a4:42_5": "“sace no micchādiṭṭhikā codessanti –",
  "atk-s0101a4:42_6": "‘kasmā tumhe samaṇaṁ gotamaṁ vanditthā’ti? Tesaṁ –",
  "atk-s0101a4:42_7": "‘kiṁ añjalimattakaraṇenāpi vandanaṁ nāma hotī’ti vakkhāma.",
  "atk-s0101a4:42_8": "Sace no sammādiṭṭhikā codessanti –",
  "atk-s0101a4:42_9": "‘kasmā tumhe bhagavantaṁ na vanditthā’ti.",
  "atk-s0101a4:42_10": "‘Kiṁ sīsena bhūmiyaṁ paharanteneva vandanaṁ nāma hoti,",
  "atk-s0101a4:42_11": "nanu añjalikammampi vandanaṁ evā’ti vakkhāmā”ti.",
  "atk-s0101a4:42_12": "Nāmagottanti “bho, gotama,",
  "atk-s0101a4:42_13": "ahaṁ asukassa putto datto nāma,",
  "atk-s0101a4:42_14": "mitto nāma,",
  "atk-s0101a4:42_15": "idhāgato”ti vadantā nāmaṁ sāventi nāma. “Bho, gotama,",
  "atk-s0101a4:42_16": "ahaṁ vāseṭṭho nāma,",
  "atk-s0101a4:42_17": "kaccāno nāma,",
  "atk-s0101a4:42_18": "idhāgato”ti vadantā gottaṁ sāventi nāma.",
  "atk-s0101a4:42_19": "Ete kira daliddā jiṇṇā kulaputtā “parisamajjhe nāmagottavasena pākaṭā bhavissāmā”ti evamakaṁsu.",
  "atk-s0101a4:42_20": "Ye pana tuṇhībhūtā nisīdiṁsu,",
  "atk-s0101a4:42_21": "te kerāṭikā ceva andhabālā ca.",
  "atk-s0101a4:42_22": "Tattha kerāṭikā –",
  "atk-s0101a4:42_23": "“ekaṁ dve kathāsallāpepi karonto vissāsiko hoti,",
  "atk-s0101a4:42_24": "atha vissāse sati ekaṁ dve bhikkhā adātuṁ na yutta”nti tato attānaṁ mocetvā tuṇhī nisīdanti.",
  "atk-s0101a4:42_25": "Andhabālā aññāṇatāyeva avakkhittamattikāpiṇḍo viya yattha katthaci tuṇhībhūtā nisīdanti.",
  "atk-s0101a4:43_0": "Brāhmaṇapaññattivaṇṇanā",
  "atk-s0101a4:44_0": "309-",
  "atk-s0101a4:44_1": "310.Cetasā cetoparivitakkanti bhagavā –",
  "atk-s0101a4:44_2": "“ayaṁ brāhmaṇo āgatakālato paṭṭhāya adhomukho thaddhagatto kiṁ cintayamāno nisinno,",
  "atk-s0101a4:44_3": "kiṁ nu kho cintetī”ti āvajjanto attano cetasā tassa cittaṁ aññāsi.",
  "atk-s0101a4:44_4": "Tena vuttaṁ –",
  "atk-s0101a4:44_5": "“cetasā cetoparivitakkamaññāyā”ti.",
  "atk-s0101a4:44_6": "Vihaññatīti vighātaṁ āpajjati.",
  "atk-s0101a4:44_7": "Anuviloketvā parisanti bhagavato sakasamaye pañhapucchanena udake miyamāno ukkhipitvā thale ṭhapito viya",
  "atk-s0101a4:44_8": "samapassaddhakāyacitto hutvā parisaṁ saṅgaṇhanatthaṁ diṭṭhisañjāneneva “upadhārentu me bhonto vacana”nti",
  "atk-s0101a4:44_9": "vadanto viya anuviloketvā parisaṁ bhagavantaṁ etadavoca.",
  "atk-s0101a4:45_0": "311-",
  "atk-s0101a4:45_1": "313.Sujaṁ paggaṇhantānanti yaññayajanatthāya sujaṁ gaṇhantesu brāhmaṇesu paṭhamo vā dutiyo vāti attho.",
  "atk-s0101a4:45_2": "Sujāya diyyamānaṁ mahāyāgaṁ paṭiggaṇhantānanti porāṇā.",
  "atk-s0101a4:45_3": "Iti brāhmaṇo sakasamayavasena sammadeva pañhaṁ vissajjesi.",
  "atk-s0101a4:45_4": "Bhagavā pana visesato uttamabrāhmaṇassa dassanatthaṁ –",
  "atk-s0101a4:45_5": "“imesaṁ panā”tiādimāha.",
  "atk-s0101a4:45_6": "Etadavocunti sace jātivaṇṇamantasampanno brāhmaṇo na hoti,",
  "atk-s0101a4:45_7": "atha ko carahi loke brāhmaṇo bhavissati?",
  "atk-s0101a4:45_8": "Nāseti no ayaṁ soṇadaṇḍo,",
  "atk-s0101a4:45_9": "handassa vādaṁ paṭikkhipissāmāti cintetvā etadavocuṁ.",
  "atk-s0101a4:45_10": "Apavadatīti paṭikkhipati.",
  "atk-s0101a4:45_11": "Anupakkhandatīti anupavisati. Idaṁ –",
  "atk-s0101a4:45_12": "“sace tvaṁ pasādavasena samaṇaṁ gotamaṁ saraṇaṁ gantukāmo, gaccha;",
  "atk-s0101a4:45_13": "mā brāhmaṇassa samayaṁ bhindī”ti adhippāyena āhaṁsu.",
  "atk-s0101a4:46_0": "314.Etadavocāti imesu brāhmaṇesu evaṁ ekappahāreneva viravantesu “ayaṁ kathā pariyosānaṁ na gamissati,",
  "atk-s0101a4:46_1": "handa ne nissadde katvā soṇadaṇḍeneva saddhiṁ kathemī”ti cintetvā –",
  "atk-s0101a4:46_2": "“etaṁ sace kho tumhāka”ntiādikaṁ vacanaṁ avoca.",
  "atk-s0101a4:47_0": "315-",
  "atk-s0101a4:47_1": "316.Sahadhammenāti sakāraṇena.",
  "atk-s0101a4:47_2": "Samasamoti ṭhapetvā ekadesasamattaṁ samabhāvena samo,",
  "atk-s0101a4:47_3": "sabbākārena samoti attho.",
  "atk-s0101a4:47_4": "Ahamassa mātāpitaro jānāmīti bhaginiyā puttassa mātāpitaro kiṁ na jānissati,",
  "atk-s0101a4:47_5": "kulakoṭiparidīpanaṁ sandhāyeva vadati.",
  "atk-s0101a4:47_6": "Musāvādampi bhaṇeyyāti atthabhañjanakaṁ musāvādaṁ katheyya.",
  "atk-s0101a4:47_7": "Kiṁ vaṇṇo karissatīti abbhantare guṇe asati kiṁ karissati?",
  "atk-s0101a4:47_8": "Kimassa brāhmaṇabhāvaṁ rakkhituṁ sakkhissatīti attho.",
  "atk-s0101a4:47_9": "Athāpi siyā puna –",
  "atk-s0101a4:47_10": "“pakatisīle ṭhitassa brāhmaṇabhāvaṁ sādhentī”ti evampi sīlameva sādhessati,",
  "atk-s0101a4:47_11": "tasmiṁ hissa asati brāhmaṇabhāvo nāhosīti sammohamattaṁ vaṇṇādayo.",
  "atk-s0101a4:47_12": "Idaṁ pana sutvā te brāhmaṇā –",
  "atk-s0101a4:47_13": "“sabhāvaṁ ācariyo āha,",
  "atk-s0101a4:47_14": "akāraṇāva mayaṁ ujjhāyimhā”ti tuṇhī ahesuṁ.",
  "atk-s0101a4:48_0": "Sīlapaññākathāvaṇṇanā",
  "atk-s0101a4:49_0": "317.",
  "atk-s0101a4:49_1": "Tato bhagavā ‘kathito brāhmaṇena pañho,",
  "atk-s0101a4:49_2": "kiṁ panettha patiṭṭhātuṁ sakkhissati,",
  "atk-s0101a4:49_3": "na sakkhissatī’ti?",
  "atk-s0101a4:49_4": "Tassa vīmaṁsanatthaṁ –",
  "atk-s0101a4:49_5": "“imesaṁ pana brāhmaṇā”tiādimāha.",
  "atk-s0101a4:49_6": "Sīlaparidhotāti sīlaparisuddhā.",
  "atk-s0101a4:49_7": "Yattha sīlaṁ tattha paññāti yasmiṁ puggale sīlaṁ,",
  "atk-s0101a4:49_8": "tattheva paññā,",
  "atk-s0101a4:49_9": "kuto dussīle paññā?",
  "atk-s0101a4:49_10": "Paññārahite vā jaḷe eḷamūge kuto sīlanti?",
  "atk-s0101a4:49_11": "Sīlapaññāṇanti sīlañca paññāṇañca sīlapaññāṇaṁ.",
  "atk-s0101a4:49_12": "Paññāṇanti paññāyeva.",
  "atk-s0101a4:49_13": "Evametaṁ brāhmaṇāti bhagavā brāhmaṇassa vacanaṁ anujānanto āha.",
  "atk-s0101a4:49_14": "Tattha sīlaparidhotā paññāti catupārisuddhisīlena dhotā.",
  "atk-s0101a4:49_15": "Kathaṁ pana sīlena paññaṁ dhovatīti?",
  "atk-s0101a4:49_16": "Yassa puthujjanassa sīlaṁ saṭṭhiasītivassāni akhaṇḍaṁ hoti,",
  "atk-s0101a4:49_17": "so maraṇakālepi sabbakilese ghātetvā sīlena paññaṁ dhovitvā arahattaṁ gaṇhāti.",
  "atk-s0101a4:49_18": "Kandarasālapariveṇe mahāsaṭṭhivassatthero viya.",
  "atk-s0101a4:49_19": "There kira maraṇamañce nipajjitvā balavavedanāya nitthunante,",
  "atk-s0101a4:49_20": "tissamahārājā “theraṁ passissāmī”ti gantvā pariveṇadvāre ṭhito taṁ saddaṁ sutvā pucchi –",
  "atk-s0101a4:49_21": "“kassa saddo aya”nti?",
  "atk-s0101a4:49_22": "Therassa nitthunanasaddoti.",
  "atk-s0101a4:49_23": "“Pabbajjāya saṭṭhivassena vedanāpariggahamattampi na kataṁ,",
  "atk-s0101a4:49_24": "na dāni naṁ vandissāmī”ti nivattitvā mahābodhiṁ vandituṁ gato.",
  "atk-s0101a4:49_25": "Tato upaṭṭhākadaharo theraṁ āha – “kiṁ no, bhante,",
  "atk-s0101a4:49_26": "lajjāpetha,",
  "atk-s0101a4:49_27": "saddhopi rājā vippaṭisārī hutvā na vandissāmī”ti gatoti.",
  "atk-s0101a4:49_28": "Kasmā āvusoti?",
  "atk-s0101a4:49_29": "Tumhākaṁ nitthunanasaddaṁ sutvāti.",
  "atk-s0101a4:49_30": "“Tena hi me okāsaṁ karothā”ti vatvā vedanaṁ vikkhambhitvā arahattaṁ patvā daharassa saññaṁ adāsi –",
  "atk-s0101a4:49_31": "“gacchāvuso,",
  "atk-s0101a4:49_32": "idāni rājānaṁ amhe vandāpehī”ti.",
  "atk-s0101a4:49_33": "Daharo gantvā –",
  "atk-s0101a4:49_34": "“idāni kira theraṁ,",
  "atk-s0101a4:49_35": "vandathā”ti āha.",
  "atk-s0101a4:49_36": "Rājā saṁsumārapatitena theraṁ vandanto –",
  "atk-s0101a4:49_37": "“nāhaṁ ayyassa arahattaṁ vandāmi,",
  "atk-s0101a4:49_38": "puthujjanabhūmiyaṁ pana ṭhatvā rakkhitasīlameva vandāmī”ti āha,",
  "atk-s0101a4:49_39": "evaṁ sīlena paññaṁ dhovati nāma.",
  "atk-s0101a4:49_40": "Yassa pana abbhantare sīlasaṁvaro natthi,",
  "atk-s0101a4:49_41": "ugghāṭitaññutāya pana catuppadikagāthāpariyosāne paññāya sīlaṁ dhovitvā saha paṭisambhidāhi arahattaṁ pāpuṇāti.",
  "atk-s0101a4:49_42": "Ayaṁ paññāya sīlaṁ dhovati nāma.",
  "atk-s0101a4:49_43": "Seyyathāpi santatimahāmatto.",
  "atk-s0101a4:50_0": "318.Katamaṁ pana taṁ brāhmaṇāti kasmā āha?",
  "atk-s0101a4:50_1": "Bhagavā kira cintesi –",
  "atk-s0101a4:50_2": "“brāhmaṇā brāhmaṇasamaye pañcasīlāni ‘sīla’nti paññāpenti,",
  "atk-s0101a4:50_3": "vedattayauggahaṇapaññā paññāti.",
  "atk-s0101a4:50_4": "Uparivisesaṁ na jānanti.",
  "atk-s0101a4:50_5": "Yaṁnūnāhaṁ brāhmaṇassa uttarivisesabhūtaṁ maggasīlaṁ,",
  "atk-s0101a4:50_6": "phalasīlaṁ,",
  "atk-s0101a4:50_7": "maggapaññaṁ,",
  "atk-s0101a4:50_8": "phalapaññañca dassetvā arahattanikūṭena desanaṁ niṭṭhapeyya”nti.",
  "atk-s0101a4:50_9": "Atha naṁ kathetukamyatāya pucchanto –",
  "atk-s0101a4:50_10": "“katamaṁ pana taṁ, brāhmaṇa,",
  "atk-s0101a4:50_11": "sīlaṁ katamā sā paññā”ti āha.",
  "atk-s0101a4:50_12": "Atha brāhmaṇo –",
  "atk-s0101a4:50_13": "“mayā sakasamayavasena pañho vissajjito.",
  "atk-s0101a4:50_14": "Samaṇo pana maṁ gotamo puna nivattitvā pucchati,",
  "atk-s0101a4:50_15": "idānissāhaṁ cittaṁ paritosetvā vissajjituṁ sakkuṇeyyaṁ vā na vā?",
  "atk-s0101a4:50_16": "Sace na sakkhissaṁ paṭhamaṁ uppannāpi me lajjā bhijjissati.",
  "atk-s0101a4:50_17": "Asakkontassa pana na sakkomīti vacane doso natthī”ti puna nivattitvā bhagavatoyeva bhāraṁ karonto “ettakaparamāva maya”ntiādimāha.",
  "atk-s0101a4:50_18": "Tattha ettakaparamāti ettakaṁ sīlapaññāṇanti vacanameva paramaṁ amhākaṁ,",
  "atk-s0101a4:50_19": "te mayaṁ ettakaparamā,",
  "atk-s0101a4:50_20": "ito paraṁ etassa bhāsitassa atthaṁ na jānāmāti attho.",
  "atk-s0101a4:51_0": "Athassa bhagavā sīlapaññāya mūlabhūtassa tathāgatassa uppādato pabhuti sīlapaññāṇaṁ dassetuṁ –",
  "atk-s0101a4:51_1": "“idha brāhmaṇa,",
  "atk-s0101a4:51_2": "tathāgato”tiādimāha.",
  "atk-s0101a4:51_3": "Tassattho sāmaññaphale vuttanayeneva veditabbo,",
  "atk-s0101a4:51_4": "ayaṁ pana viseso,",
  "atk-s0101a4:51_5": "idha tividhampi sīlaṁ –",
  "atk-s0101a4:51_6": "“idampissa hoti sīlasmi”nti evaṁ sīlamicceva niyyātitaṁ paṭhamajjhānādīni cattāri jhānāni atthato paññāsampadā.",
  "atk-s0101a4:51_7": "Evaṁ paññāvasena pana aniyyātetvā vipassanāpaññāya padaṭṭhānabhāvamattena dassetvā vipassanāpaññāto paṭṭhāya paññā niyyātitāti.",
  "atk-s0101a4:52_0": "Soṇadaṇḍaupāsakattapaṭivedanākathā",
  "atk-s0101a4:53_0": "319-",
  "atk-s0101a4:53_1": "322.Svātanāyāti padassa attho ajjatanāyāti ettha vuttanayeneva veditabbo.",
  "atk-s0101a4:53_2": "Tena maṁ sā parisā paribhaveyyāti tena tumhe dūratova disvā āsanā vuṭṭhitakāraṇena maṁ sā parisā –",
  "atk-s0101a4:53_3": "“ayaṁ soṇadaṇḍo pacchimavaye ṭhito mahallako,",
  "atk-s0101a4:53_4": "gotamo pana daharo yuvā nattāpissa nappahoti,",
  "atk-s0101a4:53_5": "so nāma attano nattumattabhāvampi appattassa āsanā vuṭṭhātī”ti paribhaveyya.",
  "atk-s0101a4:53_6": "Āsanā me taṁ bhavaṁ gotamo paccuṭṭhānanti mama agāravena avuṭṭhānaṁ nāma natthi,",
  "atk-s0101a4:53_7": "bhoganāsanabhayena pana na vuṭṭhahissāmi,",
  "atk-s0101a4:53_8": "taṁ tumhe hi ceva mayā ca ñātuṁ vaṭṭati.",
  "atk-s0101a4:53_9": "Tasmā āsanā me etaṁ bhavaṁ gotamo paccuṭṭhānaṁ dhāretūti,",
  "atk-s0101a4:53_10": "iminā kira sadiso kuhako dullabho,",
  "atk-s0101a4:53_11": "bhagavati panassa agāravaṁ nāma natthi,",
  "atk-s0101a4:53_12": "tasmā bhoganāsanabhayā kuhanavasena evaṁ vadati.",
  "atk-s0101a4:53_13": "Parapadesupi eseva nayo.",
  "atk-s0101a4:53_14": "Dhammiyā kathāyātiādīsu taṅkhaṇānurūpāya dhammiyā kathāya diṭṭhadhammikasamparāyikaṁ atthaṁ sandassetvā kusale dhamme samādapetvā gaṇhāpetvā.",
  "atk-s0101a4:53_15": "Tattha naṁ samuttejetvā saussāhaṁ katvā tāya ca saussāhatāya aññehi ca vijjamānaguṇehi sampahaṁsetvā dhammaratanavassaṁ vassitvā uṭṭhāyāsanā pakkāmi.",
  "atk-s0101a4:53_16": "Brāhmaṇo pana attano kuhakatāya evampi bhagavati dhammavassaṁ vassite visesaṁ nibbattetuṁ nāsakkhi.",
  "atk-s0101a4:53_17": "Kevalamassa āyatiṁ nibbānatthāya vāsanābhāgiyāya ca sabbā purimapacchimakathā ahosīti.",
  "atk-s0101a4:54_0": "Iti sumaṅgalavilāsiniyā dīghanikāyaṭṭhakathāyaṁ",
  "atk-s0101a4:55_0": "Soṇadaṇḍasuttavaṇṇanā niṭṭhitā."
}