{
  "atk-abh03a58:0_0": "2. Dukapaṭṭhānavaṇṇanā",
  "atk-abh03a58:1_0": "Dukapaṭṭhānepi sabbadukesu pañhāvissajjanāni ceva gaṇanā ca pāḷiyaṁ āgatanayeneva veditabbā.",
  "atk-abh03a58:1_1": "Apicettha sahetukahetusampayuttadukānaṁ vissajjanaṁ hetudukavissajjanasadisaṁ;",
  "atk-abh03a58:1_2": "tathā hetūcevasahetukahetūcevahetusampayuttadukānaṁ,",
  "atk-abh03a58:1_3": "tathā sappaccayasaṅkhatadukānaṁ.",
  "atk-abh03a58:1_4": "Idaṁ dukaṁ yathā sappaccayadukaṁ,",
  "atk-abh03a58:1_5": "evaṁ kātabbanti idaṁ yasmā sappaccayo viya appaccayena saṅkhatopi,",
  "atk-abh03a58:1_6": "asaṅkhatena saddhiṁ yojanaṁ na labbhati,",
  "atk-abh03a58:1_7": "tasmā vuttaṁ.",
  "atk-abh03a58:1_8": "Sārammaṇacittasampayuttasaṁsaṭṭhadukāpi sadisavissajjanāyeva;",
  "atk-abh03a58:1_9": "tathā āsavaoghayogagocchakā.",
  "atk-abh03a58:1_10": "Ete hi tayo aññamaññaṁ sadisavissajjanāyeva.",
  "atk-abh03a58:1_11": "Apica lokiyasāsavasaṁyojaniyaganthaniyanīvaraṇiyaparāmaṭṭhasaṅkilesikadukā āsavavippayuttasāsavasaṁyojanavippayuttasaṁyojaniyaganthavippayuttaganthaniyanīvaraṇavippayuttanīvaraṇiyaparāmāsavippayuttaparāmaṭṭhakilesavippayuttasaṅkilesikapariyāpannasauttaradukāta",
  "atk-abh03a58:1_12": "imepi dukā samānā.",
  "atk-abh03a58:2_0": "Kilesadukaṁ saṁyojanadukasadisaṁ.",
  "atk-abh03a58:2_1": "Saṅkiliṭṭhakilesasampayuttanīvaraṇasampayuttadassanenapahātabbasaraṇadukāpi samānā.",
  "atk-abh03a58:2_2": "Tathākilesā ceva saṅkiliṭṭhanīvaraṇā ceva nīvaraṇasampayuttakilesā ceva kilesasampayuttadukā.",
  "atk-abh03a58:2_3": "Iminā nayena sabbesaṁ atthato sadisānaṁ dukānaṁ vissajjanāni sadisāneva hontīti veditabbāni.",
  "atk-abh03a58:2_4": "Sabbasmimpi pana paṭṭhāne kenaciviññeyyadukaṁ na labbhati.",
  "atk-abh03a58:2_5": "Āsavā ceva āsavasampayuttā ca,",
  "atk-abh03a58:2_6": "saṁyojanā ceva saṁyojanasampayuttā ca,",
  "atk-abh03a58:2_7": "ganthā ceva ganthasampayuttā ca,",
  "atk-abh03a58:2_8": "nīvaraṇā ceva nīvaraṇasampayuttā ca,",
  "atk-abh03a58:2_9": "kilesā ceva saṅkiliṭṭhā cāti evarūpesu dukesu vipākapaccayo ceva nānākkhaṇikakammapaccayo ca na labbhati.",
  "atk-abh03a58:2_10": "Nahetusahetukanahetuahetukesu hetupaccayo natthi.",
  "atk-abh03a58:2_11": "Hetū ceva hetusampayuttā ca,",
  "atk-abh03a58:2_12": "āsavā ceva āsavasampayuttā ca,",
  "atk-abh03a58:2_13": "ganthā ceva ganthasampayuttā cāti imesu dukesu nahetunajhānanamaggā na labbhanti.",
  "atk-abh03a58:2_14": "Saṁyojanā ceva saṁyojanasampayuttā ca,",
  "atk-abh03a58:2_15": "nīvaraṇā ceva nīvaraṇasampayuttā ca,",
  "atk-abh03a58:2_16": "kilesā ceva kilesasampayuttā ca,",
  "atk-abh03a58:2_17": "kilesā ceva saṅkiliṭṭhā cāti imesu pana vicikicchuddhaccasahagatassa mohassa vasena nahetupaccayo labbhati;",
  "atk-abh03a58:2_18": "najhānanamaggapaccayā na labbhantīti evaṁ sabbadukesu labbhamānālabbhamānaṁ upaparikkhitvā pāḷivaseneva vāragaṇanā veditabbāti.",
  "atk-abh03a58:3_0": "Dukapaṭṭhānavaṇṇanā."
}