{
  "atk-s0305a9:0_0": "10. Ānāpānasaṁyuttaṁ",
  "atk-s0305a9:1_0": "1. Ekadhammavaggo",
  "atk-s0305a9:2_0": "1. Ekadhammasuttavaṇṇanā",
  "atk-s0305a9:3_0": "977.",
  "atk-s0305a9:3_1": "Ānāpānasaṁyuttassa paṭhame ekadhammoti eko dhammo.",
  "atk-s0305a9:3_2": "Sesamettha yaṁ vattabbaṁ siyā,",
  "atk-s0305a9:3_3": "taṁ sabbaṁ sabbākārena visuddhimagge ānāpānassatikammaṭṭhānaniddese vuttameva.",
  "atk-s0305a9:4_0": "6. Ariṭṭhasuttavaṇṇanā",
  "atk-s0305a9:5_0": "982.",
  "atk-s0305a9:5_1": "Chaṭṭhe bhāvetha noti bhāvetha nu.",
  "atk-s0305a9:5_2": "Kāmacchandoti pañcakāmaguṇikarāgo.",
  "atk-s0305a9:5_3": "Ajjhattaṁ bahiddhā ca dhammesūti ajjhattikabāhiresu dvādasasu āyatanadhammesu.",
  "atk-s0305a9:5_4": "Paṭighasaññā suppaṭivinītāti paṭighasampayuttasaññā suṭṭhu paṭivinītā,",
  "atk-s0305a9:5_5": "samucchinnāti attho.",
  "atk-s0305a9:5_6": "Iminā attano anāgāmimaggaṁ katheti.",
  "atk-s0305a9:5_7": "Idāni arahattamaggassa vipassanaṁ dassento so satova assasissāmītiādimāha.",
  "atk-s0305a9:6_0": "7. Mahākappinasuttavaṇṇanā",
  "atk-s0305a9:7_0": "983. Sattame iñjitattaṁ vā phanditattaṁ vāti ubhayenapi calanameva kathitaṁ.",
  "atk-s0305a9:8_0": "8. Padīpopamasuttavaṇṇanā",
  "atk-s0305a9:9_0": "984.",
  "atk-s0305a9:9_1": "Aṭṭhame neva kāyopi kilamati na cakkhūnīti aññesu hi kammaṭṭhānesu kammaṁ karontassa kāyopi kilamati,",
  "atk-s0305a9:9_2": "cakkhūnipi vihaññanti.",
  "atk-s0305a9:9_3": "Dhātukammaṭṭhānasmiñhi kammaṁ karontassa kāyo kilamati,",
  "atk-s0305a9:9_4": "yante pakkhipitvā pīḷanākārappatto viya hoti.",
  "atk-s0305a9:9_5": "Kasiṇakammaṭṭhāne kammaṁ karontassa cakkhūni phandanti kilamanti,",
  "atk-s0305a9:9_6": "nikkhamitvā patanākārappattāni viya honti.",
  "atk-s0305a9:9_7": "Imasmiṁ pana kammaṭṭhāne kammaṁ karontassa neva kāyo kilamati,",
  "atk-s0305a9:9_8": "na akkhīni vihaññanti.",
  "atk-s0305a9:9_9": "Tasmā evamāha.",
  "atk-s0305a9:10_0": "Sabbasorūpasaññānantiādi kasmā vuttaṁ,",
  "atk-s0305a9:10_1": "kiṁ ānāpāne kasiṇugghāṭanaṁ labbhatīti?",
  "atk-s0305a9:10_2": "Tipiṭakacūḷābhayatthero panāha –",
  "atk-s0305a9:10_3": "“yasmā ānāpānanimittaṁ tārakarūpamuttāvalikādisadisaṁ hutvā paññāyati,",
  "atk-s0305a9:10_4": "tasmā tattha kasiṇugghāṭanaṁ labbhatī”ti.",
  "atk-s0305a9:10_5": "Tipiṭakacūḷanāgatthero “na labbhatevā”ti āha.",
  "atk-s0305a9:10_6": "Alabbhante ayaṁ ariyiddhiādiko pabhedo kasmā gahitoti?",
  "atk-s0305a9:10_7": "Ānisaṁsadassanatthaṁ.",
  "atk-s0305a9:10_8": "Ariyaṁ vā hi iddhiṁ cattāri vā rūpāvacarajjhānāni catasso vā arūpasamāpattiyo nirodhasamāpattiṁ vā patthayamānena",
  "atk-s0305a9:10_9": "bhikkhunā ayaṁ ānāpānassatisamādhi sādhukaṁ manasikātabbo.",
  "atk-s0305a9:10_10": "Yathā hi nagare laddhe yaṁ catūsu disāsu uṭṭhānakabhaṇḍaṁ,",
  "atk-s0305a9:10_11": "taṁ catūhi dvārehi nagarameva pavisatīti,",
  "atk-s0305a9:10_12": "janapado laddho ca hoti.",
  "atk-s0305a9:10_13": "Nagarasseva heso ānisaṁso.",
  "atk-s0305a9:10_14": "Evaṁ ānāpānassatisamādhibhāvanāya ānisaṁso esa ariyiddhiādiko pabhedo,",
  "atk-s0305a9:10_15": "sabbākārena bhāvite ānāpānassatisamādhismiṁ sabbametaṁ yogino nipphajjatīti ānisaṁsadassanatthaṁ vuttaṁ.",
  "atk-s0305a9:10_16": "Sukhañceti ettha soti kasmā na vuttaṁ?",
  "atk-s0305a9:10_17": "Yasmā bhikkhūti imasmiṁ vāre nāgataṁ.",
  "atk-s0305a9:11_0": "9. Vesālīsuttavaṇṇanā",
  "atk-s0305a9:12_0": "985.",
  "atk-s0305a9:12_1": "Navame vesāliyanti evaṁnāmake itthiliṅgavasena pavattavohāre nagare.",
  "atk-s0305a9:12_2": "Tañhi nagaraṁ tikkhattuṁ pākāraparikkhepavaḍḍhanena visālībhūtattā vesālīti vuccati.",
  "atk-s0305a9:12_3": "Idampi ca nagaraṁ sabbaññutaṁ patteyeva sammāsambuddhe sabbākāravepullataṁ pattanti veditabbaṁ.",
  "atk-s0305a9:12_4": "Evaṁ gocaragāmaṁ dassetvā nivāsaṭṭhānamāha mahāvane kūṭāgārasālāyanti.",
  "atk-s0305a9:12_5": "Tattha mahāvanaṁ nāma sayaṁjātaṁ aropimaṁ saparicchedaṁ mahantaṁ vanaṁ.",
  "atk-s0305a9:12_6": "Kapilavatthusāmantā pana mahāvanaṁ himavantena saha ekābaddhaṁ aparicchedaṁ hutvā mahāsamuddaṁ āhacca ṭhitaṁ.",
  "atk-s0305a9:12_7": "Idaṁ tādisaṁ na hoti,",
  "atk-s0305a9:12_8": "saparicchedaṁ mahantaṁ vananti mahāvanaṁ.",
  "atk-s0305a9:12_9": "Kūṭāgārasālā pana mahāvanaṁ nissāya kate ārāme kūṭāgāraṁ antokatvā haṁsavaṭṭakacchannena katā sabbākārasampannā",
  "atk-s0305a9:12_10": "buddhassa bhagavato gandhakuṭīti veditabbā.",
  "atk-s0305a9:13_0": "Anekapariyāyena asubhakathaṁ kathetīti anekehi kāraṇehi asubhākārasandassanappavattaṁ kāyavicchandanīyakathaṁ katheti.",
  "atk-s0305a9:13_1": "Seyyathidaṁ –",
  "atk-s0305a9:13_2": "atthi imasmiṁ kāye kesā lomā nakhā dantā…pe… muttanti.",
  "atk-s0305a9:13_3": "Kiṁ vuttaṁ hoti?",
  "atk-s0305a9:13_4": "Bhikkhave,",
  "atk-s0305a9:13_5": "imasmiṁ byāmamatte kaḷevare sabbākārenapi vicinanto na koci kiñci muttaṁ vā maṇiṁ vā veḷuriyaṁ vā agaruṁ",
  "atk-s0305a9:13_6": "vā candanaṁ vā kuṅkumaṁ vā kappuraṁ vā vāsacuṇṇādiṁ vā aṇumattampi sucibhāvaṁ passati,",
  "atk-s0305a9:13_7": "atha kho paramaduggandhaṁ jegucchaassirikadassanaṁ kesalomādinānappakāraṁ asucimeva passati,",
  "atk-s0305a9:13_8": "tasmā na ettha chando vā rāgo vā karaṇīyo.",
  "atk-s0305a9:13_9": "Yepi uttamaṅge sirasi jātā kesā nāma,",
  "atk-s0305a9:13_10": "tepi asubhā ceva asucino ca paṭikūlā ca.",
  "atk-s0305a9:13_11": "So ca nesaṁ asubhāsucipaṭikūlabhāvo vaṇṇatopi saṇṭhānatopi gandhatopi āsayatopi okāsatopīti pañcahākārehi veditabbo.",
  "atk-s0305a9:13_12": "Evaṁ lomādīnampīti ayamettha saṅkhepo,",
  "atk-s0305a9:13_13": "vitthāro pana visuddhimagge vuttanayeneva veditabbo.",
  "atk-s0305a9:13_14": "Iti bhagavā ekamekasmiṁ koṭṭhāse pañcapañcappabhedena anekapariyāyena asubhakathaṁ katheti.",
  "atk-s0305a9:14_0": "Asubhāya vaṇṇaṁ bhāsatīti uddhumātakādivasena asubhamātikaṁ nikkhipitvā padabhājanīyena taṁ vibhajanto vaṇṇento asubhāya vaṇṇaṁ bhāsati.",
  "atk-s0305a9:14_1": "Asubhabhāvanāya vaṇṇaṁ bhāsatīti yā ayaṁ kesādīsu vā uddhumātakādīsu vā ajjhattabahiddhāvatthūsu asubhākāraṁ",
  "atk-s0305a9:14_2": "gahetvā pavattassa cittassa bhāvanā vaḍḍhanā phātikammaṁ,",
  "atk-s0305a9:14_3": "tassā asubhabhāvanāya ānisaṁsaṁ dassento vaṇṇaṁ bhāsati,",
  "atk-s0305a9:14_4": "guṇaṁ parikitteti.",
  "atk-s0305a9:14_5": "Seyyathidaṁ –",
  "atk-s0305a9:14_6": "“asubhabhāvanābhiyutto,",
  "atk-s0305a9:14_7": "bhikkhave,",
  "atk-s0305a9:14_8": "bhikkhu kesādīsu vā vatthūsu uddhumātakādīsu vā pañcaṅgavippahīnaṁ pañcaṅgasamannāgataṁ tividhakalyāṇaṁ",
  "atk-s0305a9:14_9": "dasalakkhaṇasampannaṁ paṭhamajjhānaṁ paṭilabhati.",
  "atk-s0305a9:14_10": "So taṁ paṭhamajjhānasaṅkhātaṁ cittamañjūsaṁ nissāya vipassanaṁ vaḍḍhetvā uttamatthaṁ arahattaṁ pāpuṇātī”ti.",
  "atk-s0305a9:15_0": "Icchāmahaṁ,",
  "atk-s0305a9:15_1": "bhikkhave,",
  "atk-s0305a9:15_2": "aḍḍhamāsaṁ paṭisallīyitunti ahaṁ,",
  "atk-s0305a9:15_3": "bhikkhave,",
  "atk-s0305a9:15_4": "ekaṁ aḍḍhamāsaṁ paṭisallīyituṁ nilīyituṁ ekakova hutvā viharituṁ icchāmīti attho.",
  "atk-s0305a9:15_5": "Nāmhi kenaci upasaṅkamitabbo aññatra ekena piṇḍapātanīhārakenāti yo attanā payuttavācaṁ akatvā mamatthāya",
  "atk-s0305a9:15_6": "saddhesu kulesu paṭiyattapiṇḍapātaṁ nīharitvā mayhaṁ upanāmeti,",
  "atk-s0305a9:15_7": "taṁ piṇḍapātanīhārakaṁ ekaṁ bhikkhuṁ ṭhapetvā nāmhi aññena kenaci bhikkhunā vā gahaṭṭhena vā upasaṅkamitabboti.",
  "atk-s0305a9:16_0": "Kasmā pana evamāhāti?",
  "atk-s0305a9:16_1": "Atīte kira pañcasatā migaluddakā mahatīhi daṇḍavāgurādīhi araññaṁ parikkhipitvā haṭṭhatuṭṭhā ekatoyeva",
  "atk-s0305a9:16_2": "yāvajīvaṁ migapakkhighātakammena jīvikaṁ kappetvā niraye uppannā.",
  "atk-s0305a9:16_3": "Te tattha paccitvā pubbe katena kenacideva kusalakammena manussesu uppannā kalyāṇūpanissayavasena sabbepi",
  "atk-s0305a9:16_4": "bhagavato santike pabbajjañca upasampadañca labhiṁsu.",
  "atk-s0305a9:16_5": "Tesaṁ tato mūlākusalakammato avipakkavipākā aparāparacetanā tasmiṁ aḍḍhamāsabbhantare attūpakkamena ca parūpakkamena ca jīvitūpacchedāya okāsamakāsi.",
  "atk-s0305a9:16_6": "Taṁ bhagavā addasa.",
  "atk-s0305a9:16_7": "Kammavipāko ca nāma na sakkā kenaci paṭibāhituṁ.",
  "atk-s0305a9:16_8": "Tesu ca bhikkhūsu puthujjanāpi atthi,",
  "atk-s0305a9:16_9": "sotāpannasakadāgāmianāgāmikhīṇāsavāpi.",
  "atk-s0305a9:16_10": "Tattha khīṇāsavā appaṭisandhikā,",
  "atk-s0305a9:16_11": "itare ariyasāvakā niyatagatikā sugatiparāyaṇā,",
  "atk-s0305a9:16_12": "puthujjanānaṁ gati aniyatā.",
  "atk-s0305a9:17_0": "Atha bhagavā cintesi –",
  "atk-s0305a9:17_1": "“ime attabhāve chandarāgena maraṇabhayabhītā na sakkhissanti gatiṁ visodhetuṁ,",
  "atk-s0305a9:17_2": "handa nesaṁ chandarāgappahānāya asubhakathaṁ kathemi.",
  "atk-s0305a9:17_3": "Taṁ sutvā attabhāve vigatacchandarāgatāya gativisodhanaṁ katvā sagge paṭisandhiṁ gaṇhissanti,",
  "atk-s0305a9:17_4": "evaṁ tesaṁ mama santike pabbajjā sātthikā bhavissatī”ti.",
  "atk-s0305a9:17_5": "Tato tesaṁ anuggahāya asubhakathaṁ kathesi kammaṭṭhānasīsena,",
  "atk-s0305a9:17_6": "no maraṇavaṇṇasaṁvaṇṇanādhippāyena.",
  "atk-s0305a9:17_7": "Kathetvā ca panassa etadahosi –",
  "atk-s0305a9:17_8": "“sace imaṁ aḍḍhamāsaṁ maṁ bhikkhū passissanti,",
  "atk-s0305a9:17_9": "‘ajja eko bhikkhu mato,",
  "atk-s0305a9:17_10": "ajja dve…pe…",
  "atk-s0305a9:17_11": "ajja dasā’ti āgantvā ārocessanti,",
  "atk-s0305a9:17_12": "ayañca kammavipāko na sakkā mayā vā aññena vā paṭibāhituṁ,",
  "atk-s0305a9:17_13": "svāhaṁ taṁ sutvāpi kiṁ karissāmi,",
  "atk-s0305a9:17_14": "kiṁ me anatthakena anayabyasanena sutena,",
  "atk-s0305a9:17_15": "handāhaṁ bhikkhūnaṁ adassanaṁ upagacchāmī”ti.",
  "atk-s0305a9:17_16": "Tasmā evamāha –",
  "atk-s0305a9:17_17": "“icchāmahaṁ,",
  "atk-s0305a9:17_18": "bhikkhave,",
  "atk-s0305a9:17_19": "aḍḍhamāsaṁ paṭisallīyituṁ,",
  "atk-s0305a9:17_20": "nāmhi kenaci upasaṅkamitabbo aññatra ekena piṇḍapātanīhārakenā”ti.",
  "atk-s0305a9:18_0": "Apare panāhu –",
  "atk-s0305a9:18_1": "“parūpavādavivajjanatthaṁ evaṁ vatvā paṭisallīno”ti.",
  "atk-s0305a9:18_2": "Pare kira bhagavantaṁ upavadissanti –",
  "atk-s0305a9:18_3": "“ayaṁ ‘sabbaññū ahaṁ saddhammavaracakkavattī’ti paṭijānamāno attanopi sāvake aññamaññaṁ ghātente nivāretuṁ na sakkoti,",
  "atk-s0305a9:18_4": "kiṁ aññaṁ sakkhissatī”ti?",
  "atk-s0305a9:18_5": "Tatra paṇḍitā vakkhanti –",
  "atk-s0305a9:18_6": "“bhagavā paṭisallānamanuyutto na imaṁ pavattiṁ jānāti,",
  "atk-s0305a9:18_7": "kocissa ārocayitāpi natthi,",
  "atk-s0305a9:18_8": "sace jāneyya addhā nivāreyyā”ti.",
  "atk-s0305a9:18_9": "Idaṁ pana icchāmattaṁ,",
  "atk-s0305a9:18_10": "paṭhamamevettha kāraṇaṁ.",
  "atk-s0305a9:18_11": "Nāssudhāti ettha assudhāti padapūraṇamatte avadhāraṇatthe vā nipāto,",
  "atk-s0305a9:18_12": "neva koci bhagavantaṁ upasaṅkamīti attho.",
  "atk-s0305a9:19_0": "Anekehi vaṇṇasaṇṭhānādīhi kāraṇehi vokāro assāti anekākāravokāro.",
  "atk-s0305a9:19_1": "Anekākāravokiṇṇo anekākārena sammissoti vuttaṁ hoti. Ko so?",
  "atk-s0305a9:19_2": "Asubhabhāvanānuyogo,",
  "atk-s0305a9:19_3": "taṁ anekākāravokāraṁ.",
  "atk-s0305a9:19_4": "Asubhabhāvanānuyogamanuyuttā viharantīti yuttappayuttā viharanti.",
  "atk-s0305a9:19_5": "Aṭṭīyamānāti tena kāyena aṭṭā dukkhitā honti.",
  "atk-s0305a9:19_6": "Harāyamānāti lajjamānā.",
  "atk-s0305a9:19_7": "Jigucchamānāti jigucchaṁ uppādayamānā.",
  "atk-s0305a9:19_8": "Satthahārakaṁ pariyesantīti jīvitaharaṇakasatthaṁ pariyesanti.",
  "atk-s0305a9:19_9": "Na kevalañca te satthaṁ pariyesitvā attanā vā attānaṁ jīvitā voropenti,",
  "atk-s0305a9:19_10": "migalaṇḍikampi pana samaṇakuttakaṁ upasaṅkamitvā,",
  "atk-s0305a9:19_11": "“sādhu no, āvuso,",
  "atk-s0305a9:19_12": "jīvitā voropehī”ti vadanti.",
  "atk-s0305a9:19_13": "Ettha ca ariyā neva pāṇātipātaṁ kariṁsu,",
  "atk-s0305a9:19_14": "na samādapesuṁ,",
  "atk-s0305a9:19_15": "na samanuññā ahesuṁ.",
  "atk-s0305a9:19_16": "Puthujjanā pana sabbamakaṁsu.",
  "atk-s0305a9:20_0": "Paṭisallānā vuṭṭhitoti tesaṁ pañcannaṁ bhikkhusatānaṁ jīvitakkhayappattabhāvaṁ ñatvā tato ekībhāvato",
  "atk-s0305a9:20_1": "vuṭṭhito jānantopi ajānanto viya kathāsamuṭṭhāpanatthaṁ āyasmantaṁ ānandaṁ āmantesi.",
  "atk-s0305a9:20_2": "Kiṁ nu kho, ānanda,",
  "atk-s0305a9:20_3": "tanubhūto viya bhikkhusaṅghoti ito, ānanda,",
  "atk-s0305a9:20_4": "pubbe bahū bhikkhū ekato upaṭṭhānaṁ āgacchanti,",
  "atk-s0305a9:20_5": "uddesaṁ paripucchaṁ gaṇhanti,",
  "atk-s0305a9:20_6": "sajjhāyanti,",
  "atk-s0305a9:20_7": "ekapajjoto viya ārāmo dissati.",
  "atk-s0305a9:20_8": "Idāni pana aḍḍhamāsamattassa accayena tanubhūto viya tanuko mando appako viraḷo viya jāto bhikkhusaṅgho.",
  "atk-s0305a9:20_9": "Kiṁ nu kho kāraṇaṁ?",
  "atk-s0305a9:20_10": "Kiṁ disāsu pakkantā bhikkhūti?",
  "atk-s0305a9:21_0": "Athāyasmā ānando kammavipākena tesaṁ jīvitakkhayappattiṁ asallakkhento asubhakammaṭṭhānānuyogapaccayā pana sallakkhento tathā hi pana,",
  "atk-s0305a9:21_1": "bhante bhagavātiādiṁ vatvā bhikkhūnaṁ arahattappattiyā aññaṁ kammaṭṭhānaṁ yācanto, sādhu, bhante,",
  "atk-s0305a9:21_2": "bhagavātiādimāha.",
  "atk-s0305a9:21_3": "Tassattho – sādhu, bhante,",
  "atk-s0305a9:21_4": "bhagavā aññaṁ kāraṇaṁ ācikkhatu,",
  "atk-s0305a9:21_5": "yena bhikkhusaṅgho arahatte patiṭṭhaheyya.",
  "atk-s0305a9:21_6": "Mahāsamuddaṁ orohaṇatitthāni viya aññānipi dasānussati,",
  "atk-s0305a9:21_7": "dasakasiṇa,",
  "atk-s0305a9:21_8": "catudhātuvavatthāna,",
  "atk-s0305a9:21_9": "brahmavihāra,",
  "atk-s0305a9:21_10": "ānāpānassatipabhedāni bahūni nibbānorohaṇakammaṭṭhānāni santi,",
  "atk-s0305a9:21_11": "tesu bhagavā bhikkhū samassāsetvā aññataraṁ kammaṭṭhānaṁ ācikkhatūti adhippāyo.",
  "atk-s0305a9:22_0": "Atha bhagavā tathā kātukāmo theraṁ uyyojento tenahānandātiādimāha.",
  "atk-s0305a9:22_1": "Tattha vesāliṁ upanissāyāti vesāliyaṁ upanissāya samantā gāvutepi aḍḍhayojanepi yāvatikā viharanti,",
  "atk-s0305a9:22_2": "te sabbe sannipātehīti attho.",
  "atk-s0305a9:22_3": "Sabbe upaṭṭhānasālāyaṁ sannipātetvāti attanā gantuṁ yuttaṭṭhānaṁ sayaṁ gantvā aññattha daharabhikkhū",
  "atk-s0305a9:22_4": "pahiṇitvā muhutteneva anavasese bhikkhū upaṭṭhānasālāyaṁ samūhaṁ katvā.",
  "atk-s0305a9:22_5": "Yassadāni, bhante,",
  "atk-s0305a9:22_6": "bhagavā kālaṁ maññatīti ettha ayamadhippāyo –",
  "atk-s0305a9:22_7": "bhagavā bhikkhusaṅgho sannipatito,",
  "atk-s0305a9:22_8": "esa kālo bhikkhūnaṁ dhammakathaṁ kātuṁ,",
  "atk-s0305a9:22_9": "anusāsaniṁ dātuṁ,",
  "atk-s0305a9:22_10": "idāni yassa tumhe kālaṁ jānātha,",
  "atk-s0305a9:22_11": "taṁ kātabbanti.",
  "atk-s0305a9:23_0": "Atha kho bhagavā bhikkhū āmantesi,",
  "atk-s0305a9:23_1": "ayampi kho,",
  "atk-s0305a9:23_2": "bhikkhaveti.",
  "atk-s0305a9:23_3": "Āmantetvā ca pana bhikkhūnaṁ arahattappattiyā pubbe ācikkhitaasubhakammaṭṭhānato aññaṁ pariyāyaṁ ācikkhanto ānāpānassatisamādhītiādimāha.",
  "atk-s0305a9:23_4": "Tattha ānāpānassatisamādhīti ānāpānapariggāhikāya satiyā saddhiṁ sampayutto samādhi,",
  "atk-s0305a9:23_5": "ānāpānassatiyaṁ vā samādhi,",
  "atk-s0305a9:23_6": "ānāpānassatisamādhi.",
  "atk-s0305a9:23_7": "Bhāvitoti uppādito vaḍḍhito vā.",
  "atk-s0305a9:23_8": "Bahulīkatoti punappunaṁ kato.",
  "atk-s0305a9:23_9": "Santo ceva paṇīto cāti santo ceva paṇīto ceva.",
  "atk-s0305a9:23_10": "Ubhayattha evasaddena niyamo veditabbo.",
  "atk-s0305a9:23_11": "Kiṁ vuttaṁ hoti?",
  "atk-s0305a9:23_12": "Ayañhi yathā asubhakammaṭṭhānaṁ kevalaṁ paṭivedhavasena santañca paṇītañca,",
  "atk-s0305a9:23_13": "oḷārikārammaṇattā pana paṭikūlārammaṇattā ca ārammaṇavasena neva santaṁ na paṇītaṁ,",
  "atk-s0305a9:23_14": "na evaṁ kenaci pariyāyena asanto vā appaṇīto vā,",
  "atk-s0305a9:23_15": "apica kho ārammaṇasantatāyapi santo vūpasanto nibbuto,",
  "atk-s0305a9:23_16": "paṭivedhasaṅkhātāya aṅgasantatāyapi,",
  "atk-s0305a9:23_17": "ārammaṇapaṇītatāya paṇīto atittikaro,",
  "atk-s0305a9:23_18": "aṅgapaṇītatāyapīti.",
  "atk-s0305a9:23_19": "Tena vuttaṁ “santo ceva paṇīto cā”ti.",
  "atk-s0305a9:24_0": "Asecanakoca sukho ca vihāroti ettha pana nāssa secananti asecanako,",
  "atk-s0305a9:24_1": "anāsittako abbokiṇṇo pāṭiyekko āveṇiko,",
  "atk-s0305a9:24_2": "natthi ettha parikammena vā upacārena vā santatā,",
  "atk-s0305a9:24_3": "ādisamannāhārato pabhuti attano sabhāveneva santo ca paṇīto cāti attho.",
  "atk-s0305a9:24_4": "Keci “asecanako”ti anāsittako ojavanto,",
  "atk-s0305a9:24_5": "sabhāveneva madhuro”ti vadanti.",
  "atk-s0305a9:24_6": "Evamayaṁ asecanako ca appitappitakkhaṇe kāyikacetasikasukhappaṭilābhāya saṁvattanato sukho ca vihāroti veditabbo.",
  "atk-s0305a9:25_0": "Uppannuppanneti avikkhambhite.",
  "atk-s0305a9:25_1": "Pāpaketi lāmake.",
  "atk-s0305a9:25_2": "Akusale dhammeti akosallasambhūte dhamme.",
  "atk-s0305a9:25_3": "Ṭhānaso antaradhāpetīti khaṇeneva antaradhāpeti vikkhambheti.",
  "atk-s0305a9:25_4": "Vūpasametīti suṭṭhu upasameti,",
  "atk-s0305a9:25_5": "nibbedhabhāgiyattā anupubbena ariyamaggavuddhippatto samucchindati,",
  "atk-s0305a9:25_6": "paṭippassambhetīti vuttaṁ hoti.",
  "atk-s0305a9:25_7": "Gimhānaṁ pacchime māseti āsāḷhamāse.",
  "atk-s0305a9:25_8": "Ūhataṁ rajojallanti aṭṭha māse vātātapasukkhāya gomahiṁsādipādappahārasambhinnāya pathaviyā uddhaṁ hataṁ ūhataṁ ākāse samuṭṭhitaṁ rajañca reṇuñca.",
  "atk-s0305a9:25_9": "Mahā akālameghoti sabbaṁ nabhaṁ ajjhottharitvā uṭṭhito āsāḷhajuṇhapakkhe sakalaṁ aḍḍhamāsaṁ vassanakamegho.",
  "atk-s0305a9:25_10": "So hi asampatte vassakāle uppannattā akālameghoti idha adhippeto.",
  "atk-s0305a9:25_11": "Ṭhānaso antarādhāpeti vūpasametīti khaṇeneva adassanaṁ neti pathaviyaṁ sannisīdāpeti.",
  "atk-s0305a9:25_12": "Evameva khoti opammanidassanametaṁ.",
  "atk-s0305a9:25_13": "Tato paraṁ vuttanayameva.",
  "atk-s0305a9:26_0": "10. Kimilasuttavaṇṇanā",
  "atk-s0305a9:27_0": "986.",
  "atk-s0305a9:27_1": "Dasame kimilāyanti evaṁnāmake nagare.",
  "atk-s0305a9:27_2": "Etadavocāti thero kira cintesi –",
  "atk-s0305a9:27_3": "“ayaṁ desanā na yathānusandhikā katā,",
  "atk-s0305a9:27_4": "yathānusandhiṁ gamessāmī”ti desanānusandhiṁ ghaṭento etaṁ avoca.",
  "atk-s0305a9:27_5": "Kāyaññataranti pathavīādīsu kāyesu aññataraṁ vadāmi vāyokāyaṁ vadāmīti attho.",
  "atk-s0305a9:27_6": "Atha vā cakkhāyatanaṁ…pe…",
  "atk-s0305a9:27_7": "kabaḷīkāro āhāroti pañcavīsati rūpakoṭṭhāsā rūpakāyo nāma,",
  "atk-s0305a9:27_8": "tesu ānāpānaṁ phoṭṭhabbāyatane saṅgahitattā kāyaññataraṁ hoti,",
  "atk-s0305a9:27_9": "tasmāpi evamāha.",
  "atk-s0305a9:27_10": "Tasmātihāti yasmā catūsu kāyesu aññataraṁ vāyokāyaṁ,",
  "atk-s0305a9:27_11": "pañcavīsati koṭṭhāse vā rūpakāye aññataraṁ ānāpānaṁ anupassati,",
  "atk-s0305a9:27_12": "tasmā kāye kāyānupassīti attho.",
  "atk-s0305a9:27_13": "Evaṁ sabbattha attho veditabbo.",
  "atk-s0305a9:27_14": "Vedanāññataranti tīsu vedanāsu aññataraṁ,",
  "atk-s0305a9:27_15": "sukhavedanaṁ sandhāyetaṁ vuttaṁ.",
  "atk-s0305a9:28_0": "Sādhukaṁ manasikāranti pītipaṭisaṁveditādivasena uppannaṁ sundaraṁ manasikāraṁ.",
  "atk-s0305a9:28_1": "Kiṁ pana manasikāro sukhā vedanā hotīti? Na hoti,",
  "atk-s0305a9:28_2": "desanāsīsaṁ panetaṁ.",
  "atk-s0305a9:28_3": "Yatheva hi “aniccasaññābhāvanānuyogamanuyuttā”ti ettha saññānāmena paññā vuttā,",
  "atk-s0305a9:28_4": "evamidhāpi manasikāranāmena jhānavedanā vuttāti veditabbā.",
  "atk-s0305a9:28_5": "Etasmiñhi catukke paṭhamapade pītisīsena vedanā vuttā,",
  "atk-s0305a9:28_6": "dutiyapade sukhanti sarūpeneva vuttā.",
  "atk-s0305a9:28_7": "Cittasaṅkhārapadadvaye “saññā ca vedanā ca cetasikā ete dhammā cittappaṭibaddhā cittasaṅkhārā”ti vacanato",
  "atk-s0305a9:28_8": "“vitakkavicāre ṭhapetvā sabbepi cittasampayuttakā dhammā cittasaṅkhāre saṅgahitā”ti vacanato cittasaṅkhāranāmena",
  "atk-s0305a9:28_9": "vedanā vuttā.",
  "atk-s0305a9:28_10": "Taṁ sabbaṁ manasikāranāmena saṅgahetvā idha “sādhukaṁ manasikāra”nti āha.",
  "atk-s0305a9:29_0": "Evaṁ santepi yasmā esā vedanā ārammaṇaṁ na hoti,",
  "atk-s0305a9:29_1": "tasmā vedanānupassanā na yujjatīti.",
  "atk-s0305a9:29_2": "No na yujjati,",
  "atk-s0305a9:29_3": "mahāsatipaṭṭhānādīsupi hi taṁ taṁ sukhādīnaṁ vatthuṁ ārammaṇaṁ katvā vedanā vedayati,",
  "atk-s0305a9:29_4": "taṁ pana vedanāpavattiṁ upādāya “ahaṁ vedayāmī”ti vohāramattaṁ hoti,",
  "atk-s0305a9:29_5": "taṁ sandhāya “sukhaṁ vedanaṁ vedayamāno sukhaṁ vedanaṁ vedayāmī”tiādi vuttaṁ.",
  "atk-s0305a9:29_6": "Apica “pītippaṭisaṁvedī”tiādīnaṁ atthavaṇṇanāyametassa parihāro vuttoyeva.",
  "atk-s0305a9:29_7": "Vuttañhetaṁ visuddhimagge –",
  "atk-s0305a9:30_0": "“Dvīhākārehi pīti paṭisaṁviditā hoti –",
  "atk-s0305a9:30_1": "ārammaṇato ca asammohato ca.",
  "atk-s0305a9:30_2": "Kathaṁ ārammaṇato pīti paṭisaṁviditā hoti?",
  "atk-s0305a9:30_3": "Sappītike dve jhāne samāpajjati,",
  "atk-s0305a9:30_4": "tassa samāpattikkhaṇe jhānapaṭilābhena ārammaṇato pīti paṭisaṁviditā hoti ārammaṇassa paṭisaṁviditattā.",
  "atk-s0305a9:30_5": "Kathaṁ asammohato pīti paṭisaṁviditā hoti?",
  "atk-s0305a9:30_6": "Sappītike dve jhāne samāpajjitvā vuṭṭhāya jhānasampayuttapītiṁ khayato vayato sammasati,",
  "atk-s0305a9:30_7": "tassa vipassanākkhaṇe lakkhaṇappaṭivedhena asammohato pīti paṭisaṁviditā hoti.",
  "atk-s0305a9:30_8": "Vuttañhetaṁ paṭisambhidāyaṁ “‘dīghaṁ assāsavasena cittassa ekaggataṁ avikkhepaṁ pajānato sati upaṭṭhitā hoti,",
  "atk-s0305a9:30_9": "tāya satiyā tena ñāṇena sā pīti paṭisaṁviditā hotī’ti.",
  "atk-s0305a9:30_10": "Eteneva nayena avasesapadānipi atthato veditabbānī”ti.",
  "atk-s0305a9:31_0": "Iti yatheva jhānapaṭilābhena ārammaṇato pītisukhacittasaṅkhārā paṭisaṁviditā honti,",
  "atk-s0305a9:31_1": "evaṁ imināpi jhānasampayuttena vedanāsaṅkhātamanasikārapaṭilābhena ārammaṇato vedanā paṭisaṁviditā hoti.",
  "atk-s0305a9:31_2": "Tasmā suvuttametaṁ “vedanāsu vedanānupassī bhikkhu tasmiṁ samaye viharatī”ti.",
  "atk-s0305a9:32_0": "Nāhaṁ, ānanda,",
  "atk-s0305a9:32_1": "muṭṭhassatissa asampajānassāti ettha ayamadhippāyo –",
  "atk-s0305a9:32_2": "yasmā “cittapaṭisaṁvedī assāsissāmī”tiādinā nayena pavatto bhikkhu kiñcāpi assāsapassāsanimittamārammaṇaṁ karoti,",
  "atk-s0305a9:32_3": "tassa pana cittassa ārammaṇe satiñca sampajaññañca upaṭṭhāpetvā pavattanato citte cittānupassīyeva nāmesa hoti.",
  "atk-s0305a9:32_4": "Na hi muṭṭhassatissa asampajānassa ānāpānassatisamādhibhāvanā atthi,",
  "atk-s0305a9:32_5": "tasmā ārammaṇato cittapaṭisaṁviditavasena “citte cittānupassī bhikkhu tasmiṁ samaye viharatī”ti.",
  "atk-s0305a9:33_0": "So yaṁ taṁ hoti abhijjhādomanassānaṁ pahānaṁ,",
  "atk-s0305a9:33_1": "taṁ paññāya disvā sādhukaṁ ajjhupekkhitā hotīti ettha abhijjhā kāmacchandanīvaraṇameva,",
  "atk-s0305a9:33_2": "domanassavasena byāpādanīvaraṇaṁ dassitaṁ.",
  "atk-s0305a9:33_3": "Idañhi catukkaṁ vipassanāvaseneva vuttaṁ,",
  "atk-s0305a9:33_4": "dhammānupassanā ca nīvaraṇapabbādivasena pañcavidhā hoti,",
  "atk-s0305a9:33_5": "tassā nīvaraṇapabbaṁ ādi,",
  "atk-s0305a9:33_6": "tassāpi idaṁ nīvaraṇadvayaṁ ādi.",
  "atk-s0305a9:33_7": "Iti dhammānupassanāya ādiṁ dassetuṁ abhijjhādomanassānanti āha.",
  "atk-s0305a9:33_8": "Pahānanti aniccānupassanāya niccasaññaṁ pajahatīti evaṁ pahānakarañāṇaṁ adhippetaṁ.",
  "atk-s0305a9:33_9": "Taṁ paññāya disvāti taṁ aniccavirāganirodhapaṭinissaggañāṇasaṅkhātaṁ pahānañāṇaṁ aparāya vipassanāpaññāya,",
  "atk-s0305a9:33_10": "tampi aparāyāti evaṁ vipassanāparamparaṁ dasseti.",
  "atk-s0305a9:33_11": "Ajjhupekkhitā hotīti yañcassa pathapaṭipannaṁ ajjhupekkhati,",
  "atk-s0305a9:33_12": "yañca ekato upaṭṭhānaṁ ajjhupekkhatīti dvidhā ajjhupekkhati nāma.",
  "atk-s0305a9:33_13": "Tattha sahajātānampiajjhupekkhanā hoti ārammaṇassāpi ajjhupekkhanā.",
  "atk-s0305a9:33_14": "Idha ārammaṇa ajjhupekkhanā adhippetā.",
  "atk-s0305a9:33_15": "Tasmātihānandāti yasmā “aniccānupassī assāsissāmī”tiādinā nayena pavatto na kevalaṁ nīvaraṇādidhamme,",
  "atk-s0305a9:33_16": "abhijjhādomanassasīsena pana vuttānaṁ dhammānaṁ pahānakarañāṇampi paññāya disvā ajjhupekkhitā hoti,",
  "atk-s0305a9:33_17": "tasmā dhammesu dhammānupassī bhikkhu tasmiṁ samaye viharatīti veditabbo.",
  "atk-s0305a9:34_0": "Evameva khoti ettha catumahāpatho viya cha āyatanāni daṭṭhabbāni.",
  "atk-s0305a9:34_1": "Tasmiṁ paṁsupuñjo viya chasu āyatanesu kilesā.",
  "atk-s0305a9:34_2": "Catūhi disāhi āgacchantā sakaṭarathā viya catūsu ārammaṇesu pavattā cattāro satipaṭṭhānā.",
  "atk-s0305a9:34_3": "Ekena sakaṭena vā rathena vā paṁsupuñjassa upahananaṁ viya kāyānupassanādīhi pāpakānaṁ akusalānaṁ dhammānaṁ upaghāto veditabboti.",
  "atk-s0305a9:35_0": "Ekadhammavaggo paṭhamo.",
  "atk-s0305a9:36_0": "2. Dutiyavaggo",
  "atk-s0305a9:37_0": "1-2. Icchānaṅgalasuttādivaṇṇanā",
  "atk-s0305a9:38_0": "987- 988.",
  "atk-s0305a9:38_1": "Dutiyavaggassa paṭhame evaṁ byākareyyāthāti kasmā attano vihārasamāpattiṁ ācikkhati?",
  "atk-s0305a9:38_2": "Upārambhamocanatthaṁ.",
  "atk-s0305a9:38_3": "Sace hi te “na jānāmā”ti vadeyyuṁ,",
  "atk-s0305a9:38_4": "atha nesaṁ titthiyā “tumhe ‘asukasamāpattiyā nāma no satthā temāsaṁ vihāsī’tipi na jānātha,",
  "atk-s0305a9:38_5": "atha kasmā naṁ upaṭṭhahantā viharathā”ti upārambhaṁ āropeyyuṁ,",
  "atk-s0305a9:38_6": "tato mocanatthaṁ evamāha.",
  "atk-s0305a9:39_0": "Atha kasmā yathā aññattha “satova assasati,",
  "atk-s0305a9:39_1": "dīghaṁ vā assasanto”ti eva-",
  "atk-s0305a9:39_2": "vākāro vutto.",
  "atk-s0305a9:39_3": "Evaṁ idha na vuttoti?",
  "atk-s0305a9:39_4": "Ekantasantattā.",
  "atk-s0305a9:39_5": "Aññesañhi assāso vā pākaṭo hoti passāso vā,",
  "atk-s0305a9:39_6": "bhagavato ubhayampetaṁ pākaṭameva niccaṁ upaṭṭhitassatitāyāti ekantasantattā na vutto.",
  "atk-s0305a9:39_7": "Atha “sikkhāmī”ti avatvā kasmā “assasāmī”ti ettakameva vuttanti?",
  "atk-s0305a9:39_8": "Sikkhitabbābhāvā.",
  "atk-s0305a9:39_9": "Satta hi sekhā sikkhitabbabhāvā sekhā nāma,",
  "atk-s0305a9:39_10": "khīṇāsavā sikkhitabbābhāvā asekhā nāma,",
  "atk-s0305a9:39_11": "tathāgatā asikkhitabbā asekkhā nāma natthi tesaṁ sikkhitabbakiccanti sikkhitabbābhāvā na vuttaṁ.",
  "atk-s0305a9:39_12": "Dutiyaṁ uttānameva.",
  "atk-s0305a9:40_0": "3-10. Paṭhamaānandasuttādivaṇṇanā",
  "atk-s0305a9:41_0": "989- 996.",
  "atk-s0305a9:41_1": "Tatiye pavicinatīti aniccādivasena pavicinati.",
  "atk-s0305a9:41_2": "Itaraṁ padadvayaṁ etasseva vevacanaṁ.",
  "atk-s0305a9:41_3": "Nirāmisāti nikkilesā kāyikacetasikadarathapaṭipassaddhiyā kāyopi cittampi passambhati.",
  "atk-s0305a9:41_4": "Samādhiyatīti sammā ṭhapiyati,",
  "atk-s0305a9:41_5": "appanācittaṁ viya hoti.",
  "atk-s0305a9:41_6": "Ajjhupekkhitā hotīti sahajātaajjhupekkhanāya ajjhupekkhitā hoti.",
  "atk-s0305a9:42_0": "Evaṁ cuddasavidhena kāyapariggāhakassa bhikkhuno tasmiṁ kāye sati satisambojjhaṅgo,",
  "atk-s0305a9:42_1": "tāya satiyā sampayuttañāṇaṁ dhammavicayasambojjhaṅgo,",
  "atk-s0305a9:42_2": "taṁsampayuttameva kāyikacetasikavīriyaṁ vīriyasambojjhaṅgo,",
  "atk-s0305a9:42_3": "pītipassaddhicittekaggatā pītipassaddhisamādhisambojjhaṅgā,",
  "atk-s0305a9:42_4": "imesaṁ channaṁ bojjhaṅgānaṁ anosakkanaanativattanasaṅkhāto majjhattākāro upekkhāsambojjhaṅgo.",
  "atk-s0305a9:42_5": "Yatheva hi samappavattesu assesu sārathino “ayaṁ olīyatī”ti tudanaṁ vā,",
  "atk-s0305a9:42_6": "“ayaṁ atidhāvatī”ti ākaḍḍhanaṁ vā natthi,",
  "atk-s0305a9:42_7": "kevalaṁ evaṁ passamānassa ṭhitākārova hoti,",
  "atk-s0305a9:42_8": "evameva imesaṁ channaṁ bojjhaṅgānaṁ anosakkanaanativattanasaṅkhāto majjhattākāro upekkhāsambojjhaṅgo nāma hoti.",
  "atk-s0305a9:42_9": "Ettāvatā kiṁ kathitaṁ?",
  "atk-s0305a9:42_10": "Ekacittakkhaṇikā nānāsarasalakkhaṇā vipassanābojjhaṅgā nāma kathitā.",
  "atk-s0305a9:43_0": "Vivekanissitantiādīni vuttatthāneva.",
  "atk-s0305a9:43_1": "Ettha pana soḷasakkhattukā ānāpānassati missakā kathitā,",
  "atk-s0305a9:43_2": "ānāpānamūlakā satipaṭṭhānā pubbabhāgā,",
  "atk-s0305a9:43_3": "tesaṁ mūlabhūtā ānāpānassati pubbabhāgā.",
  "atk-s0305a9:43_4": "Bojjhaṅgamūlakā satipaṭṭhānā pubbabhāgā,",
  "atk-s0305a9:43_5": "tepi bojjhaṅgā pubbabhāgāva.",
  "atk-s0305a9:43_6": "Vijjāvimuttipūrakā pana bojjhaṅgā nibbattitalokuttarā,",
  "atk-s0305a9:43_7": "vijjāvimuttiyo ariyaphalasampayuttā.",
  "atk-s0305a9:43_8": "Vijjā vā catutthamaggasampayuttā,",
  "atk-s0305a9:43_9": "vimutti phalasampayuttāti.",
  "atk-s0305a9:43_10": "Catutthapañcamachaṭṭhānipi imināva samānaparicchedāni.",
  "atk-s0305a9:43_11": "Sesaṁ sabbattha uttānamevāti.",
  "atk-s0305a9:44_0": "Ānāpānasaṁyuttavaṇṇanā niṭṭhitā."
}