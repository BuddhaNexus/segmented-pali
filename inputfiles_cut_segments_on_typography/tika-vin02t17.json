{
  "tika-vin02t17:0_0": "9. Campeyyakkhandhakaṁ",
  "tika-vin02t17:1_0": "Kassapagottabhikkhuvatthukathāvaṇṇanā",
  "tika-vin02t17:2_0": "380.",
  "tika-vin02t17:2_1": "Campeyyakkhandhake campāyanti evaṁnāmake nagare.",
  "tika-vin02t17:2_2": "Tassa hi nagarassa ārāmapokkharaṇīādīsu tesu tesu ṭhānesu campakarukkhāva ussannā ahesuṁ,",
  "tika-vin02t17:2_3": "tasmā “campā”ti saṅkhaṁ agamāsi.",
  "tika-vin02t17:2_4": "Gaggarāya pokkharaṇiyā tīreti tassa campānagarassa avidūre gaggarāya nāma rājamahesiyā khaṇitattā “gaggarā”ti laddhavohārā pokkharaṇī atthi,",
  "tika-vin02t17:2_5": "tassā tīre samantato nīlādipañcavaṇṇakusumapaṭimaṇḍitaṁ mahantaṁ campakavanaṁ,",
  "tika-vin02t17:2_6": "tasmiṁ bhagavā kusumagandhasugandhe campakavane viharati.",
  "tika-vin02t17:2_7": "Taṁ sandhāya “gaggarāya pokkharaṇiyā tīre”ti vuttaṁ.",
  "tika-vin02t17:2_8": "Tantibaddhoti tanti vuccati byāpāro,",
  "tika-vin02t17:2_9": "tattha baddho pasuto ussukkaṁ āpannoti attho,",
  "tika-vin02t17:2_10": "tasmiṁ āvāse akataṁ senāsanaṁ karoti,",
  "tika-vin02t17:2_11": "jiṇṇaṁ paṭisaṅkharoti,",
  "tika-vin02t17:2_12": "kate issaro hotīti adhippāyo.",
  "tika-vin02t17:2_13": "Tenāha “tasmiṁ āvāse kattabbattā tantipaṭibaddho”ti,",
  "tika-vin02t17:2_14": "kattabbakamme ussāhamāpannoti attho.",
  "tika-vin02t17:3_0": "Ñattivipannakammādikathāvaṇṇanā",
  "tika-vin02t17:4_0": "385-",
  "tika-vin02t17:4_1": "387.Paṭikkosantesūti nivārentesu.",
  "tika-vin02t17:4_2": "Hāpanaṁ vā aññathā karaṇaṁ vā natthīti ñattikammassa ekāya eva ñattiyā kattabbattā tato hāpanaṁ na sambhavati,",
  "tika-vin02t17:4_3": "anussāvanāya abhāvato pacchā ñattiṭhapanavasena dvīhi ñattīhi karaṇavasena ca aññathā karaṇaṁ natthi.",
  "tika-vin02t17:5_0": "Catuvaggakaraṇādikathāvaṇṇanā",
  "tika-vin02t17:6_0": "389. Ukkhepanīyakammakato kammanānāsaṁvāsako, ukkhittānuvattako laddhinānāsaṁvāsako.",
  "tika-vin02t17:7_0": "Dvenissāraṇādikathāvaṇṇanā",
  "tika-vin02t17:8_0": "395.Appattonissāraṇanti ettha nissāraṇakammaṁ nāma kuladūsakānaññeva anuññātaṁ,",
  "tika-vin02t17:8_1": "ayañca “bālo hoti abyatto”tiādinā niddiṭṭho kuladūsako na hoti,",
  "tika-vin02t17:8_2": "tasmā “appatto”ti vutto.",
  "tika-vin02t17:8_3": "Yadi evaṁ kathaṁ sunissārito hotīti?",
  "tika-vin02t17:8_4": "Bālaabyattatādiyuttassapi kammakkhandhake “ākaṅkhamāno saṅgho pabbājanīyakammaṁ kareyyā”ti vuttattā.",
  "tika-vin02t17:8_5": "Tenevāha “tañcesa…pe…",
  "tika-vin02t17:8_6": "tasmā sunissārito hotī”ti.",
  "tika-vin02t17:8_7": "Tattha tanti pabbājanīyakammaṁ.",
  "tika-vin02t17:8_8": "Esoti “bālo”tiādinā niddiṭṭho.",
  "tika-vin02t17:8_9": "Āveṇikena lakkhaṇenāti pabbājanīyakammassa āveṇikabhūtena kuladūsakabhāvalakkhaṇena.",
  "tika-vin02t17:9_0": "Tañce saṅgho nissāreti,",
  "tika-vin02t17:9_1": "sunissāritoti ettha adhippetassa pabbājanīyakammassa vasena atthaṁ dassetvā idāni yadi “tañce saṅgho",
  "tika-vin02t17:9_2": "nissāretī”ti tajjanīyādikammavasena nissāraṇā adhippetā,",
  "tika-vin02t17:9_3": "tadā nissāraṇaṁ sampattoyeva tajjanīyādivasena sunissāritoti byatirekamukhena atthaṁ dassetuṁ puna “tañce",
  "tika-vin02t17:9_4": "saṅgho nissāretī”ti ulliṅgetvā attho kathito.",
  "tika-vin02t17:9_5": "Natthi etassa apadānaṁ avakhaṇḍanaṁ āpattipariyantoti anapadāno.",
  "tika-vin02t17:9_6": "Ekekenapi aṅgena nissāraṇā anuññātāti kammakkhandhake anuññātā.",
  "tika-vin02t17:9_7": "Sesamettha pāḷito aṭṭhakathāto ca suviññeyyameva.",
  "tika-vin02t17:10_0": "Dvenissāraṇādikathāvaṇṇanā niṭṭhitā.",
  "tika-vin02t17:11_0": "Campeyyakkhandhakavaṇṇanā niṭṭhitā."
}