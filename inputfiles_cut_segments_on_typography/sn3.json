{
  "sn3.1:0.1_0": "Saṁyutta Nikāya 3.1",
  "sn3.1:0.2_0": "1. Paṭhamavagga",
  "sn3.1:0.3_0": "Daharasutta",
  "sn3.1:1.1_0": "Evaṁ me sutaṁ—",
  "sn3.1:1.2_0": "ekaṁ samayaṁ bhagavā sāvatthiyaṁ viharati jetavane anāthapiṇḍikassa ārāme.",
  "sn3.1:1.3_0": "Atha kho rājā pasenadi kosalo yena bhagavā tenupasaṅkami; upasaṅkamitvā bhagavatā saddhiṁ sammodi.",
  "sn3.1:1.4_0": "Sammodanīyaṁ kathaṁ sāraṇīyaṁ vītisāretvā ekamantaṁ nisīdi.",
  "sn3.1:1.4_1": "Ekamantaṁ nisinno kho rājā pasenadi kosalo bhagavantaṁ etadavoca:",
  "sn3.1:1.5_0": "“bhavampi no gotamo anuttaraṁ sammāsambodhiṁ abhisambuddhoti paṭijānātī”ti?",
  "sn3.1:1.6_0": "“Yañhi taṁ, mahārāja,",
  "sn3.1:1.6_1": "sammā vadamāno vadeyya ‘anuttaraṁ sammāsambodhiṁ abhisambuddho’ti,",
  "sn3.1:1.6_2": "mameva taṁ sammā vadamāno vadeyya.",
  "sn3.1:1.7_0": "Ahañhi, mahārāja, anuttaraṁ sammāsambodhiṁ abhisambuddho”ti.",
  "sn3.1:2.1_0": "“Yepi te,",
  "sn3.1:2.1_1": "bho gotama,",
  "sn3.1:2.1_2": "samaṇabrāhmaṇā saṅghino gaṇino gaṇācariyā ñātā yasassino titthakarā sādhusammatā bahujanassa,",
  "sn3.1:2.1_3": "seyyathidaṁ—",
  "sn3.1:2.2_0": "pūraṇo kassapo,",
  "sn3.1:2.2_1": "makkhali gosālo,",
  "sn3.1:2.2_2": "nigaṇṭho nāṭaputto,",
  "sn3.1:2.2_3": "sañcayo belaṭṭhaputto,",
  "sn3.1:2.2_4": "pakudho kaccāyano,",
  "sn3.1:2.2_5": "ajito kesakambalo;",
  "sn3.1:2.3_0": "tepi mayā ‘anuttaraṁ sammāsambodhiṁ abhisambuddhoti paṭijānāthā’ti puṭṭhā samānā anuttaraṁ sammāsambodhiṁ abhisambuddhoti na paṭijānanti.",
  "sn3.1:2.4_0": "Kiṁ pana bhavaṁ gotamo daharo ceva jātiyā navo ca pabbajjāyā”ti?",
  "sn3.1:3.1_0": "“Cattāro kho me, mahārāja, daharāti na uññātabbā, daharāti na paribhotabbā.",
  "sn3.1:3.2_0": "Katame cattāro?",
  "sn3.1:3.3_0": "Khattiyo kho, mahārāja, daharoti na uññātabbo, daharoti na paribhotabbo.",
  "sn3.1:3.4_0": "Urago kho, mahārāja, daharoti na uññātabbo, daharoti na paribhotabbo.",
  "sn3.1:3.5_0": "Aggi kho, mahārāja, daharoti na uññātabbo, daharoti na paribhotabbo.",
  "sn3.1:3.6_0": "Bhikkhu, kho, mahārāja, daharoti na uññātabbo, daharoti na paribhotabbo.",
  "sn3.1:3.7_0": "Ime kho, mahārāja, cattāro daharāti na uññātabbā, daharāti na paribhotabbā”ti.",
  "sn3.1:4.1_0": "Idamavoca bhagavā.",
  "sn3.1:4.2_0": "Idaṁ vatvāna sugato athāparaṁ etadavoca satthā:",
  "sn3.1:5.1_0": "“Khattiyaṁ jātisampannaṁ,",
  "sn3.1:5.2_0": "abhijātaṁ yasassinaṁ;",
  "sn3.1:5.3_0": "Daharoti nāvajāneyya,",
  "sn3.1:5.4_0": "na naṁ paribhave naro.",
  "sn3.1:6.1_0": "Ṭhānañhi so manujindo,",
  "sn3.1:6.2_0": "rajjaṁ laddhāna khattiyo;",
  "sn3.1:6.3_0": "So kuddho rājadaṇḍena,",
  "sn3.1:6.4_0": "tasmiṁ pakkamate bhusaṁ;",
  "sn3.1:6.5_0": "Tasmā taṁ parivajjeyya,",
  "sn3.1:6.6_0": "rakkhaṁ jīvitamattano.",
  "sn3.1:7.1_0": "Gāme vā yadi vā raññe,",
  "sn3.1:7.2_0": "yattha passe bhujaṅgamaṁ;",
  "sn3.1:7.3_0": "Daharoti nāvajāneyya,",
  "sn3.1:7.4_0": "na naṁ paribhave naro.",
  "sn3.1:8.1_0": "Uccāvacehi vaṇṇehi,",
  "sn3.1:8.2_0": "urago carati tejasī;",
  "sn3.1:8.3_0": "So āsajja ḍaṁse bālaṁ,",
  "sn3.1:8.4_0": "naraṁ nāriñca ekadā;",
  "sn3.1:8.5_0": "Tasmā taṁ parivajjeyya,",
  "sn3.1:8.6_0": "rakkhaṁ jīvitamattano.",
  "sn3.1:9.1_0": "Pahūtabhakkhaṁ jālinaṁ,",
  "sn3.1:9.2_0": "pāvakaṁ kaṇhavattaniṁ;",
  "sn3.1:9.3_0": "Daharoti nāvajāneyya,",
  "sn3.1:9.4_0": "na naṁ paribhave naro.",
  "sn3.1:10.1_0": "Laddhā hi so upādānaṁ,",
  "sn3.1:10.2_0": "mahā hutvāna pāvako;",
  "sn3.1:10.3_0": "So āsajja ḍahe bālaṁ,",
  "sn3.1:10.4_0": "naraṁ nāriñca ekadā;",
  "sn3.1:10.5_0": "Tasmā taṁ parivajjeyya,",
  "sn3.1:10.6_0": "rakkhaṁ jīvitamattano.",
  "sn3.1:11.1_0": "Vanaṁ yadaggi ḍahati,",
  "sn3.1:11.2_0": "pāvako kaṇhavattanī;",
  "sn3.1:11.3_0": "Jāyanti tattha pārohā,",
  "sn3.1:11.4_0": "ahorattānamaccaye.",
  "sn3.1:12.1_0": "Yañca kho sīlasampanno,",
  "sn3.1:12.2_0": "bhikkhu ḍahati tejasā;",
  "sn3.1:12.3_0": "Na tassa puttā pasavo,",
  "sn3.1:12.4_0": "dāyādā vindare dhanaṁ;",
  "sn3.1:12.5_0": "Anapaccā adāyādā,",
  "sn3.1:12.6_0": "tālāvatthū bhavanti te.",
  "sn3.1:13.1_0": "Tasmā hi paṇḍito poso,",
  "sn3.1:13.2_0": "sampassaṁ atthamattano;",
  "sn3.1:13.3_0": "Bhujaṅgamaṁ pāvakañca,",
  "sn3.1:13.4_0": "khattiyañca yasassinaṁ;",
  "sn3.1:13.5_0": "Bhikkhuñca sīlasampannaṁ,",
  "sn3.1:13.6_0": "sammadeva samācare”ti.",
  "sn3.1:14.1_0": "Evaṁ vutte, rājā pasenadi kosalo bhagavantaṁ etadavoca:",
  "sn3.1:14.2_0": "“abhikkantaṁ, bhante, abhikkantaṁ, bhante.",
  "sn3.1:14.3_0": "Seyyathāpi, bhante,",
  "sn3.1:14.3_1": "nikkujjitaṁ vā ukkujjeyya,",
  "sn3.1:14.3_2": "paṭicchannaṁ vā vivareyya,",
  "sn3.1:14.3_3": "mūḷhassa vā maggaṁ ācikkheyya,",
  "sn3.1:14.3_4": "andhakāre vā telapajjotaṁ dhāreyya:",
  "sn3.1:14.3_5": "‘cakkhumanto rūpāni dakkhantī’ti;",
  "sn3.1:14.3_6": "evamevaṁ bhagavatā anekapariyāyena dhammo pakāsito.",
  "sn3.1:14.4_0": "Esāhaṁ, bhante, bhagavantaṁ saraṇaṁ gacchāmi dhammañca bhikkhusaṅghañca.",
  "sn3.1:14.5_0": "Upāsakaṁ maṁ, bhante, bhagavā dhāretu ajjatagge pāṇupetaṁ saraṇaṁ gatan”ti.",
  "sn3.2:0.1_0": "Saṁyutta Nikāya 3.2",
  "sn3.2:0.2_0": "1. Paṭhamavagga",
  "sn3.2:0.3_0": "Purisasutta",
  "sn3.2:1.1_0": "Sāvatthinidānaṁ.",
  "sn3.2:1.2_0": "Atha kho rājā pasenadi kosalo yena bhagavā tenupasaṅkami;",
  "sn3.2:1.2_1": "upasaṅkamitvā bhagavantaṁ abhivādetvā ekamantaṁ nisīdi.",
  "sn3.2:1.2_2": "Ekamantaṁ nisinno kho rājā pasenadi kosalo bhagavantaṁ etadavoca:",
  "sn3.2:1.3_0": "“kati nu kho, bhante,",
  "sn3.2:1.3_1": "purisassa dhammā ajjhattaṁ uppajjamānā uppajjanti ahitāya dukkhāya aphāsuvihārāyā”ti?",
  "sn3.2:2.1_0": "“Tayo kho, mahārāja,",
  "sn3.2:2.1_1": "purisassa dhammā ajjhattaṁ uppajjamānā uppajjanti ahitāya dukkhāya aphāsuvihārāya.",
  "sn3.2:2.2_0": "Katame tayo?",
  "sn3.2:2.3_0": "Lobho kho, mahārāja,",
  "sn3.2:2.3_1": "purisassa dhammo ajjhattaṁ uppajjamāno uppajjati ahitāya dukkhāya aphāsuvihārāya.",
  "sn3.2:2.4_0": "Doso kho, mahārāja,",
  "sn3.2:2.4_1": "purisassa dhammo ajjhattaṁ uppajjamāno uppajjati ahitāya dukkhāya aphāsuvihārāya.",
  "sn3.2:2.5_0": "Moho kho, mahārāja,",
  "sn3.2:2.5_1": "purisassa dhammo ajjhattaṁ uppajjamāno uppajjati ahitāya dukkhāya aphāsuvihārāya.",
  "sn3.2:2.6_0": "Ime kho, mahārāja,",
  "sn3.2:2.6_1": "tayo purisassa dhammā ajjhattaṁ uppajjamānā uppajjanti ahitāya dukkhāya aphāsuvihārāyā”ti.",
  "sn3.2:2.7_0": "Idamavoca …pe…",
  "sn3.2:3.1_0": "“Lobho doso ca moho ca,",
  "sn3.2:3.2_0": "purisaṁ pāpacetasaṁ;",
  "sn3.2:3.3_0": "Hiṁsanti attasambhūtā,",
  "sn3.2:3.4_0": "tacasāraṁva samphalan”ti.",
  "sn3.3:0.1_0": "Saṁyutta Nikāya 3.3",
  "sn3.3:0.2_0": "1. Paṭhamavagga",
  "sn3.3:0.3_0": "Jarāmaraṇasutta",
  "sn3.3:1.1_0": "Sāvatthinidānaṁ.",
  "sn3.3:1.2_0": "Ekamantaṁ nisinno kho rājā pasenadi kosalo bhagavantaṁ etadavoca:",
  "sn3.3:1.3_0": "“atthi nu kho, bhante, jātassa aññatra jarāmaraṇā”ti?",
  "sn3.3:1.4_0": "“Natthi kho, mahārāja, jātassa aññatra jarāmaraṇā.",
  "sn3.3:1.5_0": "Yepi te, mahārāja,",
  "sn3.3:1.5_1": "khattiyamahāsālā aḍḍhā mahaddhanā mahābhogā pahūtajātarūparajatā pahūtavittūpakaraṇā pahūtadhanadhaññā,",
  "sn3.3:1.5_2": "tesampi jātānaṁ natthi aññatra jarāmaraṇā.",
  "sn3.3:1.6_0": "Yepi te, mahārāja, brāhmaṇamahāsālā …pe…",
  "sn3.3:1.7_0": "gahapatimahāsālā aḍḍhā mahaddhanā mahābhogā pahūtajātarūparajatā pahūtavittūpakaraṇā pahūtadhanadhaññā,",
  "sn3.3:1.7_1": "tesampi jātānaṁ natthi aññatra jarāmaraṇā.",
  "sn3.3:1.8_0": "Yepi te, mahārāja,",
  "sn3.3:1.8_1": "bhikkhū arahanto khīṇāsavā vusitavanto katakaraṇīyā ohitabhārā anuppattasadatthā parikkhīṇabhavasaṁyojanā sammadaññāvimuttā,",
  "sn3.3:1.8_2": "tesampāyaṁ kāyo bhedanadhammo nikkhepanadhammo”ti.",
  "sn3.3:1.9_0": "Idamavoca …pe…",
  "sn3.3:2.1_0": "“Jīranti ve rājarathā sucittā,",
  "sn3.3:2.2_0": "Atho sarīrampi jaraṁ upeti;",
  "sn3.3:2.3_0": "Satañca dhammo na jaraṁ upeti,",
  "sn3.3:2.4_0": "Santo have sabbhi pavedayantī”ti.",
  "sn3.4:0.1_0": "Saṁyutta Nikāya 3.4",
  "sn3.4:0.2_0": "1. Paṭhamavagga",
  "sn3.4:0.3_0": "Piyasutta",
  "sn3.4:1.1_0": "Sāvatthinidānaṁ.",
  "sn3.4:1.2_0": "Ekamantaṁ nisinno kho rājā pasenadi kosalo bhagavantaṁ etadavoca:",
  "sn3.4:1.3_0": "“idha mayhaṁ, bhante, rahogatassa paṭisallīnassa evaṁ cetaso parivitakko udapādi:",
  "sn3.4:1.4_0": "‘kesaṁ nu kho piyo attā, kesaṁ appiyo attā’ti?",
  "sn3.4:1.5_0": "Tassa mayhaṁ, bhante, etadahosi:",
  "sn3.4:1.6_0": "‘ye ca kho keci kāyena duccaritaṁ caranti, vācāya duccaritaṁ caranti, manasā duccaritaṁ caranti;",
  "sn3.4:1.7_0": "tesaṁ appiyo attā.",
  "sn3.4:1.8_0": "Kiñcāpi te evaṁ vadeyyuṁ:",
  "sn3.4:1.9_0": "“piyo no attā”ti, atha kho tesaṁ appiyo attā’.",
  "sn3.4:1.10_0": "Taṁ kissa hetu?",
  "sn3.4:1.11_0": "Yañhi appiyo appiyassa kareyya, taṁ te attanāva attano karonti;",
  "sn3.4:1.12_0": "tasmā tesaṁ appiyo attā.",
  "sn3.4:1.13_0": "Ye ca kho keci kāyena sucaritaṁ caranti, vācāya sucaritaṁ caranti, manasā sucaritaṁ caranti;",
  "sn3.4:1.14_0": "tesaṁ piyo attā.",
  "sn3.4:1.15_0": "Kiñcāpi te evaṁ vadeyyuṁ:",
  "sn3.4:1.16_0": "‘appiyo no attā’ti; atha kho tesaṁ piyo attā.",
  "sn3.4:1.17_0": "Taṁ kissa hetu?",
  "sn3.4:1.18_0": "Yañhi piyo piyassa kareyya, taṁ te attanāva attano karonti;",
  "sn3.4:1.19_0": "tasmā tesaṁ piyo attā”ti.",
  "sn3.4:2.1_0": "“Evametaṁ, mahārāja, evametaṁ, mahārāja.",
  "sn3.4:2.2_0": "Ye hi keci, mahārāja,",
  "sn3.4:2.2_1": "kāyena duccaritaṁ caranti,",
  "sn3.4:2.2_2": "vācāya duccaritaṁ caranti,",
  "sn3.4:2.2_3": "manasā duccaritaṁ caranti;",
  "sn3.4:2.3_0": "tasmā tesaṁ appiyo attā.",
  "sn3.4:2.4_0": "Kiñcāpi te evaṁ vadeyyuṁ:",
  "sn3.4:2.5_0": "‘piyo no attā’ti, atha kho tesaṁ appiyo attā.",
  "sn3.4:2.6_0": "Taṁ kissa hetu?",
  "sn3.4:2.7_0": "Yañhi, mahārāja, appiyo appiyassa kareyya, taṁ te attanāva attano karonti;",
  "sn3.4:2.8_0": "tasmā tesaṁ appiyo attā.",
  "sn3.4:2.9_0": "Ye ca kho keci, mahārāja,",
  "sn3.4:2.9_1": "kāyena sucaritaṁ caranti,",
  "sn3.4:2.9_2": "vācāya sucaritaṁ caranti,",
  "sn3.4:2.9_3": "manasā sucaritaṁ caranti;",
  "sn3.4:2.10_0": "tesaṁ piyo attā.",
  "sn3.4:2.11_0": "Kiñcāpi te evaṁ vadeyyuṁ:",
  "sn3.4:2.12_0": "‘appiyo no attā’ti;",
  "sn3.4:2.13_0": "atha kho tesaṁ piyo attā.",
  "sn3.4:2.14_0": "Taṁ kissa hetu?",
  "sn3.4:2.15_0": "Yañhi, mahārāja, piyo piyassa kareyya, taṁ te attanāva attano karonti;",
  "sn3.4:2.16_0": "tasmā tesaṁ piyo attā”ti.",
  "sn3.4:2.17_0": "Idamavoca …pe…",
  "sn3.4:3.1_0": "“Attānañce piyaṁ jaññā,",
  "sn3.4:3.2_0": "na naṁ pāpena saṁyuje;",
  "sn3.4:3.3_0": "Na hi taṁ sulabhaṁ hoti,",
  "sn3.4:3.4_0": "sukhaṁ dukkaṭakārinā.",
  "sn3.4:4.1_0": "Antakenādhipannassa,",
  "sn3.4:4.2_0": "jahato mānusaṁ bhavaṁ;",
  "sn3.4:4.3_0": "Kiñhi tassa sakaṁ hoti,",
  "sn3.4:4.4_0": "kiñca ādāya gacchati;",
  "sn3.4:4.5_0": "Kiñcassa anugaṁ hoti,",
  "sn3.4:4.6_0": "chāyāva anapāyinī.",
  "sn3.4:5.1_0": "Ubho puññañca pāpañca,",
  "sn3.4:5.2_0": "yaṁ macco kurute idha;",
  "sn3.4:5.3_0": "Tañhi tassa sakaṁ hoti,",
  "sn3.4:5.4_0": "taṁva ādāya gacchati;",
  "sn3.4:5.5_0": "Taṁvassa anugaṁ hoti,",
  "sn3.4:5.6_0": "chāyāva anapāyinī.",
  "sn3.4:6.1_0": "Tasmā kareyya kalyāṇaṁ,",
  "sn3.4:6.2_0": "nicayaṁ samparāyikaṁ;",
  "sn3.4:6.3_0": "Puññāni paralokasmiṁ,",
  "sn3.4:6.4_0": "patiṭṭhā honti pāṇinan”ti.",
  "sn3.5:0.1_0": "Saṁyutta Nikāya 3.5",
  "sn3.5:0.2_0": "1. Paṭhamavagga",
  "sn3.5:0.3_0": "Attarakkhitasutta",
  "sn3.5:1.1_0": "Sāvatthinidānaṁ.",
  "sn3.5:1.2_0": "Ekamantaṁ nisinno kho rājā pasenadi kosalo bhagavantaṁ etadavoca:",
  "sn3.5:1.3_0": "“idha mayhaṁ, bhante, rahogatassa paṭisallīnassa evaṁ cetaso parivitakko udapādi:",
  "sn3.5:1.4_0": "‘kesaṁ nu kho rakkhito attā, kesaṁ arakkhito attā’ti?",
  "sn3.5:1.5_0": "Tassa mayhaṁ, bhante, etadahosi:",
  "sn3.5:1.6_0": "‘ye kho keci kāyena duccaritaṁ caranti, vācāya duccaritaṁ caranti, manasā duccaritaṁ caranti;",
  "sn3.5:1.7_0": "tesaṁ arakkhito attā.",
  "sn3.5:1.8_0": "Kiñcāpi te hatthikāyo vā rakkheyya,",
  "sn3.5:1.8_1": "assakāyo vā rakkheyya,",
  "sn3.5:1.8_2": "rathakāyo vā rakkheyya,",
  "sn3.5:1.8_3": "pattikāyo vā rakkheyya;",
  "sn3.5:1.9_0": "atha kho tesaṁ arakkhito attā.",
  "sn3.5:1.10_0": "Taṁ kissa hetu?",
  "sn3.5:1.11_0": "Bāhirā hesā rakkhā, nesā rakkhā ajjhattikā;",
  "sn3.5:1.12_0": "tasmā tesaṁ arakkhito attā.",
  "sn3.5:1.13_0": "Ye ca kho keci kāyena sucaritaṁ caranti, vācāya sucaritaṁ caranti, manasā sucaritaṁ caranti;",
  "sn3.5:1.14_0": "tesaṁ rakkhito attā.",
  "sn3.5:1.15_0": "Kiñcāpi te neva hatthikāyo rakkheyya,",
  "sn3.5:1.15_1": "na assakāyo rakkheyya,",
  "sn3.5:1.15_2": "na rathakāyo rakkheyya,",
  "sn3.5:1.15_3": "na pattikāyo rakkheyya;",
  "sn3.5:1.16_0": "atha kho tesaṁ rakkhito attā.",
  "sn3.5:1.17_0": "Taṁ kissa hetu?",
  "sn3.5:1.18_0": "Ajjhattikā hesā rakkhā, nesā rakkhā bāhirā;",
  "sn3.5:1.19_0": "tasmā tesaṁ rakkhito attā’”ti.",
  "sn3.5:2.1_0": "“Evametaṁ, mahārāja, evametaṁ, mahārāja.",
  "sn3.5:2.2_0": "Ye hi keci, mahārāja, kāyena duccaritaṁ caranti …pe…",
  "sn3.5:2.3_0": "tesaṁ arakkhito attā.",
  "sn3.5:2.4_0": "Taṁ kissa hetu?",
  "sn3.5:2.5_0": "Bāhirā hesā, mahārāja, rakkhā, nesā rakkhā ajjhattikā;",
  "sn3.5:2.6_0": "tasmā tesaṁ arakkhito attā.",
  "sn3.5:2.7_0": "Ye hi keci, mahārāja, kāyena sucaritaṁ caranti, vācāya sucaritaṁ caranti, manasā sucaritaṁ caranti;",
  "sn3.5:2.8_0": "tesaṁ rakkhito attā.",
  "sn3.5:2.9_0": "Kiñcāpi te neva hatthikāyo rakkheyya,",
  "sn3.5:2.9_1": "na assakāyo rakkheyya,",
  "sn3.5:2.9_2": "na rathakāyo rakkheyya,",
  "sn3.5:2.9_3": "na pattikāyo rakkheyya;",
  "sn3.5:2.10_0": "atha kho tesaṁ rakkhito attā.",
  "sn3.5:2.11_0": "Taṁ kissa hetu?",
  "sn3.5:2.12_0": "Ajjhattikā hesā, mahārāja, rakkhā, nesā rakkhā bāhirā;",
  "sn3.5:2.13_0": "tasmā tesaṁ rakkhito attā”ti.",
  "sn3.5:2.14_0": "Idamavoca …pe…",
  "sn3.5:3.1_0": "“Kāyena saṁvaro sādhu,",
  "sn3.5:3.2_0": "sādhu vācāya saṁvaro;",
  "sn3.5:3.3_0": "Manasā saṁvaro sādhu,",
  "sn3.5:3.4_0": "sādhu sabbattha saṁvaro;",
  "sn3.5:3.5_0": "Sabbattha saṁvuto lajjī,",
  "sn3.5:3.6_0": "rakkhitoti pavuccatī”ti.",
  "sn3.6:0.1_0": "Saṁyutta Nikāya 3.6",
  "sn3.6:0.2_0": "1. Paṭhamavagga",
  "sn3.6:0.3_0": "Appakasutta",
  "sn3.6:1.1_0": "Sāvatthinidānaṁ.",
  "sn3.6:1.2_0": "Ekamantaṁ nisinno kho rājā pasenadi kosalo bhagavantaṁ etadavoca:",
  "sn3.6:1.3_0": "“idha mayhaṁ, bhante, rahogatassa paṭisallīnassa evaṁ cetaso parivitakko udapādi:",
  "sn3.6:1.4_0": "‘appakā te sattā lokasmiṁ ye uḷāre uḷāre bhoge labhitvā na ceva majjanti,",
  "sn3.6:1.4_1": "na ca pamajjanti,",
  "sn3.6:1.4_2": "na ca kāmesu gedhaṁ āpajjanti,",
  "sn3.6:1.4_3": "na ca sattesu vippaṭipajjanti.",
  "sn3.6:1.5_0": "Atha kho eteva bahutarā sattā lokasmiṁ ye uḷāre uḷāre bhoge labhitvā majjanti ceva pamajjanti ca kāmesu ca gedhaṁ āpajjanti,",
  "sn3.6:1.5_1": "sattesu ca vippaṭipajjantī’”ti.",
  "sn3.6:2.1_0": "“Evametaṁ, mahārāja, evametaṁ, mahārāja.",
  "sn3.6:2.2_0": "Appakā te, mahārāja,",
  "sn3.6:2.2_1": "sattā lokasmiṁ,",
  "sn3.6:2.2_2": "ye uḷāre uḷāre bhoge labhitvā na ceva majjanti,",
  "sn3.6:2.2_3": "na ca pamajjanti,",
  "sn3.6:2.2_4": "na ca kāmesu gedhaṁ āpajjanti,",
  "sn3.6:2.2_5": "na ca sattesu vippaṭipajjanti.",
  "sn3.6:2.3_0": "Atha kho eteva bahutarā sattā lokasmiṁ,",
  "sn3.6:2.3_1": "ye uḷāre uḷāre bhoge labhitvā majjanti ceva pamajjanti ca kāmesu ca gedhaṁ āpajjanti,",
  "sn3.6:2.3_2": "sattesu ca vippaṭipajjantī”ti.",
  "sn3.6:2.4_0": "Idamavoca …pe…",
  "sn3.6:3.1_0": "“Sārattā kāmabhogesu,",
  "sn3.6:3.2_0": "giddhā kāmesu mucchitā;",
  "sn3.6:3.3_0": "Atisāraṁ na bujjhanti,",
  "sn3.6:3.4_0": "migā kūṭaṁva oḍḍitaṁ;",
  "sn3.6:3.5_0": "Pacchāsaṁ kaṭukaṁ hoti,",
  "sn3.6:3.6_0": "vipāko hissa pāpako”ti.",
  "sn3.7:0.1_0": "Saṁyutta Nikāya 3.7",
  "sn3.7:0.2_0": "1. Paṭhamavagga",
  "sn3.7:0.3_0": "Aḍḍakaraṇasutta",
  "sn3.7:1.1_0": "Sāvatthinidānaṁ.",
  "sn3.7:1.2_0": "Ekamantaṁ nisinno kho rājā pasenadi kosalo bhagavantaṁ etadavoca:",
  "sn3.7:1.3_0": "“idhāhaṁ, bhante,",
  "sn3.7:1.3_1": "aḍḍakaraṇe nisinno passāmi khattiyamahāsālepi brāhmaṇamahāsālepi gahapatimahāsālepi aḍḍhe mahaddhane",
  "sn3.7:1.3_2": "mahābhoge pahūtajātarūparajate pahūtavittūpakaraṇe pahūtadhanadhaññe kāmahetu kāmanidānaṁ kāmādhikaraṇaṁ",
  "sn3.7:1.3_3": "sampajānamusā bhāsante.",
  "sn3.7:1.4_0": "Tassa mayhaṁ, bhante, etadahosi:",
  "sn3.7:1.5_0": "‘alaṁ dāni me aḍḍakaraṇena, bhadramukho dāni aḍḍakaraṇena paññāyissatī’”ti.",
  "sn3.7:2.1_0": "“Evametaṁ, mahārāja, evametaṁ, mahārāja.",
  "sn3.7:2.2_0": "Yepi te, mahārāja,",
  "sn3.7:2.2_1": "khattiyamahāsālā brāhmaṇamahāsālā gahapatimahāsālā aḍḍhā mahaddhanā mahābhogā pahūtajātarūparajatā pahūtavittūpakaraṇā",
  "sn3.7:2.2_2": "pahūtadhanadhaññā kāmahetu kāmanidānaṁ kāmādhikaraṇaṁ sampajānamusā bhāsanti;",
  "sn3.7:2.3_0": "tesaṁ taṁ bhavissati dīgharattaṁ ahitāya dukkhāyā”ti.",
  "sn3.7:2.4_0": "Idamavoca …pe…",
  "sn3.7:3.1_0": "“Sārattā kāmabhogesu,",
  "sn3.7:3.2_0": "giddhā kāmesu mucchitā;",
  "sn3.7:3.3_0": "Atisāraṁ na bujjhanti,",
  "sn3.7:3.4_0": "macchā khippaṁva oḍḍitaṁ;",
  "sn3.7:3.5_0": "Pacchāsaṁ kaṭukaṁ hoti,",
  "sn3.7:3.6_0": "vipāko hissa pāpako”ti.",
  "sn3.8:0.1_0": "Saṁyutta Nikāya 3.8",
  "sn3.8:0.2_0": "1. Paṭhamavagga",
  "sn3.8:0.3_0": "Mallikāsutta",
  "sn3.8:1.1_0": "Sāvatthinidānaṁ.",
  "sn3.8:1.2_0": "Tena kho pana samayena rājā pasenadi kosalo mallikāya deviyā saddhiṁ uparipāsādavaragato hoti.",
  "sn3.8:1.3_0": "Atha kho rājā pasenadi kosalo mallikaṁ deviṁ etadavoca:",
  "sn3.8:1.4_0": "“atthi nu kho te, mallike, kocañño attanā piyataro”ti?",
  "sn3.8:1.5_0": "“Natthi kho me, mahārāja, kocañño attanā piyataro.",
  "sn3.8:1.6_0": "Tuyhaṁ pana, mahārāja, atthañño koci attanā piyataro”ti?",
  "sn3.8:1.7_0": "“Mayhampi kho, mallike, natthañño koci attanā piyataro”ti.",
  "sn3.8:2.1_0": "Atha kho rājā pasenadi kosalo pāsādā orohitvā yena bhagavā tenupasaṅkami;",
  "sn3.8:2.1_1": "upasaṅkamitvā bhagavantaṁ abhivādetvā ekamantaṁ nisīdi.",
  "sn3.8:2.1_2": "Ekamantaṁ nisinno kho rājā pasenadi kosalo bhagavantaṁ etadavoca:",
  "sn3.8:2.2_0": "“idhāhaṁ, bhante, mallikāya deviyā saddhiṁ uparipāsādavaragato mallikaṁ deviṁ etadavocaṁ:",
  "sn3.8:2.3_0": "‘atthi nu kho te, mallike, kocañño attanā piyataro’ti?",
  "sn3.8:2.4_0": "Evaṁ vutte, bhante, mallikā devī maṁ etadavoca:",
  "sn3.8:2.5_0": "‘natthi kho me, mahārāja, kocañño attanā piyataro.",
  "sn3.8:2.6_0": "Tuyhaṁ pana, mahārāja, atthañño koci attanā piyataro’ti?",
  "sn3.8:2.7_0": "Evaṁ vuttāhaṁ, bhante, mallikaṁ deviṁ etadavocaṁ:",
  "sn3.8:2.8_0": "‘mayhampi kho, mallike, natthañño koci attanā piyataro’”ti.",
  "sn3.8:3.1_0": "Atha kho bhagavā etamatthaṁ viditvā tāyaṁ velāyaṁ imaṁ gāthaṁ abhāsi:",
  "sn3.8:4.1_0": "“Sabbā disā anuparigamma cetasā,",
  "sn3.8:4.2_0": "Nevajjhagā piyataramattanā kvaci;",
  "sn3.8:4.3_0": "Evaṁ piyo puthu attā paresaṁ,",
  "sn3.8:4.4_0": "Tasmā na hiṁse paramattakāmo”ti.",
  "sn3.9:0.1_0": "Saṁyutta Nikāya 3.9",
  "sn3.9:0.2_0": "1. Paṭhamavagga",
  "sn3.9:0.3_0": "Yaññasutta",
  "sn3.9:1.1_0": "Sāvatthinidānaṁ.",
  "sn3.9:1.2_0": "Tena kho pana samayena rañño pasenadissa kosalassa mahāyañño paccupaṭṭhito hoti,",
  "sn3.9:1.2_1": "pañca ca usabhasatāni pañca ca vacchatarasatāni pañca ca vacchatarisatāni pañca ca ajasatāni pañca ca urabbhasatāni thūṇūpanītāni honti yaññatthāya.",
  "sn3.9:1.3_0": "Yepissa te honti dāsāti vā pessāti vā kammakarāti vā,",
  "sn3.9:1.3_1": "tepi daṇḍatajjitā bhayatajjitā assumukhā rudamānā parikammāni karonti.",
  "sn3.9:2.1_0": "Atha kho sambahulā bhikkhū pubbaṇhasamayaṁ nivāsetvā pattacīvaramādāya sāvatthiṁ piṇḍāya pavisiṁsu.",
  "sn3.9:2.2_0": "Sāvatthiyaṁ piṇḍāya caritvā pacchābhattaṁ piṇḍapātapaṭikkantā yena bhagavā tenupasaṅkamiṁsu;",
  "sn3.9:2.2_1": "upasaṅkamitvā bhagavantaṁ abhivādetvā ekamantaṁ nisīdiṁsu.",
  "sn3.9:2.2_2": "Ekamantaṁ nisinnā kho te bhikkhū bhagavantaṁ etadavocuṁ:",
  "sn3.9:2.3_0": "“idha, bhante,",
  "sn3.9:2.3_1": "rañño pasenadissa kosalassa mahāyañño paccupaṭṭhito hoti,",
  "sn3.9:2.3_2": "pañca ca usabhasatāni pañca ca vacchatarasatāni pañca ca vacchatarisatāni pañca ca ajasatāni pañca ca urabbhasatāni thūṇūpanītāni honti yaññatthāya.",
  "sn3.9:2.4_0": "Yepissa te honti dāsāti vā pessāti vā kammakarāti vā,",
  "sn3.9:2.4_1": "tepi daṇḍatajjitā bhayatajjitā assumukhā rudamānā parikammāni karontī”ti.",
  "sn3.9:3.1_0": "Atha kho bhagavā etamatthaṁ viditvā tāyaṁ velāyaṁ imā gāthāyo abhāsi:",
  "sn3.9:4.1_0": "“Assamedhaṁ purisamedhaṁ,",
  "sn3.9:4.2_0": "sammāpāsaṁ vājapeyyaṁ;",
  "sn3.9:4.3_0": "Niraggaḷaṁ mahārambhā,",
  "sn3.9:4.4_0": "na te honti mahapphalā.",
  "sn3.9:5.1_0": "Ajeḷakā ca gāvo ca,",
  "sn3.9:5.2_0": "vividhā yattha haññare;",
  "sn3.9:5.3_0": "Na taṁ sammaggatā yaññaṁ,",
  "sn3.9:5.4_0": "upayanti mahesino.",
  "sn3.9:6.1_0": "Ye ca yaññā nirārambhā,",
  "sn3.9:6.2_0": "yajanti anukulaṁ sadā;",
  "sn3.9:6.3_0": "Ajeḷakā ca gāvo ca,",
  "sn3.9:6.4_0": "vividhā nettha haññare;",
  "sn3.9:6.5_0": "Etaṁ sammaggatā yaññaṁ,",
  "sn3.9:6.6_0": "upayanti mahesino.",
  "sn3.9:7.1_0": "Etaṁ yajetha medhāvī,",
  "sn3.9:7.2_0": "eso yañño mahapphalo;",
  "sn3.9:7.3_0": "Etañhi yajamānassa,",
  "sn3.9:7.4_0": "seyyo hoti na pāpiyo;",
  "sn3.9:7.5_0": "Yañño ca vipulo hoti,",
  "sn3.9:7.6_0": "pasīdanti ca devatā”ti.",
  "sn3.10:0.1_0": "Saṁyutta Nikāya 3.10",
  "sn3.10:0.2_0": "1. Paṭhamavagga",
  "sn3.10:0.3_0": "Bandhanasutta",
  "sn3.10:1.1_0": "Tena kho pana samayena raññā pasenadinā kosalena mahājanakāyo bandhāpito hoti,",
  "sn3.10:1.1_1": "appekacce rajjūhi appekacce andūhi appekacce saṅkhalikāhi.",
  "sn3.10:2.1_0": "Atha kho sambahulā bhikkhū pubbaṇhasamayaṁ nivāsetvā pattacīvaramādāya sāvatthiṁ piṇḍāya pavisiṁsu.",
  "sn3.10:2.2_0": "Sāvatthiyaṁ piṇḍāya caritvā pacchābhattaṁ piṇḍapātapaṭikkantā yena bhagavā tenupasaṅkamiṁsu;",
  "sn3.10:2.2_1": "upasaṅkamitvā bhagavantaṁ abhivādetvā ekamantaṁ nisīdiṁsu.",
  "sn3.10:2.2_2": "Ekamantaṁ nisinnā kho te bhikkhū bhagavantaṁ etadavocuṁ:",
  "sn3.10:2.3_0": "“idha, bhante,",
  "sn3.10:2.3_1": "raññā pasenadinā kosalena mahājanakāyo bandhāpito,",
  "sn3.10:2.3_2": "appekacce rajjūhi appekacce andūhi appekacce saṅkhalikāhī”ti.",
  "sn3.10:3.1_0": "Atha kho bhagavā etamatthaṁ viditvā tāyaṁ velāyaṁ imā gāthāyo abhāsi:",
  "sn3.10:4.1_0": "“Na taṁ daḷhaṁ bandhanamāhu dhīrā,",
  "sn3.10:4.2_0": "Yadāyasaṁ dārujaṁ pabbajañca;",
  "sn3.10:4.3_0": "Sārattarattā maṇikuṇḍalesu,",
  "sn3.10:4.4_0": "Puttesu dāresu ca yā apekkhā.",
  "sn3.10:5.1_0": "Etaṁ daḷhaṁ bandhanamāhu dhīrā,",
  "sn3.10:5.2_0": "Ohārinaṁ sithilaṁ duppamuñcaṁ;",
  "sn3.10:5.3_0": "Etampi chetvāna paribbajanti,",
  "sn3.10:5.4_0": "Anapekkhino kāmasukhaṁ pahāyā”ti.",
  "sn3.10:5.5_0": "Paṭhamo vaggo.",
  "sn3.10:6.0_0": "Tassuddānaṁ",
  "sn3.10:6.1_0": "Daharo puriso jarā,",
  "sn3.10:6.2_0": "piyaṁ attānarakkhito;",
  "sn3.10:6.3_0": "Appakā aḍḍakaraṇaṁ,",
  "sn3.10:6.4_0": "mallikā yaññabandhananti.",
  "sn3.11:0.1_0": "Saṁyutta Nikāya 3.11",
  "sn3.11:0.2_0": "2. Dutiyavagga",
  "sn3.11:0.3_0": "Sattajaṭilasutta",
  "sn3.11:1.1_0": "Ekaṁ samayaṁ bhagavā sāvatthiyaṁ viharati pubbārāme migāramātupāsāde.",
  "sn3.11:1.2_0": "Tena kho pana samayena bhagavā sāyanhasamayaṁ paṭisallānā vuṭṭhito bahidvārakoṭṭhake nisinno hoti.",
  "sn3.11:1.3_0": "Atha kho rājā pasenadi kosalo yena bhagavā tenupasaṅkami;",
  "sn3.11:1.3_1": "upasaṅkamitvā bhagavantaṁ abhivādetvā ekamantaṁ nisīdi.",
  "sn3.11:2.1_0": "Tena kho pana samayena satta ca jaṭilā satta ca nigaṇṭhā satta ca acelakā satta ca ekasāṭakā satta ca",
  "sn3.11:2.1_1": "paribbājakā parūḷhakacchanakhalomā khārivividhamādāya bhagavato avidūre atikkamanti.",
  "sn3.11:2.2_0": "Atha kho rājā pasenadi kosalo uṭṭhāyāsanā ekaṁsaṁ uttarāsaṅgaṁ karitvā dakkhiṇajāṇumaṇḍalaṁ pathaviyaṁ",
  "sn3.11:2.2_1": "nihantvā yena te satta ca jaṭilā satta ca nigaṇṭhā satta ca acelakā satta ca ekasāṭakā satta ca paribbājakā",
  "sn3.11:2.2_2": "tenañjaliṁ paṇāmetvā tikkhattuṁ nāmaṁ sāvesi:",
  "sn3.11:2.3_0": "“rājāhaṁ, bhante, pasenadi kosalo …pe…",
  "sn3.11:2.4_0": "rājāhaṁ, bhante, pasenadi kosalo”ti.",
  "sn3.11:3.1_0": "Atha kho rājā pasenadi kosalo acirapakkantesu tesu sattasu ca jaṭilesu sattasu ca nigaṇṭhesu sattasu",
  "sn3.11:3.1_1": "ca acelakesu sattasu ca ekasāṭakesu sattasu ca paribbājakesu yena bhagavā tenupasaṅkami;",
  "sn3.11:3.1_2": "upasaṅkamitvā bhagavantaṁ abhivādetvā ekamantaṁ nisīdi.",
  "sn3.11:3.1_3": "Ekamantaṁ nisinno kho rājā pasenadi kosalo bhagavantaṁ etadavoca:",
  "sn3.11:3.2_0": "“ye te, bhante, loke arahanto vā arahattamaggaṁ vā samāpannā ete tesaṁ aññatarā”ti.",
  "sn3.11:4.1_0": "“Dujjānaṁ kho etaṁ, mahārāja,",
  "sn3.11:4.1_1": "tayā gihinā kāmabhoginā puttasambādhasayanaṁ ajjhāvasantena kāsikacandanaṁ paccanubhontena mālāgandhavilepanaṁ",
  "sn3.11:4.1_2": "dhārayantena jātarūparajataṁ sādiyantena:",
  "sn3.11:4.1_3": "‘ime vā arahanto,",
  "sn3.11:4.1_4": "ime vā arahattamaggaṁ samāpannā’ti.",
  "sn3.11:5.1_0": "Saṁvāsena kho, mahārāja,",
  "sn3.11:5.1_1": "sīlaṁ veditabbaṁ.",
  "sn3.11:5.1_2": "Tañca kho dīghena addhunā,",
  "sn3.11:5.1_3": "na ittaraṁ;",
  "sn3.11:5.1_4": "manasikarotā,",
  "sn3.11:5.1_5": "no amanasikarotā;",
  "sn3.11:5.1_6": "paññavatā,",
  "sn3.11:5.1_7": "no duppaññena.",
  "sn3.11:5.2_0": "Saṁvohārena kho, mahārāja,",
  "sn3.11:5.2_1": "soceyyaṁ veditabbaṁ.",
  "sn3.11:5.2_2": "Tañca kho dīghena addhunā,",
  "sn3.11:5.2_3": "na ittaraṁ;",
  "sn3.11:5.2_4": "manasikarotā,",
  "sn3.11:5.2_5": "no amanasikarotā;",
  "sn3.11:5.2_6": "paññavatā,",
  "sn3.11:5.2_7": "no duppaññena.",
  "sn3.11:5.3_0": "Āpadāsu kho, mahārāja,",
  "sn3.11:5.3_1": "thāmo veditabbo.",
  "sn3.11:5.3_2": "So ca kho dīghena addhunā,",
  "sn3.11:5.3_3": "na ittaraṁ;",
  "sn3.11:5.3_4": "manasikarotā,",
  "sn3.11:5.3_5": "no amanasikarotā;",
  "sn3.11:5.3_6": "paññavatā,",
  "sn3.11:5.3_7": "no duppaññena.",
  "sn3.11:5.4_0": "Sākacchāya, kho, mahārāja,",
  "sn3.11:5.4_1": "paññā veditabbā.",
  "sn3.11:5.4_2": "Sā ca kho dīghena addhunā,",
  "sn3.11:5.4_3": "na ittaraṁ;",
  "sn3.11:5.4_4": "manasikarotā,",
  "sn3.11:5.4_5": "no amanasikarotā;",
  "sn3.11:5.4_6": "paññavatā,",
  "sn3.11:5.4_7": "no duppaññenā”ti.",
  "sn3.11:6.1_0": "“Acchariyaṁ, bhante, abbhutaṁ, bhante.",
  "sn3.11:6.2_0": "Yāva subhāsitamidaṁ, bhante, bhagavatā:",
  "sn3.11:6.3_0": "‘dujjānaṁ kho etaṁ, mahārāja,",
  "sn3.11:6.3_1": "tayā gihinā kāmabhoginā puttasambādhasayanaṁ ajjhāvasantena kāsikacandanaṁ paccanubhontena mālāgandhavilepanaṁ",
  "sn3.11:6.3_2": "dhārayantena jātarūparajataṁ sādiyantena:",
  "sn3.11:6.4_0": "“ime vā arahanto, ime vā arahattamaggaṁ samāpannā”ti.",
  "sn3.11:6.5_0": "Saṁvāsena kho, mahārāja,",
  "sn3.11:6.5_1": "sīlaṁ veditabbaṁ.",
  "sn3.11:6.5_2": "Tañca kho dīghena addhunā,",
  "sn3.11:6.5_3": "na ittaraṁ;",
  "sn3.11:6.5_4": "manasikarotā,",
  "sn3.11:6.5_5": "no amanasikarotā;",
  "sn3.11:6.5_6": "paññavatā,",
  "sn3.11:6.5_7": "no duppaññena.",
  "sn3.11:6.6_0": "Saṁvohārena kho, mahārāja,",
  "sn3.11:6.6_1": "soceyyaṁ veditabbaṁ.",
  "sn3.11:6.6_2": "Tañca kho dīghena addhunā,",
  "sn3.11:6.6_3": "na ittaraṁ;",
  "sn3.11:6.6_4": "manasikarotā,",
  "sn3.11:6.6_5": "no amanasikarotā;",
  "sn3.11:6.6_6": "paññavatā,",
  "sn3.11:6.6_7": "no duppaññena.",
  "sn3.11:6.7_0": "Āpadāsu kho, mahārāja,",
  "sn3.11:6.7_1": "thāmo veditabbo.",
  "sn3.11:6.7_2": "So ca kho dīghena addhunā,",
  "sn3.11:6.7_3": "na ittaraṁ;",
  "sn3.11:6.7_4": "manasikarotā,",
  "sn3.11:6.7_5": "no amanasikarotā;",
  "sn3.11:6.7_6": "paññavatā,",
  "sn3.11:6.7_7": "no duppaññena.",
  "sn3.11:6.8_0": "Sākacchāya kho, mahārāja,",
  "sn3.11:6.8_1": "paññā veditabbā.",
  "sn3.11:6.8_2": "Sā ca kho dīghena addhunā,",
  "sn3.11:6.8_3": "na ittaraṁ;",
  "sn3.11:6.8_4": "manasikarotā,",
  "sn3.11:6.8_5": "no amanasikarotā;",
  "sn3.11:6.8_6": "paññavatā,",
  "sn3.11:6.8_7": "no duppaññenā’ti.",
  "sn3.11:7.1_0": "Ete, bhante, mama purisā carā ocarakā janapadaṁ ocaritvā āgacchanti.",
  "sn3.11:7.2_0": "Tehi paṭhamaṁ ociṇṇaṁ ahaṁ pacchā osāpayissāmi.",
  "sn3.11:7.3_0": "Idāni te, bhante,",
  "sn3.11:7.3_1": "taṁ rajojallaṁ pavāhetvā sunhātā suvilittā kappitakesamassū odātavatthā pañcahi kāmaguṇehi samappitā samaṅgībhūtā paricāressantī”ti.",
  "sn3.11:8.1_0": "Atha kho bhagavā etamatthaṁ viditvā tāyaṁ velāyaṁ imā gāthāyo abhāsi:",
  "sn3.11:9.1_0": "“Na vaṇṇarūpena naro sujāno,",
  "sn3.11:9.2_0": "Na vissase ittaradassanena;",
  "sn3.11:9.3_0": "Susaññatānañhi viyañjanena,",
  "sn3.11:9.4_0": "Asaññatā lokamimaṁ caranti.",
  "sn3.11:10.1_0": "Patirūpako mattikākuṇḍalova,",
  "sn3.11:10.2_0": "Lohaḍḍhamāsova suvaṇṇachanno;",
  "sn3.11:10.3_0": "Caranti loke parivārachannā,",
  "sn3.11:10.4_0": "Anto asuddhā bahi sobhamānā”ti.",
  "sn3.12:0.1_0": "Saṁyutta Nikāya 3.12",
  "sn3.12:0.2_0": "2. Dutiyavagga",
  "sn3.12:0.3_0": "Pañcarājasutta",
  "sn3.12:1.1_0": "Sāvatthinidānaṁ.",
  "sn3.12:1.2_0": "Tena kho pana samayena pañcannaṁ rājūnaṁ pasenadipamukhānaṁ pañcahi kāmaguṇehi samappitānaṁ samaṅgībhūtānaṁ paricārayamānānaṁ ayamantarākathā udapādi:",
  "sn3.12:1.3_0": "“kiṁ nu kho kāmānaṁ aggan”ti?",
  "sn3.12:1.4_0": "Tatrekacce evamāhaṁsu:",
  "sn3.12:1.5_0": "“rūpā kāmānaṁ aggan”ti.",
  "sn3.12:1.6_0": "Ekacce evamāhaṁsu:",
  "sn3.12:1.7_0": "“saddā kāmānaṁ aggan”ti.",
  "sn3.12:1.8_0": "Ekacce evamāhaṁsu:",
  "sn3.12:1.9_0": "“gandhā kāmānaṁ aggan”ti.",
  "sn3.12:1.10_0": "Ekacce evamāhaṁsu:",
  "sn3.12:1.11_0": "“rasā kāmānaṁ aggan”ti.",
  "sn3.12:1.12_0": "Ekacce evamāhaṁsu:",
  "sn3.12:1.13_0": "“phoṭṭhabbā kāmānaṁ aggan”ti.",
  "sn3.12:1.14_0": "Yato kho te rājāno nāsakkhiṁsu aññamaññaṁ saññāpetuṁ.",
  "sn3.12:2.1_0": "Atha kho rājā pasenadi kosalo te rājāno etadavoca:",
  "sn3.12:2.2_0": "“āyāma, mārisā,",
  "sn3.12:2.2_1": "yena bhagavā tenupasaṅkamissāma;",
  "sn3.12:2.2_2": "upasaṅkamitvā bhagavantaṁ etamatthaṁ paṭipucchissāma.",
  "sn3.12:2.3_0": "Yathā no bhagavā byākarissati tathā naṁ dhāressāmā”ti.",
  "sn3.12:2.4_0": "“Evaṁ, mārisā”ti kho te rājāno rañño pasenadissa kosalassa paccassosuṁ.",
  "sn3.12:3.1_0": "Atha kho te pañca rājāno pasenadipamukhā yena bhagavā tenupasaṅkamiṁsu;",
  "sn3.12:3.1_1": "upasaṅkamitvā bhagavantaṁ abhivādetvā ekamantaṁ nisīdiṁsu.",
  "sn3.12:3.1_2": "Ekamantaṁ nisinno kho rājā pasenadi kosalo bhagavantaṁ etadavoca:",
  "sn3.12:3.2_0": "“idha, bhante,",
  "sn3.12:3.2_1": "amhākaṁ pañcannaṁ rājūnaṁ pañcahi kāmaguṇehi samappitānaṁ samaṅgībhūtānaṁ paricārayamānānaṁ ayamantarākathā udapādi:",
  "sn3.12:3.3_0": "‘kiṁ nu kho kāmānaṁ aggan’ti?",
  "sn3.12:3.4_0": "Ekacce evamāhaṁsu:",
  "sn3.12:3.5_0": "‘rūpā kāmānaṁ aggan’ti.",
  "sn3.12:3.6_0": "Ekacce evamāhaṁsu:",
  "sn3.12:3.7_0": "‘saddā kāmānaṁ aggan’ti.",
  "sn3.12:3.8_0": "Ekacce evamāhaṁsu:",
  "sn3.12:3.9_0": "‘gandhā kāmānaṁ aggan’ti.",
  "sn3.12:3.10_0": "Ekacce evamāhaṁsu:",
  "sn3.12:3.11_0": "‘rasā kāmānaṁ aggan’ti.",
  "sn3.12:3.12_0": "Ekacce evamāhaṁsu:",
  "sn3.12:3.13_0": "‘phoṭṭhabbā kāmānaṁ aggan’ti.",
  "sn3.12:3.14_0": "Kiṁ nu kho, bhante, kāmānaṁ aggan”ti?",
  "sn3.12:4.1_0": "“Manāpapariyantaṁ khvāhaṁ, mahārāja, pañcasu kāmaguṇesu agganti vadāmi.",
  "sn3.12:4.2_0": "Teva, mahārāja, rūpā ekaccassa manāpā honti, teva rūpā ekaccassa amanāpā honti.",
  "sn3.12:4.3_0": "Yehi ca yo rūpehi attamano hoti paripuṇṇasaṅkappo,",
  "sn3.12:4.3_1": "so tehi rūpehi aññaṁ rūpaṁ uttaritaraṁ vā paṇītataraṁ vā na pattheti.",
  "sn3.12:4.4_0": "Te tassa rūpā paramā honti.",
  "sn3.12:4.5_0": "Te tassa rūpā anuttarā honti.",
  "sn3.12:5.1_0": "Teva, mahārāja, saddā ekaccassa manāpā honti, teva saddā ekaccassa amanāpā honti.",
  "sn3.12:5.2_0": "Yehi ca yo saddehi attamano hoti paripuṇṇasaṅkappo,",
  "sn3.12:5.2_1": "so tehi saddehi aññaṁ saddaṁ uttaritaraṁ vā paṇītataraṁ vā na pattheti.",
  "sn3.12:5.3_0": "Te tassa saddā paramā honti.",
  "sn3.12:5.4_0": "Te tassa saddā anuttarā honti.",
  "sn3.12:6.1_0": "Teva, mahārāja, gandhā ekaccassa manāpā honti, teva gandhā ekaccassa amanāpā honti.",
  "sn3.12:6.2_0": "Yehi ca yo gandhehi attamano hoti paripuṇṇasaṅkappo,",
  "sn3.12:6.2_1": "so tehi gandhehi aññaṁ gandhaṁ uttaritaraṁ vā paṇītataraṁ vā na pattheti.",
  "sn3.12:6.3_0": "Te tassa gandhā paramā honti.",
  "sn3.12:6.4_0": "Te tassa gandhā anuttarā honti.",
  "sn3.12:7.1_0": "Teva, mahārāja, rasā ekaccassa manāpā honti, teva rasā ekaccassa amanāpā honti.",
  "sn3.12:7.2_0": "Yehi ca yo rasehi attamano hoti paripuṇṇasaṅkappo,",
  "sn3.12:7.2_1": "so tehi rasehi aññaṁ rasaṁ uttaritaraṁ vā paṇītataraṁ vā na pattheti.",
  "sn3.12:7.3_0": "Te tassa rasā paramā honti.",
  "sn3.12:7.4_0": "Te tassa rasā anuttarā honti.",
  "sn3.12:8.1_0": "Teva, mahārāja, phoṭṭhabbā ekaccassa manāpā honti, teva phoṭṭhabbā ekaccassa amanāpā honti.",
  "sn3.12:8.2_0": "Yehi ca yo phoṭṭhabbehi attamano hoti paripuṇṇasaṅkappo,",
  "sn3.12:8.2_1": "so tehi phoṭṭhabbehi aññaṁ phoṭṭhabbaṁ uttaritaraṁ vā paṇītataraṁ vā na pattheti.",
  "sn3.12:8.3_0": "Te tassa phoṭṭhabbā paramā honti.",
  "sn3.12:8.4_0": "Te tassa phoṭṭhabbā anuttarā hontī”ti.",
  "sn3.12:9.1_0": "Tena kho pana samayena candanaṅgaliko upāsako tassaṁ parisāyaṁ nisinno hoti.",
  "sn3.12:9.2_0": "Atha kho candanaṅgaliko upāsako uṭṭhāyāsanā ekaṁsaṁ uttarāsaṅgaṁ karitvā yena bhagavā tenañjaliṁ paṇāmetvā bhagavantaṁ etadavoca:",
  "sn3.12:9.3_0": "“paṭibhāti maṁ, bhagavā, paṭibhāti maṁ, sugatā”ti.",
  "sn3.12:9.4_0": "“Paṭibhātu taṁ, candanaṅgalikā”ti bhagavā avoca.",
  "sn3.12:10.1_0": "Atha kho candanaṅgaliko upāsako bhagavato sammukhā tadanurūpāya gāthāya abhitthavi:",
  "sn3.12:11.1_0": "“Padumaṁ yathā kokanadaṁ sugandhaṁ,",
  "sn3.12:11.2_0": "Pāto siyā phullamavītagandhaṁ;",
  "sn3.12:11.3_0": "Aṅgīrasaṁ passa virocamānaṁ,",
  "sn3.12:11.4_0": "Tapantamādiccamivantalikkhe”ti.",
  "sn3.12:12.1_0": "Atha kho te pañca rājāno candanaṅgalikaṁ upāsakaṁ pañcahi uttarāsaṅgehi acchādesuṁ.",
  "sn3.12:12.2_0": "Atha kho candanaṅgaliko upāsako tehi pañcahi uttarāsaṅgehi bhagavantaṁ acchādesīti.",
  "sn3.13:0.1_0": "Saṁyutta Nikāya 3.13",
  "sn3.13:0.2_0": "2. Dutiyavagga",
  "sn3.13:0.3_0": "Doṇapākasutta",
  "sn3.13:1.1_0": "Sāvatthinidānaṁ.",
  "sn3.13:1.2_0": "Tena kho pana samayena rājā pasenadi kosalo doṇapākakuraṁ bhuñjati.",
  "sn3.13:1.3_0": "Atha kho rājā pasenadi kosalo bhuttāvī mahassāsī yena bhagavā tenupasaṅkami;",
  "sn3.13:1.3_1": "upasaṅkamitvā bhagavantaṁ abhivādetvā ekamantaṁ nisīdi.",
  "sn3.13:2.1_0": "Atha kho bhagavā rājānaṁ pasenadiṁ kosalaṁ bhuttāviṁ mahassāsiṁ viditvā tāyaṁ velāyaṁ imaṁ gāthaṁ abhāsi:",
  "sn3.13:3.1_0": "“Manujassa sadā satīmato,",
  "sn3.13:3.2_0": "Mattaṁ jānato laddhabhojane;",
  "sn3.13:3.3_0": "Tanukassa bhavanti vedanā,",
  "sn3.13:3.4_0": "Saṇikaṁ jīrati āyupālayan”ti.",
  "sn3.13:4.1_0": "Tena kho pana samayena sudassano māṇavo rañño pasenadissa kosalassa piṭṭhito ṭhito hoti.",
  "sn3.13:4.2_0": "Atha kho rājā pasenadi kosalo sudassanaṁ māṇavaṁ āmantesi:",
  "sn3.13:4.3_0": "“ehi tvaṁ,",
  "sn3.13:4.3_1": "tāta sudassana,",
  "sn3.13:4.3_2": "bhagavato santike imaṁ gāthaṁ pariyāpuṇitvā mama bhattābhihāre bhattābhihāre bhāsa.",
  "sn3.13:4.4_0": "Ahañca te devasikaṁ kahāpaṇasataṁ kahāpaṇasataṁ niccaṁ bhikkhaṁ pavattayissāmī”ti.",
  "sn3.13:4.5_0": "“Evaṁ,",
  "sn3.13:4.5_1": "devā”ti kho sudassano māṇavo rañño pasenadissa kosalassa paṭissutvā bhagavato santike imaṁ gāthaṁ pariyāpuṇitvā",
  "sn3.13:4.5_2": "rañño pasenadissa kosalassa bhattābhihāre sudaṁ bhāsati:",
  "sn3.13:5.1_0": "“Manujassa sadā satīmato,",
  "sn3.13:5.2_0": "Mattaṁ jānato laddhabhojane;",
  "sn3.13:5.3_0": "Tanukassa bhavanti vedanā,",
  "sn3.13:5.4_0": "Saṇikaṁ jīrati āyupālayan”ti.",
  "sn3.13:6.1_0": "Atha kho rājā pasenadi kosalo anupubbena nāḷikodanaparamatāya saṇṭhāsi.",
  "sn3.13:6.2_0": "Atha kho rājā pasenadi kosalo aparena samayena susallikhitagatto pāṇinā gattāni anumajjanto tāyaṁ velāyaṁ imaṁ udānaṁ udānesi:",
  "sn3.13:6.3_0": "“ubhayena vata maṁ so bhagavā atthena anukampi—",
  "sn3.13:6.4_0": "diṭṭhadhammikena ceva atthena samparāyikena cā”ti.",
  "sn3.14:0.1_0": "Saṁyutta Nikāya 3.14",
  "sn3.14:0.2_0": "2. Dutiyavagga",
  "sn3.14:0.3_0": "Paṭhamasaṅgāmasutta",
  "sn3.14:1.1_0": "Sāvatthinidānaṁ.",
  "sn3.14:1.2_0": "Atha kho rājā māgadho ajātasattu vedehiputto caturaṅginiṁ senaṁ sannayhitvā rājānaṁ pasenadiṁ kosalaṁ abbhuyyāsi yena kāsi.",
  "sn3.14:1.3_0": "Assosi kho rājā pasenadi kosalo:",
  "sn3.14:1.4_0": "“rājā kira māgadho ajātasattu vedehiputto caturaṅginiṁ senaṁ sannayhitvā mamaṁ abbhuyyāto yena kāsī”ti.",
  "sn3.14:1.5_0": "Atha kho rājā pasenadi kosalo caturaṅginiṁ senaṁ sannayhitvā rājānaṁ māgadhaṁ ajātasattuṁ vedehiputtaṁ paccuyyāsi yena kāsi.",
  "sn3.14:1.6_0": "Atha kho rājā ca māgadho ajātasattu vedehiputto rājā ca pasenadi kosalo saṅgāmesuṁ.",
  "sn3.14:1.7_0": "Tasmiṁ kho pana saṅgāme rājā māgadho ajātasattu vedehiputto rājānaṁ pasenadiṁ kosalaṁ parājesi.",
  "sn3.14:1.8_0": "Parājito ca rājā pasenadi kosalo sakameva rājadhāniṁ sāvatthiṁ paccuyyāsi.",
  "sn3.14:2.1_0": "Atha kho sambahulā bhikkhū pubbaṇhasamayaṁ nivāsetvā pattacīvaramādāya sāvatthiṁ piṇḍāya pavisiṁsu.",
  "sn3.14:2.2_0": "Sāvatthiyaṁ piṇḍāya caritvā pacchābhattaṁ piṇḍapātapaṭikkantā yena bhagavā tenupasaṅkamiṁsu;",
  "sn3.14:2.2_1": "upasaṅkamitvā bhagavantaṁ abhivādetvā ekamantaṁ nisīdiṁsu.",
  "sn3.14:2.2_2": "Ekamantaṁ nisinnā kho te bhikkhū bhagavantaṁ etadavocuṁ:",
  "sn3.14:3.1_0": "“Idha, bhante,",
  "sn3.14:3.1_1": "rājā māgadho ajātasattu vedehiputto caturaṅginiṁ senaṁ sannayhitvā rājānaṁ pasenadiṁ kosalaṁ abbhuyyāsi yena kāsi.",
  "sn3.14:3.2_0": "Assosi kho, bhante, rājā pasenadi kosalo:",
  "sn3.14:3.3_0": "‘rājā kira māgadho ajātasattu vedehiputto caturaṅginiṁ senaṁ sannayhitvā mamaṁ abbhuyyāto yena kāsī’ti.",
  "sn3.14:3.4_0": "Atha kho, bhante,",
  "sn3.14:3.4_1": "rājā pasenadi kosalo caturaṅginiṁ senaṁ sannayhitvā rājānaṁ māgadhaṁ ajātasattuṁ vedehiputtaṁ paccuyyāsi yena kāsi.",
  "sn3.14:3.5_0": "Atha kho, bhante, rājā ca māgadho ajātasattu vedehiputto rājā ca pasenadi kosalo saṅgāmesuṁ.",
  "sn3.14:3.6_0": "Tasmiṁ kho pana, bhante,",
  "sn3.14:3.6_1": "saṅgāme rājā māgadho ajātasattu vedehiputto rājānaṁ pasenadiṁ kosalaṁ parājesi.",
  "sn3.14:3.7_0": "Parājito ca, bhante, rājā pasenadi kosalo sakameva rājadhāniṁ sāvatthiṁ paccuyyāsī”ti.",
  "sn3.14:4.1_0": "“Rājā, bhikkhave, māgadho ajātasattu vedehiputto pāpamitto pāpasahāyo pāpasampavaṅko;",
  "sn3.14:4.2_0": "rājā ca kho, bhikkhave, pasenadi kosalo kalyāṇamitto kalyāṇasahāyo kalyāṇasampavaṅko.",
  "sn3.14:4.3_0": "Ajjeva, bhikkhave, rājā pasenadi kosalo imaṁ rattiṁ dukkhaṁ seti parājito”ti.",
  "sn3.14:4.4_0": "Idamavoca …pe…",
  "sn3.14:5.1_0": "“Jayaṁ veraṁ pasavati,",
  "sn3.14:5.2_0": "dukkhaṁ seti parājito;",
  "sn3.14:5.3_0": "Upasanto sukhaṁ seti,",
  "sn3.14:5.4_0": "hitvā jayaparājayan”ti.",
  "sn3.15:0.1_0": "Saṁyutta Nikāya 3.15",
  "sn3.15:0.2_0": "2. Dutiyavagga",
  "sn3.15:0.3_0": "Dutiyasaṅgāmasutta",
  "sn3.15:1.1_0": "Atha kho rājā māgadho ajātasattu vedehiputto caturaṅginiṁ senaṁ sannayhitvā rājānaṁ pasenadiṁ kosalaṁ abbhuyyāsi yena kāsi.",
  "sn3.15:1.2_0": "Assosi kho rājā pasenadi kosalo:",
  "sn3.15:1.3_0": "“rājā kira māgadho ajātasattu vedehiputto caturaṅginiṁ senaṁ sannayhitvā mamaṁ abbhuyyāto yena kāsī”ti.",
  "sn3.15:1.4_0": "Atha kho rājā pasenadi kosalo caturaṅginiṁ senaṁ sannayhitvā rājānaṁ māgadhaṁ ajātasattuṁ vedehiputtaṁ paccuyyāsi yena kāsi.",
  "sn3.15:1.5_0": "Atha kho rājā ca māgadho ajātasattu vedehiputto rājā ca pasenadi kosalo saṅgāmesuṁ.",
  "sn3.15:1.6_0": "Tasmiṁ kho pana saṅgāme rājā pasenadi kosalo rājānaṁ māgadhaṁ ajātasattuṁ vedehiputtaṁ parājesi,",
  "sn3.15:1.6_1": "jīvaggāhañca naṁ aggahesi.",
  "sn3.15:1.7_0": "Atha kho rañño pasenadissa kosalassa etadahosi:",
  "sn3.15:1.8_0": "“kiñcāpi kho myāyaṁ rājā māgadho ajātasattu vedehiputto adubbhantassa dubbhati,",
  "sn3.15:1.8_1": "atha ca pana me bhāgineyyo hoti.",
  "sn3.15:1.9_0": "Yannūnāhaṁ rañño māgadhassa ajātasattuno vedehiputtassa sabbaṁ hatthikāyaṁ pariyādiyitvā sabbaṁ assakāyaṁ",
  "sn3.15:1.9_1": "pariyādiyitvā sabbaṁ rathakāyaṁ pariyādiyitvā sabbaṁ pattikāyaṁ pariyādiyitvā jīvantameva naṁ osajjeyyan”ti.",
  "sn3.15:2.1_0": "Atha kho rājā pasenadi kosalo rañño māgadhassa ajātasattuno vedehiputtassa sabbaṁ hatthikāyaṁ pariyādiyitvā",
  "sn3.15:2.1_1": "sabbaṁ assakāyaṁ pariyādiyitvā sabbaṁ rathakāyaṁ pariyādiyitvā sabbaṁ pattikāyaṁ pariyādiyitvā jīvantameva",
  "sn3.15:2.1_2": "naṁ osajji.",
  "sn3.15:3.1_0": "Atha kho sambahulā bhikkhū pubbaṇhasamayaṁ nivāsetvā pattacīvaramādāya sāvatthiṁ piṇḍāya pavisiṁsu.",
  "sn3.15:3.2_0": "Sāvatthiyaṁ piṇḍāya caritvā pacchābhattaṁ piṇḍapātapaṭikkantā yena bhagavā tenupasaṅkamiṁsu;",
  "sn3.15:3.2_1": "upasaṅkamitvā bhagavantaṁ abhivādetvā ekamantaṁ nisīdiṁsu.",
  "sn3.15:3.2_2": "Ekamantaṁ nisinnā kho te bhikkhū bhagavantaṁ etadavocuṁ:",
  "sn3.15:4.1_0": "“Idha, bhante,",
  "sn3.15:4.1_1": "rājā māgadho ajātasattu vedehiputto caturaṅginiṁ senaṁ sannayhitvā rājānaṁ pasenadiṁ kosalaṁ abbhuyyāsi yena kāsi.",
  "sn3.15:4.2_0": "Assosi kho, bhante, rājā pasenadi kosalo:",
  "sn3.15:4.3_0": "‘rājā kira māgadho ajātasattu vedehiputto caturaṅginiṁ senaṁ sannayhitvā mamaṁ abbhuyyāto yena kāsī’ti.",
  "sn3.15:4.4_0": "Atha kho, bhante,",
  "sn3.15:4.4_1": "rājā pasenadi kosalo caturaṅginiṁ senaṁ sannayhitvā rājānaṁ māgadhaṁ ajātasattuṁ vedehiputtaṁ paccuyyāsi yena kāsi.",
  "sn3.15:4.5_0": "Atha kho, bhante, rājā ca māgadho ajātasattu vedehiputto rājā ca pasenadi kosalo saṅgāmesuṁ.",
  "sn3.15:4.6_0": "Tasmiṁ kho pana, bhante,",
  "sn3.15:4.6_1": "saṅgāme rājā pasenadi kosalo rājānaṁ māgadhaṁ ajātasattuṁ vedehiputtaṁ parājesi,",
  "sn3.15:4.6_2": "jīvaggāhañca naṁ aggahesi.",
  "sn3.15:4.7_0": "Atha kho, bhante, rañño pasenadissa kosalassa etadahosi:",
  "sn3.15:4.8_0": "‘kiñcāpi kho myāyaṁ rājā māgadho ajātasattu vedehiputto adubbhantassa dubbhati,",
  "sn3.15:4.8_1": "atha ca pana me bhāgineyyo hoti.",
  "sn3.15:4.9_0": "Yannūnāhaṁ rañño māgadhassa ajātasattuno vedehiputtassa sabbaṁ hatthikāyaṁ pariyādiyitvā sabbaṁ assakāyaṁ",
  "sn3.15:4.9_1": "sabbaṁ rathakāyaṁ sabbaṁ pattikāyaṁ pariyādiyitvā jīvantameva naṁ osajjeyyan’”ti.",
  "sn3.15:5.1_0": "“Atha kho, bhante,",
  "sn3.15:5.1_1": "rājā pasenadi kosalo rañño māgadhassa ajātasattuno vedehiputtassa sabbaṁ hatthikāyaṁ pariyādiyitvā sabbaṁ",
  "sn3.15:5.1_2": "assakāyaṁ pariyādiyitvā sabbaṁ rathakāyaṁ pariyādiyitvā sabbaṁ pattikāyaṁ pariyādiyitvā jīvantameva naṁ",
  "sn3.15:5.1_3": "osajjī”ti.",
  "sn3.15:6.1_0": "Atha kho bhagavā etamatthaṁ viditvā tāyaṁ velāyaṁ imā gāthāyo abhāsi:",
  "sn3.15:7.1_0": "“Vilumpateva puriso,",
  "sn3.15:7.2_0": "yāvassa upakappati;",
  "sn3.15:7.3_0": "Yadā caññe vilumpanti,",
  "sn3.15:7.4_0": "so vilutto viluppati.",
  "sn3.15:8.1_0": "Ṭhānañhi maññati bālo,",
  "sn3.15:8.2_0": "yāva pāpaṁ na paccati;",
  "sn3.15:8.3_0": "Yadā ca paccati pāpaṁ,",
  "sn3.15:8.4_0": "atha dukkhaṁ nigacchati.",
  "sn3.15:9.1_0": "Hantā labhati hantāraṁ,",
  "sn3.15:9.2_0": "jetāraṁ labhate jayaṁ;",
  "sn3.15:9.3_0": "Akkosako ca akkosaṁ,",
  "sn3.15:9.4_0": "rosetārañca rosako;",
  "sn3.15:9.5_0": "Atha kammavivaṭṭena,",
  "sn3.15:9.6_0": "so vilutto viluppatī”ti.",
  "sn3.16:0.1_0": "Saṁyutta Nikāya 3.16",
  "sn3.16:0.2_0": "2. Dutiyavagga",
  "sn3.16:0.3_0": "Mallikāsutta",
  "sn3.16:1.1_0": "Sāvatthinidānaṁ.",
  "sn3.16:1.2_0": "Atha kho rājā pasenadi kosalo yena bhagavā tenupasaṅkami;",
  "sn3.16:1.2_1": "upasaṅkamitvā bhagavantaṁ abhivādetvā ekamantaṁ nisīdi.",
  "sn3.16:1.3_0": "Atha kho aññataro puriso yena rājā pasenadi kosalo tenupasaṅkami;",
  "sn3.16:1.3_1": "upasaṅkamitvā rañño pasenadissa kosalassa upakaṇṇake ārocesi:",
  "sn3.16:1.4_0": "“mallikā, deva, devī dhītaraṁ vijātā”ti.",
  "sn3.16:1.5_0": "Evaṁ vutte, rājā pasenadi kosalo anattamano ahosi.",
  "sn3.16:2.1_0": "Atha kho bhagavā rājānaṁ pasenadiṁ kosalaṁ anattamanataṁ viditvā tāyaṁ velāyaṁ imā gāthāyo abhāsi:",
  "sn3.16:3.1_0": "“Itthīpi hi ekacciyā,",
  "sn3.16:3.2_0": "seyyā posa janādhipa;",
  "sn3.16:3.3_0": "Medhāvinī sīlavatī,",
  "sn3.16:3.4_0": "sassudevā patibbatā.",
  "sn3.16:4.1_0": "Tassā yo jāyati poso,",
  "sn3.16:4.2_0": "sūro hoti disampati;",
  "sn3.16:4.3_0": "Tādisā subhagiyā putto,",
  "sn3.16:4.4_0": "rajjampi anusāsatī”ti.",
  "sn3.17:0.1_0": "Saṁyutta Nikāya 3.17",
  "sn3.17:0.2_0": "2. Dutiyavagga",
  "sn3.17:0.3_0": "Appamādasutta",
  "sn3.17:1.1_0": "Sāvatthinidānaṁ.",
  "sn3.17:1.2_0": "Ekamantaṁ nisīdi.",
  "sn3.17:1.3_0": "Ekamantaṁ nisinno kho rājā pasenadi kosalo bhagavantaṁ etadavoca:",
  "sn3.17:1.4_0": "“atthi nu kho, bhante, eko dhammo yo ubho atthe samadhiggayha tiṭṭhati—",
  "sn3.17:1.5_0": "diṭṭhadhammikañceva atthaṁ samparāyikañcā”ti?",
  "sn3.17:2.1_0": "“Atthi kho, mahārāja, eko dhammo yo ubho atthe samadhiggayha tiṭṭhati—",
  "sn3.17:2.2_0": "diṭṭhadhammikañceva atthaṁ samparāyikañcā”ti.",
  "sn3.17:3.1_0": "“Katamo pana, bhante, eko dhammo, yo ubho atthe samadhiggayha tiṭṭhati—",
  "sn3.17:3.2_0": "diṭṭhadhammikañceva atthaṁ samparāyikañcā”ti?",
  "sn3.17:4.1_0": "“Appamādo kho, mahārāja, eko dhammo, yo ubho atthe samadhiggayha tiṭṭhati—",
  "sn3.17:4.2_0": "diṭṭhadhammikañceva atthaṁ samparāyikañcāti.",
  "sn3.17:4.3_0": "Seyyathāpi, mahārāja,",
  "sn3.17:4.3_1": "yāni kānici jaṅgalānaṁ pāṇānaṁ padajātāni,",
  "sn3.17:4.3_2": "sabbāni tāni hatthipade samodhānaṁ gacchanti,",
  "sn3.17:4.3_3": "hatthipadaṁ tesaṁ aggamakkhāyati—yadidaṁ mahantattena;",
  "sn3.17:4.4_0": "evameva kho, mahārāja, appamādo eko dhammo, yo ubho atthe samadhiggayha tiṭṭhati—",
  "sn3.17:4.5_0": "diṭṭhadhammikañceva atthaṁ samparāyikañcā”ti.",
  "sn3.17:4.6_0": "Idamavoca …pe…",
  "sn3.17:5.1_0": "“Āyuṁ arogiyaṁ vaṇṇaṁ,",
  "sn3.17:5.2_0": "saggaṁ uccākulīnataṁ;",
  "sn3.17:5.3_0": "Ratiyo patthayantena,",
  "sn3.17:5.4_0": "uḷārā aparāparā.",
  "sn3.17:6.1_0": "Appamādaṁ pasaṁsanti,",
  "sn3.17:6.2_0": "puññakiriyāsu paṇḍitā;",
  "sn3.17:6.3_0": "Appamatto ubho atthe,",
  "sn3.17:6.4_0": "adhiggaṇhāti paṇḍito.",
  "sn3.17:7.1_0": "Diṭṭhe dhamme ca yo attho,",
  "sn3.17:7.2_0": "yo cattho samparāyiko;",
  "sn3.17:7.3_0": "Atthābhisamayā dhīro,",
  "sn3.17:7.4_0": "paṇḍitoti pavuccatī”ti.",
  "sn3.18:0.1_0": "Saṁyutta Nikāya 3.18",
  "sn3.18:0.2_0": "2. Dutiyavagga",
  "sn3.18:0.3_0": "Kalyāṇamittasutta",
  "sn3.18:1.1_0": "Sāvatthinidānaṁ.",
  "sn3.18:1.2_0": "Ekamantaṁ nisinno kho rājā pasenadi kosalo bhagavantaṁ etadavoca:",
  "sn3.18:1.3_0": "“idha mayhaṁ, bhante, rahogatassa paṭisallīnassa evaṁ cetaso parivitakko udapādi:",
  "sn3.18:1.4_0": "‘svākkhāto bhagavatā dhammo,",
  "sn3.18:1.4_1": "so ca kho kalyāṇamittassa kalyāṇasahāyassa kalyāṇasampavaṅkassa,",
  "sn3.18:1.4_2": "no pāpamittassa no pāpasahāyassa no pāpasampavaṅkassā’”ti.",
  "sn3.18:2.1_0": "“Evametaṁ, mahārāja, evametaṁ, mahārāja.",
  "sn3.18:2.2_0": "Svākkhāto, mahārāja,",
  "sn3.18:2.2_1": "mayā dhammo.",
  "sn3.18:2.2_2": "So ca kho kalyāṇamittassa kalyāṇasahāyassa kalyāṇasampavaṅkassa,",
  "sn3.18:2.2_3": "no pāpamittassa no pāpasahāyassa no pāpasampavaṅkassāti.",
  "sn3.18:3.1_0": "Ekamidāhaṁ, mahārāja, samayaṁ sakkesu viharāmi nagarakaṁ nāma sakyānaṁ nigamo.",
  "sn3.18:3.2_0": "Atha kho, mahārāja,",
  "sn3.18:3.2_1": "ānando bhikkhu yenāhaṁ tenupasaṅkami;",
  "sn3.18:3.2_2": "upasaṅkamitvā maṁ abhivādetvā ekamantaṁ nisīdi.",
  "sn3.18:3.2_3": "Ekamantaṁ nisinno kho, mahārāja,",
  "sn3.18:3.2_4": "ānando bhikkhu maṁ etadavoca:",
  "sn3.18:3.3_0": "‘upaḍḍhamidaṁ, bhante,",
  "sn3.18:3.3_1": "brahmacariyassa—yadidaṁ kalyāṇamittatā kalyāṇasahāyatā kalyāṇasampavaṅkatā’ti.",
  "sn3.18:4.1_0": "Evaṁ vuttāhaṁ, mahārāja, ānandaṁ bhikkhuṁ etadavocaṁ:",
  "sn3.18:4.2_0": "‘mā hevaṁ, ānanda, mā hevaṁ, ānanda.",
  "sn3.18:4.3_0": "Sakalameva hidaṁ, ānanda, brahmacariyaṁ—yadidaṁ kalyāṇamittatā kalyāṇasahāyatā kalyāṇasampavaṅkatā.",
  "sn3.18:4.4_0": "Kalyāṇamittassetaṁ, ānanda,",
  "sn3.18:4.4_1": "bhikkhuno pāṭikaṅkhaṁ kalyāṇasahāyassa kalyāṇasampavaṅkassa ariyaṁ aṭṭhaṅgikaṁ maggaṁ bhāvessati ariyaṁ aṭṭhaṅgikaṁ maggaṁ bahulīkarissati.",
  "sn3.18:5.1_0": "Kathañca, ānanda,",
  "sn3.18:5.1_1": "bhikkhu kalyāṇamitto kalyāṇasahāyo kalyāṇasampavaṅko ariyaṁ aṭṭhaṅgikaṁ maggaṁ bhāveti,",
  "sn3.18:5.1_2": "ariyaṁ aṭṭhaṅgikaṁ maggaṁ bahulīkaroti?",
  "sn3.18:5.2_0": "Idhānanda,",
  "sn3.18:5.2_1": "bhikkhu sammādiṭṭhiṁ bhāveti vivekanissitaṁ virāganissitaṁ nirodhanissitaṁ vossaggapariṇāmiṁ,",
  "sn3.18:5.2_2": "sammāsaṅkappaṁ bhāveti …",
  "sn3.18:5.2_3": "sammāvācaṁ bhāveti …",
  "sn3.18:5.2_4": "sammākammantaṁ bhāveti …",
  "sn3.18:5.2_5": "sammāājīvaṁ bhāveti …",
  "sn3.18:5.2_6": "sammāvāyāmaṁ bhāveti …",
  "sn3.18:5.2_7": "sammāsatiṁ bhāveti …",
  "sn3.18:5.2_8": "sammāsamādhiṁ bhāveti vivekanissitaṁ virāganissitaṁ nirodhanissitaṁ vossaggapariṇāmiṁ.",
  "sn3.18:5.3_0": "Evaṁ kho, ānanda,",
  "sn3.18:5.3_1": "bhikkhu kalyāṇamitto kalyāṇasahāyo kalyāṇasampavaṅko ariyaṁ aṭṭhaṅgikaṁ maggaṁ bhāveti,",
  "sn3.18:5.3_2": "ariyaṁ aṭṭhaṅgikaṁ maggaṁ bahulīkaroti.",
  "sn3.18:5.4_0": "Tadamināpetaṁ, ānanda,",
  "sn3.18:5.4_1": "pariyāyena veditabbaṁ yathā sakalamevidaṁ brahmacariyaṁ—yadidaṁ kalyāṇamittatā kalyāṇasahāyatā kalyāṇasampavaṅkatāti.",
  "sn3.18:6.1_0": "Mamañhi, ānanda,",
  "sn3.18:6.1_1": "kalyāṇamittaṁ āgamma jātidhammā sattā jātiyā parimuccanti,",
  "sn3.18:6.1_2": "jarādhammā sattā jarāya parimuccanti,",
  "sn3.18:6.1_3": "byādhidhammā sattā byādhito parimuccanti,",
  "sn3.18:6.1_4": "maraṇadhammā sattā maraṇena parimuccanti,",
  "sn3.18:6.1_5": "sokaparidevadukkhadomanassupāyāsadhammā sattā sokaparidevadukkhadomanassupāyāsehi parimuccanti.",
  "sn3.18:6.2_0": "Iminā kho etaṁ, ānanda,",
  "sn3.18:6.2_1": "pariyāyena veditabbaṁ yathā sakalamevidaṁ brahmacariyaṁ—yadidaṁ kalyāṇamittatā kalyāṇasahāyatā kalyāṇasampavaṅkatā’ti.",
  "sn3.18:7.1_0": "Tasmātiha te, mahārāja, evaṁ sikkhitabbaṁ:",
  "sn3.18:7.2_0": "‘kalyāṇamitto bhavissāmi kalyāṇasahāyo kalyāṇasampavaṅko’ti.",
  "sn3.18:7.3_0": "Evañhi te, mahārāja, sikkhitabbaṁ.",
  "sn3.18:8.1_0": "Kalyāṇamittassa te, mahārāja,",
  "sn3.18:8.1_1": "kalyāṇasahāyassa kalyāṇasampavaṅkassa ayaṁ eko dhammo upanissāya vihātabbo—",
  "sn3.18:8.2_0": "appamādo kusalesu dhammesu.",
  "sn3.18:9.1_0": "Appamattassa te, mahārāja, viharato appamādaṁ upanissāya, itthāgārassa anuyantassa evaṁ bhavissati:",
  "sn3.18:9.2_0": "‘rājā kho appamatto viharati, appamādaṁ upanissāya.",
  "sn3.18:9.3_0": "Handa mayampi appamattā viharāma, appamādaṁ upanissāyā’ti.",
  "sn3.18:10.1_0": "Appamattassa te, mahārāja, viharato appamādaṁ upanissāya, khattiyānampi anuyantānaṁ evaṁ bhavissati:",
  "sn3.18:10.2_0": "‘rājā kho appamatto viharati appamādaṁ upanissāya.",
  "sn3.18:10.3_0": "Handa mayampi appamattā viharāma, appamādaṁ upanissāyā’ti.",
  "sn3.18:11.1_0": "Appamattassa te, mahārāja, viharato appamādaṁ upanissāya, balakāyassapi evaṁ bhavissati:",
  "sn3.18:11.2_0": "‘rājā kho appamatto viharati appamādaṁ upanissāya.",
  "sn3.18:11.3_0": "Handa mayampi appamattā viharāma, appamādaṁ upanissāyā’ti.",
  "sn3.18:12.1_0": "Appamattassa te, mahārāja, viharato appamādaṁ upanissāya, negamajānapadassapi evaṁ bhavissati:",
  "sn3.18:12.2_0": "‘rājā kho appamatto viharati, appamādaṁ upanissāya.",
  "sn3.18:12.3_0": "Handa mayampi appamattā viharāma, appamādaṁ upanissāyā’ti?",
  "sn3.18:13.1_0": "Appamattassa te, mahārāja, viharato appamādaṁ upanissāya, attāpi gutto rakkhito bhavissati—",
  "sn3.18:13.2_0": "itthāgārampi guttaṁ rakkhitaṁ bhavissati, kosakoṭṭhāgārampi guttaṁ rakkhitaṁ bhavissatī”ti.",
  "sn3.18:13.3_0": "Idamavoca …pe…",
  "sn3.18:14.1_0": "“Bhoge patthayamānena,",
  "sn3.18:14.2_0": "uḷāre aparāpare;",
  "sn3.18:14.3_0": "Appamādaṁ pasaṁsanti,",
  "sn3.18:14.4_0": "puññakiriyāsu paṇḍitā;",
  "sn3.18:14.5_0": "Appamatto ubho atthe,",
  "sn3.18:14.6_0": "adhiggaṇhāti paṇḍito.",
  "sn3.18:15.1_0": "Diṭṭhe dhamme ca yo attho,",
  "sn3.18:15.2_0": "yo cattho samparāyiko;",
  "sn3.18:15.3_0": "Atthābhisamayā dhīro,",
  "sn3.18:15.4_0": "paṇḍitoti pavuccatī”ti.",
  "sn3.19:0.1_0": "Saṁyutta Nikāya 3.19",
  "sn3.19:0.2_0": "2. Dutiyavagga",
  "sn3.19:0.3_0": "Paṭhamaaputtakasutta",
  "sn3.19:1.1_0": "Sāvatthinidānaṁ.",
  "sn3.19:1.2_0": "Atha kho rājā pasenadi kosalo divā divassa yena bhagavā tenupasaṅkami;",
  "sn3.19:1.2_1": "upasaṅkamitvā bhagavantaṁ abhivādetvā ekamantaṁ nisīdi.",
  "sn3.19:1.2_2": "Ekamantaṁ nisinnaṁ kho rājānaṁ pasenadiṁ kosalaṁ bhagavā etadavoca:",
  "sn3.19:1.3_0": "“handa kuto nu tvaṁ, mahārāja, āgacchasi divā divassā”ti?",
  "sn3.19:2.1_0": "“Idha, bhante, sāvatthiyaṁ seṭṭhi gahapati kālaṅkato.",
  "sn3.19:2.2_0": "Tamahaṁ aputtakaṁ sāpateyyaṁ rājantepuraṁ atiharitvā āgacchāmi.",
  "sn3.19:2.3_0": "Asīti, bhante, satasahassāni hiraññasseva, ko pana vādo rūpiyassa.",
  "sn3.19:2.4_0": "Tassa kho pana, bhante, seṭṭhissa gahapatissa evarūpo bhattabhogo ahosi—",
  "sn3.19:2.5_0": "kaṇājakaṁ bhuñjati bilaṅgadutiyaṁ.",
  "sn3.19:2.6_0": "Evarūpo vatthabhogo ahosi—",
  "sn3.19:2.7_0": "sāṇaṁ dhāreti tipakkhavasanaṁ.",
  "sn3.19:2.8_0": "Evarūpo yānabhogo ahosi—",
  "sn3.19:2.9_0": "jajjararathakena yāti paṇṇachattakena dhāriyamānenā”ti.",
  "sn3.19:3.1_0": "“Evametaṁ, mahārāja, evametaṁ, mahārāja.",
  "sn3.19:3.2_0": "Asappuriso kho, mahārāja,",
  "sn3.19:3.2_1": "uḷāre bhoge labhitvā nevattānaṁ sukheti pīṇeti,",
  "sn3.19:3.2_2": "na mātāpitaro sukheti pīṇeti,",
  "sn3.19:3.2_3": "na puttadāraṁ sukheti pīṇeti,",
  "sn3.19:3.2_4": "na dāsakammakaraporise sukheti pīṇeti,",
  "sn3.19:3.2_5": "na mittāmacce sukheti pīṇeti,",
  "sn3.19:3.2_6": "na samaṇabrāhmaṇesu uddhaggikaṁ dakkhiṇaṁ patiṭṭhāpeti sovaggikaṁ sukhavipākaṁ saggasaṁvattanikaṁ.",
  "sn3.19:3.3_0": "Tassa te bhoge evaṁ sammā aparibhuñjiyamāne rājāno vā haranti corā vā haranti aggi vā ḍahati udakaṁ vā vahati appiyā vā dāyādā haranti.",
  "sn3.19:3.4_0": "Evaṁsa te, mahārāja, bhogā sammā aparibhuñjiyamānā parikkhayaṁ gacchanti, no paribhogaṁ.",
  "sn3.19:4.1_0": "Seyyathāpi, mahārāja,",
  "sn3.19:4.1_1": "amanussaṭṭhāne pokkharaṇī acchodakā sītodakā sātodakā setodakā supatitthā ramaṇīyā.",
  "sn3.19:4.2_0": "Taṁ jano neva hareyya na piveyya na nahāyeyya na yathāpaccayaṁ vā kareyya.",
  "sn3.19:4.3_0": "Evañhi taṁ, mahārāja, udakaṁ sammā aparibhuñjiyamānaṁ parikkhayaṁ gaccheyya, no paribhogaṁ.",
  "sn3.19:4.4_0": "Evameva kho, mahārāja,",
  "sn3.19:4.4_1": "asappuriso uḷāre bhoge labhitvā nevattānaṁ sukheti pīṇeti,",
  "sn3.19:4.4_2": "na mātāpitaro sukheti pīṇeti,",
  "sn3.19:4.4_3": "na puttadāraṁ sukheti pīṇeti,",
  "sn3.19:4.4_4": "na dāsakammakaraporise sukheti pīṇeti,",
  "sn3.19:4.4_5": "na mittāmacce sukheti pīṇeti,",
  "sn3.19:4.4_6": "na samaṇabrāhmaṇesu uddhaggikaṁ dakkhiṇaṁ patiṭṭhāpeti sovaggikaṁ sukhavipākaṁ saggasaṁvattanikaṁ.",
  "sn3.19:4.5_0": "Tassa te bhoge evaṁ sammā aparibhuñjiyamāne rājāno vā haranti,",
  "sn3.19:4.5_1": "corā vā haranti,",
  "sn3.19:4.5_2": "aggi vā ḍahati,",
  "sn3.19:4.5_3": "udakaṁ vā vahati,",
  "sn3.19:4.5_4": "appiyā vā dāyādā haranti.",
  "sn3.19:4.6_0": "Evaṁsa te, mahārāja, bhogā sammā aparibhuñjiyamānā parikkhayaṁ gacchanti, no paribhogaṁ.",
  "sn3.19:5.1_0": "Sappuriso ca kho, mahārāja,",
  "sn3.19:5.1_1": "uḷāre bhoge labhitvā attānaṁ sukheti pīṇeti,",
  "sn3.19:5.1_2": "mātāpitaro sukheti pīṇeti,",
  "sn3.19:5.1_3": "puttadāraṁ sukheti pīṇeti,",
  "sn3.19:5.1_4": "dāsakammakaraporise sukheti pīṇeti,",
  "sn3.19:5.1_5": "mittāmacce sukheti pīṇeti,",
  "sn3.19:5.1_6": "samaṇabrāhmaṇesu uddhaggikaṁ dakkhiṇaṁ patiṭṭhāpeti sovaggikaṁ sukhavipākaṁ saggasaṁvattanikaṁ.",
  "sn3.19:5.2_0": "Tassa te bhoge evaṁ sammā paribhuñjiyamāne neva rājāno haranti,",
  "sn3.19:5.2_1": "na corā haranti,",
  "sn3.19:5.2_2": "na aggi ḍahati,",
  "sn3.19:5.2_3": "na udakaṁ vahati,",
  "sn3.19:5.2_4": "na appiyā dāyādā haranti.",
  "sn3.19:5.3_0": "Evaṁsa te, mahārāja, bhogā sammā paribhuñjiyamānā paribhogaṁ gacchanti, no parikkhayaṁ.",
  "sn3.19:6.1_0": "Seyyathāpi, mahārāja,",
  "sn3.19:6.1_1": "gāmassa vā nigamassa vā avidūre pokkharaṇī acchodakā sītodakā sātodakā setodakā supatitthā ramaṇīyā.",
  "sn3.19:6.2_0": "Tañca udakaṁ jano hareyyapi piveyyapi nahāyeyyapi yathāpaccayampi kareyya.",
  "sn3.19:6.3_0": "Evañhi taṁ, mahārāja, udakaṁ sammā paribhuñjiyamānaṁ paribhogaṁ gaccheyya, no parikkhayaṁ.",
  "sn3.19:6.4_0": "Evameva kho, mahārāja,",
  "sn3.19:6.4_1": "sappuriso uḷāre bhoge labhitvā attānaṁ sukheti pīṇeti,",
  "sn3.19:6.4_2": "mātāpitaro sukheti pīṇeti,",
  "sn3.19:6.4_3": "puttadāraṁ sukheti pīṇeti,",
  "sn3.19:6.4_4": "dāsakammakaraporise sukheti pīṇeti,",
  "sn3.19:6.4_5": "mittāmacce sukheti pīṇeti,",
  "sn3.19:6.4_6": "samaṇabrāhmaṇesu uddhaggikaṁ dakkhiṇaṁ patiṭṭhāpeti sovaggikaṁ sukhavipākaṁ saggasaṁvattanikaṁ.",
  "sn3.19:6.5_0": "Tassa te bhoge evaṁ sammā paribhuñjiyamāne neva rājāno haranti,",
  "sn3.19:6.5_1": "na corā haranti,",
  "sn3.19:6.5_2": "na aggi ḍahati,",
  "sn3.19:6.5_3": "na udakaṁ vahati,",
  "sn3.19:6.5_4": "na appiyā dāyādā haranti.",
  "sn3.19:6.6_0": "Evaṁsa te, mahārāja, bhogā sammā paribhuñjiyamānā paribhogaṁ gacchanti, no parikkhayan”ti.",
  "sn3.19:7.1_0": "“Amanussaṭṭhāne udakaṁva sītaṁ,",
  "sn3.19:7.2_0": "Tadapeyyamānaṁ parisosameti;",
  "sn3.19:7.3_0": "Evaṁ dhanaṁ kāpuriso labhitvā,",
  "sn3.19:7.4_0": "Nevattanā bhuñjati no dadāti.",
  "sn3.19:8.1_0": "Dhīro ca viññū adhigamma bhoge,",
  "sn3.19:8.2_0": "So bhuñjati kiccakaro ca hoti;",
  "sn3.19:8.3_0": "So ñātisaṅghaṁ nisabho bharitvā,",
  "sn3.19:8.4_0": "Anindito saggamupeti ṭhānan”ti.",
  "sn3.20:0.1_0": "Saṁyutta Nikāya 3.20",
  "sn3.20:0.2_0": "2. Dutiyavagga",
  "sn3.20:0.3_0": "Dutiyaaputtakasutta",
  "sn3.20:1.1_0": "Atha kho rājā pasenadi kosalo divā divassa yena bhagavā tenupasaṅkami;",
  "sn3.20:1.1_1": "upasaṅkamitvā ekamantaṁ nisinnaṁ kho rājānaṁ pasenadiṁ kosalaṁ bhagavā etadavoca:",
  "sn3.20:1.2_0": "“handa kuto nu tvaṁ, mahārāja, āgacchasi divā divassā”ti?",
  "sn3.20:2.1_0": "“Idha, bhante, sāvatthiyaṁ seṭṭhi gahapati kālaṅkato.",
  "sn3.20:2.2_0": "Tamahaṁ aputtakaṁ sāpateyyaṁ rājantepuraṁ atiharitvā āgacchāmi.",
  "sn3.20:2.3_0": "Sataṁ, bhante, satasahassāni hiraññasseva, ko pana vādo rūpiyassa.",
  "sn3.20:2.4_0": "Tassa kho pana, bhante, seṭṭhissa gahapatissa evarūpo bhattabhogo ahosi—",
  "sn3.20:2.5_0": "kaṇājakaṁ bhuñjati bilaṅgadutiyaṁ.",
  "sn3.20:2.6_0": "Evarūpo vatthabhogo ahosi—",
  "sn3.20:2.7_0": "sāṇaṁ dhāreti tipakkhavasanaṁ.",
  "sn3.20:2.8_0": "Evarūpo yānabhogo ahosi—",
  "sn3.20:2.9_0": "jajjararathakena yāti paṇṇachattakena dhāriyamānenā”ti.",
  "sn3.20:3.1_0": "“Evametaṁ, mahārāja, evametaṁ, mahārāja.",
  "sn3.20:3.2_0": "Bhūtapubbaṁ so, mahārāja,",
  "sn3.20:3.2_1": "seṭṭhi gahapati taggarasikhiṁ nāma paccekasambuddhaṁ piṇḍapātena paṭipādesi.",
  "sn3.20:3.3_0": "‘Detha samaṇassa piṇḍan’ti vatvā uṭṭhāyāsanā pakkāmi.",
  "sn3.20:3.4_0": "Datvā ca pana pacchā vippaṭisārī ahosi:",
  "sn3.20:3.5_0": "‘varametaṁ piṇḍapātaṁ dāsā vā kammakarā vā bhuñjeyyun’ti.",
  "sn3.20:3.6_0": "Bhātu ca pana ekaputtakaṁ sāpateyyassa kāraṇā jīvitā voropesi.",
  "sn3.20:4.1_0": "Yaṁ kho so, mahārāja,",
  "sn3.20:4.1_1": "seṭṭhi gahapati taggarasikhiṁ paccekasambuddhaṁ piṇḍapātena paṭipādesi,",
  "sn3.20:4.1_2": "tassa kammassa vipākena sattakkhattuṁ sugatiṁ saggaṁ lokaṁ upapajji.",
  "sn3.20:4.2_0": "Tasseva kammassa vipākāvasesena imissāyeva sāvatthiyā sattakkhattuṁ seṭṭhittaṁ kāresi.",
  "sn3.20:4.3_0": "Yaṁ kho so, mahārāja, seṭṭhi gahapati datvā pacchā vippaṭisārī ahosi:",
  "sn3.20:4.4_0": "‘varametaṁ piṇḍapātaṁ dāsā vā kammakarā vā bhuñjeyyun’ti,",
  "sn3.20:4.4_1": "tassa kammassa vipākena nāssuḷārāya bhattabhogāya cittaṁ namati,",
  "sn3.20:4.4_2": "nāssuḷārāya vatthabhogāya cittaṁ namati,",
  "sn3.20:4.4_3": "nāssuḷārāya yānabhogāya cittaṁ namati,",
  "sn3.20:4.4_4": "nāssuḷārānaṁ pañcannaṁ kāmaguṇānaṁ bhogāya cittaṁ namati.",
  "sn3.20:4.5_0": "Yaṁ kho so, mahārāja,",
  "sn3.20:4.5_1": "seṭṭhi gahapati bhātu ca pana ekaputtakaṁ sāpateyyassa kāraṇā jīvitā voropesi,",
  "sn3.20:4.5_2": "tassa kammassa vipākena bahūni vassāni bahūni vassasatāni bahūni vassasahassāni bahūni vassasatasahassāni niraye paccittha.",
  "sn3.20:4.6_0": "Tasseva kammassa vipākāvasesena idaṁ sattamaṁ aputtakaṁ sāpateyyaṁ rājakosaṁ paveseti.",
  "sn3.20:4.7_0": "Tassa kho, mahārāja, seṭṭhissa gahapatissa purāṇañca puññaṁ parikkhīṇaṁ, navañca puññaṁ anupacitaṁ.",
  "sn3.20:4.8_0": "Ajja pana, mahārāja, seṭṭhi gahapati mahāroruve niraye paccatī”ti.",
  "sn3.20:4.9_0": "“Evaṁ, bhante, seṭṭhi gahapati mahāroruvaṁ nirayaṁ upapanno”ti.",
  "sn3.20:4.10_0": "“Evaṁ, mahārāja, seṭṭhi gahapati mahāroruvaṁ nirayaṁ upapanno”ti.",
  "sn3.20:4.11_0": "Idamavoca …pe….",
  "sn3.20:5.1_0": "“Dhaññaṁ dhanaṁ rajataṁ jātarūpaṁ,",
  "sn3.20:5.2_0": "Pariggahaṁ vāpi yadatthi kiñci;",
  "sn3.20:5.3_0": "Dāsā kammakarā pessā,",
  "sn3.20:5.4_0": "Ye cassa anujīvino.",
  "sn3.20:6.1_0": "Sabbaṁ nādāya gantabbaṁ,",
  "sn3.20:6.2_0": "sabbaṁ nikkhippagāminaṁ;",
  "sn3.20:6.3_0": "Yañca karoti kāyena,",
  "sn3.20:6.4_0": "vācāya uda cetasā.",
  "sn3.20:7.1_0": "Tañhi tassa sakaṁ hoti,",
  "sn3.20:7.2_0": "taṁva ādāya gacchati;",
  "sn3.20:7.3_0": "Taṁvassa anugaṁ hoti,",
  "sn3.20:7.4_0": "chāyāva anapāyinī.",
  "sn3.20:8.1_0": "Tasmā kareyya kalyāṇaṁ,",
  "sn3.20:8.2_0": "nicayaṁ samparāyikaṁ;",
  "sn3.20:8.3_0": "Puññāni paralokasmiṁ,",
  "sn3.20:8.4_0": "patiṭṭhā honti pāṇinan”ti.",
  "sn3.20:8.5_0": "Dutiyo vaggo.",
  "sn3.20:9.0_0": "Tassuddānaṁ",
  "sn3.20:9.1_0": "Jaṭilā pañca rājāno,",
  "sn3.20:9.2_0": "Doṇapākakurena ca;",
  "sn3.20:9.3_0": "Saṅgāmena dve vuttāni,",
  "sn3.20:9.4_0": "Mallikā dve appamādena ca;",
  "sn3.20:9.5_0": "Aputtakena dve vuttā,",
  "sn3.20:9.6_0": "Vaggo tena pavuccatīti.",
  "sn3.21:0.1_0": "Saṁyutta Nikāya 3.21",
  "sn3.21:0.2_0": "3. Tatiyavagga",
  "sn3.21:0.3_0": "Puggalasutta",
  "sn3.21:1.1_0": "Sāvatthinidānaṁ.",
  "sn3.21:1.2_0": "Atha kho rājā pasenadi kosalo yena bhagavā tenupasaṅkami;",
  "sn3.21:1.2_1": "upasaṅkamitvā bhagavantaṁ abhivādetvā ekamantaṁ nisīdi.",
  "sn3.21:1.2_2": "Ekamantaṁ nisinnaṁ kho rājānaṁ pasenadiṁ kosalaṁ bhagavā etadavoca:",
  "sn3.21:1.3_0": "“cattārome, mahārāja puggalā santo saṁvijjamānā lokasmiṁ.",
  "sn3.21:1.4_0": "Katame cattāro?",
  "sn3.21:1.5_0": "Tamotamaparāyano,",
  "sn3.21:1.6_0": "tamojotiparāyano,",
  "sn3.21:1.7_0": "jotitamaparāyano,",
  "sn3.21:1.8_0": "jotijotiparāyano.",
  "sn3.21:2.1_0": "Kathañca, mahārāja puggalo tamotamaparāyano hoti?",
  "sn3.21:2.2_0": "Idha, mahārāja,",
  "sn3.21:2.2_1": "ekacco puggalo nīce kule paccājāto hoti,",
  "sn3.21:2.2_2": "caṇḍālakule vā venakule vā nesādakule vā rathakārakule vā pukkusakule vā dalidde appannapānabhojane kasiravuttike,",
  "sn3.21:2.2_3": "yattha kasirena ghāsacchādo labbhati.",
  "sn3.21:2.3_0": "So ca hoti dubbaṇṇo duddasiko okoṭimako bavhābādho kāṇo vā kuṇī vā khañjo vā pakkhahato vā,",
  "sn3.21:2.3_1": "na lābhī annassa pānassa vatthassa yānassa mālāgandhavilepanassa seyyāvasathapadīpeyyassa.",
  "sn3.21:2.4_0": "So kāyena duccaritaṁ carati, vācāya duccaritaṁ carati, manasā duccaritaṁ carati.",
  "sn3.21:2.5_0": "So kāyena duccaritaṁ caritvā vācāya duccaritaṁ caritvā manasā duccaritaṁ caritvā,",
  "sn3.21:2.5_1": "kāyassa bhedā paraṁ maraṇā apāyaṁ duggatiṁ vinipātaṁ nirayaṁ upapajjati.",
  "sn3.21:3.1_0": "Seyyathāpi, mahārāja,",
  "sn3.21:3.1_1": "puriso andhakārā vā andhakāraṁ gaccheyya,",
  "sn3.21:3.1_2": "tamā vā tamaṁ gaccheyya,",
  "sn3.21:3.1_3": "lohitamalā vā lohitamalaṁ gaccheyya.",
  "sn3.21:3.2_0": "Tathūpamāhaṁ, mahārāja, imaṁ puggalaṁ vadāmi.",
  "sn3.21:3.3_0": "Evaṁ kho, mahārāja, puggalo tamotamaparāyano hoti.",
  "sn3.21:4.1_0": "Kathañca, mahārāja, puggalo tamojotiparāyano hoti?",
  "sn3.21:4.2_0": "Idha, mahārāja,",
  "sn3.21:4.2_1": "ekacco puggalo nīce kule paccājāto hoti,",
  "sn3.21:4.2_2": "caṇḍālakule vā venakule vā nesādakule vā rathakārakule vā pukkusakule vā dalidde appannapānabhojane kasiravuttike,",
  "sn3.21:4.2_3": "yattha kasirena ghāsacchādo labbhati.",
  "sn3.21:4.3_0": "So ca kho hoti dubbaṇṇo duddasiko okoṭimako bavhābādho,",
  "sn3.21:4.3_1": "kāṇo vā kuṇī vā khañjo vā pakkhahato vā,",
  "sn3.21:4.3_2": "na lābhī annassa pānassa vatthassa yānassa mālāgandhavilepanassa seyyāvasathapadīpeyyassa.",
  "sn3.21:4.4_0": "So kāyena sucaritaṁ carati, vācāya sucaritaṁ carati, manasā sucaritaṁ carati.",
  "sn3.21:4.5_0": "So kāyena sucaritaṁ caritvā vācāya sucaritaṁ caritvā manasā sucaritaṁ caritvā,",
  "sn3.21:4.5_1": "kāyassa bhedā paraṁ maraṇā sugatiṁ saggaṁ lokaṁ upapajjati.",
  "sn3.21:5.1_0": "Seyyathāpi, mahārāja,",
  "sn3.21:5.1_1": "puriso pathaviyā vā pallaṅkaṁ āroheyya,",
  "sn3.21:5.1_2": "pallaṅkā vā assapiṭṭhiṁ āroheyya,",
  "sn3.21:5.1_3": "assapiṭṭhiyā vā hatthikkhandhaṁ āroheyya,",
  "sn3.21:5.1_4": "hatthikkhandhā vā pāsādaṁ āroheyya.",
  "sn3.21:5.2_0": "Tathūpamāhaṁ, mahārāja, imaṁ puggalaṁ vadāmi.",
  "sn3.21:5.3_0": "Evaṁ kho, mahārāja, puggalo tamojotiparāyano hoti.",
  "sn3.21:6.1_0": "Kathañca, mahārāja, puggalo jotitamaparāyano hoti?",
  "sn3.21:6.2_0": "Idha, mahārāja,",
  "sn3.21:6.2_1": "ekacco puggalo ucce kule paccājāto hoti,",
  "sn3.21:6.2_2": "khattiyamahāsālakule vā brāhmaṇamahāsālakule vā gahapatimahāsālakule vā,",
  "sn3.21:6.2_3": "aḍḍhe mahaddhane mahābhoge pahūtajātarūparajate pahūtavittūpakaraṇe pahūtadhanadhaññe.",
  "sn3.21:6.3_0": "So ca hoti abhirūpo dassanīyo pāsādiko,",
  "sn3.21:6.3_1": "paramāya vaṇṇapokkharatāya samannāgato,",
  "sn3.21:6.3_2": "lābhī annassa pānassa vatthassa yānassa mālāgandhavilepanassa seyyāvasathapadīpeyyassa.",
  "sn3.21:6.4_0": "So kāyena duccaritaṁ carati, vācāya duccaritaṁ carati, manasā duccaritaṁ carati.",
  "sn3.21:6.5_0": "So kāyena duccaritaṁ caritvā vācāya duccaritaṁ caritvā manasā duccaritaṁ caritvā,",
  "sn3.21:6.5_1": "kāyassa bhedā paraṁ maraṇā apāyaṁ duggatiṁ vinipātaṁ nirayaṁ upapajjati.",
  "sn3.21:7.1_0": "Seyyathāpi, mahārāja,",
  "sn3.21:7.1_1": "puriso pāsādā vā hatthikkhandhaṁ oroheyya,",
  "sn3.21:7.1_2": "hatthikkhandhā vā assapiṭṭhiṁ oroheyya,",
  "sn3.21:7.1_3": "assapiṭṭhiyā vā pallaṅkaṁ oroheyya,",
  "sn3.21:7.1_4": "pallaṅkā vā pathaviṁ oroheyya,",
  "sn3.21:7.1_5": "pathaviyā vā andhakāraṁ paviseyya.",
  "sn3.21:7.2_0": "Tathūpamāhaṁ, mahārāja, imaṁ puggalaṁ vadāmi.",
  "sn3.21:7.3_0": "Evaṁ kho, mahārāja, puggalo jotitamaparāyano hoti.",
  "sn3.21:8.1_0": "Kathañca, mahārāja, puggalo jotijotiparāyano hoti?",
  "sn3.21:8.2_0": "Idha, mahārāja,",
  "sn3.21:8.2_1": "ekacco puggalo ucce kule paccājāto hoti,",
  "sn3.21:8.2_2": "khattiyamahāsālakule vā brāhmaṇamahāsālakule vā gahapatimahāsālakule vā,",
  "sn3.21:8.2_3": "aḍḍhe mahaddhane mahābhoge pahūtajātarūparajate pahūtavittūpakaraṇe pahūtadhanadhaññe.",
  "sn3.21:8.3_0": "So ca hoti abhirūpo dassanīyo pāsādiko,",
  "sn3.21:8.3_1": "paramāya vaṇṇapokkharatāya samannāgato,",
  "sn3.21:8.3_2": "lābhī annassa pānassa vatthassa yānassa mālāgandhavilepanassa seyyāvasathapadīpeyyassa.",
  "sn3.21:8.4_0": "So kāyena sucaritaṁ carati, vācāya sucaritaṁ carati, manasā sucaritaṁ carati.",
  "sn3.21:8.5_0": "So kāyena sucaritaṁ caritvā vācāya sucaritaṁ caritvā manasā sucaritaṁ caritvā,",
  "sn3.21:8.5_1": "kāyassa bhedā paraṁ maraṇā sugatiṁ saggaṁ lokaṁ upapajjati.",
  "sn3.21:9.1_0": "Seyyathāpi, mahārāja,",
  "sn3.21:9.1_1": "puriso pallaṅkā vā pallaṅkaṁ saṅkameyya,",
  "sn3.21:9.1_2": "assapiṭṭhiyā vā assapiṭṭhiṁ saṅkameyya,",
  "sn3.21:9.1_3": "hatthikkhandhā vā hatthikkhandhaṁ saṅkameyya,",
  "sn3.21:9.1_4": "pāsādā vā pāsādaṁ saṅkameyya.",
  "sn3.21:9.2_0": "Tathūpamāhaṁ, mahārāja, imaṁ puggalaṁ vadāmi.",
  "sn3.21:9.3_0": "Evaṁ kho, mahārāja, puggalo jotijotiparāyano hoti.",
  "sn3.21:9.4_0": "Ime kho, mahārāja, cattāro puggalā santo saṁvijjamānā lokasmin”ti.",
  "sn3.21:9.5_0": "Idamavoca …pe…",
  "sn3.21:10.1_0": "“Daliddo puriso rāja,",
  "sn3.21:10.2_0": "assaddho hoti maccharī;",
  "sn3.21:10.3_0": "Kadariyo pāpasaṅkappo,",
  "sn3.21:10.4_0": "micchādiṭṭhi anādaro.",
  "sn3.21:11.1_0": "Samaṇe brāhmaṇe vāpi,",
  "sn3.21:11.2_0": "aññe vāpi vanibbake;",
  "sn3.21:11.3_0": "Akkosati paribhāsati,",
  "sn3.21:11.4_0": "natthiko hoti rosako.",
  "sn3.21:12.1_0": "Dadamānaṁ nivāreti,",
  "sn3.21:12.2_0": "yācamānāna bhojanaṁ;",
  "sn3.21:12.3_0": "Tādiso puriso rāja,",
  "sn3.21:12.4_0": "mīyamāno janādhipa;",
  "sn3.21:12.5_0": "Upeti nirayaṁ ghoraṁ,",
  "sn3.21:12.6_0": "tamotamaparāyano.",
  "sn3.21:13.1_0": "Daliddo puriso rāja,",
  "sn3.21:13.2_0": "saddho hoti amaccharī;",
  "sn3.21:13.3_0": "Dadāti seṭṭhasaṅkappo,",
  "sn3.21:13.4_0": "abyaggamanaso naro.",
  "sn3.21:14.1_0": "Samaṇe brāhmaṇe vāpi,",
  "sn3.21:14.2_0": "aññe vāpi vanibbake;",
  "sn3.21:14.3_0": "Uṭṭhāya abhivādeti,",
  "sn3.21:14.4_0": "samacariyāya sikkhati.",
  "sn3.21:15.1_0": "Dadamānaṁ na vāreti,",
  "sn3.21:15.2_0": "yācamānāna bhojanaṁ;",
  "sn3.21:15.3_0": "Tādiso puriso rāja,",
  "sn3.21:15.4_0": "mīyamāno janādhipa;",
  "sn3.21:15.5_0": "Upeti tidivaṁ ṭhānaṁ,",
  "sn3.21:15.6_0": "tamojotiparāyano.",
  "sn3.21:16.1_0": "Aḍḍho ce puriso rāja,",
  "sn3.21:16.2_0": "assaddho hoti maccharī;",
  "sn3.21:16.3_0": "Kadariyo pāpasaṅkappo,",
  "sn3.21:16.4_0": "micchādiṭṭhi anādaro.",
  "sn3.21:17.1_0": "Samaṇe brāhmaṇe vāpi,",
  "sn3.21:17.2_0": "aññe vāpi vanibbake;",
  "sn3.21:17.3_0": "Akkosati paribhāsati,",
  "sn3.21:17.4_0": "natthiko hoti rosako.",
  "sn3.21:18.1_0": "Dadamānaṁ nivāreti,",
  "sn3.21:18.2_0": "yācamānāna bhojanaṁ;",
  "sn3.21:18.3_0": "Tādiso puriso rāja,",
  "sn3.21:18.4_0": "mīyamāno janādhipa;",
  "sn3.21:18.5_0": "Upeti nirayaṁ ghoraṁ,",
  "sn3.21:18.6_0": "jotitamaparāyano.",
  "sn3.21:19.1_0": "Aḍḍho ce puriso rāja,",
  "sn3.21:19.2_0": "saddho hoti amaccharī;",
  "sn3.21:19.3_0": "Dadāti seṭṭhasaṅkappo,",
  "sn3.21:19.4_0": "abyaggamanaso naro.",
  "sn3.21:20.1_0": "Samaṇe brāhmaṇe vāpi,",
  "sn3.21:20.2_0": "aññe vāpi vanibbake;",
  "sn3.21:20.3_0": "Uṭṭhāya abhivādeti,",
  "sn3.21:20.4_0": "samacariyāya sikkhati.",
  "sn3.21:21.1_0": "Dadamānaṁ na vāreti,",
  "sn3.21:21.2_0": "yācamānāna bhojanaṁ;",
  "sn3.21:21.3_0": "Tādiso puriso rāja,",
  "sn3.21:21.4_0": "mīyamāno janādhipa;",
  "sn3.21:21.5_0": "Upeti tidivaṁ ṭhānaṁ,",
  "sn3.21:21.6_0": "jotijotiparāyano”ti.",
  "sn3.22:0.1_0": "Saṁyutta Nikāya 3.22",
  "sn3.22:0.2_0": "3. Tatiyavagga",
  "sn3.22:0.3_0": "Ayyikāsutta",
  "sn3.22:1.1_0": "Sāvatthinidānaṁ.",
  "sn3.22:1.2_0": "Ekamantaṁ nisinnaṁ kho rājānaṁ pasenadiṁ kosalaṁ bhagavā etadavoca:",
  "sn3.22:1.3_0": "“handa kuto nu tvaṁ, mahārāja, āgacchasi divādivassā”ti?",
  "sn3.22:2.1_0": "“Ayyikā me, bhante, kālaṅkatā jiṇṇā vuḍḍhā mahallikā addhagatā vayoanuppattā vīsavassasatikā jātiyā.",
  "sn3.22:2.2_0": "Ayyikā kho pana me, bhante, piyā hoti manāpā.",
  "sn3.22:2.3_0": "Hatthiratanena cepāhaṁ, bhante, labheyyaṁ ‘mā me ayyikā kālamakāsī’ti, hatthiratanampāhaṁ dadeyyaṁ:",
  "sn3.22:2.4_0": "‘mā me ayyikā kālamakāsī’ti.",
  "sn3.22:2.5_0": "Assaratanena cepāhaṁ, bhante, labheyyaṁ ‘mā me ayyikā kālamakāsī’ti, assaratanampāhaṁ dadeyyaṁ:",
  "sn3.22:2.6_0": "‘mā me ayyikā kālamakāsī’ti.",
  "sn3.22:2.7_0": "Gāmavarena cepāhaṁ, bhante, labheyyaṁ ‘mā me ayyikā kālamakāsī’ti, gāmavarampāhaṁ dadeyyaṁ:",
  "sn3.22:2.8_0": "‘mā me ayyikā kālamakāsī’ti.",
  "sn3.22:2.9_0": "Janapadapadesena cepāhaṁ, bhante,",
  "sn3.22:2.9_1": "labheyyaṁ ‘mā me ayyikā kālamakāsī’ti,",
  "sn3.22:2.9_2": "janapadapadesampāhaṁ dadeyyaṁ:",
  "sn3.22:2.10_0": "‘mā me ayyikā kālamakāsī’ti.",
  "sn3.22:2.11_0": "‘Sabbe sattā, mahārāja, maraṇadhammā maraṇapariyosānā maraṇaṁ anatītā’ti.",
  "sn3.22:2.12_0": "‘Acchariyaṁ, bhante, abbhutaṁ, bhante.",
  "sn3.22:2.13_0": "Yāvasubhāsitamidaṁ, bhante, bhagavatā—",
  "sn3.22:2.14_0": "sabbe sattā maraṇadhammā maraṇapariyosānā maraṇaṁ anatītā’”ti.",
  "sn3.22:3.1_0": "“Evametaṁ, mahārāja, evametaṁ, mahārāja.",
  "sn3.22:3.2_0": "Sabbe sattā maraṇadhammā maraṇapariyosānā maraṇaṁ anatītā.",
  "sn3.22:3.3_0": "Seyyathāpi, mahārāja,",
  "sn3.22:3.3_1": "yāni kānici kumbhakārabhājanāni āmakāni ceva pakkāni ca sabbāni tāni bhedanadhammāni bhedanapariyosānāni bhedanaṁ anatītāni;",
  "sn3.22:3.4_0": "evameva kho, mahārāja, sabbe sattā maraṇadhammā maraṇapariyosānā maraṇaṁ anatītā”ti.",
  "sn3.22:3.5_0": "Idamavoca …pe…",
  "sn3.22:4.1_0": "“Sabbe sattā marissanti,",
  "sn3.22:4.2_0": "maraṇantañhi jīvitaṁ;",
  "sn3.22:4.3_0": "Yathākammaṁ gamissanti,",
  "sn3.22:4.4_0": "puññapāpaphalūpagā;",
  "sn3.22:4.5_0": "Nirayaṁ pāpakammantā,",
  "sn3.22:4.6_0": "puññakammā ca suggatiṁ.",
  "sn3.22:5.1_0": "Tasmā kareyya kalyāṇaṁ,",
  "sn3.22:5.2_0": "nicayaṁ samparāyikaṁ;",
  "sn3.22:5.3_0": "Puññāni paralokasmiṁ,",
  "sn3.22:5.4_0": "patiṭṭhā honti pāṇinan”ti.",
  "sn3.23:0.1_0": "Saṁyutta Nikāya 3.23",
  "sn3.23:0.2_0": "3. Tatiyavagga",
  "sn3.23:0.3_0": "Lokasutta",
  "sn3.23:1.1_0": "Sāvatthinidānaṁ.",
  "sn3.23:1.2_0": "Ekamantaṁ nisinno kho rājā pasenadi kosalo bhagavantaṁ etadavoca:",
  "sn3.23:1.3_0": "“kati nu kho, bhante, lokassa dhammā uppajjamānā uppajjanti ahitāya dukkhāya aphāsuvihārāyā”ti?",
  "sn3.23:1.4_0": "“Tayo kho, mahārāja, lokassa dhammā uppajjamānā uppajjanti ahitāya dukkhāya aphāsuvihārāya.",
  "sn3.23:1.5_0": "Katame tayo?",
  "sn3.23:1.6_0": "Lobho kho, mahārāja, lokassa dhammo, uppajjamāno uppajjati ahitāya dukkhāya aphāsuvihārāya.",
  "sn3.23:1.7_0": "Doso kho, mahārāja, lokassa dhammo, uppajjamāno uppajjati ahitāya dukkhāya aphāsuvihārāya.",
  "sn3.23:1.8_0": "Moho kho, mahārāja, lokassa dhammo, uppajjamāno uppajjati ahitāya dukkhāya aphāsuvihārāya.",
  "sn3.23:1.9_0": "Ime kho, mahārāja, tayo lokassa dhammā uppajjamānā uppajjanti ahitāya dukkhāya aphāsuvihārāyā”ti.",
  "sn3.23:1.10_0": "Idamavoca …pe…",
  "sn3.23:2.1_0": "“Lobho doso ca moho ca,",
  "sn3.23:2.2_0": "purisaṁ pāpacetasaṁ;",
  "sn3.23:2.3_0": "Hiṁsanti attasambhūtā,",
  "sn3.23:2.4_0": "tacasāraṁva samphalan”ti.",
  "sn3.24:0.1_0": "Saṁyutta Nikāya 3.24",
  "sn3.24:0.2_0": "3. Tatiyavagga",
  "sn3.24:0.3_0": "Issattasutta",
  "sn3.24:1.1_0": "Sāvatthinidānaṁ.",
  "sn3.24:1.2_0": "Ekamantaṁ nisinno kho rājā pasenadi kosalo bhagavantaṁ etadavoca:",
  "sn3.24:1.3_0": "“kattha nu kho, bhante, dānaṁ dātabban”ti?",
  "sn3.24:1.4_0": "“Yattha kho, mahārāja, cittaṁ pasīdatī”ti.",
  "sn3.24:1.5_0": "“Kattha pana, bhante, dinnaṁ mahapphalan”ti?",
  "sn3.24:1.6_0": "“Aññaṁ kho etaṁ, mahārāja, kattha dānaṁ dātabbaṁ, aññaṁ panetaṁ kattha dinnaṁ mahapphalanti?",
  "sn3.24:1.7_0": "Sīlavato kho, mahārāja, dinnaṁ mahapphalaṁ, no tathā dussīle.",
  "sn3.24:1.8_0": "Tena hi, mahārāja, taññevettha paṭipucchissāmi. Yathā, te khameyya, tathā naṁ byākareyyāsi.",
  "sn3.24:1.9_0": "Taṁ kiṁ maññasi, mahārāja,",
  "sn3.24:1.10_0": "idha tyassa yuddhaṁ paccupaṭṭhitaṁ saṅgāmo samupabyūḷho.",
  "sn3.24:1.11_0": "Atha āgaccheyya khattiyakumāro asikkhito akatahattho akatayoggo akatūpāsano bhīru chambhī utrāsī palāyī.",
  "sn3.24:1.12_0": "Bhareyyāsi taṁ purisaṁ, attho ca te tādisena purisenā”ti?",
  "sn3.24:1.13_0": "“Nāhaṁ, bhante, bhareyyaṁ taṁ purisaṁ, na ca me attho tādisena purisenā”ti.",
  "sn3.24:1.14_0": "“Atha āgaccheyya brāhmaṇakumāro asikkhito …pe…",
  "sn3.24:1.15_0": "atha āgaccheyya vessakumāro asikkhito …pe…",
  "sn3.24:1.16_0": "atha āgaccheyya suddakumāro asikkhito …pe…",
  "sn3.24:1.17_0": "na ca me attho tādisena purisenā”ti.",
  "sn3.24:2.1_0": "“Taṁ kiṁ maññasi, mahārāja,",
  "sn3.24:2.2_0": "idha tyassa yuddhaṁ paccupaṭṭhitaṁ saṅgāmo samupabyūḷho.",
  "sn3.24:2.3_0": "Atha āgaccheyya khattiyakumāro susikkhito katahattho katayoggo katūpāsano abhīru acchambhī anutrāsī apalāyī.",
  "sn3.24:2.4_0": "Bhareyyāsi taṁ purisaṁ, attho ca te tādisena purisenā”ti?",
  "sn3.24:2.5_0": "“Bhareyyāhaṁ, bhante, taṁ purisaṁ, attho ca me tādisena purisenā”ti.",
  "sn3.24:2.6_0": "“Atha āgaccheyya brāhmaṇakumāro …pe…",
  "sn3.24:2.7_0": "atha āgaccheyya vessakumāro …pe…",
  "sn3.24:2.8_0": "atha āgaccheyya suddakumāro susikkhito katahattho katayoggo katūpāsano abhīru acchambhī anutrāsī apalāyī.",
  "sn3.24:2.9_0": "Bhareyyāsi taṁ purisaṁ, attho ca te tādisena purisenā”ti?",
  "sn3.24:2.10_0": "“Bhareyyāhaṁ, bhante, taṁ purisaṁ, attho ca me tādisena purisenā”ti.",
  "sn3.24:3.1_0": "“Evameva kho, mahārāja,",
  "sn3.24:3.1_1": "yasmā kasmā cepi kulā agārasmā anagāriyaṁ pabbajito hoti,",
  "sn3.24:3.1_2": "so ca hoti pañcaṅgavippahīno pañcaṅgasamannāgato,",
  "sn3.24:3.1_3": "tasmiṁ dinnaṁ mahapphalaṁ hoti.",
  "sn3.24:3.2_0": "Katamāni pañcaṅgāni pahīnāni honti?",
  "sn3.24:3.3_0": "Kāmacchando pahīno hoti,",
  "sn3.24:3.3_1": "byāpādo pahīno hoti,",
  "sn3.24:3.3_2": "thinamiddhaṁ pahīnaṁ hoti,",
  "sn3.24:3.3_3": "uddhaccakukkuccaṁ pahīnaṁ hoti,",
  "sn3.24:3.3_4": "vicikicchā pahīnā hoti.",
  "sn3.24:3.4_0": "Imāni pañcaṅgāni pahīnāni honti.",
  "sn3.24:3.5_0": "Katamehi pañcahaṅgehi samannāgato hoti?",
  "sn3.24:3.6_0": "Asekkhena sīlakkhandhena samannāgato hoti,",
  "sn3.24:3.6_1": "asekkhena samādhikkhandhena samannāgato hoti,",
  "sn3.24:3.6_2": "asekkhena paññākkhandhena samannāgato hoti,",
  "sn3.24:3.6_3": "asekkhena vimuttikkhandhena samannāgato hoti,",
  "sn3.24:3.6_4": "asekkhena vimuttiñāṇadassanakkhandhena samannāgato hoti.",
  "sn3.24:3.7_0": "Imehi pañcahaṅgehi samannāgato hoti.",
  "sn3.24:3.8_0": "Iti pañcaṅgavippahīne pañcaṅgasamannāgate dinnaṁ mahapphalan”ti.",
  "sn3.24:3.9_0": "Idamavoca bhagavā …pe…",
  "sn3.24:3.10_0": "satthā:",
  "sn3.24:4.1_0": "“Issattaṁ balavīriyañca,",
  "sn3.24:4.2_0": "yasmiṁ vijjetha māṇave;",
  "sn3.24:4.3_0": "Taṁ yuddhattho bhare rājā,",
  "sn3.24:4.4_0": "nāsūraṁ jātipaccayā.",
  "sn3.24:5.1_0": "Tatheva khantisoraccaṁ,",
  "sn3.24:5.2_0": "dhammā yasmiṁ patiṭṭhitā;",
  "sn3.24:5.3_0": "Ariyavuttiṁ medhāviṁ,",
  "sn3.24:5.4_0": "hīnajaccampi pūjaye.",
  "sn3.24:6.1_0": "Kāraye assame ramme,",
  "sn3.24:6.2_0": "vāsayettha bahussute;",
  "sn3.24:6.3_0": "Papañca vivane kayirā,",
  "sn3.24:6.4_0": "dugge saṅkamanāni ca.",
  "sn3.24:7.1_0": "Annaṁ pānaṁ khādanīyaṁ,",
  "sn3.24:7.2_0": "vatthasenāsanāni ca;",
  "sn3.24:7.3_0": "Dadeyya ujubhūtesu,",
  "sn3.24:7.4_0": "vippasannena cetasā.",
  "sn3.24:8.1_0": "Yathā hi megho thanayaṁ,",
  "sn3.24:8.2_0": "vijjumālī satakkaku;",
  "sn3.24:8.3_0": "Thalaṁ ninnañca pūreti,",
  "sn3.24:8.4_0": "abhivassaṁ vasundharaṁ.",
  "sn3.24:9.1_0": "Tatheva saddho sutavā,",
  "sn3.24:9.2_0": "abhisaṅkhacca bhojanaṁ;",
  "sn3.24:9.3_0": "Vanibbake tappayati,",
  "sn3.24:9.4_0": "annapānena paṇḍito.",
  "sn3.24:10.1_0": "Āmodamāno pakireti,",
  "sn3.24:10.2_0": "detha dethāti bhāsati;",
  "sn3.24:10.3_0": "Taṁ hissa gajjitaṁ hoti,",
  "sn3.24:10.4_0": "devasseva pavassato;",
  "sn3.24:10.5_0": "Sā puññadhārā vipulā,",
  "sn3.24:10.6_0": "dātāraṁ abhivassatī”ti.",
  "sn3.25:0.1_0": "Saṁyutta Nikāya 3.25",
  "sn3.25:0.2_0": "3. Tatiyavagga",
  "sn3.25:0.3_0": "Pabbatūpamasutta",
  "sn3.25:1.1_0": "Sāvatthinidānaṁ.",
  "sn3.25:1.2_0": "Ekamantaṁ nisinnaṁ kho rājānaṁ pasenadiṁ kosalaṁ bhagavā etadavoca:",
  "sn3.25:1.3_0": "“handa kuto nu tvaṁ, mahārāja, āgacchasi divā divassā”ti?",
  "sn3.25:1.4_0": "“Yāni tāni, bhante,",
  "sn3.25:1.4_1": "raññaṁ khattiyānaṁ muddhāvasittānaṁ issariyamadamattānaṁ kāmagedhapariyuṭṭhitānaṁ janapadatthāvariyappattānaṁ",
  "sn3.25:1.4_2": "mahantaṁ pathavimaṇḍalaṁ abhivijiya ajjhāvasantānaṁ rājakaraṇīyāni bhavanti,",
  "sn3.25:1.4_3": "tesu khvāhaṁ,",
  "sn3.25:1.4_4": "etarahi ussukkamāpanno”ti.",
  "sn3.25:2.1_0": "“Taṁ kiṁ maññasi, mahārāja,",
  "sn3.25:2.2_0": "idha te puriso āgaccheyya puratthimāya disāya saddhāyiko paccayiko.",
  "sn3.25:2.3_0": "So taṁ upasaṅkamitvā evaṁ vadeyya:",
  "sn3.25:2.4_0": "‘yagghe, mahārāja, jāneyyāsi, ahaṁ āgacchāmi puratthimāya disāya.",
  "sn3.25:2.5_0": "Tatthaddasaṁ mahantaṁ pabbataṁ abbhasamaṁ, sabbe pāṇe nippothento āgacchati.",
  "sn3.25:2.6_0": "Yaṁ te, mahārāja, karaṇīyaṁ, taṁ karohī’ti.",
  "sn3.25:2.7_0": "Atha dutiyo puriso āgaccheyya pacchimāya disāya …pe…",
  "sn3.25:2.8_0": "atha tatiyo puriso āgaccheyya uttarāya disāya …",
  "sn3.25:2.9_0": "atha catuttho puriso āgaccheyya dakkhiṇāya disāya saddhāyiko paccayiko.",
  "sn3.25:2.10_0": "So taṁ upasaṅkamitvā evaṁ vadeyya:",
  "sn3.25:2.11_0": "‘yagghe, mahārāja, jāneyyāsi, ahaṁ āgacchāmi dakkhiṇāya disāya.",
  "sn3.25:2.12_0": "Tatthaddasaṁ mahantaṁ pabbataṁ abbhasamaṁ sabbe pāṇe nippothento āgacchati.",
  "sn3.25:2.13_0": "Yaṁ te, mahārāja, karaṇīyaṁ taṁ karohī’ti.",
  "sn3.25:2.14_0": "Evarūpe te, mahārāja,",
  "sn3.25:2.14_1": "mahati mahabbhaye samuppanne dāruṇe manussakkhaye dullabhe manussatte kimassa karaṇīyan”ti?",
  "sn3.25:3.1_0": "“Evarūpe me, bhante,",
  "sn3.25:3.1_1": "mahati mahabbhaye samuppanne dāruṇe manussakkhaye dullabhe manussatte kimassa karaṇīyaṁ aññatra dhammacariyāya",
  "sn3.25:3.1_2": "aññatra samacariyāya aññatra kusalakiriyāya aññatra puññakiriyāyā”ti?",
  "sn3.25:4.1_0": "“Ārocemi kho te, mahārāja, paṭivedemi kho te, mahārāja, adhivattati kho taṁ, mahārāja, jarāmaraṇaṁ.",
  "sn3.25:4.2_0": "Adhivattamāne ce te, mahārāja, jarāmaraṇe kimassa karaṇīyan”ti?",
  "sn3.25:4.3_0": "“Adhivattamāne ca me, bhante,",
  "sn3.25:4.3_1": "jarāmaraṇe kimassa karaṇīyaṁ aññatra dhammacariyāya samacariyāya kusalakiriyāya puññakiriyāya?",
  "sn3.25:4.4_0": "Yāni tāni, bhante,",
  "sn3.25:4.4_1": "raññaṁ khattiyānaṁ muddhāvasittānaṁ issariyamadamattānaṁ kāmagedhapariyuṭṭhitānaṁ janapadatthāvariyappattānaṁ",
  "sn3.25:4.4_2": "mahantaṁ pathavimaṇḍalaṁ abhivijiya ajjhāvasantānaṁ hatthiyuddhāni bhavanti;",
  "sn3.25:4.5_0": "tesampi, bhante, hatthiyuddhānaṁ natthi gati natthi visayo adhivattamāne jarāmaraṇe.",
  "sn3.25:4.6_0": "Yānipi tāni, bhante, raññaṁ khattiyānaṁ muddhāvasittānaṁ …pe…",
  "sn3.25:4.7_0": "ajjhāvasantānaṁ assayuddhāni bhavanti …pe…",
  "sn3.25:4.8_0": "rathayuddhāni bhavanti …pe…",
  "sn3.25:4.9_0": "pattiyuddhāni bhavanti;",
  "sn3.25:4.10_0": "tesampi, bhante, pattiyuddhānaṁ natthi gati natthi visayo adhivattamāne jarāmaraṇe.",
  "sn3.25:4.11_0": "Santi kho pana, bhante,",
  "sn3.25:4.11_1": "imasmiṁ rājakule mantino mahāmattā,",
  "sn3.25:4.11_2": "ye pahonti āgate paccatthike mantehi bhedayituṁ.",
  "sn3.25:4.12_0": "Tesampi, bhante, mantayuddhānaṁ natthi gati natthi visayo adhivattamāne jarāmaraṇe.",
  "sn3.25:4.13_0": "Saṁvijjati kho pana, bhante,",
  "sn3.25:4.13_1": "imasmiṁ rājakule pahūtaṁ hiraññasuvaṇṇaṁ bhūmigatañceva vehāsaṭṭhañca,",
  "sn3.25:4.13_2": "yena mayaṁ pahoma āgate paccatthike dhanena upalāpetuṁ.",
  "sn3.25:4.14_0": "Tesampi, bhante, dhanayuddhānaṁ natthi gati natthi visayo adhivattamāne jarāmaraṇe.",
  "sn3.25:4.15_0": "Adhivattamāne ca me, bhante,",
  "sn3.25:4.15_1": "jarāmaraṇe kimassa karaṇīyaṁ aññatra dhammacariyāya samacariyāya kusalakiriyāya puññakiriyāyā”ti?",
  "sn3.25:5.1_0": "“Evametaṁ, mahārāja, evametaṁ, mahārāja.",
  "sn3.25:5.2_0": "Adhivattamāne jarāmaraṇe kimassa karaṇīyaṁ aññatra dhammacariyāya samacariyāya kusalakiriyāya puññakiriyāyā”ti?",
  "sn3.25:5.3_0": "Idamavoca bhagavā …pe…",
  "sn3.25:5.4_0": "satthā:",
  "sn3.25:6.1_0": "“Yathāpi selā vipulā,",
  "sn3.25:6.2_0": "nabhaṁ āhacca pabbatā;",
  "sn3.25:6.3_0": "Samantānupariyāyeyyuṁ,",
  "sn3.25:6.4_0": "nippothento catuddisā.",
  "sn3.25:7.1_0": "Evaṁ jarā ca maccu ca,",
  "sn3.25:7.2_0": "adhivattanti pāṇine;",
  "sn3.25:7.3_0": "Khattiye brāhmaṇe vesse,",
  "sn3.25:7.4_0": "sudde caṇḍālapukkuse;",
  "sn3.25:7.5_0": "Na kiñci parivajjeti,",
  "sn3.25:7.6_0": "sabbamevābhimaddati.",
  "sn3.25:8.1_0": "Na tattha hatthīnaṁ bhūmi,",
  "sn3.25:8.2_0": "na rathānaṁ na pattiyā;",
  "sn3.25:8.3_0": "Na cāpi mantayuddhena,",
  "sn3.25:8.4_0": "sakkā jetuṁ dhanena vā.",
  "sn3.25:9.1_0": "Tasmā hi paṇḍito poso,",
  "sn3.25:9.2_0": "sampassaṁ atthamattano;",
  "sn3.25:9.3_0": "Buddhe dhamme ca saṅghe ca,",
  "sn3.25:9.4_0": "dhīro saddhaṁ nivesaye.",
  "sn3.25:10.1_0": "Yo dhammaṁ cari kāyena,",
  "sn3.25:10.2_0": "vācāya uda cetasā;",
  "sn3.25:10.3_0": "Idheva naṁ pasaṁsanti,",
  "sn3.25:10.4_0": "pecca sagge pamodatī”ti.",
  "sn3.25:10.5_0": "Tatiyo vaggo.",
  "sn3.25:11.0_0": "Tassuddānaṁ",
  "sn3.25:11.1_0": "Puggalo ayyikā loko,",
  "sn3.25:11.2_0": "issattaṁ pabbatūpamā;",
  "sn3.25:11.3_0": "Desitaṁ buddhaseṭṭhena,",
  "sn3.25:11.4_0": "imaṁ kosalapañcakanti.",
  "sn3.25:11.5_0": "Kosalasaṁyuttaṁ samattaṁ."
}