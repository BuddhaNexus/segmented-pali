{
  "tika-vin08t23:0_0": "23. Nissayavinicchayakathā",
  "tika-vin08t23:1_0": "151.",
  "tika-vin08t23:1_1": "Evaṁ upasampadāvinicchayaṁ kathetvā idāni nissayavinicchayaṁ kathetuṁ “nissayoti ettha panā”tiādimāha.",
  "tika-vin08t23:1_2": "Tattha nissayanaṁ nissayo,",
  "tika-vin08t23:1_3": "sevanaṁ bhajanantyattho.",
  "tika-vin08t23:1_4": "Nipubbasi sevāyanti dhātu bhāvasādhano,",
  "tika-vin08t23:1_5": "na “nissāya naṁ vasatīti nissayo”ti idha viya avuttakammasādhano.",
  "tika-vin08t23:1_6": "Tattha hi sevitabbo puggalo labbhati,",
  "tika-vin08t23:1_7": "idha pana sevanakiriyāti.",
  "tika-vin08t23:1_8": "Idāni taṁ nissayaṁ pucchāpubbaṅgamāya vissajjanāya vitthārato ṭhapetuṁ “kena dātabbo”tiādimāha.",
  "tika-vin08t23:1_9": "Tattha kena dātabbo,",
  "tika-vin08t23:1_10": "kena na dātabboti nissayadāyakaṁ kattāraṁ pucchati,",
  "tika-vin08t23:1_11": "kassa dātabbo,",
  "tika-vin08t23:1_12": "kassa na dātabboti nissayapaṭiggāhakaṁ sampadānaṁ,",
  "tika-vin08t23:1_13": "kathaṁ gahito hoti,",
  "tika-vin08t23:1_14": "kathaṁ paṭippassambhatīti kāraṇaṁ,",
  "tika-vin08t23:1_15": "nissāya kena vasitabbaṁ,",
  "tika-vin08t23:1_16": "kena na vasitabbanti nissayapaṭipannakaṁ.",
  "tika-vin08t23:1_17": "Tato pucchānukkamena vissajjetuṁ “tattha”tyādimāha.",
  "tika-vin08t23:1_18": "Na kevalaṁ ettheva,",
  "tika-vin08t23:1_19": "atha kho nissayamuccanaṅgepi “byattenā”ti āgato.",
  "tika-vin08t23:2_0": "Tattha ettha ca ko visesoti āha “ettha ca ‘byatto’ti iminā parisupaṭṭhāpako bahussuto veditabbo”ti.",
  "tika-vin08t23:2_1": "Idāni parisupaṭṭhāpakalakkhaṇaṁ dassetuṁ “parisupaṭṭhāpakena hī”tiādimāha.",
  "tika-vin08t23:2_2": "Tattha abhivinayeti sakale vinayapiṭake.",
  "tika-vin08t23:2_3": "Vinetunti sikkhāpetuṁ.",
  "tika-vin08t23:2_4": "Dve vibhaṅgā paguṇā vācuggatā kātabbāti idaṁ paripucchāvasena uggaṇhanaṁ sandhāya vuttanti vadanti.",
  "tika-vin08t23:2_5": "Ekassa pamuṭṭhaṁ,",
  "tika-vin08t23:2_6": "itaresaṁ paguṇaṁ bhaveyyāti āha “tīhi janehi saddhiṁ parivattanakkhamā kātabbā”ti.",
  "tika-vin08t23:2_7": "Abhidhammeti nāmarūpaparicchede.",
  "tika-vin08t23:2_8": "Heṭṭhimā vā tayo vaggāti mahāvaggato heṭṭhā sagāthāvaggo nidānavaggo khandhavaggoti ime tayo vaggā.",
  "tika-vin08t23:2_9": "“Dhammapadampi saha vatthunā uggahetuṁ vaṭṭatī”ti mahāpaccariyaṁ vuttattā jātakabhāṇakena sāṭṭhakathaṁ",
  "tika-vin08t23:2_10": "jātakaṁ uggahetvāpi dhammapadaṁ saha vatthunā uggahetabbameva.",
  "tika-vin08t23:3_0": "Pañcahi bhikkhave aṅgehi samannāgatenātiādīsu na sāmaṇero upaṭṭhāpetabboti upajjhāyena hutvā sāmaṇero na upaṭṭhāpetabbo.",
  "tika-vin08t23:3_1": "Asekkhena sīlakkhandhenāti asekkhassa sīlakkhandhopi asekkho sīlakkhandho nāma.",
  "tika-vin08t23:3_2": "Asekkhassa ayanti hi asekkho,",
  "tika-vin08t23:3_3": "sīlakkhandho.",
  "tika-vin08t23:3_4": "Evaṁ sabbattha.",
  "tika-vin08t23:3_5": "Evañca katvā vimuttiñāṇadassanasaṅkhātassa paccavekkhaṇañāṇassapi vasena apekkhitvā uppannā ayaṁ kathā.",
  "tika-vin08t23:3_6": "Asekkhasīlanti ca na aggaphalasīlameva adhippetaṁ,",
  "tika-vin08t23:3_7": "atha kho yaṁ kiñci asekkhasantāne pavattasīlaṁ lokiyalokuttaramissakassa sīlassa idhādhippetattā.",
  "tika-vin08t23:3_8": "Samādhikkhandhādīsupi vimuttikkhandhapariyosānesu ayameva nayo,",
  "tika-vin08t23:3_9": "tasmā yathā sīlasamādhipaññākkhandhā lokiyamissakā kathitā,",
  "tika-vin08t23:3_10": "evaṁ vimuttikkhandhopīti tadaṅgavimuttiādayopi veditabbā,",
  "tika-vin08t23:3_11": "na paṭippassaddhivimutti eva.",
  "tika-vin08t23:3_12": "Vimuttiñāṇadassanaṁ pana lokiyameva.",
  "tika-vin08t23:3_13": "Teneva saṁyuttanikāyaṭṭhakathāyaṁ (saṁ.ni. aṭṭha.",
  "tika-vin08t23:3_14": "1.1.135) vuttaṁ “purimehi catūhi padehi lokiyalokuttarasīlasamādhipaññāvimuttiyo kathitā,",
  "tika-vin08t23:3_15": "vimuttiñāṇadassanaṁ paccavekkhaṇañāṇaṁ hoti,",
  "tika-vin08t23:3_16": "taṁ lokiyamevā”ti.",
  "tika-vin08t23:4_0": "Assaddhotiādīsu tīsu vatthūsu saddhā etassa natthīti assaddho.",
  "tika-vin08t23:4_1": "Natthi etassa hirīti ahiriko,",
  "tika-vin08t23:4_2": "akusalasamāpattiyā ajigucchamānassetaṁ adhivacanaṁ.",
  "tika-vin08t23:4_3": "Na ottappatīti anottappī,",
  "tika-vin08t23:4_4": "akusalasamāpattiyā na bhāyatīti vuttaṁ hoti.",
  "tika-vin08t23:4_5": "Kucchitaṁ sīdatīti kusīto,",
  "tika-vin08t23:4_6": "hīnavīriyassetaṁ adhivacanaṁ.",
  "tika-vin08t23:4_7": "Āraddhaṁ vīriyaṁ etassāti āraddhavīriyo,",
  "tika-vin08t23:4_8": "sammappadhānayuttassetaṁ adhivacanaṁ.",
  "tika-vin08t23:4_9": "Muṭṭhā sati etassāti muṭṭhassatī,",
  "tika-vin08t23:4_10": "naṭṭhassatīti vuttaṁ hoti.",
  "tika-vin08t23:4_11": "Upaṭṭhitā sati etassāti upaṭṭhitassatī,",
  "tika-vin08t23:4_12": "niccaṁ ārammaṇābhimukhapavattasatissetaṁ adhivacanaṁ.",
  "tika-vin08t23:5_0": "Adhisīle sīlavipanno ca ajjhācāre ācāravipanno ca āpajjitvā avuṭṭhito adhippeto.",
  "tika-vin08t23:5_1": "Sassatucchedasaṅkhātaṁ antaṁ gaṇhāti,",
  "tika-vin08t23:5_2": "gāhayatīti vā antaggāhikā,",
  "tika-vin08t23:5_3": "micchādiṭṭhi.",
  "tika-vin08t23:5_4": "Purimāni dve padānīti “na paṭibalo hoti antevāsiṁ vā saddhivihāriṁ vā gilānaṁ upaṭṭhātuṁ vā upaṭṭhāpetuṁ vā,",
  "tika-vin08t23:5_5": "anabhirataṁ vūpakāsetuṁ vā vūpakāsāpetuṁ vā”ti imāni dve padāni.",
  "tika-vin08t23:6_0": "Abhi visiṭṭho uttamo samācāro abhisamācāro,",
  "tika-vin08t23:6_1": "abhisamācārova ābhisamācārikoti ca sikkhitabbato sikkhāti ca ābhisamācārikasikkhā.",
  "tika-vin08t23:6_2": "Abhisamācāraṁ vā ārabbha paññattā sikkhā ābhisamācārikasikkhā,",
  "tika-vin08t23:6_3": "khandhakavattapariyāpannasikkhāyetaṁ adhivacanaṁ.",
  "tika-vin08t23:6_4": "Maggabrahmacariyassa ādibhūtāti ādibrahmacariyakā,",
  "tika-vin08t23:6_5": "ubhatovibhaṅgapariyāpannasikkhāyetaṁ adhivacanaṁ.",
  "tika-vin08t23:6_6": "Teneva “ubhatovibhaṅgapariyāpannaṁ vā ādibrahmacariyakaṁ,",
  "tika-vin08t23:6_7": "khandhakavattapariyāpannaṁ ābhisamācārika”nti visuddhimagge vuttaṁ,",
  "tika-vin08t23:6_8": "tasmā sekkhapaṇṇattiyanti ettha sikkhitabbato sekkhā,",
  "tika-vin08t23:6_9": "bhagavatā paññattattā paṇṇatti,",
  "tika-vin08t23:6_10": "sabbāpi ubhatovibhaṅgapariyāpannā sikkhāpadapaṇṇatti “sekkhapaṇṇattī”ti vuttāti gahetabbaṁ.",
  "tika-vin08t23:6_11": "Teneva gaṇṭhipadepi vuttaṁ “sekkhapaṇṇattiyanti pārājikamādiṁ katvā sikkhitabbasikkhāpadapaññattiya”nti.",
  "tika-vin08t23:6_12": "Sesamettha uttānatthamevāti sāratthadīpaniyaṁ.",
  "tika-vin08t23:7_0": "Upajjhāyācariyakathāyaṁ na sāmaṇero upaṭṭhāpetabboti upajjhāyena hutvā na pabbājetabbo.",
  "tika-vin08t23:7_1": "Asekkhassa ayanti asekkho,",
  "tika-vin08t23:7_2": "lokiyalokuttaro sīlakkhandho.",
  "tika-vin08t23:7_3": "Antaggāhikāyāti sassatucchedakoṭṭhāsaggāhikāya.",
  "tika-vin08t23:7_4": "Pacchimāni dveti appassuto hoti,",
  "tika-vin08t23:7_5": "duppañño hotīti imāni dve aṅgāni.",
  "tika-vin08t23:7_6": "Pacchimāni tīṇīti na paṭibalo uppannaṁ kukkuccaṁ dhammato vinodetuṁ,",
  "tika-vin08t23:7_7": "āpattiṁ na jānāti,",
  "tika-vin08t23:7_8": "āpattivuṭṭhānaṁ na jānātīti imāni tīṇi.",
  "tika-vin08t23:7_9": "Kukkuccassa hi pāḷiaṭṭhakathānayasaṅkhātadhammato vinodetuṁ appaṭibalatā nāma abyattattā eva hotīti sāpi āpattiaṅgameva vuttā.",
  "tika-vin08t23:8_0": "Abhi visiṭṭho uttamo samācāro abhisamācāro,",
  "tika-vin08t23:8_1": "vattappaṭipattisīlaṁ,",
  "tika-vin08t23:8_2": "taṁ ārabbha paññattā khandhakasikkhāpadasaṅkhātā sikkhā ābhisamācārikā.",
  "tika-vin08t23:8_3": "Sikkhāpadampi hi tadatthaparipūraṇatthikehi uggahaṇādivasena sikkhitabbato sikkhāti vuccati.",
  "tika-vin08t23:8_4": "Maggabrahmacariyassa ādibhūtā kāraṇabhūtā ādibrahmacariyakā,",
  "tika-vin08t23:8_5": "ubhatovibhaṅgapariyāpannasikkhāpadaṁ.",
  "tika-vin08t23:8_6": "Tenevettha visuddhimaggepi “ubhatovibhaṅgapariyāpannaṁ sikkhāpadaṁ ādibrahmacariyakaṁ,",
  "tika-vin08t23:8_7": "khandhakavattapariyāpannaṁ ābhisamācārika”nti vuttaṁ,",
  "tika-vin08t23:8_8": "tasmā sekkhapaṇṇattiyanti ettha sikkhitabbato sekkhā,",
  "tika-vin08t23:8_9": "bhagavatāva paññattattā paññatti.",
  "tika-vin08t23:8_10": "Sabbāpi ubhatovibhaṅgapariyāpannā sikkhāpadapaṇṇatti “sekkhapaṇṇattī”ti vuttāti gahetabbaṁ.",
  "tika-vin08t23:8_11": "Nāmarūpaparicchedeti ettha kusalattikādīhi vuttaṁ jātibhūmipuggalasampayogavatthārammaṇakammadvāralakkhaṇarasādibhedehi",
  "tika-vin08t23:8_12": "vedanākkhandhādicatubbidhaṁ sanibbānaṁ nāmaṁ,",
  "tika-vin08t23:8_13": "bhūtopādāyabhedaṁ rūpañca paricchinditvā jānanapaññā,",
  "tika-vin08t23:8_14": "tappakāsako ca gantho nāmarūpaparicchedo nāma.",
  "tika-vin08t23:8_15": "Iminā abhidhammatthakusalena bhavitabbanti dasseti.",
  "tika-vin08t23:8_16": "Sikkhāpetunti uggaṇhāpetunti vimativinodaniyaṁ vuttaṁ.",
  "tika-vin08t23:9_0": "153.Āyasmato nissāya vacchāmīti ettha āyasmatoti upayogatthe sāmivacanaṁ,",
  "tika-vin08t23:9_1": "āyasmantaṁ nissāya vasissāmīti attho.",
  "tika-vin08t23:9_2": "Yaṁ pana vuttaṁ samantapāsādikāyaṁ “byatto…pe…",
  "tika-vin08t23:9_3": "vuttalakkhaṇoyevā”ti,",
  "tika-vin08t23:9_4": "taṁ parisūpaṭṭhākabahussutaṁ sandhāya vadati.",
  "tika-vin08t23:9_5": "Pabbajjāupasampadadhammantevāsikehi pana…pe…",
  "tika-vin08t23:9_6": "tāva vattaṁ kātabbanti pabbajjācariyaupasampadācariyadhammācariyānaṁ etehi yathāvuttavattaṁ kātabbaṁ.",
  "tika-vin08t23:9_7": "Tattha yena sikkhāpadāni dinnāni,",
  "tika-vin08t23:9_8": "ayaṁ pabbajjācariyo.",
  "tika-vin08t23:9_9": "Yena upasampadakammavācā vuttā,",
  "tika-vin08t23:9_10": "ayaṁ upasampadācariyo.",
  "tika-vin08t23:9_11": "Yo uddesaṁ vā paripucchaṁ vā deti,",
  "tika-vin08t23:9_12": "ayaṁ dhammācariyoti veditabbaṁ.",
  "tika-vin08t23:9_13": "Sesamettha uttānatthameva.",
  "tika-vin08t23:10_0": "154.",
  "tika-vin08t23:10_1": "Nissayapaṭippassaddhikathāyaṁ disaṁ gatoti puna āgantukāmo,",
  "tika-vin08t23:10_2": "anāgantukāmo vā hutvā vāsatthāya kañci disaṁ gato.",
  "tika-vin08t23:10_3": "Bhikkhussa sabhāgatanti pesalabhāvaṁ.",
  "tika-vin08t23:10_4": "Oloketvāti upaparikkhitvā.",
  "tika-vin08t23:10_5": "Vibbhante…pe…",
  "tika-vin08t23:10_6": "tattha gantabbanti ettha “sace kenaci karaṇīyena tadaheva gantuṁ asakkonto ‘katipāhena gamissāmī’ti gamane saussāho hoti,",
  "tika-vin08t23:10_7": "rakkhatī”ti vadanti.",
  "tika-vin08t23:10_8": "Mā idha paṭikkamīti mā idha pavisi.",
  "tika-vin08t23:10_9": "Tatreva vasitabbanti tattheva nissayaṁ gahetvā vasitabbaṁ.",
  "tika-vin08t23:10_10": "Taṁyeva vihāraṁ…pe…",
  "tika-vin08t23:10_11": "vasituṁ vaṭṭatīti ettha upajjhāyena pariccattattā upajjhāyasamodhānaparihāro natthi,",
  "tika-vin08t23:10_12": "tasmā upajjhāyasamodhānagatassapi ācariyassa santike gahitanissayo na paṭippassambhati.",
  "tika-vin08t23:11_0": "Ācariyamhā nissayapaṭippassaddhīsu ācariyo pakkanto vā hotīti ettha “pakkantoti disaṁ gato”tiādinā upajjhāyassa pakkamane yo vinicchayo vutto,",
  "tika-vin08t23:11_1": "so tattha vuttanayeneva idhāpi sakkā viññātunti taṁ avatvā “koci ācariyo āpucchitvā pakkamatī”tiādinā aññoyeva nayo āraddho.",
  "tika-vin08t23:11_2": "Ayañca nayo upajjhāyapakkamanepi veditabboyeva.",
  "tika-vin08t23:11_3": "Īdisesu hi ṭhānesu ekatthavuttalakkhaṇaṁ aññatthāpi daṭṭhabbaṁ.",
  "tika-vin08t23:11_4": "Sace dve leḍḍupāte atikkamitvā nivattati,",
  "tika-vin08t23:11_5": "paṭippassaddho hotīti ettha ettāvatā disāpakkanto nāma hotīti antevāsike anikkhittadhurepi nissayo paṭippassambhati.",
  "tika-vin08t23:11_6": "Ācariyupajjhāyā dve leḍḍupāte atikkamma aññasmiṁ vihāre vasantīti bahiupacārasīmāyaṁ antevāsikasaddhivihārikānaṁ",
  "tika-vin08t23:11_7": "vasanaṭṭhānato dve leḍḍupāte atikkamma aññasmiṁ senāsane vasanti,",
  "tika-vin08t23:11_8": "antoupacārasīmāyaṁ pana dve leḍḍupāte atikkamitvāpi vasato nissayo na paṭippassambhati.",
  "tika-vin08t23:11_9": "“Sacepi ācariyo muñcitukāmova hutvā nissayapaṇāmanāya paṇāmetī”tiādi sabbaṁ upajjhāyassa āṇattiyampi veditabbanti sāratthadīpaniyaṁ vuttaṁ.",
  "tika-vin08t23:12_0": "153.Sāhūti sādhu sundaraṁ.",
  "tika-vin08t23:12_1": "Lahūti agaru,",
  "tika-vin08t23:12_2": "subharatāti attho.",
  "tika-vin08t23:12_3": "Opāyikanti upāyapaṭisaṁyuttaṁ,",
  "tika-vin08t23:12_4": "evaṁ paṭipajjanaṁ nittharaṇupāyoti attho.",
  "tika-vin08t23:12_5": "Patirūpanti sāmīcikammamidanti attho.",
  "tika-vin08t23:12_6": "Pāsādikenāti pasādāvahena,",
  "tika-vin08t23:12_7": "kāyavacīpayogena sampādehīti attho.",
  "tika-vin08t23:12_8": "Kāyenāti etadatthaviññāpakaṁ hatthamuddādiṁ dassento kāyena viññāpeti.",
  "tika-vin08t23:12_9": "“Sādhū”ti sampaṭicchanaṁ sandhāyāti upajjhāyena “sāhū”tiādīsu vuttesu saddhivihārikassa “sādhū”ti sampaṭicchanavacanaṁ",
  "tika-vin08t23:12_10": "sandhāya “kāyena viññāpetī”tiādi vuttanti adhippāyo.",
  "tika-vin08t23:12_11": "Āyācanadānamattenāti saddhivihārikassa paṭhamaṁ āyācanamattena,",
  "tika-vin08t23:12_12": "tato upajjhāyassa ca “sāhū”tiādinā vacanamattenāti attho.",
  "tika-vin08t23:12_13": "Ācariyassa santike nissayaggahaṇe āyasmato nissāya vacchāmīti āyasmantaṁ nissāya vasissāmīti attho.",
  "tika-vin08t23:13_0": "154.",
  "tika-vin08t23:13_1": "Nissayapaṭippassaddhikathāyaṁ yo vā ekasambhogaparibhogo,",
  "tika-vin08t23:13_2": "tassa santike nissayo gahetabboti iminā lajjīsu eva nissayaggahaṇaṁ niyojeti alajjīsu paṭikkhittattā.",
  "tika-vin08t23:13_3": "Ettha ca paribhogasaddena ekakammādiko saṁvāso gahito paccayaparibhogassa sambhogasaddena gahitattā.",
  "tika-vin08t23:13_4": "Etena ca sambhogasaṁvāsānaṁ alajjīhi saddhiṁ na kattabbataṁ dasseti.",
  "tika-vin08t23:13_5": "Parihāro natthīti āpattiparihāro natthi.",
  "tika-vin08t23:13_6": "Tādisoti yattha nissayo gahitapubbo,",
  "tika-vin08t23:13_7": "yo ca ekasambhogaparibhogo, tādiso.",
  "tika-vin08t23:13_8": "Tathā vuttanti “lahuṁ āgamissatī”ti vuttañceti attho.",
  "tika-vin08t23:13_9": "Cattāri pañca divasānīti idaṁ upalakkhaṇamattaṁ.",
  "tika-vin08t23:13_10": "Yadi ekāhadvīhena sabhāgatā paññāyati,",
  "tika-vin08t23:13_11": "ñātadivase gahetabbova.",
  "tika-vin08t23:13_12": "Athāpi catupañcāhenapi na paññāyati,",
  "tika-vin08t23:13_13": "yattakehi divasehi paññāyati,",
  "tika-vin08t23:13_14": "tattakāni atikkāmetabbāni.",
  "tika-vin08t23:13_15": "Sabhāgataṁ olokemīti pana leso na kātabbo.",
  "tika-vin08t23:13_16": "Daharā suṇantīti ettha asutvāpi “āgamissati,",
  "tika-vin08t23:13_17": "kenaci antarāyena cirāyantī”ti saññāya satipi labbhateva parihāro.",
  "tika-vin08t23:13_18": "Tenāha “idhevāhaṁ vasissāmīti pahiṇati,",
  "tika-vin08t23:13_19": "parihāro natthī”ti.",
  "tika-vin08t23:13_20": "Ekadivasampi parihāro natthīti gamane nirussāhaṁ sandhāya vuttaṁ,",
  "tika-vin08t23:13_21": "saussāhassa pana senāsanapaṭisāmanādivasena katipāhe gatepi na doso.",
  "tika-vin08t23:14_0": "Tatreva vasitabbanti tatra sabhāgaṭṭhāne eva nissayaṁ gahetvā vasitabbaṁ.",
  "tika-vin08t23:14_1": "Taṁyeva vihāraṁ…pe…",
  "tika-vin08t23:14_2": "vasituṁ vaṭṭatīti iminā upajjhāye saṅgaṇhanteyeva taṁsamodhāne nissayapaṭippassaddhi vuttā,",
  "tika-vin08t23:14_3": "tasmiṁ pana kodhena vā gaṇanirapekkhatāya vā asaṅgaṇhante aññesu gahito nissayo na paṭippassambhatīti dasseti.",
  "tika-vin08t23:15_0": "Ācariyamhā nissayapaṭippassaddhiyaṁ vutto “koci ācariyo”tiādiko nayo upajjhāyapakkamanādīsupi netvā tattha ca vutto idhāpi netvā yathārahaṁ yojetabbo.",
  "tika-vin08t23:15_1": "Dve leḍḍupāte atikkamma aññasmiṁ vihāre vasantīti upacārasīmato bahi aññasmiṁ vihāre antevāsikādīnaṁ vasanaṭṭhānato dve leḍḍupāte atikkamitvā vasanti.",
  "tika-vin08t23:15_2": "Tena bahiupacārepi antevāsikādīnaṁ vasanaṭṭhānato dvinnaṁ leḍḍupātānaṁ antare āsanne padese vasati,",
  "tika-vin08t23:15_3": "nissayo na paṭippassambhatīti dasseti.",
  "tika-vin08t23:15_4": "Antoupacārasīmāyaṁ pana dve leḍḍupāte atikkamitvā vasato nissayo na paṭippassambhatevāti vimativinodaniyaṁ vuttaṁ.",
  "tika-vin08t23:16_0": "Iti vinayasaṅgahasaṁvaṇṇanābhūte vinayālaṅkāre",
  "tika-vin08t23:17_0": "Nissayavinicchayakathālaṅkāro nāma",
  "tika-vin08t23:18_0": "Tevīsatimo paricchedo."
}