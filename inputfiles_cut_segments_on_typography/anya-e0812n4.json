{
  "anya-e0812n4:0_0": "5. Bhāvāvabodhapariccheda",
  "anya-e0812n4:1_0": "338.",
  "anya-e0812n4:2_0": "Paṭibhānavatā loka-vohāra’manusārinā;",
  "anya-e0812n4:3_0": "Tato’cityasamullāsa-vedinā kavinā paraṁ.",
  "anya-e0812n4:4_0": "338.",
  "anya-e0812n4:4_1": "Tadeva yathāpaṭiññātamalaṅkāravibhāgaṁ bodhetvā sampati rasavantālaṅkārappasaṅgenādhigataṁ rasaṁ sakala",
  "anya-e0812n4:4_2": "saṁsāradukkhanissa raṇekanimittavimuttirasekarasavisuddhasaddhammāgamaviggāhasappīṇanoṇatamatīnaṁ paramasaddhālūnamanadhigatattepi",
  "anya-e0812n4:4_3": "lakkhaṇamattena lokavohārakosallamattapariggahāya kiñcimattamupadisituṁ na sākallena “paṭibhānavatā”tiādimāha.",
  "anya-e0812n4:4_4": "Paṭibhānaṁ taṁtaṁṭhānānurūpappavattā paññā.",
  "anya-e0812n4:4_5": "Sā hi sarasaracanāyaccantopakārikā,",
  "anya-e0812n4:4_6": "tatova kabbaṁ “paṭibhāna”nti vuccati.",
  "anya-e0812n4:4_7": "Tenāha “paṭibhānavatā”ti.",
  "anya-e0812n4:4_8": "Kavinā lokavohārānugantabbo.",
  "anya-e0812n4:4_9": "Yo hi sakalaṁ lokavohāraṁ nānusarati,",
  "anya-e0812n4:4_10": "so kaviyeva na hoti.",
  "anya-e0812n4:4_11": "Tenāha “lokavohāramanusārinā”ti.",
  "anya-e0812n4:4_12": "Yato ocityaṁ nāma kavīnaṁ paramaṁ rahassaṁ lokavohārepi ucitaññūyeva pasaṁsīyate,",
  "anya-e0812n4:4_13": "samucitalokavohārānusāreneva ca vakkhamānānukkamena viracitā racanā sacetanānaṁ rasassādāya sampajjate,",
  "anya-e0812n4:4_14": "tasmā ocitye samullasattaṁ dittaṁ phuṭameva bandhanaṁ kātuṁ vaṭṭati.",
  "anya-e0812n4:4_15": "Tatovaccantamocityasamullāsavedinā kavinā bhavitabbaṁ.",
  "anya-e0812n4:4_16": "Tenāha “paraṁ ocityasamullāsavedinā”ti.",
  "anya-e0812n4:4_17": "Sabbañcetaṁ “kavinā”ti ettha visesanaṁ,",
  "anya-e0812n4:4_18": "“kavinā”ti cetaṁ “nibandhā”ti ettha avutto kattā.",
  "anya-e0812n4:5_0": "338.",
  "anya-e0812n4:5_1": "Evaṁ yathāpaṭiññātānamalaṅkārānaṁ dassanāvasare rasavantālaṅkārappasaṅgenādhigatanavavidhasiṅgārādirase",
  "anya-e0812n4:5_2": "sakalasaṁsāradukkhanissaraṇaasahāyakaraṇabhūtavimuttirasena ekarasabhūte atipaṇīte saddhammāmataraseyeva",
  "anya-e0812n4:5_3": "luddhānaṁ saddhābāhullasuddhasaṁyamānaṁ vimukhepi lakkhaṇamattapariññāṇena lokavohāresu asammohatthaṁ",
  "anya-e0812n4:5_4": "saṅkhepena dassetukāmo idāni “paṭibhānavatā”iccādimāha.",
  "anya-e0812n4:5_5": "Paṭibhānavatā sarasaracanāya accantopakāraṭṭhānocitapaññāvisesavatā lokavohāramanusārinā sakalaloke vohārānurūpamanugatena",
  "anya-e0812n4:5_6": "tato yasmā ocityaṁ nāma hadayato abahi kātabbaṁ,",
  "anya-e0812n4:5_7": "rahassamiva bandhato viyojanīyaṁ na hoti.",
  "anya-e0812n4:5_8": "Tasmā paramatisayena ocityasamullāsavedinā ucitabhāvena vattumicchitatthassa uddīpanasseva anurūpappakārena",
  "anya-e0812n4:5_9": "iṭṭhatthassa samullāsanaṁ dittiṁ jānantena kavinā bandhakārakena nibandhāti sambandho.",
  "anya-e0812n4:5_10": "Paṭibhā paṭibhānanti paññāyetaṁ nāmaṁ,",
  "anya-e0812n4:5_11": "tato jātakabbassapi paṭibhāti vuccamānattā ayaṁ paññāviseso racanāya accantopakāroti ñātabbo.",
  "anya-e0812n4:5_12": "Paṭibhānamassatthīti ca,",
  "anya-e0812n4:5_13": "lokassa vohāroti ca,",
  "anya-e0812n4:5_14": "taṁ anugacchati sīlenāti ca,",
  "anya-e0812n4:5_15": "ocityena samullāsoti ca,",
  "anya-e0812n4:5_16": "taṁ vijānāti sīlenāti ca viggaho.",
  "anya-e0812n4:6_0": "339.",
  "anya-e0812n4:7_0": "Ṭhāyīsambandhino bhāva-vibhāvā sānubhāvakā;",
  "anya-e0812n4:8_0": "Sampajjanti nibandhā te, rasassādāya sādhunaṁ.",
  "anya-e0812n4:9_0": "339.“Ṭhāyi”ccādi.",
  "anya-e0812n4:9_1": "Ṭhāyino vakkhamānaratyādayo tehi saha sambandho vibhāvādīhi yoge ratyādīnamassādiyattamānīyamānattā etesamatthīti ṭhāyīsambandhino.",
  "anya-e0812n4:9_2": "Saha anubhāvehi vakkhamānalakkhaṇehīti sānubhāvakā,",
  "anya-e0812n4:9_3": "bhāvo vibhāvo ca,",
  "anya-e0812n4:9_4": "vakkhamāno bhāvena bhāvābhāsopi imināva saṅgahito,",
  "anya-e0812n4:9_5": "rasassādāya sampajjantīti sambandho.",
  "anya-e0812n4:10_0": "339.“Ṭhāyi”ccādi.",
  "anya-e0812n4:10_1": "Ṭhāyīsambandhino ṭhāyīpadena,",
  "anya-e0812n4:10_2": "tena vāccaratihāsādiatthena vā sambandhupagatā sānubhāvakā vakkhamānānubhāvehi saha pavattā bhāvavibhāvā",
  "anya-e0812n4:10_3": "vakkhamānabhāvavibhāvā nibandhā vuttaguṇopetakavinā bandhitā ekattha āharitvā dassitā sādhunaṁ issādidosarahitānaṁ",
  "anya-e0812n4:10_4": "sajjanānaṁ rasassādāya siṅgārādivakkhamānarasassa assādanatthaṁ sampajjanti pavattantīti.",
  "anya-e0812n4:10_5": "Imāya gāthāya ṭhāyībhāvo byabhicārībhāvo kevalabhāvo vibhāvo anubhāvo raso ceti ime uddiṭṭhā bhavanti,",
  "anya-e0812n4:10_6": "kathanti ce?",
  "anya-e0812n4:10_7": "Bhāvavibhāvānaṁ “ṭhāyīsambandhino”ti visesanaṁ bhavati,",
  "anya-e0812n4:10_8": "tena bhāvassa ṭhāyī ca so bhāvo ceti ca ṭhāyīpadena sambandhattā ṭhāyībhāvo ca,",
  "anya-e0812n4:10_9": "puna byabhicārībhāve sati “ṭhāyībhāvo”ti imassa sādhakattā imasseva ṭhāyībhāvapadassa payogasāmatthiyena gammamāno byabhicārībhāvo ca,",
  "anya-e0812n4:10_10": "puna ṭhāyīpadena samāsamakatvā visuṁ dassitabhāvasaddasutiyā ṭhāyībhāvabyabhicārībhāvehi añño bhāvo ca,",
  "anya-e0812n4:10_11": "tathā eva ṭhāyīpadena vāccaratihāsādiatthassa uppattiuddīpanadvayaṁ vibhūtaṁ katvā sajjetvā ṭhitattā",
  "anya-e0812n4:10_12": "tehi ratihāsādīhi atthehi sambandhino ālambaṇauddīpanasaṅkhatavividhavibhāvā ca,",
  "anya-e0812n4:10_13": "evameva sānubhāvakapadena samāyogena dassitānubhāvo ca,",
  "anya-e0812n4:10_14": "“rasassādāyā”ti iminā niddiṭṭharaso cāti evamime ṭhāyībhāvādayo uddiṭṭhā honti.",
  "anya-e0812n4:10_15": "Ṭhāyinā saha sambandhoti ca,",
  "anya-e0812n4:10_16": "so etesamatthīti ca,",
  "anya-e0812n4:10_17": "bhāvo ca vibhāvo ceti ca,",
  "anya-e0812n4:10_18": "saha anubhāvehi vattantīti ca,",
  "anya-e0812n4:10_19": "rasassa assādoti ca vākyaṁ.",
  "anya-e0812n4:11_0": "Bhāvaadhippāya",
  "anya-e0812n4:12_0": "340.",
  "anya-e0812n4:13_0": "Cittavuttivisesā tu, bhāvayanti rase yato;",
  "anya-e0812n4:14_0": "Ratyādayo tato bhāva-saddena parikittitā.",
  "anya-e0812n4:15_0": "340.",
  "anya-e0812n4:15_1": "Idāni yathāuddiṭṭhesu ṭhāyādīhi bhāvavibhāvānubhāvarasesu paṭhamaṁ bhāvaṁ vibhāvetuṁ bhāvasaddamanvatthayati “citta”iccādinā.",
  "anya-e0812n4:15_2": "Cittassa vuttiyo ramaṇahasanādiākārena pavattiyo,",
  "anya-e0812n4:15_3": "tāva visesā visiṭṭhasabhāvatthāti cittavuttivisesā.",
  "anya-e0812n4:15_4": "Ratyādayo ṭhāyībyabhicārīsāttikā.",
  "anya-e0812n4:15_5": "Tusaddo visese.",
  "anya-e0812n4:15_6": "Yato rase siṅgārādayo bhāvayanti nipphādenti.",
  "anya-e0812n4:15_7": "Tato bhāvasaddena parikittitā bharatādīhi kathitā.",
  "anya-e0812n4:15_8": "Ettha hi ṇyanto bhūdhātu karaṇe vattate.",
  "anya-e0812n4:15_9": "Yato cāyaṁ na kevalaṁ karaṇeyeva vattate,",
  "anya-e0812n4:15_10": "atha kho byāpane,",
  "anya-e0812n4:15_11": "paṭipādane ca,",
  "anya-e0812n4:15_12": "tasmāssa paṭibhānaṁ cittaṁ bhāvayanti byāpenti.",
  "anya-e0812n4:15_13": "Atha vā kavino lokaṭṭhitiñāṇalakkhaṇaṁ adhippāyaṁ bhāvayanti paṭipādentīti bhāvāti evamettha attho daṭṭhabbo.",
  "anya-e0812n4:16_0": "340.",
  "anya-e0812n4:16_1": "Idāni uddiṭṭhesu ṭhāyībhāvādīsu ṭhāyīādīnaṁ ṭhāyībhāvādīnaṁ (ka.) tiṇṇaṁ sādhāraṇo bhāvo nāma esoti dassento anvatthavasena dasseti “citta”iccādi.",
  "anya-e0812n4:16_2": "Cittavuttivisesā tu cittassa uttari vakkhamānārammaṇahasanasocanādīhi,",
  "anya-e0812n4:16_3": "nibbedādīhi,",
  "anya-e0812n4:16_4": "thambhādīhi ca ākārehi pavattisaṅkhātā aññamaññaṁ asaṅkarākārasaṅkhātā visesā pana ṭhāyībyabhicārīsāttikā",
  "anya-e0812n4:16_5": "yato yasmā rase siṅgārādirase bhāvayanti nipphādenti karonti. No ce,",
  "anya-e0812n4:16_6": "rase siṅgārādirasavisaye paṇḍitānaṁ cittaṁ bhāvayanti byāpanaṁ karonti. No ce,",
  "anya-e0812n4:16_7": "tasmiṁyeva rasavisaye kavino lokasabhāvaṁ visayaṁ katvā pavattañāṇalakkhaṇaṁ adhippāyaṁ bhāvayanti paṭipādanaṁ karonti.",
  "anya-e0812n4:16_8": "Tato bhāvasaddena hetukattari nipphannena ratyādayo ratihāsādayo parikittitā bharatādīhi vuttā hontīti.",
  "anya-e0812n4:16_9": "“Ratyādayo”ti ettha ādisaddena hāsādayo ṭhāyībhāvā ca,",
  "anya-e0812n4:16_10": "nibbedādayo byabhicārībhāvā ca,",
  "anya-e0812n4:16_11": "thambhapalayādayo sāttikabhāvā ca saṅgahitāti daṭṭhabbā.",
  "anya-e0812n4:16_12": "Cittassa vuttiyoti ca,",
  "anya-e0812n4:16_13": "tā eva visesāti ca,",
  "anya-e0812n4:16_14": "bhāvo iti saddoti ca vākyaṁ.",
  "anya-e0812n4:17_0": "Ṭhāyībhāvaadhippāya",
  "anya-e0812n4:18_0": "341.",
  "anya-e0812n4:19_0": "Virodhinā’ññabhāvena,",
  "anya-e0812n4:20_0": "Yo bhāvo na tirohito;",
  "anya-e0812n4:21_0": "Sīlena tiṭṭhati’cce’so,",
  "anya-e0812n4:22_0": "Ṭhāyībhāvoti saddito.",
  "anya-e0812n4:23_0": "341.",
  "anya-e0812n4:23_1": "Ṭhāyādike tividhe bhāve kamenāha “virodhinā”iccādinā.",
  "anya-e0812n4:23_2": "Virodhinā aññena jigucchādinā bhāvena yo bhāvo ratyādiko na tirohito nacchādito,",
  "anya-e0812n4:23_3": "eso bhāvo anucchijjamānattā eva tiṭṭhati sīlenāti,",
  "anya-e0812n4:23_4": "ṭhāyī eva bhāvoti ṭhāyībhāvoti saddito kathito.",
  "anya-e0812n4:23_5": "Yo bhāvādīhi ālokitassādaṁ nīto samānīto,",
  "anya-e0812n4:23_6": "so sāmājikehi assādiyamānattā rasoti vuccati.",
  "anya-e0812n4:23_7": "Vakkhati hi “savibhāva”iccādi.",
  "anya-e0812n4:24_0": "341.",
  "anya-e0812n4:24_1": "Idāni ṭhāyīādike tividhabhāve kamena niddisati “virodhi”iccādinā.",
  "anya-e0812n4:24_2": "Virodhinā aññabhāvena ratihāsādīnaṁ viruddhena jigucchādinā aññabhāvena yo bhāvo ratihāsādiko tirohito na byavahito na hoti,",
  "anya-e0812n4:24_3": "eso viruddhabhāvena abyavahito bhāvo tiṭṭhati sīlenāti iminā atthena ṭhāyī nāma hotīti katvā ṭhāyībhāvoti saddito kathitoti.",
  "anya-e0812n4:24_4": "Yo vibhāvānubhāvādīhi assādanīyattaṁ pāpito sabbhehi assādanīyattā rasoti vuccati,",
  "anya-e0812n4:24_5": "so ṭhāyī nāmāti vuccati.",
  "anya-e0812n4:24_6": "Añño ca so bhāvo ceti ca,",
  "anya-e0812n4:24_7": "tiro kayiritthāti ca,",
  "anya-e0812n4:24_8": "ṭhāyī ca so bhāvo ceti ca viggaho.",
  "anya-e0812n4:25_0": "Ṭhāyībhāvappabhedauddesa",
  "anya-e0812n4:26_0": "342.",
  "anya-e0812n4:27_0": "Ratihāsā ca soko ca,",
  "anya-e0812n4:28_0": "Kodhussāhabhaya’mpi ca;",
  "anya-e0812n4:29_0": "Jigucchāvimhayā ceva,",
  "anya-e0812n4:30_0": "Samo ca nava ṭhāyino.",
  "anya-e0812n4:31_0": "342.",
  "anya-e0812n4:31_1": "Ratyādīnaṁ navannameva ṭhāyitvaṁ sambhavatītyāha “rati”ccādi.",
  "anya-e0812n4:31_2": "Samo ceti evaṁ ṭhāyino navāti yojanā.",
  "anya-e0812n4:31_3": "Navevete sakasakavibhāvānubhāvehi samullāsitā visumpi bandhitabbā kavinā,",
  "anya-e0812n4:31_4": "abhinetabbā ca naṭena,",
  "anya-e0812n4:31_5": "tathā sesabhāvāpi.",
  "anya-e0812n4:31_6": "Tattha yadi panāyaṁ rati asesaitthipurisaguṇayuttānaṁ itthipurisānaṁ aññamaññaṁ janitā,",
  "anya-e0812n4:31_7": "candādīhi uddīpanavibhāvehi uddīpitā,",
  "anya-e0812n4:31_8": "ussukkatādibādhakehi anubhāvehi paripositā,",
  "anya-e0812n4:31_9": "sakasakānubhāvasāmatthiyā patīyamānehi anekarūpehi byabhicārīhi cittatā siyā,",
  "anya-e0812n4:31_10": "tadā tu ṭhāyī rati naṭābhinayena,",
  "anya-e0812n4:31_11": "subandhasavanena vā sabbhehi assādiyamānā siṅgārarasattamāpajjate.",
  "anya-e0812n4:31_12": "Evaṁ yathāyogaṁ hāsādiṭhāyībhāvānaṁ hassarasādibhāvāpajjane yuttiṁ samanneyya.",
  "anya-e0812n4:32_0": "342.",
  "anya-e0812n4:32_1": "Ṭhāyībhāvo nāma ratyādayo naveveti dassetuṁ “ratihāsā”tiādimāha.",
  "anya-e0812n4:32_2": "Ratihāsā ca soko ca kodhussāhabhayampi ca jigucchāvimhayā ceva samo santaguṇo cāti evaṁ ṭhāyino nava honti.",
  "anya-e0812n4:32_3": "Imesaṁ ratyādīnaṁ navannaṁ sarūpakathanaṁ “siṅgārahassakaruṇā”tiādikāya uddesagāthāya anantare niddese pākaṭo hoti.",
  "anya-e0812n4:32_4": "Rati ca hāso cāti ca,",
  "anya-e0812n4:32_5": "kodho ca ussāho ca bhayañceti ca,",
  "anya-e0812n4:32_6": "jigucchā ca vimhayā ceti ca vākyaṁ.",
  "anya-e0812n4:32_7": "Ime nava ca evaṁ byabhicārībhāvasāttikābhāvo ceti ime yathāsakamanurūpavibhāvānubhāvehi dittaṁ katvā paccekaṁ kavinā bandhitabbā,",
  "anya-e0812n4:32_8": "naṭena gahetvā dassitabbā ca.",
  "anya-e0812n4:32_9": "Imesu tividhabhāvesu ayaṁ rati asesapumitthiguṇehi yuttehi naranārīhi aññamaññaṁ uppāditā,",
  "anya-e0812n4:32_10": "candādīhi uddīpanavibhāvehi uddīpitā,",
  "anya-e0812n4:32_11": "ussāhādipakāsakakāyikavācasikapayogasaṅkhātānubhāvena positā,",
  "anya-e0812n4:32_12": "sakasakānubhāvasāmatthiyehi gammamānānekappakārabyabhicārībhāvehi vicittakatā hoti.",
  "anya-e0812n4:32_13": "Īdisā’yaṁ rati naṭassa abhinayena ca pasatthabandhasavanena ca sabbhehi assādiyamānasiṅgārādirasattaṁ pāpuṇātīti viññātabbā.",
  "anya-e0812n4:32_14": "Hāsādīnaṁ sesaṭhāyībhāvānaṁ hassarasādibhāvāpattiyaṁ yutti evaṁ yathārahaṁ veditabbāti.",
  "anya-e0812n4:33_0": "Byabhicārībhāvaadhippāya",
  "anya-e0812n4:34_0": "343.",
  "anya-e0812n4:35_0": "Tirobhāvāvibhāvādi-",
  "anya-e0812n4:36_0": "Visesenā’bhimukhyato;",
  "anya-e0812n4:37_0": "Yete caranti sīlena,",
  "anya-e0812n4:38_0": "Te honti byabhicārino.",
  "anya-e0812n4:39_0": "343.",
  "anya-e0812n4:39_1": "Byabhicārino āha “tirobhāva”iccādinā.",
  "anya-e0812n4:39_2": "Tirobhāvo ṭhāyīnaṁ ekassāpi bhāvassa nibbedādino aciraṭṭhāyitā ca āvibhāvo pākaṭatā ca nānārasanissayattā te ādayo yassa.",
  "anya-e0812n4:39_3": "Ādisaddena ṭhāyīdhammassa sukhadukkhādirūpassa gahaṇaṁ,",
  "anya-e0812n4:39_4": "sova viseso, tena.",
  "anya-e0812n4:39_5": "Ṭhāyīdhammassa sukhadukkharūpassa gahaṇaṁ,",
  "anya-e0812n4:39_6": "attano dhammassa sukhadukkharūpassa ṭhāyini samāropanañcābhimukhyaṁ.",
  "anya-e0812n4:39_7": "Tathā hi ratiyaṁ parisamo sukhānuviddho bhavati,",
  "anya-e0812n4:39_8": "soke dukkhānuviddho.",
  "anya-e0812n4:39_9": "Ratiyaṁ sukhasabhāvāpi gilānippabhutayo byabhicārino sakammaṁ dukkhamimaṁ samāropayanteva.",
  "anya-e0812n4:39_10": "Tato tena abhimukhabhāvena ye ete bhāvā sīlena caranti pavattanti,",
  "anya-e0812n4:39_11": "te byabhicārino hontīti.",
  "anya-e0812n4:40_0": "343.",
  "anya-e0812n4:40_1": "Idāni uddesakkamena byabhicārībhāve lakkhaṇato dasseti “tirobhāvā”iccādinā.",
  "anya-e0812n4:40_2": "Tirobhāvāvibhāvādivisesena byabhicārībhāvānaṁ attano anekarasaṁ nissāya pavattattā,",
  "anya-e0812n4:40_3": "lokassa bhinnarucikattā ca kismiñci ṭhāyībhāve byabhicārībhāvānamattano guṇassa līnattañca kismiñci tasseva",
  "anya-e0812n4:40_4": "guṇassa pākaṭattañcātiādikena visesena abhimukhyato ṭhāyībhāvānaṁ sukhadukkharūpaṁ attani ca attano sukhadukkharūpaṁ",
  "anya-e0812n4:40_5": "ṭhāyībhāvesu ca āropanasaṅkhātena abhimukhabhāvena yete bhāvā sīlena caranti pakatiyā pavattanti,",
  "anya-e0812n4:40_6": "te bhāvā byabhicārino nāma hontīti.",
  "anya-e0812n4:40_7": "Evameva evarūpā (ka.) pīḷā sarūpena eko parisamasaṅkhatabyabhicārībhāvo ratiyaṁ saguṇena līno sukhānuviddho hutvā,",
  "anya-e0812n4:40_8": "soke saguṇena pākaṭo dukkhānuviddho ca hutvā pavattate.",
  "anya-e0812n4:40_9": "Evameva sukhasabhāvaratiyaṁ gilānādayo byabhicārino sakiyaṁ dukkhasarūpaṁ āropentīti katvā tirobhāvavibhāvādivisesena abhimukhaṁ pavattanti.",
  "anya-e0812n4:40_10": "Tirobhavanamiti ca,",
  "anya-e0812n4:40_11": "āvibhavanamiti ca,",
  "anya-e0812n4:40_12": "tirobhāvo ca āvibhāvo ceti ca,",
  "anya-e0812n4:40_13": "te ādayo yassa ṭhāyībhāvesu vijjamānānaṁ sukhadukkhasabhāvānaṁ attani āropanasseti ca,",
  "anya-e0812n4:40_14": "soyeva visesoti ca,",
  "anya-e0812n4:40_15": "abhimukhānaṁ bhāvoti ca viggaho.",
  "anya-e0812n4:40_16": "Byabhicārīpade visaddo visesatthe abhisaddo abhimukhabhāve vattati.",
  "anya-e0812n4:41_0": "Byabhicārībhāvappabheda",
  "anya-e0812n4:42_0": "344.",
  "anya-e0812n4:43_0": "Nibbedo takkasaṅkā sama-",
  "anya-e0812n4:44_0": "Dhitijaḷatā dīnatuggālasattaṁ,",
  "anya-e0812n4:45_0": "Suttaṁ tāso gilānu’ssukaharisa-",
  "anya-e0812n4:46_0": "Satissāvisādābahitthā.",
  "anya-e0812n4:47_0": "Cintā gabbā’pamāro’marisamada-",
  "anya-e0812n4:48_0": "Matummādamohā vibodho,",
  "anya-e0812n4:49_0": "Niddāvegā sabiḷaṁ maraṇa-",
  "anya-e0812n4:50_0": "Sacapalābyādhi tettiṁsame’te.",
  "anya-e0812n4:51_0": "344.",
  "anya-e0812n4:51_1": "Te dasseti “nibbedo”iccādinā.",
  "anya-e0812n4:51_2": "Dīnatuggālasattanti dīnatā ca uggatañca ālasattañca,",
  "anya-e0812n4:51_3": "gilāni ussukaiti ussukkaṁ.",
  "anya-e0812n4:51_4": "Capalaiti cāpallaṁ,",
  "anya-e0812n4:51_5": "saha capalena sacapalo,",
  "anya-e0812n4:51_6": "so cāyaṁ byādhi ca,",
  "anya-e0812n4:51_7": "maraṇañca sacapalabyādhi ca samāhāre.",
  "anya-e0812n4:51_8": "Tañca saha biḷāya vattatīti sabiḷanti ete yathāvuttabyabhicārībhāvā tettiṁsa hontīti.",
  "anya-e0812n4:51_9": "Ussāhavatā vīraraso taṁvaseneva assādīyati.",
  "anya-e0812n4:51_10": "Bhīrunā tu sova bhayānakarasavaseneti lokasabhāvassa anekattā tadatthamete byabhicārino ekekassarasassa bahavo vaṇṇanīyā,",
  "anya-e0812n4:51_11": "yato taṁvaṇṇanādvārena sabbopi tesu kiñci assādetīti.",
  "anya-e0812n4:51_12": "Tattha yasmā pana māraṇopagataveridassanamekameva taṅkhaṇeyeva bhinnaṁ pakativasena bhīruno bhayassa hetu,",
  "anya-e0812n4:51_13": "saṅgāmalolassa tu ussāhanimittaṁ siyā.",
  "anya-e0812n4:51_14": "Tathā naṭena kataṁ vikatamābharaṇaṁ kriyāvā nīcapakatīnaṁ ṭhāyino hāsassa hetu,",
  "anya-e0812n4:51_15": "gambhīrapakatīnaṁ byabhicārino hāsassa,",
  "anya-e0812n4:51_16": "tasmā bhāve vaṇṇayatā kavinā bhāvā tathā vaṇṇanīyā,",
  "anya-e0812n4:51_17": "yathocityapariposo siyā.",
  "anya-e0812n4:51_18": "Ocityabhaṅgo tu mahatā vāyāmena pariharitabbo.",
  "anya-e0812n4:52_0": "Tesu nibbedo attāvamānanaṁ.",
  "anya-e0812n4:52_1": "Tassa ca itthīnañca nīcānañca dāliddiyaṁ vibhāvo,",
  "anya-e0812n4:52_2": "yogīnaṁ tu tatvasaṁvedanaṁ vibhāvo,",
  "anya-e0812n4:52_3": "assupatanacintādayo ettha anubhāvā.",
  "anya-e0812n4:53_0": "Takko vitakkanaṁ. Tassa sandeho vibhāvo, sirokampādi anubhāvo.",
  "anya-e0812n4:54_0": "Saṅkāya viruddhacaraṇaṁ vibhāvo, kampādayo anubhāvo.",
  "anya-e0812n4:55_0": "Samo khedo. Tattha gatyādi vibhāvo, sedādi anubhāvo.",
  "anya-e0812n4:56_0": "Dhiti santoso. Ñāṇādi vibhāvo, anubhāvo bhogālolatādi.",
  "anya-e0812n4:57_0": "Jaḷatā appaṭipatti. Tassā iṭṭhāniṭṭhadassanādi vibhāvo, animisanayanālocanādi anubhāvo.",
  "anya-e0812n4:58_0": "Dīnatā cetaso anojatā. Tassā vibhāvo duggatatādi, anubhāvo malinavatthatādi.",
  "anya-e0812n4:59_0": "Uggatā dāruṇattaṁ. Tassā vibhāvo balavāparādhādi, tassa anubhāvo tajjanādi.",
  "anya-e0812n4:60_0": "Ālasattassa parisamādi vibhāvo, jimhatādi anubhāvo.",
  "anya-e0812n4:61_0": "Suttassa niddā vibhāvo, tassādādayo anubhāvo.",
  "anya-e0812n4:62_0": "Tāso cittakkhobho. Vibhāvo assa gajjitādi, kampanādi anubhāvo.",
  "anya-e0812n4:63_0": "Āyāsapipāsādi vibhāvo gilāniyā, vivaṇṇatādayo anubhāvo.",
  "anya-e0812n4:64_0": "Kālakkhamatā ussukaṁ. Vibhāvo tassa ramaṇīyadassanicchādi, anubhāvo turitatādi.",
  "anya-e0812n4:65_0": "Cetopasādo harito. Tatra ussavādi vibhāvo, assusedādayo anubhāvo.",
  "anya-e0812n4:66_0": "Sadisadassanādi vibhāvo satiyā, anubhāvo bhamusamunnamanādi.",
  "anya-e0812n4:67_0": "Paresamukkaṁsāsahanatā issā. Tassā dujjanattagabbādayo vibhāvo, dosakathanāvajānanādayo anubhāvo.",
  "anya-e0812n4:68_0": "Visādo khedo. Vibhāvo tassa āraddhakāriyāsiddhādi, bādhayatāpādi anubhāvo.",
  "anya-e0812n4:69_0": "Abahitthā kāyasaṁvaraṇaṁ. Tassā vibhāvo lajjādi, anubhāvo’ññavikriyā.",
  "anya-e0812n4:70_0": "Cintā iṭṭhālābhādīhi, anubhāvo mukulitanayanādi.",
  "anya-e0812n4:71_0": "Gabbo abhimāno. Vibhāvossa issariyādi, anubhāvo avajānanādi.",
  "anya-e0812n4:72_0": "Apamāro gāharukkhādīhi gāharukkhapatanādīhi (?), bhūpātādayo ettha anubhāvo.",
  "anya-e0812n4:73_0": "Amariso akkhamatā. Vibhāvo assāvamānanādi, sirokampanatajjanādayo anubhāvo.",
  "anya-e0812n4:74_0": "Mado pamādukkaṁso. Tassa vibhāvo pānaṁ, calamānaṅgavacogatihāsādayo anubhāvo.",
  "anya-e0812n4:75_0": "Mati kaṅkhacchedo. Upadesādi vibhāvo, mukhavikāsādi ettha anubhāvo.",
  "anya-e0812n4:76_0": "Asamekkhitakāritā ummādo. Tassa vibhāvo sannipātagahaṇādi, aṭṭhānaruditagītahāsādayo anubhāvo.",
  "anya-e0812n4:77_0": "Moho bhayādīhi, anubhāvo thambhakampādi.",
  "anya-e0812n4:78_0": "Durācārādīhi biḷaṁ, adhomukhatādi anubhāvo.",
  "anya-e0812n4:79_0": "Maraṇaṁ vibhāvaanubhāvehi supasiddhaṁ.",
  "anya-e0812n4:80_0": "Capalatā rāgadosādīhi, sacchandacaraṇādi anubhāvo. Byādhi pākaṭo.",
  "anya-e0812n4:81_0": "Ye vā panaññe idha niddiṭṭhā cittavuttivisesāpi saṁvijjanti sukhumabhedā,",
  "anya-e0812n4:81_1": "tesu keci vuttesvantogadhā honti.",
  "anya-e0812n4:81_2": "Yathā hi icchāsabhāvā sabbe kāmā ratiyaṁ antogadhā,",
  "anya-e0812n4:81_3": "tathā dosappakārā kodhā marisaissādīsvantogadhā,",
  "anya-e0812n4:81_4": "dukkhasabhāvā sokasamabyādhigilāni visādādīsvantogadhā.",
  "anya-e0812n4:81_5": "Pītyādayo sukhasabhāvā hariseti daṭṭhabbaṁ.",
  "anya-e0812n4:81_6": "Tesu bhayā tāso añño,",
  "anya-e0812n4:81_7": "saṅkā tathā amariso.",
  "anya-e0812n4:81_8": "Tasmā issā,",
  "anya-e0812n4:81_9": "tathā gilānito samo,",
  "anya-e0812n4:81_10": "niddāya suttaṁ,",
  "anya-e0812n4:81_11": "ussukā capalatā,",
  "anya-e0812n4:81_12": "tathā mohā palayo vakkhamāno aññoti mantabbaṁ.",
  "anya-e0812n4:82_0": "344.",
  "anya-e0812n4:82_1": "Idāni te byabhicārībhāve sarūpena dasseti “nibbedo”iccādinā.",
  "anya-e0812n4:82_2": "Nibbedo attanindāsaṅkhato ca,",
  "anya-e0812n4:82_3": "takkasaṅkā ca,",
  "anya-e0812n4:82_4": "samadhitijaḷatā parisamo santosalakkhaṇā dhiti jaḷatā ca,",
  "anya-e0812n4:82_5": "dīnatuggālasattaṁ dīnabhāvadāruṇabhāvaalasabhāvā ca,",
  "anya-e0812n4:82_6": "suttaṁ sayanañca,",
  "anya-e0812n4:82_7": "tāso cittakkhobho ca,",
  "anya-e0812n4:82_8": "gilānaparimadditabhāvo ca,",
  "anya-e0812n4:82_9": "ussukaharisasatissāvisādābahitthā ussāhapitisatiissākhedaākārasaṁvarā ca, cintā ca,",
  "anya-e0812n4:82_10": "gabbo abhimāno ca,",
  "anya-e0812n4:82_11": "apamāro ca,",
  "anya-e0812n4:82_12": "amarisamadamatummādamohā akkhantipamādādhikkā kaṅkhacchedaummādamohā ca,",
  "anya-e0812n4:82_13": "vibodho pabodho ca,",
  "anya-e0812n4:82_14": "niddāvegā niddā ca,",
  "anya-e0812n4:82_15": "āvegasaṅkhāto sambhamo ca,",
  "anya-e0812n4:82_16": "sabiḷaṁ lajjāsahitaṁ maraṇasacapalābyādhi maraṇañca cāpalyasahitā byādhi ceti.",
  "anya-e0812n4:82_17": "Ete tettiṁsa byabhicārībhāvā nāma honti.",
  "anya-e0812n4:82_18": "Takko ca saṅkā ceti ca,",
  "anya-e0812n4:82_19": "samo ca dhiti ca jaḷatā ceti ca,",
  "anya-e0812n4:82_20": "dīnatā ca uggo ca alasattañcāti ca,",
  "anya-e0812n4:82_21": "ussukañcahariso ca sati ca issā ca visādo ca abahitthā ceti ca,",
  "anya-e0812n4:82_22": "amariso ca mado ca mati ca ummādo ca moho ceti ca,",
  "anya-e0812n4:82_23": "niddā ca āvego ceti ca,",
  "anya-e0812n4:82_24": "saha biḷāya vattatīti ca,",
  "anya-e0812n4:82_25": "saha capalena cāpalyena vattatīti ca,",
  "anya-e0812n4:82_26": "sacapalo ca so byādhiceti ca,",
  "anya-e0812n4:82_27": "maraṇañca sacapalabyādhi ceti ca vākyaṁ.",
  "anya-e0812n4:82_28": "Maraṇasacapalābyādhīti samāhāradvando.",
  "anya-e0812n4:82_29": "Tasmā “sabiḷa”nti padaṁ etassa visesanaṁ hoti.",
  "anya-e0812n4:83_0": "Lokasabhāvassa anekavidhattā ekoyeva vīraraso ussāhavatā vīrarasākārena assādanīyo hoti,",
  "anya-e0812n4:83_1": "soyeva bhīrunā bhayākārena assādanīyo hoti.",
  "anya-e0812n4:83_2": "Tasmā ekekassa rasassa ime bahū byabhicārino vaṇṇetabbā honti.",
  "anya-e0812n4:83_3": "Evaṁ sati anekādhippāyako loko tesu kiñci assādeti.",
  "anya-e0812n4:83_4": "Evaṁ sati bandho sabbajanassa kanto hoti.",
  "anya-e0812n4:83_5": "Tassaṁ bhāvavaṇṇanāyaṁ yasmā māretumāgacchantānaṁ sattūnaṁ dassanamekameva taṅkhaṇe janādhippāyato bhijjitvā",
  "anya-e0812n4:83_6": "pakatibhīrūnaṁ purisānaṁ bhayassa ca yuddhalolassa ussāhanassa ca kāraṇaṁ hoti.",
  "anya-e0812n4:83_7": "Evaṁ naṭena hasanatthaṁ katavikatamābharaṇañca tādisakiriyā ca uttānapakatikānaṁ purisānaṁ ṭhāyīhāsassa",
  "anya-e0812n4:83_8": "ca gambhīrapakatikānaṁ byabhicārīhāsassa ca hetu bhaveyya.",
  "anya-e0812n4:83_9": "Tasmā bhāve vaṇṇentena kavinā ocityabhaṅgamakatvā sakkaccamocityaṁ sajjetvā bhāvappakāsakāni savibhāvānubhāvakavivacanāni vaṇṇetabbāni.",
  "anya-e0812n4:83_10": "Ettha bhāvāvabodhakavibhāvādīnaṁ jānitabbattā tehi tehi bhāvehi saddhiṁ evaṁ veditabbā.",
  "anya-e0812n4:84_0": "Tesu bhāvesu attāvamānanalakkhaṇo nibbedo. Itthīnaṁ,",
  "anya-e0812n4:84_1": "hīnānaṁ hīnācārānaṁ (ka.) vā uppajjati ce,",
  "anya-e0812n4:84_2": "dāliddiyaṁ ālambaṇavibhāvo nāma,",
  "anya-e0812n4:84_3": "yogīnaṁ ce,",
  "anya-e0812n4:84_4": "tathāvabodho ālambaṇavibhāvo,",
  "anya-e0812n4:84_5": "ettha assupatanacintādikaṁ anubhāvo nāma.",
  "anya-e0812n4:85_0": "Vitakkassa sandeho uddīpanavibhāvo nāma, sirokampādikaṁ anubhāvo nāma.",
  "anya-e0812n4:86_0": "Saṅkāya viruddhappavatti uddīpanavibhāvo,",
  "anya-e0812n4:86_1": "kampādiko anubhāvo.",
  "anya-e0812n4:86_2": "Upari “vibhāvo”ti vutte ālambaṇuddīpanesu dvīsu yaṁ yujjati,",
  "anya-e0812n4:86_3": "taṁ gahetabbaṁ.",
  "anya-e0812n4:87_0": "Khedalakkhaṇassa samassa gamanādikaṁ vibhāvo, sedādi anubhāvo.",
  "anya-e0812n4:88_0": "Santosalakkhaṇāya dhitiyā ñāṇādi vibhāvo, bhogesu alolabhāvādi anubhāvo.",
  "anya-e0812n4:89_0": "Ayoggatālakkhaṇāya jaḷatāya iṭṭhāniṭṭhānaṁ ajānanādi vibhāvo,",
  "anya-e0812n4:89_1": "vivaṭanayanehi abhimukhavilokanatādi anubhāvo.",
  "anya-e0812n4:90_0": "Cittassanittejalakkhaṇāya dīnatāya duggatatādi vibhāvo, malinavatthatādi anubhāvo.",
  "anya-e0812n4:91_0": "Dāruṇatālakkhaṇassa uggabhāvassātisayāparādhādi vibhāvo, tajjanādi anubhāvo.",
  "anya-e0812n4:92_0": "Alasattassa aṭṭhānaparisamādi vibhāvo, vaṅkikabhāvo anubhāvo.",
  "anya-e0812n4:93_0": "Sayanasaṅkhātassa suttassa niddādi vibhāvo,",
  "anya-e0812n4:93_1": "assādādi anubhāvo.",
  "anya-e0812n4:93_2": "Ettha assādanaṁ nāma seyyasukhapassasukhādikaṁ.",
  "anya-e0812n4:94_0": "Cittakkhobhasaṅkhātassa tāsassa gajjitādi vibhāvo,",
  "anya-e0812n4:94_1": "gajjitaṁ nāma bhayajanakavacanaṁ.",
  "anya-e0812n4:94_2": "Kopena kampanā anubhāvo.",
  "anya-e0812n4:95_0": "Pīḷāsaṅkhātassa gilānassa āyāsapipāsādi vibhāvo, dubbaṇṇatādi anubhāvo.",
  "anya-e0812n4:96_0": "Anurūpakālassa anolokanassa ussukkassa rammavatthudassanicchādi vibhāvo, turitatādi anubhāvo.",
  "anya-e0812n4:97_0": "Cetopasādalakkhaṇassa harisassa maṅgalakīḷādi vibhāvo, santosavacanādi anubhāvo.",
  "anya-e0812n4:98_0": "Saraṇalakkhaṇāya satiyā saññāṇadassanādi vibhāvo, bhamukkhepādi anubhāvo.",
  "anya-e0812n4:99_0": "Parasampattiasahanalakkhaṇāya issāya dujjanabhāvagabbādi vibhāvo, dosakathanāvajānanādi anubhavo.",
  "anya-e0812n4:100_0": "Khedalakkhaṇassa visādassa āraddhakāriyāsiddhikāriyabyāpattiādi vibhāvo, manosantāpādi anubhāvo.",
  "anya-e0812n4:101_0": "Ākārasaṁvaraṇalakkhaṇāya,",
  "anya-e0812n4:101_1": "rasasabhāvapaṭicchādanalakkhaṇāya vā abahitthayalajjādi vibhāvo,",
  "anya-e0812n4:101_2": "tadaññakriyākaraṇaṁ,",
  "anya-e0812n4:101_3": "adhomukhakaraṇaṁ,",
  "anya-e0812n4:101_4": "pādehi bhūmikhaṇanantiādi anubhāvo.",
  "anya-e0812n4:102_0": "Cintāya iṭṭhatthālābhādī vibhāvo, makulitanayanādi adhokhittacakkhādi vā anubhāvo.",
  "anya-e0812n4:103_0": "Gabbassa issariyādi vibhāvo, avajānanādi anubhāvo.",
  "anya-e0812n4:104_0": "Apamārassa yakkhapīḷādi vibhāvo, bhūmipatanādayo anubhāvo.",
  "anya-e0812n4:105_0": "Akkhamalakkhaṇassa amarisassa avamānanādi vibhāvo, sirokampanatajjanādi anubhāvo.",
  "anya-e0812n4:106_0": "Pamādādhikkalakkhaṇassa madassa santosapānaṁ vibhāvo,",
  "anya-e0812n4:106_1": "kampamānahatthapādavacanagamanahāsādī anubhāvo.",
  "anya-e0812n4:107_0": "Kaṅkhācchedanalakkhaṇāya matiyā upadesādi vibhāvo, mukhasantosādi anubhāvo.",
  "anya-e0812n4:108_0": "Anupaparikkhakāritālakkhaṇassa ummādassa sannipātajjarayakkhādi vibhāvo,",
  "anya-e0812n4:108_1": "akāraṇarodanahasanādi anubhāvo.",
  "anya-e0812n4:109_0": "Muyhanalakkhaṇassa mohassa adhikabhayādi vibhāvo, sabhāvānavabodhanādi anubhāvo.",
  "anya-e0812n4:110_0": "Niddāpagamasaṅkhātassa vibodhassa kālapariṇāmādi ālokasaraṇādi vā vibhāvo, akkhimaddanādi anubhāvo.",
  "anya-e0812n4:111_0": "Manosampīḷanalakkhaṇāya niddāya kassaci acintanaakaraṇādi vibhāvo, akkhipidahanādi anubhāvo.",
  "anya-e0812n4:112_0": "Bhayāgamanalakkhaṇassa āvegassa paccatthikadassanādi vibhāvo, utrāsakampādi anubhāvo.",
  "anya-e0812n4:113_0": "Lajjālakkhaṇāya biḷāya durācārādi vibhāvo, adhomukhatādi anubhāvo.",
  "anya-e0812n4:114_0": "Maraṇassa satthapahārarogādi vibhāvo, mukhavikārādi anubhāvo.",
  "anya-e0812n4:115_0": "Cāpallassa rāgadosādi vibhāvo, attano sacchandacaraṇādi anubhāvo.",
  "anya-e0812n4:116_0": "Byādhiyā vātapittādīnaṁ ussadabhāvādi vibhāvo, nitthunanādi anubhāvo.",
  "anya-e0812n4:117_0": "Imasmiṁ subodhālaṅkāre adassitasukhumabhedā aññāpi cittavuttivisesā santi,",
  "anya-e0812n4:117_1": "tesu icchāsabhāvā sabbe bhedā kāmaratiyañca,",
  "anya-e0812n4:117_2": "dosapakārā kodhaamarisaissādīsu ca,",
  "anya-e0812n4:117_3": "dukkhasabhāvā sokasamabyādhigilānavisādādīsu ca,",
  "anya-e0812n4:117_4": "pitiādayo harise ca antogadhāti veditabbā.",
  "anya-e0812n4:117_5": "Evaṁ samānānaṁ saṅgahe satipi tāsato bhayassa ca,",
  "anya-e0812n4:117_6": "saṅkāya amarissa ca,",
  "anya-e0812n4:117_7": "amarisato issāya ca,",
  "anya-e0812n4:117_8": "gilānato samassa ca,",
  "anya-e0812n4:117_9": "niddāya suttassa ca,",
  "anya-e0812n4:117_10": "ussukkato capalatāya ca,",
  "anya-e0812n4:117_11": "mohato vakkhamānapalayassa ca pākaṭavisesena aññathā visuṁ visuṁ dassitanti daṭṭhabbaṁ.",
  "anya-e0812n4:118_0": "Sāttikabhāvaadhippāya",
  "anya-e0812n4:119_0": "345.",
  "anya-e0812n4:120_0": "Samāhitattappabhavaṁ, sattaṁ teno’papāditā;",
  "anya-e0812n4:121_0": "Sāttikā’pya’nubhāvatte, visuṁ bhāvābhavanti te.",
  "anya-e0812n4:122_0": "345.",
  "anya-e0812n4:122_1": "Sāttike vadati “samāhite”ccādinā.",
  "anya-e0812n4:122_2": "Samāhito ekaggatābhāvāpādanena katasamādhāno attā cittaṁ tato pabhavaṁ uppannaṁ yaṁ,",
  "anya-e0812n4:122_3": "taṁ sattaṁ nāma.",
  "anya-e0812n4:122_4": "Tena sattena upapāditā nibbattitā thambhādayo sāttikā vuccante.",
  "anya-e0812n4:122_5": "Te ca puna anubhāvāpi bhavanti thambhādibhāvasaṁsūcanasabhāvavikārarūpattā.",
  "anya-e0812n4:122_6": "Tañca “cittavuttivisesattā”iccādinā vakkhati.",
  "anya-e0812n4:122_7": "Tenāha “anubhāvattepī”ti.",
  "anya-e0812n4:122_8": "Evaṁ satyapi te sāttikā visuṁ puthageva bhāvā bhavanti,",
  "anya-e0812n4:122_9": "vuttanayena cittabhavattavirūpattā tesanti.",
  "anya-e0812n4:123_0": "345.",
  "anya-e0812n4:123_1": "Idāni uddesakkamenādhigatakevalabhāvasaṅkhātaṁ sāttikābhāvaṁ dasseti “samāhita”iccādinā.",
  "anya-e0812n4:123_2": "Samāhitattappabhavaṁ ekaggatābhāvāpādanena katasamādhānacittato sambhūtaṁ sattaṁ nāma hoti.",
  "anya-e0812n4:123_3": "Tena lābhālābhādīsu ekākārassa hetunā thirabhāvena upapāditā nipphāditā thambhādayo sāttikā nāma bhavanti.",
  "anya-e0812n4:123_4": "Te sāttikā anubhāvattepi cittākārasaṅkhātathambhādipakāsanasabhāvavikārasarūpattā attano anubhāvatte",
  "anya-e0812n4:123_5": "satipi visuṁ bhāvā bhavanti yathāvutta “cittavuttivisesā tu,",
  "anya-e0812n4:123_6": "bhāvayanti rase yato”tiādinā bhāvā nāma hontīti.",
  "anya-e0812n4:123_7": "Ime sāttikābhāvānubhāvavasena duvidhā honti.",
  "anya-e0812n4:123_8": "Samāhito ca so attā ceti ca,",
  "anya-e0812n4:123_9": "tato pabhavamiti ca,",
  "anya-e0812n4:123_10": "santo upasanto ca so attā ceti ca,",
  "anya-e0812n4:123_11": "sattato bhavantīti ca,",
  "anya-e0812n4:123_12": "sattena uppāditāti ca,",
  "anya-e0812n4:123_13": "anubhāvānaṁ bhāvoti ca vākyaṁ.",
  "anya-e0812n4:123_14": "Apīti anuggahatthe nipāto.",
  "anya-e0812n4:124_0": "Sāttikabhāvappabheda",
  "anya-e0812n4:125_0": "346.",
  "anya-e0812n4:126_0": "Thambho palayaromañcā,",
  "anya-e0812n4:127_0": "Tathā sedassuvepathu;",
  "anya-e0812n4:128_0": "Vevaṇṇiyaṁ vissaratā,",
  "anya-e0812n4:129_0": "Bhāvā’ṭṭhe’te tu sāttikā.",
  "anya-e0812n4:130_0": "346.",
  "anya-e0812n4:130_1": "Te dasseti “thambho”iccādinā.",
  "anya-e0812n4:130_2": "Ettha thambho avissarakāyacittatā.",
  "anya-e0812n4:130_3": "Palayo assāsapassāsamattāvaseso suttāvatthāsabhāvo niddāpabhavo.",
  "anya-e0812n4:130_4": "Subyattalakkhaṇā sesā.",
  "anya-e0812n4:131_0": "346.",
  "anya-e0812n4:131_1": "Idāni sāttike dasseti “thambho”iccādinā.",
  "anya-e0812n4:131_2": "Thambho kāyacittānaṁ avisarabhāvasaṅkhāto ca palayaromañcā niddāya uppajjamānaassāsapassāsamattātirittasuttāvatthā",
  "anya-e0812n4:131_3": "ca pasādādisambhavo romuggamo ca tathā evaṁ sedassuvepathu ca bhayādīhi uppajjamānadāho ca santosādīhi",
  "anya-e0812n4:131_4": "uppajjamānaassu ca kampā ca vevaṇṇiyaṁ virūpatā ca vissaratā virūpasaddatā cāti ete aṭṭha sāttikā bhāvā",
  "anya-e0812n4:131_5": "nāma honti.",
  "anya-e0812n4:131_6": "Romānaṁ añco uggamoti ca,",
  "anya-e0812n4:131_7": "palayo ca romañco ceti ca,",
  "anya-e0812n4:131_8": "vepanaṁ kampanamiti ca,",
  "anya-e0812n4:131_9": "sedo ca assu ca vepathu cāti ca,",
  "anya-e0812n4:131_10": "virūpo vaṇṇo asseti ca,",
  "anya-e0812n4:131_11": "tassa bhāvoti ca,",
  "anya-e0812n4:131_12": "virūpo saro asseti ca,",
  "anya-e0812n4:131_13": "tassa bhāvoti ca vākyaṁ.",
  "anya-e0812n4:132_0": "347.",
  "anya-e0812n4:133_0": "Yadā ratyādayo bhāvā,",
  "anya-e0812n4:134_0": "Ṭhitisīlā na honti ce;",
  "anya-e0812n4:135_0": "Tadā sabbepi te bhāvā,",
  "anya-e0812n4:136_0": "Bhavanti byabhicārino.",
  "anya-e0812n4:137_0": "347.",
  "anya-e0812n4:137_1": "Na kevalaṁ vuttāyeva byabhicārino,",
  "anya-e0812n4:137_2": "ratyādayopīti āha “yadā”iccādi.",
  "anya-e0812n4:137_3": "Bhavanti byabhicārinoti yathāyogaṁ yathāsambandhaṁ byabhicārino hontīti attho.",
  "anya-e0812n4:137_4": "Sesaṁ subodhaṁ.",
  "anya-e0812n4:138_0": "347.",
  "anya-e0812n4:138_1": "Idāni nibbedādayo viya ratihāsādayopi kismiñci kāle byabhicārinopi hontīti dasseti “yadā” iccādinā.",
  "anya-e0812n4:138_2": "Ratyādayo ratihāsādayo bhāvā nava ṭhāyībhāvā yadā ṭhitisīlā na honti ce virodhīhi tehi tehi bhāvantarehi",
  "anya-e0812n4:138_3": "byavahitattā sabhāvato ṭhitisabhāvā yadi na honti,",
  "anya-e0812n4:138_4": "tadā te bhāvā ratyādayo sabbepi byabhicārino bhavantīti.",
  "anya-e0812n4:138_5": "Yathāsakaṁ byabhicāritānurūpavibhāvānubhāvānaṁ yogānurūpena byabhicārībhāvā honti.",
  "anya-e0812n4:138_6": "Ratiādi yesaṁ hāsādīnamiti ca,",
  "anya-e0812n4:138_7": "ṭhiti sīlaṁ yesaṁ ratyādīnamiti ca viggaho.",
  "anya-e0812n4:139_0": "348.",
  "anya-e0812n4:140_0": "Vibhāvo kāraṇaṁ tesu’-",
  "anya-e0812n4:141_0": "Ppattiyu’ddīpane tathā;",
  "anya-e0812n4:142_0": "Yo siyā bodhako tesa-",
  "anya-e0812n4:143_0": "Manubhāvo’ya’mīrito.",
  "anya-e0812n4:144_0": "348.",
  "anya-e0812n4:144_1": "Idāni vibhāvānubhāve dasseti “vibhāvo”iccādinā.",
  "anya-e0812n4:144_2": "Tesaṁ ratyādīnaṁ bhāvānaṁ uppattiyā,",
  "anya-e0812n4:144_3": "tathā uddīpane ca kāraṇaṁ ālambaṇauddīpanavasena duvidho vibhāvo nāma.",
  "anya-e0812n4:144_4": "Tattha ālambaṇavibhāvo kantādi,",
  "anya-e0812n4:144_5": "uddīpanavibhāvo candādi.",
  "anya-e0812n4:144_6": "Tesaṁ bodhako ñāpako kāyiko ca vācasiko ca byāpāro siyā,",
  "anya-e0812n4:144_7": "ayaṁ anubhāvo īrito.",
  "anya-e0812n4:145_0": "348.",
  "anya-e0812n4:145_1": "Idāni vibhāvānubhāve dasseti “vibhāvo”iccādinā.",
  "anya-e0812n4:145_2": "Tesaṁ ṭhāyībhāvādīnaṁ tiṇṇaṁ uppattiyā ca tathā uddīpane ca uppannānaṁ dīpane ca kāraṇaṁ ālambaṇauddīpanavasena duvidho hetu vibhāvo nāma,",
  "anya-e0812n4:145_3": "tesaṁ ṭhāyībhāvādīnaṁ bodhako kāyikavācasiko yo siyā naṭakavīnaṁ byāpāro atthi,",
  "anya-e0812n4:145_4": "ayaṁ anubhāvoti īritoti.",
  "anya-e0812n4:145_5": "Visesena bhāveti vaḍḍhetīti vibhāvo.",
  "anya-e0812n4:145_6": "Anubhāveti bodhetīti anubhāvo.",
  "anya-e0812n4:145_7": "Ettha vibhāvo nāma rativisaye naranārīnaṁ aññamaññaṁ ālambaṇavibhāvo,",
  "anya-e0812n4:145_8": "candarammadesādi uddīpanavibhāvo ceti duvidho.",
  "anya-e0812n4:145_9": "Hāsādīnampi duvidhavibhāvaṁ yathārahaṁ yojetabbaṁ.",
  "anya-e0812n4:145_10": "Anubhāvo nāma ṭhāyībhāvādīnaṁ tesaṁ tesaṁ bhāvānaṁ pakāsakavācasikabyāpārasaṅkhātakavipayogo ca kāyikapayogabhūto",
  "anya-e0812n4:145_11": "naṭānaṁ abhinayasaṅkhāto taṁtaṁbhāvasarūpanirūpako ceti duvidho byāpāro.",
  "anya-e0812n4:146_0": "349.",
  "anya-e0812n4:147_0": "Nekahetuṁ manovutti-visesañca vibhāvituṁ;",
  "anya-e0812n4:148_0": "Bhāvaṁ vibhāvānubhāvā, vaṇṇiyā bandhane phuṭaṁ.",
  "anya-e0812n4:149_0": "349.",
  "anya-e0812n4:149_1": "Vibhāvādivaṇṇanāyameva bhāvavisesāvabodho siyā,",
  "anya-e0812n4:149_2": "aññathā “devadattassa sāssulocanayugaṁ sañjāta”miti vutte sokā ānandā rogā ceti ko nāma sakkoti kāraṇaṁ nicchituṁ,",
  "anya-e0812n4:149_3": "cittavuttivisesañca bhāvaṁ vinā vibhāvānubhāvaṁ kavi vaṇṇetuṁ naṭobhinetuṁ sāmajjiko vā viññātuṁ ko sakkotīti dassetumāha “neka”iccādi.",
  "anya-e0812n4:149_4": "Nekahetuṁ bahuhetuṁ manovuttivisesañca bhāvaṁ vibhāvituṁ pakāsetuṁ vibhāvānubhāvā vuttalakkhaṇā bandhane sabhāvanirūpakapade phuṭaṁ vaṇṇanīyā,",
  "anya-e0812n4:149_5": "vibhāvādirūpakeneva avuttampi kiñci patīyate.",
  "anya-e0812n4:150_0": "349.",
  "anya-e0812n4:150_1": "“Devadattassa cakkhūni assupuṇṇānī”ti vutte sokena santosena rogena vāti yathā assukāraṇakathanaṁ vinā na jānāti,",
  "anya-e0812n4:150_2": "evaṁ cittassa pavattisaṅkhātā ratihāsādayo te te bhāvā attano patītiyānurūpaṁ vibhāvānubhāvakathanaṁ vinā kavīhi vaṇṇetabbā,",
  "anya-e0812n4:150_3": "naṭehi dassetabbā,",
  "anya-e0812n4:150_4": "sabbhehi assādanīyā natthīti ṭhāyīādīnaṁ vaṇṇanameva kātabbanti idāni anusāsento āha “neka”iccādi.",
  "anya-e0812n4:150_5": "Nekahetuṁ tesaṁ tesaṁ bhāvānaṁ uppatyādo ālambaṇavibhāvādibahukāraṇavantaṁ manovuttivisesaṁ bhāvañca",
  "anya-e0812n4:150_6": "cittassa pavattivisesasaṅkhātabhāvañca vibhāvituṁ pakāsetuṁ vibhāvānubhāvā anantaraniddiṭṭhā bandhane",
  "anya-e0812n4:150_7": "rasabhāvappakāsane phuṭaṁ pakāsaṁ katvā vaṇṇiyā kavinā vaṇṇanīyā hontīti.",
  "anya-e0812n4:150_8": "Na ekoti ca,",
  "anya-e0812n4:150_9": "so hetu asseti ca,",
  "anya-e0812n4:150_10": "manaso vuttīti ca,",
  "anya-e0812n4:150_11": "tāya visesoti ca,",
  "anya-e0812n4:150_12": "vibhāvo ca anubhāvo ceti ca vākyaṁ.",
  "anya-e0812n4:151_0": "350.",
  "anya-e0812n4:152_0": "Savibhāvānubhāvehi, bhāvā te te yathārahaṁ;",
  "anya-e0812n4:153_0": "Vaṇṇanīyā yathocityaṁ, lokarūpānugāminā.",
  "anya-e0812n4:154_0": "350.",
  "anya-e0812n4:154_1": "Idāni te bhāvā lokasabhāvānatikkamena vibhāvādīhi vaṇṇanīyāti āha “savibhāve”ccādi.",
  "anya-e0812n4:154_2": "Saha vibhāvehi savibhāvā,",
  "anya-e0812n4:154_3": "te ca te anubhāvā ca, tehi.",
  "anya-e0812n4:154_4": "Yathārahanti attano sambandhīnaṁ vasena yathārahaṁ vaṇṇanīyā.",
  "anya-e0812n4:155_0": "350.",
  "anya-e0812n4:155_1": "Idāni vibhāvānubhāve nissāya vaṇṇanīyā te bhāvā lokasabhāvamanatikkamma kātabbāti anusāsanto āha “savibhāvā”iccādi.",
  "anya-e0812n4:155_2": "Lokarūpānugāminā lokavohāramanuvattamānena te te bhāvā ṭhāyībhāvādayo tayo yathocityaṁ ocityānurūpaṁ",
  "anya-e0812n4:155_3": "savibhāvānubhāvehi vibhāvasahitehi anubhāvehi karaṇabhūtehi yathārahaṁ tehi tehi bhāvehi sambandhīnaṁ",
  "anya-e0812n4:155_4": "vibhāvādīnaṁ vasena anurūpato vaṇṇanīyā vaṇṇetabbā hontīti.",
  "anya-e0812n4:155_5": "Vibhāvehi saha ye vattantīti ca,",
  "anya-e0812n4:155_6": "te ca te anubhāvā ceti ca,",
  "anya-e0812n4:155_7": "anatikkamma arahanti ca,",
  "anya-e0812n4:155_8": "anatikkamma ocityamiti ca,",
  "anya-e0812n4:155_9": "lokassa rūpaṁ sarūpamiti ca,",
  "anya-e0812n4:155_10": "taṁ anugacchati sīlenāti ca viggaho.",
  "anya-e0812n4:156_0": "351.",
  "anya-e0812n4:157_0": "Cittavutti visesattā, mānasā sāttika’ṅgato;",
  "anya-e0812n4:158_0": "Bahinissaṭasedādi-anubhāvehi vaṇṇiyā.",
  "anya-e0812n4:159_0": "351.",
  "anya-e0812n4:159_1": "Sāttikā kathaṁ vaṇṇanīyāti āha “citte”ccādi.",
  "anya-e0812n4:159_2": "Cittassa vuttiviseso yesaṁ,",
  "anya-e0812n4:159_3": "tesaṁ bhāvo,",
  "anya-e0812n4:159_4": "tasmā mānasā manasi bhavā sāttikā aṅgato sarīrato bahinissaṭehi niggatehi sedādīhi anubhāvehi vaṇṇanīyā,",
  "anya-e0812n4:159_5": "na pana sedasalilameva bhāvoti adhippāyo.",
  "anya-e0812n4:160_0": "351.",
  "anya-e0812n4:160_1": "Evaṁ sāmaññena bhāvavaṇṇanakkamaṁ dassetvā idāni visesena sāttikabhāvavaṇṇanā īdisāti dasseti “citta”iccādinā.",
  "anya-e0812n4:160_2": "Cittavuttivisesattā cittassa pavattivisesattā mānasā citte bhavā sāttikābhāvā aṅgato sarīrato bahinissaṭasedādianubhāvehi",
  "anya-e0812n4:160_3": "bahinikkhantasedādīhi anubhāvehi karaṇabhūtehi vaṇṇiyā vaṇṇanīyā hontīti,",
  "anya-e0812n4:160_4": "aṅgato bahi nissaṭanti visesanena visiṭṭhabhūtasedādīnameva bhāvānubhāvattaṁ vinā kevalaṁ sedādayo vuttā samānā bhāvādayo nāma na hontīti adhippāyo.",
  "anya-e0812n4:160_5": "Cittassa vuttīti ca,",
  "anya-e0812n4:160_6": "sā eva viseso yesaṁ sāttikānamiti ca,",
  "anya-e0812n4:160_7": "tesaṁ bhāvoti ca,",
  "anya-e0812n4:160_8": "manasi bhavāti ca,",
  "anya-e0812n4:160_9": "sedo ādi yesaṁ kheḷādīnamiti ca,",
  "anya-e0812n4:160_10": "nissaṭā niggatā ca te sedādayo ceti ca,",
  "anya-e0812n4:160_11": "te eva anubhāvāti ca vākyaṁ.",
  "anya-e0812n4:161_0": "Rasaadhippāya",
  "anya-e0812n4:162_0": "352.",
  "anya-e0812n4:163_0": "Sāmajjikāna’mānando, yo bandhatthānusārinaṁ;",
  "anya-e0812n4:164_0": "Rasīyatīti taññūhi, raso nāmā’ya’mīrito.",
  "anya-e0812n4:165_0": "352.",
  "anya-e0812n4:165_1": "Idāni “rasassādāya sādhūna”nti vuttattā rase niddisanto āha “sāmajjikāna”miccādi.",
  "anya-e0812n4:165_2": "Bandhassa attho,",
  "anya-e0812n4:165_3": "tadanussaranti manobhāvanāvasenāti bandhatthānusārino,",
  "anya-e0812n4:165_4": "tesaṁ sāmajjikānaṁ sabbhānaṁ manasi yo ānando,",
  "anya-e0812n4:165_5": "ayaṁ lokamadhurādiraso viya bandhe siṅgārādi raso nāma īrito taññūhi rasaññūhi.",
  "anya-e0812n4:165_6": "Kathamityāha “rasīyatī”ti,",
  "anya-e0812n4:165_7": "assādīyatīti attho. Kiñca?",
  "anya-e0812n4:165_8": "Yathā nānābyañjanasaṅkhatamannaṁ bhuñjamānā rase assādiyanti sumānasā purisā santosañcādhigacchanti,",
  "anya-e0812n4:165_9": "tathā nānābhinayabyañjite vācaṅgasatthopete ṭhāyībhāve assādenti sumānasāpekkhakā,",
  "anya-e0812n4:165_10": "tasmā ete nāṭyātipi vuccanti.",
  "anya-e0812n4:166_0": "352.",
  "anya-e0812n4:166_1": "Idāni “rasassādāya sādhūna”nti vatvā uddiṭṭhakkamena sampattaṁ rasaṁ dasseti “sāma”iccādinā.",
  "anya-e0812n4:166_2": "Bandhatthānusārinaṁ bandhassa atthānurūpasārīnaṁ buddhiyā pavattānaṁ sāmajjikānaṁ sabbhānaṁ citte bhavo yo ānando santoso atthi,",
  "anya-e0812n4:166_3": "ayaṁ loke madhurādiraso viya assādanīyo hotīti atthayuttena “rasīyatī”ti iminā vacanatthena raso nāmāti taññūhirasaññūhi īrito kathitoti.",
  "anya-e0812n4:166_4": "Samajjāyaṁ niyuttāti ca,",
  "anya-e0812n4:166_5": "bandhassa atthoti ca,",
  "anya-e0812n4:166_6": "taṁ anussarantīti ca,",
  "anya-e0812n4:166_7": "taṁ jānantīti ca vākyaṁ.",
  "anya-e0812n4:166_8": "Yathā nānābyañjanehi abhisaṅkhatamāhāraṁ paribhuñjantā sattā lavaṇambilādayo te te rase assādeyyuṁ,",
  "anya-e0812n4:166_9": "santuṭṭhā ca bhaveyyuṁ,",
  "anya-e0812n4:166_10": "evameva nānappakāraabhinayehi pakāsitavaṇṇanāya aṅgabhūtehi anurūpehi satthehi yutte ṭhāyībhāve issādirahitapaññavantā assādenti,",
  "anya-e0812n4:166_11": "tasmā ime ṭhāyībhāvā naṭābhinayehi byañjitattā ca sabbhānaṁ santosasaṅkhatarasassa hetuttā ca naṭarasātipi vuccanti.",
  "anya-e0812n4:167_0": "Rasappabheda",
  "anya-e0812n4:168_0": "353.",
  "anya-e0812n4:169_0": "Savibhāvānubhāvehi,",
  "anya-e0812n4:170_0": "Sāttikābyabhicārihi;",
  "anya-e0812n4:171_0": "Assādiyatta’mānīya-",
  "anya-e0812n4:172_0": "Māno ṭhāyeva so raso.",
  "anya-e0812n4:173_0": "353.",
  "anya-e0812n4:173_1": "Ṭhāyīnameva rasattāpattimāha “savibhāve”ccādinā.",
  "anya-e0812n4:173_2": "Ṭhāyeva soti so yathāvutto raso ṭhāyībhāvoyeva,",
  "anya-e0812n4:173_3": "nāññoti attho.",
  "anya-e0812n4:174_0": "353.",
  "anya-e0812n4:174_1": "Idāni ṭhāyībhāvānameva rasasarūpassa pāpuṇanatthaṁ vibhāveti “savibhāvā”iccādinā.",
  "anya-e0812n4:174_2": "So raso anantaraniddiṭṭho savibhāvānubhāvehi tesaṁ tesaṁ ṭhāyīnaṁ anurūpehi vibhāvasahitehi anubhāvehi ca,",
  "anya-e0812n4:174_3": "sāttikābyabhicārihi pakāsetabbaṭhāyībhāvasseva anukūlasāttikabhāvabyabhicārībhāvehi karaṇabhūtehi assādiyattaṁ",
  "anya-e0812n4:174_4": "ānīyamāno kavino sāmatthiyā pāpuṇiyamāno ṭhāyeva ṭhāyībhāvo evāti kāriyopacārena raso nāmāti veditabboti.",
  "anya-e0812n4:174_5": "Saha bhāvehi pavattantīti ca,",
  "anya-e0812n4:174_6": "savibhāvā ca te anubhāvā ceti ca,",
  "anya-e0812n4:174_7": "sāttikā ca byabhicārino ceti ca,",
  "anya-e0812n4:174_8": "assādiyassa bhāvoti ca vākyaṁ.",
  "anya-e0812n4:175_0": "354.",
  "anya-e0812n4:176_0": "Siṅgārahassakaruṇā, ruddavīrabhayānakā;",
  "anya-e0812n4:177_0": "Bībhacchabbhutasantā ca, rasā ṭhāyīna’nukkamā.",
  "anya-e0812n4:178_0": "354.",
  "anya-e0812n4:178_1": "Tesaṁ nāmavasena vibhāgamāha “siṅgāre”ccādinā.",
  "anya-e0812n4:178_2": "Ṭhāyīnanukkamāti “ratihāsā ca soko cā”tiādinā vuttānaṁ ṭhāyībhāvānaṁ anukkamā,",
  "anya-e0812n4:178_3": "paṭipāṭiyāti attho.",
  "anya-e0812n4:179_0": "354.",
  "anya-e0812n4:179_1": "Rasāvatthāsampattaratihāsādīnaṁ ṭhāyībhāvānaṁ idāni kamena nāmantaraṁ dasseti “siṅgāra”iccādinā.",
  "anya-e0812n4:179_2": "Ṭhāyīnaṁ heṭṭhā vuttānaṁ ratihāsādiṭhāyībhāvānaṁ anukkamā paṭipāṭiyā siṅgārahassakaruṇā siṅgāro hasso",
  "anya-e0812n4:179_3": "karuṇā ca ruddavīrabhayānakā ruddo vīro bhayānako ca bībhacchabbhutasantā ca bibhaccho abbhuto santo",
  "anya-e0812n4:179_4": "ceti nava rasā nāma hontīti.",
  "anya-e0812n4:179_5": "Siṅgāraraso hassarasotiādinā rasasaddo paccekaṁ yojetabbo.",
  "anya-e0812n4:179_6": "Siṅgāro ca hasso ca karuṇā ceti ca viggaho.",
  "anya-e0812n4:179_7": "Sesesupi liṅgasamāsā imeyeva.",
  "anya-e0812n4:179_8": "Ime siṅgārādīnaṁ ratyādīhi anaññattā upari ratyādivivaraṇeyeva ñātabbā.",
  "anya-e0812n4:180_0": "355.",
  "anya-e0812n4:181_0": "Dukkharūpe’ya’mānando,",
  "anya-e0812n4:182_0": "Kathaṁ nu karuṇādike;",
  "anya-e0812n4:183_0": "Siyā sotūna’mānando,",
  "anya-e0812n4:184_0": "Soko vessantarassa hi.",
  "anya-e0812n4:185_0": "355.",
  "anya-e0812n4:185_1": "Sokādirūpokaruṇādi kathaṁ raso siyāti āha “dukkhe”ccādi.",
  "anya-e0812n4:185_2": "Vessantarassa puttadāraviyogā karuṇā sokarūpo dukkhameva ahosi,",
  "anya-e0812n4:185_3": "sampati pana sotūnaṁ sabbhānaṁ ānandoyevāti etthādhippāyo.",
  "anya-e0812n4:186_0": "355.",
  "anya-e0812n4:186_1": "Heṭṭhā vuttaraso santosova,",
  "anya-e0812n4:186_2": "sokakodhādilakkhaṇo karuṇāruddādiko kathaṁ raso nāma bhaveyyāti āsaṅkāyamāha “dukkharūpe”iccādi.",
  "anya-e0812n4:186_3": "Ayaṁ ānando “sāmajjikānamānando”tiādinā niddiṭṭho dukkharūpe dukkhalakkhaṇe karuṇādike karuṇāruddādike visaye kathaṁ bhaveyyāti ce,",
  "anya-e0812n4:186_4": "nesa doso hi tatheva vessantarassa bodhisattassa soko puttadāravirahato jātasoko sotūnaṁ idāni suṇantānaṁ",
  "anya-e0812n4:186_5": "sabbhānaṁ ānando siyā ānandassa kāraṇattā kāriyopacārena santoso nāma bhaveyyāti.",
  "anya-e0812n4:186_6": "Vattuno sāmatthiyā karuṇārasādikaṁ pāpetvā pakāsiyamānassa sokādikassa dukkharūpena ṭhitattā suṇantānaṁ pīti uppādiyatevāti adhippāyo.",
  "anya-e0812n4:186_7": "Dukkhaṁ rūpaṁ sabhāvo yassa karuṇādinoti ca,",
  "anya-e0812n4:186_8": "karuṇā ādi yassa ruddādinoti ca vākyaṁ."
}