{
  "atk-vin02a415:0_0": "Aparadutiyagāthāsaṅgaṇikaṁ",
  "atk-vin02a415:1_0": "(1) Kāyikādiāpattivaṇṇanā",
  "atk-vin02a415:2_0": "474.",
  "atk-vin02a415:2_1": "“Kati āpattiyo kāyikā”tiādigāthānaṁ vissajjane cha āpattiyo kāyikāti antarapeyyāle catutthena āpattisamuṭṭhānena cha āpattiyo āpajjati,",
  "atk-vin02a415:2_2": "“bhikkhu methunaṁ dhammaṁ paṭisevati,",
  "atk-vin02a415:2_3": "āpatti pārājikassā”tiādinā nayena vuttāpattiyo.",
  "atk-vin02a415:2_4": "Kāyadvāre samuṭṭhitattā hi etā kāyikāti vuccanti.",
  "atk-vin02a415:2_5": "Cha vācasikāti tasmiṁyeva antarapeyyāle pañcamena āpattisamuṭṭhānena cha āpattiyo āpajjati,",
  "atk-vin02a415:2_6": "“bhikkhu pāpiccho icchāpakato”tiādinā nayena vuttāpattiyo.",
  "atk-vin02a415:2_7": "Chādentassa tissoti vajjapaṭicchādikāya bhikkhuniyā pārājikaṁ,",
  "atk-vin02a415:2_8": "bhikkhussa saṅghādisesapaṭicchādane pācittiyaṁ,",
  "atk-vin02a415:2_9": "attano duṭṭhullāpattipaṭicchādane dukkaṭaṁ.",
  "atk-vin02a415:2_10": "Pañca saṁsaggapaccayāti bhikkhuniyā kāyasaṁsagge pārājikaṁ,",
  "atk-vin02a415:2_11": "bhikkhuno saṅghādiseso,",
  "atk-vin02a415:2_12": "kāyena kāyapaṭibaddhe thullaccayaṁ,",
  "atk-vin02a415:2_13": "nissaggiyena kāyapaṭibaddhe dukkaṭaṁ,",
  "atk-vin02a415:2_14": "aṅgulipatodake pācittiyanti imā kāyasaṁsaggapaccayā pañcāpattiyo.",
  "atk-vin02a415:3_0": "Aruṇugge tissoti ekarattachārattasattāhadasāhamāsātikkamavasena nissaggiyaṁ pācittiyaṁ,",
  "atk-vin02a415:3_1": "bhikkhuniyā rattivippavāse saṅghādiseso,",
  "atk-vin02a415:3_2": "“paṭhamampi yāmaṁ chādeti,",
  "atk-vin02a415:3_3": "dutiyampi tatiyampi yāmaṁ chādeti,",
  "atk-vin02a415:3_4": "uddhaste aruṇe channā hoti āpatti,",
  "atk-vin02a415:3_5": "yo chādeti so dukkaṭaṁ desāpetabbo”ti imā aruṇugge tisso āpattiyo āpajjati.",
  "atk-vin02a415:3_6": "Dve yāvatatiyakāti ekādasa yāvatatiyakā nāma,",
  "atk-vin02a415:3_7": "paññattivasena pana dve honti bhikkhūnaṁ yāvatatiyakā bhikkhunīnaṁ yāvatatiyakāti.",
  "atk-vin02a415:3_8": "Ekettha aṭṭhavatthukāti bhikkhunīnaṁyeva ekā ettha imasmiṁ sāsane aṭṭhavatthukā nāma.",
  "atk-vin02a415:3_9": "Ekena sabbasaṅgahoti “yassa siyā āpatti,",
  "atk-vin02a415:3_10": "so āvikareyyā”ti iminā ekena nidānuddesena sabbasikkhāpadānañca sabbapātimokkhuddesānañca saṅgaho hoti.",
  "atk-vin02a415:4_0": "Vinayassa dve mūlānīti kāyo ceva vācā ca.",
  "atk-vin02a415:4_1": "Garukā dve vuttāti pārājikasaṅghādisesā.",
  "atk-vin02a415:4_2": "Dve duṭṭhullacchādanāti vajjapaṭicchādikāya pārājikaṁ saṅghādisesaṁ paṭicchādakassa pācittiyanti imā dve duṭṭhullacchādanāpattiyo nāma.",
  "atk-vin02a415:5_0": "Gāmantare catassoti “bhikkhu bhikkhuniyā saddhiṁ saṁvidahati, dukkaṭaṁ;",
  "atk-vin02a415:5_1": "aññassa gāmassa upacāraṁ okkamati,",
  "atk-vin02a415:5_2": "pācittiyaṁ;",
  "atk-vin02a415:5_3": "bhikkhuniyā gāmantaraṁ gacchantiyā parikkhitte gāme paṭhamapāde thullaccayaṁ,",
  "atk-vin02a415:5_4": "dutiyapāde saṅghādiseso;",
  "atk-vin02a415:5_5": "aparikkhittassa paṭhamapāde upacārokkamane thullaccayaṁ,",
  "atk-vin02a415:5_6": "dutiyapāde saṅghādiseso”ti imā gāmantare dukkaṭapācittiyathullaccayasaṅghaādisesavasena catasso āpattiyo.",
  "atk-vin02a415:5_7": "Catasso nadipārapaccayāti “bhikkhu bhikkhuniyā saddhiṁ saṁvidahati, dukkaṭaṁ;",
  "atk-vin02a415:5_8": "nāvaṁ abhiruhati,",
  "atk-vin02a415:5_9": "pācittiyaṁ;",
  "atk-vin02a415:5_10": "bhikkhuniyā nadipāraṁ gacchantiyā uttaraṇakāle paṭhamapāde thullaccayaṁ,",
  "atk-vin02a415:5_11": "dutiyapāde saṅghādiseso”ti imā catasso.",
  "atk-vin02a415:5_12": "Ekamaṁse thullaccayanti manussamaṁse.",
  "atk-vin02a415:5_13": "Navamaṁsesu dukkaṭanti sesaakappiyamaṁsesu.",
  "atk-vin02a415:6_0": "Dve vācasikā rattinti bhikkhunī rattandhakāre appadīpe purisena saddhiṁ hatthapāse ṭhitā sallapati,",
  "atk-vin02a415:6_1": "pācittiyaṁ;",
  "atk-vin02a415:6_2": "hatthapāsaṁ vijahitvā ṭhitā sallapati, dukkaṭaṁ.",
  "atk-vin02a415:6_3": "Dve vācasikā divāti bhikkhunī divā paṭicchanne okāse purisena saddhiṁ hatthapāse ṭhitā sallapati,",
  "atk-vin02a415:6_4": "pācittiyaṁ;",
  "atk-vin02a415:6_5": "hatthapāsaṁ vijahitvā sallapati, dukkaṭaṁ.",
  "atk-vin02a415:6_6": "Dadamānassa tissoti maraṇādhippāyo manussassa visaṁ deti,",
  "atk-vin02a415:6_7": "so ce tena marati,",
  "atk-vin02a415:6_8": "pārājikaṁ;",
  "atk-vin02a415:6_9": "yakkhapetānaṁ deti,",
  "atk-vin02a415:6_10": "te ce maranti,",
  "atk-vin02a415:6_11": "thullaccayaṁ;",
  "atk-vin02a415:6_12": "tiracchānagatassa deti,",
  "atk-vin02a415:6_13": "so ce marati,",
  "atk-vin02a415:6_14": "pācittiyaṁ;",
  "atk-vin02a415:6_15": "aññātikāya bhikkhuniyā cīvaradāne pācittiyanti evaṁ dadamānassa tisso āpattiyo.",
  "atk-vin02a415:6_16": "Cattāro ca paṭiggaheti hatthaggāha-",
  "atk-vin02a415:6_17": "veṇiggāhesu saṅghādiseso,",
  "atk-vin02a415:6_18": "mukhena aṅgajātaggahaṇe pārājikaṁ,",
  "atk-vin02a415:6_19": "aññātikāya bhikkhuniyā cīvarapaṭiggahaṇe nissaggiyaṁ pācittiyaṁ,",
  "atk-vin02a415:6_20": "avassutāya avassutassa hatthato khādanīyaṁ bhojanīyaṁ paṭiggaṇhantiyā thullaccayaṁ;",
  "atk-vin02a415:6_21": "evaṁ paṭiggahe cattāro āpattikkhandhā honti.",
  "atk-vin02a415:7_0": "(2) Desanāgāminiyādivaṇṇanā",
  "atk-vin02a415:8_0": "475.Pañca desanāgāminiyoti lahukā pañca.",
  "atk-vin02a415:8_1": "Cha sappaṭikammāti pārājikaṁ ṭhapetvā avasesā.",
  "atk-vin02a415:8_2": "Ekettha appaṭikammāti ekā pārājikāpatti.",
  "atk-vin02a415:9_0": "Vinayagarukādve vuttāti pārājikañceva saṅghādisesañca.",
  "atk-vin02a415:9_1": "Kāyavācasikāni cāti sabbāneva sikkhāpadāni kāyavācasikāni,",
  "atk-vin02a415:9_2": "manodvāre paññattaṁ ekasikkhāpadampi natthi.",
  "atk-vin02a415:9_3": "Eko vikāle dhaññarasoti loṇasovīrakaṁ.",
  "atk-vin02a415:9_4": "Ayameva hi eko dhaññaraso vikāle vaṭṭati.",
  "atk-vin02a415:9_5": "Ekā ñatticatutthena sammutīti bhikkhunovādakasammuti.",
  "atk-vin02a415:9_6": "Ayameva hi ekā ñatticatutthakammena sammuti anuññātā.",
  "atk-vin02a415:10_0": "Pārājikā kāyikā dveti bhikkhūnaṁ methunapārājikaṁ bhikkhunīnañca kāyasaṁsaggapārājikaṁ.",
  "atk-vin02a415:10_1": "Dve saṁvāsabhūmiyoti attanā vā attānaṁ samānasaṁvāsakaṁ karoti,",
  "atk-vin02a415:10_2": "samaggo vā saṅgho ukkhittaṁ osāreti.",
  "atk-vin02a415:10_3": "Kurundiyaṁ pana “samānasaṁvāsakabhūmi ca nānāsaṁvāsakabhūmi cā”ti evaṁ dve saṁvāsabhūmiyo vuttā.",
  "atk-vin02a415:10_4": "Dvinnaṁ ratticchedoti pārivāsikassa ca mānattacārikassa ca paññattā.",
  "atk-vin02a415:10_5": "Dvaṅgulā duveti dve dvaṅgulapaññattiyo,",
  "atk-vin02a415:10_6": "“dvaṅgulapabbaparamaṁ ādātabba”nti ayamekā,",
  "atk-vin02a415:10_7": "“dvaṅgulaṁ vā dvemāsaṁ vā”ti ayamekā.",
  "atk-vin02a415:11_0": "Dve attānaṁ vadhitvānāti bhikkhunī attānaṁ vadhitvā dve āpattiyo āpajjati;",
  "atk-vin02a415:11_1": "vadhati rodati,",
  "atk-vin02a415:11_2": "āpatti pācittiyassa;",
  "atk-vin02a415:11_3": "vadhati na rodati,",
  "atk-vin02a415:11_4": "āpatti dukkaṭassa.",
  "atk-vin02a415:11_5": "Dvīhi saṅgho bhijjatīti kammena ca salākaggāhena ca.",
  "atk-vin02a415:11_6": "Dvetthapaṭhamāpattikāti ettha sakalepi vinaye dve paṭhamāpattikā ubhinnaṁ paññattivasena.",
  "atk-vin02a415:11_7": "Itarathā pana nava bhikkhūnaṁ nava bhikkhunīnanti aṭṭhārasa honti.",
  "atk-vin02a415:11_8": "Ñattiyā karaṇā duveti dve ñattikiccāni –",
  "atk-vin02a415:11_9": "kammañca kammapādakā ca.",
  "atk-vin02a415:11_10": "Navasu ṭhānesu kammaṁ hoti,",
  "atk-vin02a415:11_11": "dvīsu kammapādabhāvena tiṭṭhati.",
  "atk-vin02a415:12_0": "Pāṇātipāte tissoti “anodissa opātaṁ khaṇati,",
  "atk-vin02a415:12_1": "sace manusso marati,",
  "atk-vin02a415:12_2": "pārājikaṁ;",
  "atk-vin02a415:12_3": "yakkhapetānaṁ maraṇe thullaccayaṁ;",
  "atk-vin02a415:12_4": "tiracchānagatassa maraṇe pācittiya”nti imā tisso honti.",
  "atk-vin02a415:12_5": "Vācā pārājikā tayoti vajjapaṭicchādikāya ukkhittānuvattikāya aṭṭhavatthukāyāti.",
  "atk-vin02a415:12_6": "Kurundiyaṁ pana “āṇattiyā adinnādāne,",
  "atk-vin02a415:12_7": "manussamaraṇe,",
  "atk-vin02a415:12_8": "uttarimanussadhammaullapane cā”ti evaṁ tayo vuttā.",
  "atk-vin02a415:12_9": "Obhāsanā tayoti vaccamaggaṁ passāvamaggaṁ ādissa vaṇṇāvaṇṇabhāsane saṅghādiseso,",
  "atk-vin02a415:12_10": "vaccamaggaṁ passāvamaggaṁ ṭhapetvā adhakkhakaṁ ubbhajāṇumaṇḍalaṁ ādissa vaṇṇāvaṇṇabhaṇane thullaccayaṁ,",
  "atk-vin02a415:12_11": "ubbhakkhakaṁ adhojāṇumaṇḍalaṁ ādissa vaṇṇāvaṇṇabhaṇane dukkaṭaṁ.",
  "atk-vin02a415:12_12": "Sañcarittena vā tayoti paṭiggaṇhāti vīmaṁsati paccāharati,",
  "atk-vin02a415:12_13": "āpatti saṅghādisesassa;",
  "atk-vin02a415:12_14": "paṭiggaṇhāti vīmaṁsati na paccāharati,",
  "atk-vin02a415:12_15": "āpatti thullaccayassa;",
  "atk-vin02a415:12_16": "paṭiggaṇhāti na vīmaṁsati na paccāharati,",
  "atk-vin02a415:12_17": "āpatti dukkaṭassāti ime sañcarittena kāraṇabhūtena tayo āpattikkhandhā honti.",
  "atk-vin02a415:13_0": "Tayo puggalā na upasampādetabbāti addhānahīno aṅgahīno vatthuvipanno ca tesaṁ nānākaraṇaṁ vuttameva.",
  "atk-vin02a415:13_1": "Apicettha yo pattacīvarena aparipūro,",
  "atk-vin02a415:13_2": "paripūro ca na yācati,",
  "atk-vin02a415:13_3": "imepi aṅgahīneneva saṅgahitā.",
  "atk-vin02a415:13_4": "Mātughātakādayo ca karaṇadukkaṭakā paṇḍakaubhatobyañjanakatiracchānagatasaṅkhātena vatthuvipanneneva saṅgahitāti veditabbā.",
  "atk-vin02a415:13_5": "Esa nayo kurundiyaṁ vutto.",
  "atk-vin02a415:13_6": "Tayo kammānaṁ saṅgahāti ñattikappanā,",
  "atk-vin02a415:13_7": "vippakatapaccattaṁ,",
  "atk-vin02a415:13_8": "atītakaraṇanti.",
  "atk-vin02a415:13_9": "Tattha “dadeyya kareyyā”tiādibhedā ñattikappanā;",
  "atk-vin02a415:13_10": "“deti karotī”tiādibhedaṁ vippakatapaccattaṁ;",
  "atk-vin02a415:13_11": "“dinnaṁ kata”ntiādibhedaṁ atītakaraṇaṁ nāmāti imehi tīhi kammāni saṅgayhanti.",
  "atk-vin02a415:13_12": "Aparehipi tīhi kammāni saṅgayhanti – vatthunā, ñattiyā,",
  "atk-vin02a415:13_13": "anussāvanāyāti.",
  "atk-vin02a415:13_14": "Vatthusampannañhi ñattisampannaṁ anussāvanasampannañca kammaṁ nāma hoti,",
  "atk-vin02a415:13_15": "tena vuttaṁ “tayo kammānaṁ saṅgahā”ti.",
  "atk-vin02a415:13_16": "Nāsitakā tayo nāma mettiyaṁ bhikkhuniṁ nāsetha,",
  "atk-vin02a415:13_17": "dūsako nāsetabbo,",
  "atk-vin02a415:13_18": "dasahaṅgehi samannāgato sāmaṇero nāsetabbo,",
  "atk-vin02a415:13_19": "kaṇṭakaṁ samaṇuddesaṁ nāsethāti evaṁ liṅgasaṁvāsadaṇḍakammanāsanāvasena tayo nāsitakā veditabbā.",
  "atk-vin02a415:13_20": "Tiṇṇannaṁ ekavācikāti “anujānāmi bhikkhave dve tayo ekānussāvane kātu”nti vacanato tiṇṇaṁ janānaṁ ekupajjhāyena nānācariyena ekānussāvanā vaṭṭati.",
  "atk-vin02a415:14_0": "Adinnādāne tissoti pāde vā atirekapāde vā pārājikaṁ,",
  "atk-vin02a415:14_1": "atirekamāsake thullaccayaṁ,",
  "atk-vin02a415:14_2": "māsake vā ūnamāsake vā dukkaṭaṁ.",
  "atk-vin02a415:14_3": "Catasso methunapaccayāti akkhayite pārājikaṁ,",
  "atk-vin02a415:14_4": "yebhuyyena khayite thullaccayaṁ,",
  "atk-vin02a415:14_5": "vivaṭakate mukhe dukkaṭaṁ,",
  "atk-vin02a415:14_6": "jatumaṭṭhake pācittiyaṁ.",
  "atk-vin02a415:14_7": "Chindantassa tissoti vanappatiṁ chindantassa pārājikaṁ,",
  "atk-vin02a415:14_8": "bhūtagāme pācittiyaṁ,",
  "atk-vin02a415:14_9": "aṅgajāte thullaccayaṁ.",
  "atk-vin02a415:14_10": "Pañca chaḍḍitapaccayāti anodissa visaṁ chaḍḍeti,",
  "atk-vin02a415:14_11": "sace tena manusso marati,",
  "atk-vin02a415:14_12": "pārājikaṁ;",
  "atk-vin02a415:14_13": "yakkhapetesu thullaccayaṁ;",
  "atk-vin02a415:14_14": "tiracchānagate pācittiyaṁ;",
  "atk-vin02a415:14_15": "vissaṭṭhichaḍḍane saṅghādiseso;",
  "atk-vin02a415:14_16": "sekhiyesu harite uccārapassāvachaḍḍane dukkaṭaṁ –",
  "atk-vin02a415:14_17": "imā chaḍḍitapaccayā pañcāpattiyo honti.",
  "atk-vin02a415:15_0": "Pācittiyenadukkaṭā katāti bhikkhunovādakavaggasmiṁ dasasu sikkhāpadesu pācittiyena saddhiṁ dukkaṭā katā evāti attho.",
  "atk-vin02a415:15_1": "Caturettha navakā vuttāti paṭhamasikkhāpadamhiyeva adhammakamme dve,",
  "atk-vin02a415:15_2": "dhammakamme dveti evaṁ cattāro navakā vuttāti attho.",
  "atk-vin02a415:15_3": "Dvinnaṁ cīvarena cāti bhikkhūnaṁ santike upasampannāya cīvaraṁ dentassa pācittiyaṁ,",
  "atk-vin02a415:15_4": "bhikkhunīnaṁ santike upasampannāya dentassa dukkaṭanti evaṁ dvinnaṁ bhikkhunīnaṁ cīvaraṁ dentassa cīvarena kāraṇabhūtena āpatti hotīti attho.",
  "atk-vin02a415:16_0": "Aṭṭha pāṭidesanīyāti pāḷiyaṁ āgatā eva.",
  "atk-vin02a415:16_1": "Bhuñjantāmakadhaññena pācittiyena dukkaṭā katāti āmakadhaññaṁ viññāpetvā bhuñjantiyā pācittiyena saddhiṁ dukkaṭā katāyeva.",
  "atk-vin02a415:17_0": "Gacchantassa catassoti bhikkhuniyā vā mātugāmena vā saddhiṁ saṁvidhāya gacchantassa dukkaṭaṁ,",
  "atk-vin02a415:17_1": "gāmūpacārokkamane pācittiyaṁ,",
  "atk-vin02a415:17_2": "yā bhikkhunī ekā gāmantaraṁ gacchati,",
  "atk-vin02a415:17_3": "tassā gāmūpacāraṁ okkamantiyā paṭhamapāde thullaccayaṁ,",
  "atk-vin02a415:17_4": "dutiyapāde saṅghādisesoti gacchantassa imā catasso āpattiyo honti.",
  "atk-vin02a415:17_5": "Ṭhitassa cāpi tattakāti ṭhitassapi catasso evāti attho. Kathaṁ?",
  "atk-vin02a415:17_6": "Bhikkhunī andhakāre vā paṭicchanne vā okāse mittasanthavavasena purisassa hatthapāse tiṭṭhati,",
  "atk-vin02a415:17_7": "pācittiyaṁ;",
  "atk-vin02a415:17_8": "hatthapāsaṁ vijahitvā tiṭṭhati, dukkaṭaṁ;",
  "atk-vin02a415:17_9": "aruṇuggamanakāle dutiyikāya hatthapāsaṁ vijahantī tiṭṭhati,",
  "atk-vin02a415:17_10": "thullaccayaṁ;",
  "atk-vin02a415:17_11": "vijahitvā tiṭṭhati,",
  "atk-vin02a415:17_12": "saṅghādisesoti nisinnassa catasso āpattiyo.",
  "atk-vin02a415:17_13": "Nipannassāpi tattakāti sacepi hi sā nisīdati vā nipajjati vā,",
  "atk-vin02a415:17_14": "etāyeva catasso āpattiyo āpajjati.",
  "atk-vin02a415:18_0": "(3) Pācittiyavaṇṇanā",
  "atk-vin02a415:19_0": "476.Pañca pācittiyānīti pañca bhesajjāni paṭiggahetvā nānābhājanesu vā ekabhājane vā amissetvā ṭhapitāni honti,",
  "atk-vin02a415:19_1": "sattāhātikkame so bhikkhu pañca pācittiyāni sabbāni nānāvatthukāni ekakkhaṇe āpajjati,",
  "atk-vin02a415:19_2": "“imaṁ paṭhamaṁ āpanno,",
  "atk-vin02a415:19_3": "imaṁ pacchā”ti na vattabbo.",
  "atk-vin02a415:20_0": "Nava pācittiyānīti yo bhikkhu nava paṇītabhojanāni viññāpetvā tehi saddhiṁ ekato ekaṁ kabaḷaṁ omadditvā mukhe pakkhipitvā paragaḷaṁ atikkāmeti,",
  "atk-vin02a415:20_1": "ayaṁ nava pācittiyāni sabbāni nānāvatthukāni ekakkhaṇe āpajjati “imaṁ paṭhamaṁ āpanno,",
  "atk-vin02a415:20_2": "imaṁ pacchā”ti na vattabbo.",
  "atk-vin02a415:20_3": "Ekavācāya deseyyāti “ahaṁ, bhante,",
  "atk-vin02a415:20_4": "pañca bhesajjāni paṭiggahetvā sattāhaṁ atikkāmetvā pañca āpattiyo āpanno,",
  "atk-vin02a415:20_5": "tā tumhamūle paṭidesemī”ti evaṁ ekavācāya deseyya,",
  "atk-vin02a415:20_6": "desitāva honti,",
  "atk-vin02a415:20_7": "dvīhi tīhi vācāhi kiccaṁ nāma natthi.",
  "atk-vin02a415:20_8": "Dutiyavissajjanepi “ahaṁ, bhante,",
  "atk-vin02a415:20_9": "nava paṇītabhojanāni viññāpetvā bhuñjitvā nava āpattiyo āpanno,",
  "atk-vin02a415:20_10": "tā tumhamūle paṭidesemī”ti vattabbaṁ.",
  "atk-vin02a415:21_0": "Vatthuṁ kittetvā deseyyāti “ahaṁ, bhante,",
  "atk-vin02a415:21_1": "pañca bhesajjāni paṭiggahetvā sattāhaṁ atikkāmesiṁ,",
  "atk-vin02a415:21_2": "yathāvatthukaṁ taṁ tumhamūle paṭidesemī”ti evaṁ vatthuṁ kittetvā deseyya,",
  "atk-vin02a415:21_3": "desitāva honti āpattiyo,",
  "atk-vin02a415:21_4": "āpattiyā nāmaggahaṇena kiccaṁ natthi.",
  "atk-vin02a415:21_5": "Dutiyavissajjanepi “ahaṁ, bhante,",
  "atk-vin02a415:21_6": "nava paṇītabhojanāni viññāpetvā bhutto,",
  "atk-vin02a415:21_7": "yathāvatthukaṁ taṁ tumhamūle paṭidesemī”ti vattabbaṁ.",
  "atk-vin02a415:22_0": "Yāvatatiyake tissoti ukkhittānuvattikāya pārājikaṁ bhedakānuvattakānaṁ kokālikādīnaṁ saṅghādisesaṁ,",
  "atk-vin02a415:22_1": "pāpikāya diṭṭhiyā appaṭinissagge caṇḍakāḷikāya ca bhikkhuniyā pācittiyanti imā yāvatatiyakā tisso āpattiyo.",
  "atk-vin02a415:22_2": "Cha vohārapaccayāti payuttavācāpaccayā cha āpattiyo āpajjatīti attho. Kathaṁ?",
  "atk-vin02a415:22_3": "Ājīvahetu ājīvakāraṇā pāpiccho icchāpakato asantaṁ abhūtaṁ uttarimanussadhammaṁ ullapati,",
  "atk-vin02a415:22_4": "āpatti pārājikassa.",
  "atk-vin02a415:22_5": "Ājīvahetu ājīvakāraṇā sañcarittaṁ samāpajjati,",
  "atk-vin02a415:22_6": "āpatti saṅghādisesassa.",
  "atk-vin02a415:22_7": "Ājīvahetu ājīvakāraṇā yo te vihāre vasati so arahāti vadati,",
  "atk-vin02a415:22_8": "āpatti thullaccayassa.",
  "atk-vin02a415:22_9": "Ājīvahetu ājīvakāraṇā bhikkhu paṇītabhojanāni attano atthāya viññāpetvā bhuñjati,",
  "atk-vin02a415:22_10": "āpatti pācittiyassa.",
  "atk-vin02a415:22_11": "Ājīvahetu ājīvakāraṇā bhikkhunī paṇītabhojanāni attano atthāya viññāpetvā bhuñjati,",
  "atk-vin02a415:22_12": "āpatti pāṭidesanīyassa.",
  "atk-vin02a415:22_13": "Ājīvahetu ājīvakāraṇā sūpaṁ vā odanaṁ vā agilāno attano atthāya viññāpetvā bhuñjati,",
  "atk-vin02a415:22_14": "āpatti dukkaṭassāti.",
  "atk-vin02a415:23_0": "Khādantassa tissoti manussamaṁse thullaccayaṁ,",
  "atk-vin02a415:23_1": "avasesesu akappiyamaṁsesu dukkaṭaṁ,",
  "atk-vin02a415:23_2": "bhikkhuniyā lasuṇe pācittiyaṁ.",
  "atk-vin02a415:23_3": "Pañca bhojanapaccayāti avassutā avassutassa purisassa hatthato bhojanaṁ gahetvā tattheva manussamaṁsaṁ",
  "atk-vin02a415:23_4": "lasuṇaṁ attano atthāya viññāpetvā gahitapaṇītabhojanāni avasesañca akappiyamaṁsaṁ pakkhipitvā vomissakaṁ",
  "atk-vin02a415:23_5": "omadditvā ajjhoharamānā saṅghādisesaṁ,",
  "atk-vin02a415:23_6": "thullaccayaṁ,",
  "atk-vin02a415:23_7": "pācittiyaṁ,",
  "atk-vin02a415:23_8": "pāṭidesanīyaṁ,",
  "atk-vin02a415:23_9": "dukkaṭanti imā pañca āpattiyo bhojanapaccayā āpajjati.",
  "atk-vin02a415:24_0": "Pañca ṭhānānīti “ukkhittānuvattikāya bhikkhuniyā yāvatatiyaṁ samanubhāsanāya appaṭinissajjantiyā ñattiyā dukkaṭaṁ,",
  "atk-vin02a415:24_1": "dvīhi kammavācāhi thullaccayaṁ,",
  "atk-vin02a415:24_2": "kammavācāpariyosāne āpatti pārājikassa,",
  "atk-vin02a415:24_3": "saṅghabhedāya parakkamanādīsu saṅghādiseso,",
  "atk-vin02a415:24_4": "pāpikāya diṭṭhiyā appaṭinissagge pācittiya”nti evaṁ sabbā yāvatatiyakā pañca ṭhānāni gacchanti.",
  "atk-vin02a415:24_5": "Pañcannañceva āpattīti āpatti nāma pañcannaṁ sahadhammikānaṁ hoti,",
  "atk-vin02a415:24_6": "tattha dvinnaṁ nippariyāyena āpattiyeva,",
  "atk-vin02a415:24_7": "sikkhāmānasāmaṇerisāmaṇerānaṁ pana akappiyattā na vaṭṭati.",
  "atk-vin02a415:24_8": "Iminā pariyāyena tesaṁ āpatti na desāpetabbā,",
  "atk-vin02a415:24_9": "daṇḍakammaṁ pana tesaṁ kātabbaṁ.",
  "atk-vin02a415:24_10": "Pañcannaṁ adhikaraṇena cāti adhikaraṇañca pañcannamevāti attho.",
  "atk-vin02a415:24_11": "Etesaṁyeva hi pañcannaṁ pattacīvarādīnaṁ atthāya vinicchayavohāro adhikaraṇanti vuccati,",
  "atk-vin02a415:24_12": "gihīnaṁ pana aḍḍakammaṁ nāma hoti.",
  "atk-vin02a415:25_0": "Pañcannaṁ vinicchayo hotīti pañcannaṁ sahadhammikānaṁyeva vinicchayo nāma hoti.",
  "atk-vin02a415:25_1": "Pañcannaṁ vūpasamena cāti etesaṁyeva pañcannaṁ adhikaraṇaṁ vinicchitaṁ vūpasantaṁ nāma hotīti attho.",
  "atk-vin02a415:25_2": "Pañcannañceva anāpattīti etesaṁyeva pañcannaṁ anāpatti nāma hotīti attho.",
  "atk-vin02a415:25_3": "Tīhi ṭhānehi sobhatīti saṅghādīhi tīhi kāraṇehi sobhati.",
  "atk-vin02a415:25_4": "Katavītikkamo hi puggalo sappaṭikammaṁ āpattiṁ saṅghamajjhe gaṇamajjhe puggalasantike vā paṭikaritvā abbhuṇhasīlo pākatiko hoti,",
  "atk-vin02a415:25_5": "tasmā tīhi ṭhānehi sobhatīti vuccati.",
  "atk-vin02a415:26_0": "Dve kāyikā rattinti bhikkhunī rattandhakāre purisassa hatthapāse ṭhānanisajjasayanāni kappayamānā pācittiyaṁ,",
  "atk-vin02a415:26_1": "hatthapāsaṁ vijahitvā ṭhānādīni kappayamānā dukkaṭanti dve kāyadvārasambhavā āpattiyo rattiṁ āpajjati.",
  "atk-vin02a415:26_2": "Dve kāyikā divāti eteneva upāyena divā paṭicchanne okāse dve āpattiyo āpajjati.",
  "atk-vin02a415:26_3": "Nijjhāyantassa ekā āpattīti “na ca,",
  "atk-vin02a415:26_4": "bhikkhave,",
  "atk-vin02a415:26_5": "sārattena mātugāmassa aṅgajātaṁ upanijjhāyitabbaṁ.",
  "atk-vin02a415:26_6": "Yo upanijjhāyeyya,",
  "atk-vin02a415:26_7": "āpatti dukkaṭassā”ti nijjhāyantassa ayamekā āpatti.",
  "atk-vin02a415:26_8": "Ekā piṇḍapātapaccayāti “na ca,",
  "atk-vin02a415:26_9": "bhikkhave,",
  "atk-vin02a415:26_10": "bhikkhādāyikāya mukhaṁ oloketabba”nti ettha dukkaṭāpatti,",
  "atk-vin02a415:26_11": "antamaso yāguṁ vā byañjanaṁ vā dentassa sāmaṇerassāpi hi mukhaṁ ullokayato dukkaṭameva.",
  "atk-vin02a415:26_12": "Kurundiyaṁ pana “ekā piṇḍapātapaccayāti bhikkhuniparipācitaṁ piṇḍapātaṁ bhuñjantassa pācittiya”nti vuttaṁ.",
  "atk-vin02a415:27_0": "Aṭṭhānisaṁse sampassanti kosambakakkhandhake vuttānisaṁse.",
  "atk-vin02a415:27_1": "Ukkhittakā tayo vuttāti āpattiyā adassane appaṭikamme pāpikāya ca diṭṭhiyā appaṭinissaggeti.",
  "atk-vin02a415:27_2": "Tecattālīsa sammāvattanāti tesaṁyeva ukkhittakānaṁ ettakesu vattesu vattanā.",
  "atk-vin02a415:28_0": "Pañcaṭhāne musāvādoti pārājikasaṅghādisesathullaccayapācittiyadukkaṭasaṅkhāte pañcaṭṭhāne musāvādo gacchati.",
  "atk-vin02a415:28_1": "Cuddasa paramanti vuccatīti dasāhaparamādinayena heṭṭhā vuttaṁ.",
  "atk-vin02a415:28_2": "Dvādasa pāṭidesanīyāti bhikkhūnaṁ cattāri bhikkhunīnaṁ aṭṭha.",
  "atk-vin02a415:28_3": "Catunnaṁ desanāya cāti catunnaṁ accayadesanāyāti attho.",
  "atk-vin02a415:28_4": "Katamā pana sāti?",
  "atk-vin02a415:28_5": "Devadattena payojitānaṁ abhimārānaṁ accayadesanā,",
  "atk-vin02a415:28_6": "anuruddhattherassa upaṭṭhāyikāya accayadesanā,",
  "atk-vin02a415:28_7": "vaḍḍhassa licchavino accayadesanā,",
  "atk-vin02a415:28_8": "vāsabhagāmiyattherassa ukkhepanīyakammaṁ katvā āgatānaṁ bhikkhūnaṁ accayadesanāti ayaṁ catunnaṁ accayadesanā nāma.",
  "atk-vin02a415:29_0": "Aṭṭhaṅgiko musāvādoti “pubbevassa hoti musā bhaṇissa”nti ādiṁ katvā “vinidhāya sañña”nti pariyosānehi aṭṭhahi aṅgehi aṭṭhaṅgiko.",
  "atk-vin02a415:29_1": "Uposathaṅgānipi pāṇaṁ na hanetiādinā nayena vuttāneva.",
  "atk-vin02a415:29_2": "Aṭṭha dūteyyaṅgānīti “idha,",
  "atk-vin02a415:29_3": "bhikkhave,",
  "atk-vin02a415:29_4": "bhikkhu sotā ca hoti sāvetā cā”tiādinā nayena saṅghabhedake vuttāni.",
  "atk-vin02a415:29_5": "Aṭṭha titthiyavattāni mahākhandhake vuttāni.",
  "atk-vin02a415:30_0": "Aṭṭhavācikā upasampadāti bhikkhunīnaṁ upasampadaṁ sandhāya vuttaṁ.",
  "atk-vin02a415:30_1": "Aṭṭhannaṁ paccuṭṭhātabbanti bhattagge aṭṭhannaṁ bhikkhunīnaṁ itarāhi paccuṭṭhāya āsanaṁ dātabbaṁ.",
  "atk-vin02a415:30_2": "Bhikkhunovādako aṭṭhahīti aṭṭhahaṅgehi samannāgato bhikkhu bhikkhunovādako sammannitabbo.",
  "atk-vin02a415:31_0": "Ekassa chejjanti gāthāya navasu janesu yo salākaṁ gāhetvā saṅghaṁ bhindati,",
  "atk-vin02a415:31_1": "tasseva chejjaṁ hoti,",
  "atk-vin02a415:31_2": "devadatto viya pārājikaṁ āpajjati.",
  "atk-vin02a415:31_3": "Bhedakānuvattakānaṁ catunnaṁ thullaccayaṁ kokālikādīnaṁ viya,",
  "atk-vin02a415:31_4": "dhammavādīnaṁ catunnaṁ anāpatti.",
  "atk-vin02a415:31_5": "Imā pana āpattiyo ca anāpattiyo ca sabbesaṁ ekavatthukā saṅghabhedavatthukā eva.",
  "atk-vin02a415:32_0": "Nava āghātavatthūnīti gāthāya navahīti navahi bhikkhūhi saṅgho bhijjati.",
  "atk-vin02a415:32_1": "Ñattiyā karaṇā navāti ñattiyā kātabbāni kammāni navāti attho.",
  "atk-vin02a415:32_2": "Sesaṁ uttānameva.",
  "atk-vin02a415:33_0": "(4) Avandanīyapuggalādivaṇṇanā",
  "atk-vin02a415:34_0": "477.Dasa puggalā nābhivādetabbāti senāsanakkhandhake vuttā dasa janā.",
  "atk-vin02a415:34_1": "Añjali sāmīcena cāti sāmīcikammena saddhiṁ añjali ca tesaṁ na kātabbo,",
  "atk-vin02a415:34_2": "neva pānīyāpucchanatālavaṇṭaggahaṇādi khandhakavattaṁ tesaṁ dassetabbaṁ,",
  "atk-vin02a415:34_3": "na añjali paggaṇhitabboti attho.",
  "atk-vin02a415:34_4": "Dasannaṁ dukkaṭanti tesaṁyeva dasannaṁ evaṁ karontassa dukkaṭaṁ hoti.",
  "atk-vin02a415:34_5": "Dasa cīvaradhāraṇāti dasa divasāni atirekacīvarassa dhāraṇā anuññātāti attho.",
  "atk-vin02a415:35_0": "Pañcannaṁ vassaṁvuṭṭhānaṁ,",
  "atk-vin02a415:35_1": "dātabbaṁ idha cīvaranti pañcannaṁ sahadhammikānaṁ sammukhāva dātabbaṁ.",
  "atk-vin02a415:35_2": "Sattannaṁ santeti disāpakkantaummattakakhittacittavedanāṭṭānaṁ tiṇṇañca ukkhittakānanti imesaṁ sattannaṁ sante patirūpe gāhake parammukhāpi dātabbaṁ.",
  "atk-vin02a415:35_3": "Soḷasannaṁ na dātabbanti sesānaṁ cīvarakkhandhake vuttānaṁ paṇḍakādīnaṁ soḷasannaṁ na dātabbaṁ.",
  "atk-vin02a415:36_0": "Katisataṁ rattisataṁ,",
  "atk-vin02a415:36_1": "āpattiyo chādayitvānāti katisataṁ āpattiyo rattisataṁ chādayitvāna.",
  "atk-vin02a415:36_2": "Dasasataṁ rattisataṁ,",
  "atk-vin02a415:36_3": "āpattiyo chādayitvānāti dasasataṁ āpattiyo rattisataṁ chādayitvāna.",
  "atk-vin02a415:36_4": "Ayañhettha saṅkhepattho –",
  "atk-vin02a415:36_5": "yo divase sataṁ sataṁ saṅghādisesāpattiyo āpajjitvā dasa dasa divase paṭicchādeti,",
  "atk-vin02a415:36_6": "tena rattisataṁ āpattisahassaṁ paṭicchāditaṁ hoti,",
  "atk-vin02a415:36_7": "so sabbāva tā āpattiyo dasāhapaṭicchannāti parivāsaṁ yācitvā dasa rattiyo vasitvāna mucceyya pārivāsikoti.",
  "atk-vin02a415:37_0": "Dvādasa kammadosā vuttāti apalokanakammaṁ adhammenavaggaṁ,",
  "atk-vin02a415:37_1": "adhammenasamaggaṁ,",
  "atk-vin02a415:37_2": "dhammenavaggaṁ,",
  "atk-vin02a415:37_3": "tathā ñattikammañattidutiyakammañatticatutthakammānipīti evaṁ ekekasmiṁ kamme tayo tayo katvā dvādasa kammadosā vuttā.",
  "atk-vin02a415:38_0": "Catasso kammasampattiyoti apalokanakammaṁ dhammenasamaggaṁ,",
  "atk-vin02a415:38_1": "tathā sesānipīti evaṁ catasso kammasampattiyo vuttā.",
  "atk-vin02a415:39_0": "Cha kammānīti adhammenavaggakammaṁ,",
  "atk-vin02a415:39_1": "adhammenasamaggakammaṁ,",
  "atk-vin02a415:39_2": "dhammapatirūpakenavaggakammaṁ,",
  "atk-vin02a415:39_3": "dhammapatirūpakenasamaggakammaṁ,",
  "atk-vin02a415:39_4": "dhammenavaggakammaṁ,",
  "atk-vin02a415:39_5": "dhammenasamaggakammanti evaṁ cha kammāni vuttāni.",
  "atk-vin02a415:39_6": "Ekettha dhammikā katāti ekaṁ dhammena samaggakammamevettha dhammikaṁ katanti attho.",
  "atk-vin02a415:39_7": "Dutiyagāthāvissajjanepi etadeva dhammikaṁ.",
  "atk-vin02a415:40_0": "Yaṁ desitāti yāni desitāni vuttāni pakāsitāni.",
  "atk-vin02a415:40_1": "Anantajinenātiādīsu pariyantaparicchedabhāvarahitattā anantaṁ vuccati nibbānaṁ,",
  "atk-vin02a415:40_2": "taṁ bhagavatā raññā sapattagaṇaṁ abhimadditvā rajjaṁ viya kilesagaṇaṁ abhimadditvā jitaṁ vijitaṁ adhigataṁ sampattaṁ,",
  "atk-vin02a415:40_3": "tasmā bhagavā “anantajino”ti vuccati.",
  "atk-vin02a415:40_4": "Sveva iṭṭhāniṭṭhesu nibbikāratāya tādi,",
  "atk-vin02a415:40_5": "vikkhambhanatadaṅgasamucchedapaṭipassaddhinissaraṇavivekasaṅkhātaṁ vivekapañcakaṁ addasāti vivekadassī;",
  "atk-vin02a415:40_6": "tena anantajinena tādinā vivekadassinā yāni āpattikkhandhāni desitāni vuttāni.",
  "atk-vin02a415:40_7": "Ekettha sammati vinā samathehīti ayamettha padasambandho,",
  "atk-vin02a415:40_8": "yāni satthārā satta āpattikkhandhāni desitāni,",
  "atk-vin02a415:40_9": "tattha ekāpi āpatti vinā samathehi na sammati,",
  "atk-vin02a415:40_10": "atha kho cha samathā cattāri adhikaraṇānīti sabbepime dhammā sammukhāvinayena sammanti,",
  "atk-vin02a415:40_11": "samāyogaṁ gacchanti.",
  "atk-vin02a415:40_12": "Ettha pana eko sammukhāvinayova vinā samathehi sammati,",
  "atk-vin02a415:40_13": "samathabhāvaṁ gacchati.",
  "atk-vin02a415:40_14": "Na hi tassa aññena samathena vinā anipphatti nāma atthi.",
  "atk-vin02a415:40_15": "Tena vuttaṁ –",
  "atk-vin02a415:40_16": "“ekettha sammati vinā samathehī”ti.",
  "atk-vin02a415:40_17": "Iminā tāva adhippāyena aṭṭhakathāsu attho vutto.",
  "atk-vin02a415:40_18": "Mayaṁ pana “vinā”ti nipātassa paṭisedhanamattamatthaṁ gahetvā “ekettha sammati vinā samathehī”ti etesu",
  "atk-vin02a415:40_19": "sattasu āpattikkhandhesu eko pārājikāpattikkhandho vinā samathehi sammatīti etamatthaṁ roceyyāma.",
  "atk-vin02a415:40_20": "Vuttampi cetaṁ “yā sā āpatti anavasesā,",
  "atk-vin02a415:40_21": "sā āpatti na katamena adhikaraṇena katamamhi ṭhāne na katamena samathena sammatī”ti.",
  "atk-vin02a415:41_0": "Chaūnadiyaḍḍhasatāti “idha, upāli,",
  "atk-vin02a415:41_1": "bhikkhu adhammaṁ dhammoti dīpeti,",
  "atk-vin02a415:41_2": "tasmiṁ adhammadiṭṭhi bhede adhammadiṭṭhi,",
  "atk-vin02a415:41_3": "tasmiṁ adhammadiṭṭhi bhede dhammadiṭṭhi,",
  "atk-vin02a415:41_4": "tasmiṁ adhammadiṭṭhi bhede vematiko,",
  "atk-vin02a415:41_5": "tasmiṁ dhammadiṭṭhi bhede adhammadiṭṭhi,",
  "atk-vin02a415:41_6": "tasmiṁ dhammadiṭṭhi bhede vematiko,",
  "atk-vin02a415:41_7": "tasmiṁ vematiko bhede adhammadiṭṭhi,",
  "atk-vin02a415:41_8": "tasmiṁ vematiko bhede dhammadiṭṭhi,",
  "atk-vin02a415:41_9": "tasmiṁ vematiko bhede vematiko”ti evaṁ yāni aṭṭhārasannaṁ bhedakaravatthūnaṁ vasena aṭṭhārasa aṭṭhakāni saṅghabhedakakkhandhake vuttāni,",
  "atk-vin02a415:41_10": "tesaṁ vasena chaūnadiyaḍḍhasataṁ āpāyikā veditabbā.",
  "atk-vin02a415:42_0": "Aṭṭhārasa anāpāyikāti “idha, upāli,",
  "atk-vin02a415:42_1": "bhikkhu adhammaṁ dhammoti dīpeti,",
  "atk-vin02a415:42_2": "tasmiṁ dhammadiṭṭhi bhede dhammadiṭṭhi avinidhāya diṭṭhiṁ avinidhāya khantiṁ avinidhāya ruciṁ avinidhāya bhāvaṁ anussāveti,",
  "atk-vin02a415:42_3": "salākaṁ gāheti ‘ayaṁ dhammo,",
  "atk-vin02a415:42_4": "ayaṁ vinayo,",
  "atk-vin02a415:42_5": "idaṁ satthusāsanaṁ,",
  "atk-vin02a415:42_6": "imaṁ gaṇhatha,",
  "atk-vin02a415:42_7": "imaṁ rocethā’ti,",
  "atk-vin02a415:42_8": "ayampi kho, upāli,",
  "atk-vin02a415:42_9": "saṅghabhedako na āpāyiko na nerayiko na kappaṭṭho na atekiccho”ti evaṁ ekekasmiṁ vatthusmiṁ ekekaṁ katvā",
  "atk-vin02a415:42_10": "saṅghabhedakakkhandhakāvasāne vuttā aṭṭhārasa janā.",
  "atk-vin02a415:42_11": "Aṭṭhārasa aṭṭhakā chaūnadiyaḍḍhasatavissajjane vuttāyeva.",
  "atk-vin02a415:43_0": "(5) Soḷasakammādivaṇṇanā",
  "atk-vin02a415:44_0": "478.Kati kammānītiādīnaṁ sabbagāthānaṁ vissajjanaṁ uttānamevāti.",
  "atk-vin02a415:45_0": "Aparadutiyagāthāsaṅgaṇikavaṇṇanā niṭṭhitā."
}