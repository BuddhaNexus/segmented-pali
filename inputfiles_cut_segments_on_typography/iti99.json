{
  "iti99:0.1_0": "Itivuttaka 99",
  "iti99:0.2_0": "Tikanipāta",
  "iti99:0.3_0": "Pañcamavagga",
  "iti99:0.4_0": "Tevijjasutta",
  "iti99:1.1_0": "Vuttañhetaṁ bhagavatā vuttamarahatāti me sutaṁ:",
  "iti99:2.1_0": "“Dhammenāhaṁ, bhikkhave, tevijjaṁ brāhmaṇaṁ paññāpemi, nāññaṁ lapitalāpanamattena.",
  "iti99:3.1_0": "Kathañcāhaṁ, bhikkhave, dhammena tevijjaṁ brāhmaṇaṁ paññāpemi, nāññaṁ lapitalāpanamattena?",
  "iti99:3.2_0": "Idha,",
  "iti99:3.2_1": "bhikkhave,",
  "iti99:3.2_2": "bhikkhu anekavihitaṁ pubbenivāsaṁ anussarati,",
  "iti99:3.2_3": "seyyathidaṁ—ekampi jātiṁ dvepi jātiyo tissopi jātiyo catassopi jātiyo pañcapi jātiyo dasapi jātiyo vīsampi",
  "iti99:3.2_4": "jātiyo tiṁsampi jātiyo cattālīsampi jātiyo paññāsampi jātiyo jātisatampi jātisahassampi jātisatasahassampi",
  "iti99:3.2_5": "anekepi saṁvaṭṭakappe anekepi vivaṭṭakappe anekepi saṁvaṭṭavivaṭṭakappe:",
  "iti99:3.2_6": "‘amutrāsiṁ evaṁnāmo evaṅgotto evaṁvaṇṇo evamāhāro evaṁsukhadukkhappaṭisaṁvedī evamāyupariyanto.",
  "iti99:3.2_7": "So tato cuto amutra udapādiṁ.",
  "iti99:3.2_8": "Tatrāpāsiṁ evaṁnāmo evaṅgotto evaṁvaṇṇo evamāhāro evaṁsukhadukkhappaṭisaṁvedī evamāyupariyanto.",
  "iti99:3.2_9": "So tato cuto idhūpapanno’ti.",
  "iti99:3.2_10": "Iti sākāraṁ sauddesaṁ anekavihitaṁ pubbenivāsaṁ anussarati.",
  "iti99:3.3_0": "Ayamassa paṭhamā vijjā adhigatā hoti,",
  "iti99:3.3_1": "avijjā vihatā,",
  "iti99:3.3_2": "vijjā uppannā,",
  "iti99:3.3_3": "tamo vihato,",
  "iti99:3.3_4": "āloko uppanno,",
  "iti99:3.3_5": "yathā taṁ appamattassa ātāpino pahitattassa viharato.",
  "iti99:4.1_0": "Puna caparaṁ,",
  "iti99:4.1_1": "bhikkhave,",
  "iti99:4.1_2": "bhikkhu dibbena cakkhunā visuddhena atikkantamānusakena satte passati cavamāne upapajjamāne hīne paṇīte suvaṇṇe dubbaṇṇe,",
  "iti99:4.1_3": "sugate duggate yathākammūpage satte pajānāti:",
  "iti99:4.1_4": "‘ime vata bhonto sattā kāyaduccaritena samannāgatā vacīduccaritena samannāgatā manoduccaritena samannāgatā",
  "iti99:4.1_5": "ariyānaṁ upavādakā micchādiṭṭhikā micchādiṭṭhikammasamādānā.",
  "iti99:4.1_6": "Te kāyassa bhedā paraṁ maraṇā apāyaṁ duggatiṁ vinipātaṁ nirayaṁ upapannā.",
  "iti99:4.1_7": "Ime vā pana bhonto sattā kāyasucaritena samannāgatā vacīsucaritena samannāgatā manosucaritena samannāgatā",
  "iti99:4.1_8": "ariyānaṁ anupavādakā sammādiṭṭhikā sammādiṭṭhikammasamādānā.",
  "iti99:4.1_9": "Te kāyassa bhedā paraṁ maraṇā sugatiṁ saggaṁ lokaṁ upapannā’ti.",
  "iti99:4.1_10": "Iti dibbena cakkhunā visuddhena atikkantamānusakena satte passati cavamāne upapajjamāne hīne paṇīte suvaṇṇe dubbaṇṇe,",
  "iti99:4.1_11": "sugate duggate yathākammūpage satte pajānāti.",
  "iti99:4.2_0": "Ayamassa dutiyā vijjā adhigatā hoti,",
  "iti99:4.2_1": "avijjā vihatā,",
  "iti99:4.2_2": "vijjā uppannā,",
  "iti99:4.2_3": "tamo vihato,",
  "iti99:4.2_4": "āloko uppanno,",
  "iti99:4.2_5": "yathā taṁ appamattassa ātāpino pahitattassa viharato.",
  "iti99:5.1_0": "Puna caparaṁ,",
  "iti99:5.1_1": "bhikkhave,",
  "iti99:5.1_2": "bhikkhu āsavānaṁ khayā anāsavaṁ cetovimuttiṁ paññāvimuttiṁ diṭṭheva dhamme sayaṁ abhiññā sacchikatvā upasampajja viharati.",
  "iti99:5.2_0": "Ayamassa tatiyā vijjā adhigatā hoti,",
  "iti99:5.2_1": "avijjā vihatā,",
  "iti99:5.2_2": "vijjā uppannā,",
  "iti99:5.2_3": "tamo vihato,",
  "iti99:5.2_4": "āloko uppanno,",
  "iti99:5.2_5": "yathā taṁ appamattassa ātāpino pahitattassa viharato.",
  "iti99:5.3_0": "Evaṁ kho ahaṁ, bhikkhave, dhammena tevijjaṁ brāhmaṇaṁ paññāpemi, nāññaṁ lapitalāpanamattenā”ti.",
  "iti99:5.4_0": "Etamatthaṁ bhagavā avoca.",
  "iti99:5.5_0": "Tatthetaṁ iti vuccati:",
  "iti99:6.1_0": "“Pubbenivāsaṁ yoveti,",
  "iti99:6.2_0": "saggāpāyañca passati;",
  "iti99:6.3_0": "Atho jātikkhayaṁ patto,",
  "iti99:6.4_0": "abhiññāvosito muni.",
  "iti99:7.1_0": "Etāhi tīhi vijjāhi,",
  "iti99:7.2_0": "tevijjo hoti brāhmaṇo;",
  "iti99:7.3_0": "Tamahaṁ vadāmi tevijjaṁ,",
  "iti99:7.4_0": "nāññaṁ lapitalāpanan”ti.",
  "iti99:8.1_0": "Ayampi attho vutto bhagavatā, iti me sutanti.",
  "iti99:8.2_0": "Dasamaṁ.",
  "iti99:8.3_0": "Pañcamo vaggo.",
  "iti99:9.0_0": "Tassuddānaṁ",
  "iti99:9.1_0": "Pasāda jīvita saṅghāṭi,",
  "iti99:9.2_0": "aggi upaparikkhayā;",
  "iti99:9.3_0": "Upapatti kāma kalyāṇaṁ,",
  "iti99:9.4_0": "dānaṁ dhammena te dasāti.",
  "iti99:9.5_0": "Tikanipāto niṭṭhito."
}