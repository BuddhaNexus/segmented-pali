{
  "tika-s0101t4:0_0": "4. Soṇadaṇḍasuttavaṇṇanā",
  "tika-s0101t4:1_0": "300.",
  "tika-s0101t4:1_1": "Sundarabhāvena sātisayāni aṅgāni etesaṁ atthīti aṅgā,",
  "tika-s0101t4:1_2": "rājakumārāti āha “aṅgā nāma aṅgapāsādikatāyā”tiādi.",
  "tika-s0101t4:1_3": "Idhāpi adhippetā,",
  "tika-s0101t4:1_4": "na ambaṭṭhasutte eva.",
  "tika-s0101t4:1_5": "Āgantuṁ na dassantīti āgamane ādīnavaṁ dassetvā paṭikkhipanavasena āgantuṁ na dassanti,",
  "tika-s0101t4:1_6": "nānujānissantīti adhippāyo.",
  "tika-s0101t4:1_7": "Nīlāsokakaṇikārakoviḷārakundarājarukkhehi sammissatāya taṁ campakavanaṁ “nīlādipañcavaṇṇakusumapaṭimaṇḍita”nti daṭṭhabbaṁ.",
  "tika-s0101t4:1_8": "Na campakarukkhānaṁyeva nīlādipañcakusumatāyāti vadanti.",
  "tika-s0101t4:1_9": "“Bhagavā kusumagandhasugandhe campakavane viharatī”ti iminā na māpanakāle eva tasmiṁ nagare campakarukkhā ussannā,",
  "tika-s0101t4:1_10": "atha kho aparabhāge pīti dasseti.",
  "tika-s0101t4:1_11": "Māpanakāle hi campakānaṁ ussannatāya sā nagarī “campā”ti nāmaṁ labhi.",
  "tika-s0101t4:1_12": "Issarattāti adhipatibhāvato.",
  "tika-s0101t4:1_13": "Senā etassa atthīti seniko,",
  "tika-s0101t4:1_14": "seniko eva seniyo,",
  "tika-s0101t4:1_15": "atthitā cettha bahubhāvavisiṭṭhāti vuttaṁ “mahatiyā senāya samannāgatattā”ti.",
  "tika-s0101t4:2_0": "301-",
  "tika-s0101t4:2_1": "2.Saṁhatāti sannipatitā,",
  "tika-s0101t4:2_2": "“saṅghino”ti vattabbe “saṅghī”ti puthutthe ekavacanaṁ brāhmaṇagahapatikānaṁ adhippetattā,",
  "tika-s0101t4:2_3": "tenāha “etesa”nti.",
  "tika-s0101t4:2_4": "Rājarājaññādīnaṁ bhaṇḍadharā purisā khatā,",
  "tika-s0101t4:2_5": "nesaṁ tāyanato khattā.",
  "tika-s0101t4:2_6": "So hi yehi yattha pesito,",
  "tika-s0101t4:2_7": "tattha tesaṁ dosaṁ pariharanto yuttapattavasena pucchitamatthaṁ katheti,",
  "tika-s0101t4:2_8": "tenāha “pucchitapañhe byākaraṇasamattho”ti.",
  "tika-s0101t4:2_9": "Kulāpadesādinā mahatī mattā etassāti mahāmatto.",
  "tika-s0101t4:3_0": "Soṇadaṇḍaguṇakathāvaṇṇanā",
  "tika-s0101t4:4_0": "303.",
  "tika-s0101t4:4_1": "Visiṭṭhaṁ rajjaṁ virajjaṁ,",
  "tika-s0101t4:4_2": "virajjameva verajjaṁ yathā “vekataṁ vesaya”nti,",
  "tika-s0101t4:4_3": "nānāvidhaṁ verajjaṁ nānāverajjaṁ,",
  "tika-s0101t4:4_4": "tattha jātātiādinā sabbaṁ vuttanayeneva veditabbaṁ.",
  "tika-s0101t4:4_5": "Uttamabrāhmaṇoti abhijanasampattiyā vittasampattiyā vijjāsampattiyā uggatataro,",
  "tika-s0101t4:4_6": "uḷāro vā brāhmaṇo.",
  "tika-s0101t4:4_7": "Asannipātoti lābhamaccharena nippīḷitatāya asannipāto viya bhavissati.",
  "tika-s0101t4:5_0": "“Aṅgeti gameti ñāpetīti aṅgaṁ,",
  "tika-s0101t4:5_1": "hetūti āha “imināpi kāraṇenā”ti.",
  "tika-s0101t4:5_2": "“Ubhato sujāto”ti ettake vutte yehi kehici dvīhi bhāgehi sujātatā viññāyeyya. Sujāta-",
  "tika-s0101t4:5_3": "saddo ca “sujāto cārudassano”tiādīsu ārohasampattipariyāyoti jātivaseneva sujātataṁ vibhāvetuṁ “mātito ca pitito cā”ti vuttaṁ.",
  "tika-s0101t4:5_4": "Anorasaputtavasenāpi loke mātupitusamaññā dissati,",
  "tika-s0101t4:5_5": "idha panassa orasaputtavaseneva icchitāti dassetuṁ “saṁsuddhagahaṇiko”ti vuttaṁ.",
  "tika-s0101t4:5_6": "Gabbhaṁ gaṇhāti dhāretīti gahaṇī,",
  "tika-s0101t4:5_7": "gabbhāsayasaññito mātukucchippadeso.",
  "tika-s0101t4:5_8": "Yathābhuttassa āhārassa vipācanavasena gaṇhanato achaḍḍanato gahaṇī,",
  "tika-s0101t4:5_9": "kammajatejodhātu.",
  "tika-s0101t4:6_0": "Pitā ca mātā ca pitaro,",
  "tika-s0101t4:6_1": "pitūnaṁ pitaro pitāmahā,",
  "tika-s0101t4:6_2": "tesaṁ yugo dvando pitāmahayugo, tasmā,",
  "tika-s0101t4:6_3": "yāva sattamā pitāmahayugā pitāmahadvandāti evamettha attho daṭṭhabbo.",
  "tika-s0101t4:6_4": "Evañhi pitāmahaggahaṇeneva mātāmahopi gahitoti.",
  "tika-s0101t4:6_5": "So aṭṭhakathāyaṁ visuṁ na uddhaṭo. Yuga-",
  "tika-s0101t4:6_6": "saddo cettha ekasesanayena daṭṭhabbo “yugo ca yugo ca yugā”ti.",
  "tika-s0101t4:6_7": "Evañhi tattha tattha dvandaṁ gahitameva hoti,",
  "tika-s0101t4:6_8": "tenāha “tato uddhaṁ sabbepi pubbapurisā pitāmahaggahaṇeneva gahitā”ti.",
  "tika-s0101t4:6_9": "Purisaggahaṇañcettha ukkaṭṭhaniddesavasena katanti daṭṭhabbaṁ.",
  "tika-s0101t4:6_10": "Evañhi “mātito”ti pāḷivacanaṁ samatthitaṁ hoti.",
  "tika-s0101t4:6_11": "Akkhittoti appattakhepo.",
  "tika-s0101t4:6_12": "Anavakkhittoti saddhathālipākādīsu na avakkhitto na chaḍḍito.",
  "tika-s0101t4:6_13": "Jātivādenāti hetumhi karaṇavacananti dassetuṁ “kena kāraṇenā”tiādi vuttaṁ.",
  "tika-s0101t4:6_14": "Ettha ca “ubhato…pe…",
  "tika-s0101t4:6_15": "pitāmahayugā”ti etena brāhmaṇassa yonidosābhāvo dassito saṁsuddhagahaṇikabhāvakittanato,",
  "tika-s0101t4:6_16": "“akkhitto”ti iminā kiriyāparādhābhāvo.",
  "tika-s0101t4:6_17": "Kiriyāparādhena hi sattā khepaṁ pāpuṇanti.",
  "tika-s0101t4:6_18": "“Anupakkuṭṭho”ti iminā ayuttasaṁsaggābhāvo.",
  "tika-s0101t4:6_19": "Ayuttasaṁsaggampi hi paṭicca sattā akkosaṁ labhanti.",
  "tika-s0101t4:7_0": "Issaroti ādhipateyyasaṁvattaniyakammabalena īsanasīlo,",
  "tika-s0101t4:7_1": "sā panassa issaratā vibhavasampattipaccayā pākaṭā jātāti aḍḍhatāpariyāyabhāveneva vadanto “aḍḍhoti issaro”ti āha.",
  "tika-s0101t4:7_2": "Mahantaṁ dhanaṁ assa bhūmigatañceva vehāsaṭṭhañcāti mahaddhano.",
  "tika-s0101t4:7_3": "Tassāti tassa tassa.",
  "tika-s0101t4:7_4": "Vadanti “anvayato,",
  "tika-s0101t4:7_5": "byatirekato ca anupasaṅkamanakāraṇaṁ kittemā”ti.",
  "tika-s0101t4:8_0": "Adhikarūpoti visiṭṭharūpo uttamasarīro.",
  "tika-s0101t4:8_1": "Dassanaṁ arahatīti dassanīyo,",
  "tika-s0101t4:8_2": "tenāha “dassanayoggo”ti.",
  "tika-s0101t4:8_3": "Pasādaṁ āvahatīti pāsādiko,",
  "tika-s0101t4:8_4": "tenāha “cittappasādajananato”ti.",
  "tika-s0101t4:8_5": "Vaṇṇassāti vaṇṇadhātuyā.",
  "tika-s0101t4:8_6": "Sarīranti sannivesavisiṭṭhaṁ karacaraṇagīvāsīsādiavayavasamudāyaṁ,",
  "tika-s0101t4:8_7": "so ca saṇṭhānamukhena gayhatīti “paramāya vaṇṇapokkharatāyāti…pe…",
  "tika-s0101t4:8_8": "sampattiyā cā”ti vuttaṁ.",
  "tika-s0101t4:8_9": "Sabbavaṇṇesu suvaṇṇavaṇṇova uttamoti vuttaṁ “seṭṭhena suvaṇṇavaṇṇena samannāgato”ti.",
  "tika-s0101t4:8_10": "Tathā hi buddhā,",
  "tika-s0101t4:8_11": "cakkavattino ca suvaṇṇavaṇṇāva honti.",
  "tika-s0101t4:8_12": "Brahmavacchasīti uttamasarīrābho,",
  "tika-s0101t4:8_13": "suvaṇṇābho icceva attho.",
  "tika-s0101t4:8_14": "Imameva hi atthaṁ sandhāya “mahābrahmuno sarīrasadiseneva sarīrena samannāgato”ti vuttaṁ,",
  "tika-s0101t4:8_15": "na brahmujugattataṁ.",
  "tika-s0101t4:8_16": "Akhuddāvakāso dassanāyāti ārohapariṇāhasampattiyā,",
  "tika-s0101t4:8_17": "avayavapāripūriyā ca dassanāya okāso na khuddako,",
  "tika-s0101t4:8_18": "tenāha “sabbānevā”tiādi.",
  "tika-s0101t4:9_0": "Yamaniyamalakkhaṇaṁ sīlamassa atthīti sīlavā.",
  "tika-s0101t4:9_1": "Taṁ panassa rattaññutāya vuddhaṁ vaḍḍhitaṁ atthīti vuddhasīlī.",
  "tika-s0101t4:9_2": "Tena ca sabbadā sammāyogato vuddhasīlena samannāgato.",
  "tika-s0101t4:9_3": "Sabbametaṁ pañcasīlamattameva sandhāya vadanti tato paraṁ sīlassa tattha abhāvato,",
  "tika-s0101t4:9_4": "tesañca ajānanato.",
  "tika-s0101t4:10_0": "Ṭhānakaraṇasampattiyā,",
  "tika-s0101t4:10_1": "sikkhāsampattiyā ca katthacipi anūnatāya parimaṇḍalapadāni byañjanāni akkharāni etissāti parimaṇḍalapadabyañjanā.",
  "tika-s0101t4:10_2": "Atha vā pajjati attho etenāti padaṁ, nāmādi.",
  "tika-s0101t4:10_3": "Yathādhippetamatthaṁ byañjetīti byañjanaṁ, vākyaṁ.",
  "tika-s0101t4:10_4": "Tesaṁ paripuṇṇatāya parimaṇḍalapadabyañjanā.",
  "tika-s0101t4:10_5": "Atthañāpane sādhanatāya vācāva karaṇanti vākkaraṇaṁ,",
  "tika-s0101t4:10_6": "udāhāraghoso.",
  "tika-s0101t4:10_7": "Guṇaparipuṇṇabhāvena tassa brāhmaṇassa,",
  "tika-s0101t4:10_8": "tena vā bhāsitabbaatthassa.",
  "tika-s0101t4:10_9": "Pūre puṇṇabhāve.",
  "tika-s0101t4:10_10": "Pūreti ca purimasmiṁ atthe ādhāre bhummaṁ,",
  "tika-s0101t4:10_11": "dutiyasmiṁ visaye.",
  "tika-s0101t4:10_12": "“Sukhumālattanenā”ti iminā tassā vācāya mudusaṇhabhāvamāha.",
  "tika-s0101t4:10_13": "Apalibuddhāya pittasemhādīhi.",
  "tika-s0101t4:10_14": "Sandiṭṭhaṁ sabbaṁ dassetvā viya ekadesaṁ kathanaṁ.",
  "tika-s0101t4:10_15": "Vilambitaṁ saṇikaṁ cirāyitvā kathanaṁ.",
  "tika-s0101t4:10_16": "“Sandiddhavilambitādī”ti vā pāṭho.",
  "tika-s0101t4:10_17": "Tattha sandiddhaṁ sandehajanakaṁ. Ādi-",
  "tika-s0101t4:10_18": "saddena dukkhalitānukaḍḍhitādiṁ saṅgaṇhāti.",
  "tika-s0101t4:10_19": "“Ādimajjhapariyosānaṁ pākaṭaṁ katvā”ti iminā tassā vācāya atthapāripūriṁ vadanti.",
  "tika-s0101t4:11_0": "“Jiṇṇo”tiādīni padāni suviññeyyāni,",
  "tika-s0101t4:11_1": "heṭṭhā vuttatthāni ca.",
  "tika-s0101t4:11_2": "Dutiyanaye pana jiṇṇoti nāyaṁ jiṇṇatā vayomattena,",
  "tika-s0101t4:11_3": "atha kho kulaparivaṭṭena purāṇatāti āha “jiṇṇoti porāṇo”tiādi,",
  "tika-s0101t4:11_4": "tena tassa brāhmaṇassa kulavasena uditoditabhāvamāha.",
  "tika-s0101t4:11_5": "Jātivuddhiyā “vayoanuppatto”ti vakkhamānattā,",
  "tika-s0101t4:11_6": "guṇavuddhiyā tato sātisayattā ca “vuddhoti sīlācārādiguṇavuddhiyā yutto”ti āha.",
  "tika-s0101t4:11_7": "Tathā jātimahallakatāya vakkhamānattā “mahallako”ti padena vibhavamahattatā yojitā.",
  "tika-s0101t4:11_8": "Maggapaṭipannoti brāhmaṇānaṁ paṭipattivīthiṁ upagato taṁ avokkamma caraṇato.",
  "tika-s0101t4:11_9": "Antimavayanti pacchimavayaṁ.",
  "tika-s0101t4:12_0": "Buddhaguṇakathāvaṇṇanā",
  "tika-s0101t4:13_0": "304.",
  "tika-s0101t4:13_1": "Tādisehi mahānubhāvehi saddhiṁ yugaggāhavasenapi dahanaṁ na mādisānaṁ anucchavikaṁ,",
  "tika-s0101t4:13_2": "kuto pana ukkaṁsananti idaṁ brāhmaṇassa na yuttarūpanti dassento āha “na kho pana metaṁ yutta”ntiādi.",
  "tika-s0101t4:13_3": "Sadisāti ekadesena sadisā.",
  "tika-s0101t4:13_4": "Na hi buddhānaṁ guṇehi sabbathā sadisā kecipi guṇā aññesu labbhanti.",
  "tika-s0101t4:13_5": "Itareti attano guṇehi asadisaguṇe.",
  "tika-s0101t4:13_6": "Idanti idaṁ atthajātaṁ.",
  "tika-s0101t4:13_7": "Gopadakanti gāviyā pade ṭhitaudakaṁ.",
  "tika-s0101t4:14_0": "Saṭṭhikulasatasahassanti saṭṭhisahassādhikaṁ kulasatasahassaṁ kulapariyāyenāti suddhodanamahārājassa kulānukkamena āgataṁ.",
  "tika-s0101t4:14_1": "Tesupīti tesupi catūsu nidhīsu.",
  "tika-s0101t4:14_2": "Gahitagahitanti gahitaṁ gahitaṁ ṭhānaṁ pūratiyeva dhanena paṭipākatikameva hoti.",
  "tika-s0101t4:14_3": "Aparimāṇoyevāti “ettako eso”ti kenaci paricchindituṁ asakkuṇeyyatāya aparicchinno eva.",
  "tika-s0101t4:15_0": "Tatthāti mañcake.",
  "tika-s0101t4:15_1": "Sīhaseyyaṁ kappesīti yathā rāhu asurindo āyāmato,",
  "tika-s0101t4:15_2": "vitthārato ubbedhato ca bhagavato rūpakāyassa paricchedaṁ gahetuṁ na sakkoti,",
  "tika-s0101t4:15_3": "tathā rūpaṁ iddhābhisaṅkhāraṁ abhisaṅkharonto sīhaseyyaṁ kappesi.",
  "tika-s0101t4:16_0": "Kilesehi ārakattā parisuddhaṭṭhena ariyanti āha “ariyaṁ uttamaṁ parisuddha”nti.",
  "tika-s0101t4:16_1": "Anavajjaṭṭhena kusalaṁ,",
  "tika-s0101t4:16_2": "na sukhavipākaṭṭhena.",
  "tika-s0101t4:16_3": "Katthaci caturāsītipāṇasahassāni,",
  "tika-s0101t4:16_4": "katthaci aparimāṇāpi devamanussā yasmā catuvīsatiyā ṭhānesu asaṅkhyeyyā aparimeyyā devamanussā maggaphalāmataṁ piviṁsu,",
  "tika-s0101t4:16_5": "koṭisatasahassādiparimāṇenapi bahū eva,",
  "tika-s0101t4:16_6": "tasmā anuttarācārasikkhāpanavasena bhagavā bahūnaṁ ācariyo.",
  "tika-s0101t4:16_7": "Teti kāmarāgato aññe bhagavato pahīnakilese.",
  "tika-s0101t4:16_8": "Keḷanāti keḷāyanā dhanāyanā.",
  "tika-s0101t4:17_0": "Apāpapurekkhāroti apāpe pure karoti,",
  "tika-s0101t4:17_1": "na vā pāpaṁ purato karotītipi apāpapurekkhāroti imamatthaṁ dassetuṁ “apāpe navalokuttaradhamme”tiādi vuttaṁ.",
  "tika-s0101t4:17_2": "Tattha apāpeti pāpapaṭipakkhe,",
  "tika-s0101t4:17_3": "pāparahite ca.",
  "tika-s0101t4:17_4": "Brahmani seṭṭhe buddhe bhagavati bhavā tassa dhammadesanāvasena ariyāya jātiyā jātattā,",
  "tika-s0101t4:17_5": "brahmuno vā bhagavato hitā garukaraṇādinā,",
  "tika-s0101t4:17_6": "yathānusiṭṭhapaṭipattiyā ca,",
  "tika-s0101t4:17_7": "brahmaṁ vā seṭṭhaṁ ariyamaggaṁ jānātīti brahmaññā,",
  "tika-s0101t4:17_8": "ariyasāvakasaṅkhātā pajā,",
  "tika-s0101t4:17_9": "tenāha “sāriputtā”tiādi.",
  "tika-s0101t4:17_10": "Pakatibrāhmaṇajātivasenāpi “brahmaññāya pajāyā”ti padassa attho veditabboti dassetuṁ “apicā”tiādi vuttaṁ.",
  "tika-s0101t4:18_0": "Tiroraṭṭhā tirojanapadāti ettha rajjaṁ raṭṭhaṁ,",
  "tika-s0101t4:18_1": "rājanti rājāno etenāti,",
  "tika-s0101t4:18_2": "tadekadesabhūtā padesā pana janapado,janā pajjanti ettha sukhajīvikaṁ pāpuṇantīti.",
  "tika-s0101t4:18_3": "Pucchāya vā dosaṁ sallakkhetvāti sambandho.",
  "tika-s0101t4:18_4": "Asamatthatanti attano asamatthataṁ.",
  "tika-s0101t4:18_5": "Bhagavā vissajjeti tesaṁ upanissayasampattiṁ,",
  "tika-s0101t4:18_6": "ñāṇaparipākaṁ,",
  "tika-s0101t4:18_7": "cittācārañca ñatvāti adhippāyo.",
  "tika-s0101t4:19_0": "“Ehisvāgatavādī”ti iminā sukhasambhāsapubbakaṁ piyavāditaṁ dasseti,",
  "tika-s0101t4:19_1": "“sakhilo”ti iminā saṇhavācataṁ,",
  "tika-s0101t4:19_2": "“sammodako”ti iminā paṭisandhārakusalataṁ,",
  "tika-s0101t4:19_3": "“abhākuṭiko”ti iminā sabbattheva vippasannamukhataṁ,",
  "tika-s0101t4:19_4": "“uttānamukho”ti iminā sukhālāpataṁ,",
  "tika-s0101t4:19_5": "“pubbabhāsī”ti iminā dhammānuggahassa okāsakaraṇato hitajjhāsayataṁ bhagavato vibhāveti.",
  "tika-s0101t4:20_0": "Yattha kirāti kira-",
  "tika-s0101t4:20_1": "saddo arucisūcanattho,",
  "tika-s0101t4:20_2": "tena bhagavatā adhivutthapadese na devatānubhāvena manussānaṁ anupaddavatā,",
  "tika-s0101t4:20_3": "atha kho buddhānubhāvenāti dasseti.",
  "tika-s0101t4:20_4": "Tenāha “apicā”tiādi.",
  "tika-s0101t4:21_0": "Anusāsitabboti vineyyajanasamūho gayhatīti nibbattitaṁ ariyasaṅghameva dassetuṁ “sayaṁ vā”tiādi vuttaṁ,",
  "tika-s0101t4:21_1": "anantarassa vidhi paṭisedho vāti katvā.",
  "tika-s0101t4:21_2": "“Tādisovā”ti iminā “sayaṁ vā”tiādinā vuttavikappo eva paccāmaṭṭhoti.",
  "tika-s0101t4:21_3": "“Purimapadasseva vā”ti vikappantaraggahaṇaṁ.",
  "tika-s0101t4:21_4": "Bahūnaṁ titthakarānanti pūraṇādīnaṁ anekesaṁ titthakarānaṁ,",
  "tika-s0101t4:21_5": "niddhāraṇe cetaṁ sāmivacanaṁ.",
  "tika-s0101t4:21_6": "Kāraṇenāti appicchasantuṭṭhatādisamāropanalakkhaṇena kāraṇena.",
  "tika-s0101t4:21_7": "Āgantukā navakāti abhinavā āgantukā abbhāgatā.",
  "tika-s0101t4:21_8": "Pariyāpuṇāmīti paricchindituṁ jānāmi sakkomi,",
  "tika-s0101t4:21_9": "tenāha “jānāmī”ti.",
  "tika-s0101t4:21_10": "“Kappampi ce aññamabhāsamāno”ti abhūtaparikappanavacanametaṁ tathā bhāsamānassa abhāvato.",
  "tika-s0101t4:22_0": "305. Alaṁ-",
  "tika-s0101t4:22_1": "saddo arahattopi hoti “alameva nibbinditu”ntiādīsu viyāti āha “alamevāti yuttamevā”ti.",
  "tika-s0101t4:22_2": "Puṭena netvā asitabbato paribhuñjitabbato puṭosaṁ vuccati pātheyyaṁ.",
  "tika-s0101t4:22_3": "Puṭaṁsena purisena.",
  "tika-s0101t4:23_0": "Soṇadaṇḍaparivitakkavaṇṇanā",
  "tika-s0101t4:24_0": "307.Ubhatopakkhikāti micchādiṭṭhisammādiṭṭhīnaṁ vasena ubhayapakkhikā. Kerāṭikāti saṭhā.",
  "tika-s0101t4:25_0": "Brāhmaṇapaññattivaṇṇanā",
  "tika-s0101t4:26_0": "309.Vighātanti cittadukkhaṁ.",
  "tika-s0101t4:27_0": "311-",
  "tika-s0101t4:27_1": "3.Sujanti homadabbiṁ paggaṇhantesūti juhanatthaṁ gaṇhanakesu,",
  "tika-s0101t4:27_2": "irubbijjesūti attho.",
  "tika-s0101t4:27_3": "Paṭhamo vāti tattha sannipatitesu yajanakiriyāyaṁ sabbapadhāno vā.",
  "tika-s0101t4:27_4": "Dutiyo vāti tadanantaro vā.",
  "tika-s0101t4:27_5": "“Suja”nti karaṇe etaṁ upayogavacananti āha “sujāyā”ti.",
  "tika-s0101t4:27_6": "Aggihuttapamukhatāya yaññassa yaññe diyyamānaṁ sujāmukhena dīyatīti āha “sujāya diyyamāna”nti.",
  "tika-s0101t4:27_7": "Porāṇāti aṭṭhakathācariyā.",
  "tika-s0101t4:27_8": "Visesatoti vijjācaraṇavisesato,",
  "tika-s0101t4:27_9": "na brāhmaṇehi icchitavijjācaraṇamattato.",
  "tika-s0101t4:27_10": "Uttamabrāhmaṇassāti anuttaradakkhiṇeyyatāya ukkaṭṭhabrāhmaṇassa.",
  "tika-s0101t4:27_11": "Brāhmaṇasamayanti brāhmaṇasiddhantaṁ.",
  "tika-s0101t4:27_12": "Mā bhindi mā vināsesi.",
  "tika-s0101t4:28_0": "316.Samasamoti samoyeva hutvā samo.",
  "tika-s0101t4:28_1": "Hīnopamavasenapi samatā vuccatīti taṁ nivattento “ṭhapetvā ekadesasamatta”ntiādimāha.",
  "tika-s0101t4:28_2": "Kulakoṭiparidīpananti kulaādiparidīpanaṁ athāpisiyāti athāpi tumhākaṁ evaṁ parivitakko siyā.",
  "tika-s0101t4:28_3": "Brāhmaṇabhāvaṁ sādheti vaṇṇo.",
  "tika-s0101t4:28_4": "Mantajātīsupi eseva nayo.",
  "tika-s0101t4:28_5": "Sīlameva sādhessati brāhmaṇabhāvaṁ.",
  "tika-s0101t4:28_6": "Kasmāti ce?",
  "tika-s0101t4:28_7": "Āha “tasmiñhissā”tiādi.",
  "tika-s0101t4:28_8": "Sammohamattaṁ vaṇṇādayoti vaṇṇamantajātiyo hi brāhmaṇabhāvassa aṅganti sammohamattametaṁ asamavekkhitābhimānabhāvato.",
  "tika-s0101t4:29_0": "Sīlapaññākathāvaṇṇanā",
  "tika-s0101t4:30_0": "317.Kathito brāhmaṇena pañhoti “sīlavā ca hotī”tiādinā dvinnameva aṅgānaṁ vasena yathāpucchito pañho",
  "tika-s0101t4:30_1": "yāthāvato vissajjito etthāti etasmiṁ yathāvissajjite atthe.",
  "tika-s0101t4:30_2": "Tassāti soṇadaṇḍassa.",
  "tika-s0101t4:30_3": "Sīlaparisuddhāti sīlasampattiyā sabbaso suddhā anupakkiliṭṭhā.",
  "tika-s0101t4:30_4": "Kuto dussīle paññā asamāhitattā tassa.",
  "tika-s0101t4:30_5": "Jaḷe eḷamūge kuto sīlanti jaḷe eḷamūge duppaññe kuto sīlaṁ sīlavibhāgassa,",
  "tika-s0101t4:30_6": "sīlaparisodhanūpāyassa ca ajānanato.",
  "tika-s0101t4:30_7": "Pakaṭṭhaṁ ukkaṭṭhaṁ ñāṇaṁ paññāṇanti,",
  "tika-s0101t4:30_8": "pākatikaṁ ñāṇaṁ nivattetuṁ “paññāṇa”nti vuttanti tayidaṁ pakārehi jānanato paññāvāti āha “paññāṇanti paññā yevā”ti.",
  "tika-s0101t4:31_0": "Sīlenadhotāti samādhipadaṭṭhānena sīlena sakalasaṁkilesamalavisuddhiyā dhotā visuddhā,",
  "tika-s0101t4:31_1": "tenāha “kathaṁ panā”tiādi.",
  "tika-s0101t4:31_2": "Tattha dhovatīti sujjhati.",
  "tika-s0101t4:31_3": "Mahāsaṭṭhivassatthero viyāti saṭṭhivassamahāthero viya.",
  "tika-s0101t4:31_4": "Vedanāpariggahamattampīti ettha vedanāpariggaho nāma yathāuppannaṁ vedanaṁ sabhāvarasato upadhāretvā “ayaṁ vedanā phassaṁ paṭicca,",
  "tika-s0101t4:31_5": "so phasso anicco dukkho vipariṇāmadhammo”ti lakkhaṇattayaṁ āropetvā pavattitavipassanā.",
  "tika-s0101t4:31_6": "Evaṁ vipassantena “sukhena sakkā sā vedanā adhivāsetuṁ “vedanā eva vediyatī”ti.",
  "tika-s0101t4:31_7": "Vedanaṁ vikkhambhetvāti yathāuppannaṁ dukkhaṁ vedanaṁ ananuvattitvā vipassanaṁ ārabhitvā vīthiṁ paṭipannāya vipassanāya taṁ vinodetvā.",
  "tika-s0101t4:31_8": "Saṁsumārapatitenāti kumbhīlena viya bhūmiyaṁ urena nipajjanena.",
  "tika-s0101t4:31_9": "Paññāya sīlaṁ dhovitvāti akhaṇḍādibhāvāpādanena sīlaṁ ādimajjhapariyosānesu paññāya suvisodhitaṁ katvā.",
  "tika-s0101t4:32_0": "318.“Kasmā āhā”ti uparidesanāya kāraṇaṁ pucchati.",
  "tika-s0101t4:32_1": "Lajjā nāma “sīlassa jātiyā ca guṇadosapakāsanena samaṇena gotamena pucchitapañhaṁ vissajjesī”ti parisāya paññātatā.",
  "tika-s0101t4:32_2": "Ettakaparamāti ettakaukkaṁsakoṭikā pañca sīlāni,",
  "tika-s0101t4:32_3": "vedattayavibhāvanaṁ paññañca lakkhaṇādito niddhāretvā jānanaṁ natthi,",
  "tika-s0101t4:32_4": "kevalaṁ tattha vacīparamā mayanti dassetīti āha “sīlapaññāṇanti vacanameva paramaṁ amhāka”nti.",
  "tika-s0101t4:32_5": "“Ayaṁ pana viseso”ti idaṁ niyyātanāpekkhaṁ sīlaniddese,",
  "tika-s0101t4:32_6": "tenāha “sīlamicceva niyyātita”nti.",
  "tika-s0101t4:32_7": "Sāmaññaphale pana “sāmaññaphala” micceva niyyātitaṁ,",
  "tika-s0101t4:32_8": "paññāniddese pana jhānapaññaṁ adhiṭṭhānaṁ katvā vipassanāpaññāvaseneva paññāniyyātanaṁ kataṁ,",
  "tika-s0101t4:32_9": "tenāha “paṭhamajjhānādīnī”ti.",
  "tika-s0101t4:33_0": "Soṇadaṇḍaupāsakattapaṭivedanākathāvaṇṇanā",
  "tika-s0101t4:34_0": "321-",
  "tika-s0101t4:34_1": "2.Nattāti puttaputto.",
  "tika-s0101t4:34_2": "Agāravaṁ nāma natthi,",
  "tika-s0101t4:34_3": "na cāyaṁ bhagavati agāravena “ahañceva kho panā”tiādimāha,",
  "tika-s0101t4:34_4": "atha kho attalābhaparihānibhayena.",
  "tika-s0101t4:34_5": "Ayañhi yathā tathā attano mahājanassa sambhāvanaṁ uppādetvā kohaññena pare vimhāpetvā lābhuppādaṁ nijigisanto vicarati,",
  "tika-s0101t4:34_6": "tasmā tathā avoca,",
  "tika-s0101t4:34_7": "tenāha “iminā kirā”tiādi.",
  "tika-s0101t4:35_0": "Taṅkhaṇānurūpāyāti yādisī tadā tassa ajjhāsayappavatti,",
  "tika-s0101t4:35_1": "tadanurūpāyāti attho.",
  "tika-s0101t4:35_2": "Tassa tadā tādisassa vivaṭṭasannissitassa ñāṇassa paripākassa abhāvato kevalaṁ abbhudayanissito eva attho",
  "tika-s0101t4:35_3": "dassitoti āha “diṭṭhadhammikasamparāyikamatthaṁ sandassetvā”ti,",
  "tika-s0101t4:35_4": "paccakkhato vibhāvetvāti attho.",
  "tika-s0101t4:35_5": "Kusale dhammeti tebhūmake kusale dhamme,",
  "tika-s0101t4:35_6": "“catubhūmake”tipi vattuṁ vaṭṭatiyeva,",
  "tika-s0101t4:35_7": "tenevāha “āyatiṁ nibbānatthāya vāsanābhāgiyā vā”ti.",
  "tika-s0101t4:35_8": "Tatthāti kusaladhamme yathā samādapite.",
  "tika-s0101t4:35_9": "Nanti brāhmaṇaṁ samuttejetvāti sammadeva uparūpari nisānetvā puññakiriyāya tikkhavisadabhāvaṁ āpādetvā.",
  "tika-s0101t4:35_10": "Taṁ pana atthato tattha ussāhajananaṁ hotīti āha “saussāhaṁ katvā”ti.",
  "tika-s0101t4:35_11": "Evaṁ puññakiriyāya saussāhatā,",
  "tika-s0101t4:35_12": "evarūpaṁ guṇasamaṅgitā ca niyamato diṭṭhadhammikā atthasampādanīti evaṁ saussāhatāya,",
  "tika-s0101t4:35_13": "aññehi ca tasmiṁ vijjamānaguṇehi sampahaṁsetvā sammadeva haṭṭhatuṭṭhabhāvaṁ āpādetvā.",
  "tika-s0101t4:36_0": "Yadi bhagavā dhammaratanavassaṁ vassi,",
  "tika-s0101t4:36_1": "atha kasmā so visesaṁ nādhigacchatīti āha “brāhmaṇo panā”tiādi.",
  "tika-s0101t4:36_2": "Yadi evaṁ kasmā bhagavā tassa tathā dhammaratanavassaṁ vassīti āha “kevalamassā”tiādi.",
  "tika-s0101t4:36_3": "Na hi bhagavato niratthakā desanā hotīti.",
  "tika-s0101t4:37_0": "Soṇadaṇḍasuttavaṇṇanāya līnatthappakāsanā."
}