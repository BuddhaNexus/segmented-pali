{
  "mil6.3.3:0.1_0": "Milindapañha",
  "mil6.3.3:0.2_0": "Anumānapañha",
  "mil6.3.3:0.3_0": "Vessantaravagga",
  "mil6.3.3:0.4_0": "3. Kusalākusalabalavatarapañha",
  "mil6.3.3:1.1_0": "“Bhante nāgasena, katamaṁ adhimattaṁ balavataraṁ kusalaṁ vā akusalaṁ vā”ti?",
  "mil6.3.3:1.2_0": "“Kusalaṁ, mahārāja, adhimattaṁ balavataraṁ, no tathā akusalan”ti.",
  "mil6.3.3:1.3_0": "“Nāhaṁ,",
  "mil6.3.3:1.3_1": "bhante nāgasena,",
  "mil6.3.3:1.3_2": "taṁ vacanaṁ sampaṭicchāmi ‘kusalaṁ adhimattaṁ balavataraṁ,",
  "mil6.3.3:1.3_3": "no tathā akusalan’ti, dissanti,",
  "mil6.3.3:1.3_4": "bhante nāgasena,",
  "mil6.3.3:1.3_5": "idha pāṇātipātino adinnādāyino kāmesumicchācārino musāvādino gāmaghātikā panthadūsakā nekatikā vañcanikā,",
  "mil6.3.3:1.3_6": "sabbe te tāvatakena pāpena labhanti hatthacchedaṁ pādacchedaṁ hatthapādacchedaṁ kaṇṇacchedaṁ nāsacchedaṁ",
  "mil6.3.3:1.3_7": "kaṇṇanāsacchedaṁ bilaṅgathālikaṁ saṅkhamuṇḍikaṁ rāhumukhaṁ jotimālikaṁ hatthapajjotikaṁ erakavattikaṁ",
  "mil6.3.3:1.3_8": "cīrakavāsikaṁ eṇeyyakaṁ baḷisamaṁsikaṁ kahāpaṇikaṁ khārāpatacchikaṁ palighaparivattikaṁ palālapīṭhakaṁ",
  "mil6.3.3:1.3_9": "tattenapi telena osiñcanaṁ sunakhehipi khādāpanaṁ jīvasūlāropanaṁ asināpi sīsacchedaṁ,",
  "mil6.3.3:1.3_10": "keci rattiṁ pāpaṁ katvā rattiṁ yeva vipākaṁ anubhavanti,",
  "mil6.3.3:1.3_11": "keci rattiṁ katvā divāyeva anubhavanti,",
  "mil6.3.3:1.3_12": "keci divā katvā divāyeva anubhavanti,",
  "mil6.3.3:1.3_13": "keci divā katvā rattiṁ yeva anubhavanti,",
  "mil6.3.3:1.3_14": "keci dve tayo divase vītivatte anubhavanti,",
  "mil6.3.3:1.3_15": "sabbepi te diṭṭheva dhamme vipākaṁ anubhavanti.",
  "mil6.3.3:1.4_0": "Atthi pana,",
  "mil6.3.3:1.4_1": "bhante nāgasena,",
  "mil6.3.3:1.4_2": "koci ekassa vā dvinnaṁ vā tiṇṇaṁ vā catunnaṁ vā pañcannaṁ vā dasannaṁ vā satassa vā sahassassa vā satasahassassa",
  "mil6.3.3:1.4_3": "vā saparivāraṁ dānaṁ datvā diṭṭhadhammikaṁ bhogaṁ vā yasaṁ vā sukhaṁ vā anubhavitā sīlena vā uposathakammena vā”ti?",
  "mil6.3.3:2.1_0": "“Atthi, mahārāja,",
  "mil6.3.3:2.1_1": "cattāro purisā dānaṁ datvā sīlaṁ samādiyitvā uposathakammaṁ katvā diṭṭheva dhamme teneva sarīradehena tidasapure samanuppattā”ti.",
  "mil6.3.3:2.2_0": "“Ko ca ko ca, bhante”ti?",
  "mil6.3.3:2.3_0": "“Mandhātā, mahārāja, rājā, nimi rājā, sādhīno rājā, guttilo ca gandhabbo”ti.",
  "mil6.3.3:3.1_0": "“Bhante nāgasena,",
  "mil6.3.3:3.1_1": "anekehi taṁ bhavasahassehi antaritaṁ,",
  "mil6.3.3:3.1_2": "dvinnampetaṁ amhākaṁ parokkhaṁ,",
  "mil6.3.3:3.1_3": "yadi samatthosi vattamānake bhave bhagavato dharamānakāle kathehī”ti?",
  "mil6.3.3:3.2_0": "“Vattamānakepi, mahārāja,",
  "mil6.3.3:3.2_1": "bhave puṇṇako dāso therassa sāriputtassa bhojanaṁ datvā tadaheva seṭṭhiṭṭhānaṁ ajjhupagato,",
  "mil6.3.3:3.2_2": "so etarahi puṇṇako seṭṭhīti paññāyi,",
  "mil6.3.3:3.2_3": "gopālamātā devī attano kese vikkiṇitvā laddhehi aṭṭhahi kahāpaṇehi therassa mahākaccāyanassa attaṭṭhamakassa",
  "mil6.3.3:3.2_4": "piṇḍapātaṁ datvā tadaheva rañño candapajjotassa aggamahesiṭṭhānaṁ pattā.",
  "mil6.3.3:3.3_0": "Suppiyā upāsikā aññatarassa gilānabhikkhuno attano ūrumaṁsena paṭicchādanīyaṁ datvā dutiyadivaseyeva rūḷhavaṇā sañchavī arogā jātā.",
  "mil6.3.3:3.4_0": "Mallikā devī bhagavato ābhidosikaṁ kummāsapiṇḍaṁ datvā tadaheva rañño kosalassa aggamahesī jātā.",
  "mil6.3.3:3.5_0": "Sumano mālākāro aṭṭhahi sumanapupphamuṭṭhīhi bhagavantaṁ pūjetvā taṁ divasaṁyeva mahāsampattiṁ patto.",
  "mil6.3.3:3.6_0": "Ekasāṭako brāhmaṇo uttarasāṭakena bhagavantaṁ pūjetvā taṁ divasaṁ yeva sabbaṭṭhakaṁ labhi,",
  "mil6.3.3:3.6_1": "sabbepete, mahārāja,",
  "mil6.3.3:3.6_2": "diṭṭhadhammikaṁ bhogañca yasañca anubhaviṁsū”ti.",
  "mil6.3.3:4.1_0": "“Bhante nāgasena, vicinitvā pariyesitvā cha janeyeva addasāsī”ti.",
  "mil6.3.3:4.2_0": "“Āma, mahārājā”ti.",
  "mil6.3.3:4.3_0": "“Tena hi, bhante nāgasena, akusalaṁyeva adhimattaṁ balavataraṁ, no tathā kusalaṁ.",
  "mil6.3.3:4.4_0": "Ahañhi,",
  "mil6.3.3:4.4_1": "bhante nāgasena,",
  "mil6.3.3:4.4_2": "ekadivasaṁyeva dasapi purise passāmi pāpassa kammassa vipākena sūlesu āropente,",
  "mil6.3.3:4.4_3": "vīsampi tiṁsampi cattālīsampi paññāsampi purisasatampi purisasahassampi passāmi pāpassa kammassa vipākena sūlesu āropente.",
  "mil6.3.3:4.5_0": "Nandakulassa, bhante nāgasena, bhaddasālo nāma senāpatiputto ahosi.",
  "mil6.3.3:4.6_0": "Tena ca raññā candaguttena saṅgāmo samupabyūḷho ahosi.",
  "mil6.3.3:4.7_0": "Tasmiṁ kho pana,",
  "mil6.3.3:4.7_1": "bhante nāgasena,",
  "mil6.3.3:4.7_2": "saṅgāme ubhato balakāye asītikabandharūpāni ahesuṁ,",
  "mil6.3.3:4.7_3": "ekasmiṁ kira sīsakabandhe paripāte ekaṁ kabandharūpaṁ uṭṭhahati,",
  "mil6.3.3:4.7_4": "sabbepete pāpasseva kammassa vipākena anayabyasanaṁ āpannā.",
  "mil6.3.3:4.8_0": "Imināpi, bhante nāgasena, kāraṇena bhaṇāmi akusalaṁyeva adhimattaṁ balavataraṁ, no tathā kusalanti.",
  "mil6.3.3:5.1_0": "Suyyati, bhante nāgasena, imasmiṁ buddhasāsane kosalena raññā asadisadānaṁ dinnan”ti?",
  "mil6.3.3:5.2_0": "“Āma, mahārāja, suyyatī”ti.",
  "mil6.3.3:5.3_0": "“Api nu kho,",
  "mil6.3.3:5.3_1": "bhante nāgasena,",
  "mil6.3.3:5.3_2": "kosalarājā taṁ asadisaṁ dānaṁ datvā tatonidānaṁ kañci diṭṭhadhammikaṁ bhogaṁ vā yasaṁ vā sukhaṁ vā paṭilabhī”ti?",
  "mil6.3.3:5.4_0": "“Na hi, mahārājā”ti.",
  "mil6.3.3:5.5_0": "“Yadi,",
  "mil6.3.3:5.5_1": "bhante nāgasena,",
  "mil6.3.3:5.5_2": "kosalarājā evarūpaṁ anuttaraṁ dānaṁ datvāpi na labhi tatonidānaṁ kañci diṭṭhadhammikaṁ bhogaṁ vā yasaṁ vā sukhaṁ vā, tena hi,",
  "mil6.3.3:5.5_3": "bhante nāgasena,",
  "mil6.3.3:5.5_4": "akusalaṁyeva adhimattaṁ balavataraṁ,",
  "mil6.3.3:5.5_5": "no tathā kusalan”ti.",
  "mil6.3.3:6.1_0": "“Parittattā, mahārāja,",
  "mil6.3.3:6.1_1": "akusalaṁ khippaṁ pariṇamati,",
  "mil6.3.3:6.1_2": "vipulattā kusalaṁ dīghena kālena pariṇamati,",
  "mil6.3.3:6.1_3": "upamāyapi, mahārāja,",
  "mil6.3.3:6.1_4": "etaṁ upaparikkhitabbaṁ.",
  "mil6.3.3:6.2_0": "Yathā, mahārāja,",
  "mil6.3.3:6.2_1": "aparante janapade kumudabhaṇḍikā nāma dhaññajāti māsalūnā antogehagatā hoti,",
  "mil6.3.3:6.2_2": "sālayo chappañcamāsehi pariṇamanti,",
  "mil6.3.3:6.2_3": "kiṁ panettha, mahārāja,",
  "mil6.3.3:6.2_4": "antaraṁ ko viseso kumudabhaṇḍikāya ca sālīnañcā”ti?",
  "mil6.3.3:6.3_0": "“Parittattā, bhante, kumudabhaṇḍikāya, vipulattā ca sālīnaṁ.",
  "mil6.3.3:6.4_0": "Sālayo, bhante nāgasena, rājārahā rājabhojanaṁ, kumudabhaṇḍikā dāsakammakarānaṁ bhojanan”ti.",
  "mil6.3.3:6.5_0": "“Evameva kho, mahārāja,",
  "mil6.3.3:6.5_1": "parittattā akusalaṁ khippaṁ pariṇamati,",
  "mil6.3.3:6.5_2": "vipulattā kusalaṁ dīghena kālena pariṇamatī”ti.",
  "mil6.3.3:7.1_0": "“Yaṁ tattha,",
  "mil6.3.3:7.1_1": "bhante nāgasena,",
  "mil6.3.3:7.1_2": "khippaṁ pariṇamati,",
  "mil6.3.3:7.1_3": "taṁ nāma loke adhimattaṁ balavataraṁ,",
  "mil6.3.3:7.1_4": "tasmā akusalaṁ balavataraṁ,",
  "mil6.3.3:7.1_5": "no tathā kusalaṁ.",
  "mil6.3.3:7.2_0": "Yathā nāma,",
  "mil6.3.3:7.2_1": "bhante nāgasena,",
  "mil6.3.3:7.2_2": "yo koci yodho mahatimahāyuddhaṁ pavisitvā paṭisattuṁ upakacchake gahetvā ākaḍḍhitvā khippataraṁ sāmino upaneyya,",
  "mil6.3.3:7.2_3": "so yodho loke samattho sūro nāma.",
  "mil6.3.3:7.3_0": "Yo ca bhisakko khippaṁ sallaṁ uddharati rogamapaneti, so bhisakko cheko nāma.",
  "mil6.3.3:7.4_0": "Yo gaṇako sīghasīghaṁ gaṇetvā khippaṁ dassayati, so gaṇako cheko nāma.",
  "mil6.3.3:7.5_0": "Yo mallo khippaṁ paṭimallaṁ ukkhipitvā uttānakaṁ pāteti, so mallo samattho sūro nāma.",
  "mil6.3.3:7.6_0": "Evameva kho,",
  "mil6.3.3:7.6_1": "bhante nāgasena,",
  "mil6.3.3:7.6_2": "yaṁ khippaṁ pariṇamati kusalaṁ vā akusalaṁ vā,",
  "mil6.3.3:7.6_3": "taṁ loke adhimattaṁ balavataran”ti.",
  "mil6.3.3:8.1_0": "“Ubhayampi taṁ, mahārāja,",
  "mil6.3.3:8.1_1": "kammaṁ samparāyavedanīyameva,",
  "mil6.3.3:8.1_2": "api ca kho akusalaṁ sāvajjatāya khaṇena diṭṭhadhammavedanīyaṁ hoti,",
  "mil6.3.3:8.1_3": "pubbakehi, mahārāja,",
  "mil6.3.3:8.1_4": "khattiyehi ṭhapito eso niyamo ‘yo pāṇaṁ hanati,",
  "mil6.3.3:8.1_5": "so daṇḍāraho …",
  "mil6.3.3:8.1_6": "yo adinnaṁ ādiyati …",
  "mil6.3.3:8.1_7": "yo paradāraṁ gacchati …",
  "mil6.3.3:8.1_8": "yo musā bhaṇati …",
  "mil6.3.3:8.1_9": "yo gāmaṁ ghāteti …",
  "mil6.3.3:8.1_10": "yo panthaṁ dūseti …",
  "mil6.3.3:8.1_11": "yo nikatiṁ karoti …",
  "mil6.3.3:8.1_12": "yo vañcanaṁ karoti,",
  "mil6.3.3:8.1_13": "so daṇḍāraho vadhitabbo chettabbo bhettabbo hantabbo’ti.",
  "mil6.3.3:8.2_0": "Taṁ te upādāya vicinitvā vicinitvā daṇḍenti vadhenti chindanti bhindanti hananti ca, api nu, mahārāja,",
  "mil6.3.3:8.2_1": "atthi kehici ṭhapito niyamo ‘yo dānaṁ vā deti,",
  "mil6.3.3:8.2_2": "sīlaṁ vā rakkhati,",
  "mil6.3.3:8.2_3": "uposathakammaṁ vā karoti,",
  "mil6.3.3:8.2_4": "tassa dhanaṁ vā yasaṁ vā dātabban’ti;",
  "mil6.3.3:8.3_0": "api nu taṁ vicinitvā vicinitvā dhanaṁ vā yasaṁ vā denti,",
  "mil6.3.3:8.3_1": "corassa katakammassa vadhabandhanaṁ viyā”ti?",
  "mil6.3.3:8.4_0": "“Na hi, bhante”ti.",
  "mil6.3.3:8.5_0": "“Yadi, mahārāja,",
  "mil6.3.3:8.5_1": "dāyakānaṁ vicinitvā vicinitvā dhanaṁ vā yasaṁ vā dadeyyuṁ,",
  "mil6.3.3:8.5_2": "kusalampi diṭṭhadhammavedanīyaṁ bhaveyya,",
  "mil6.3.3:8.5_3": "yasmā ca kho, mahārāja,",
  "mil6.3.3:8.5_4": "dāyake na vicinanti ‘dhanaṁ vā yasaṁ vā dassāmā’ti,",
  "mil6.3.3:8.5_5": "tasmā kusalaṁ na diṭṭhadhammavedanīyaṁ.",
  "mil6.3.3:8.6_0": "Iminā, mahārāja,",
  "mil6.3.3:8.6_1": "kāraṇena akusalaṁ diṭṭhadhammavedanīyaṁ,",
  "mil6.3.3:8.6_2": "samparāyeva so adhimattaṁ balavataraṁ vedanaṁ vedayatī”ti.",
  "mil6.3.3:8.7_0": "“Sādhu,",
  "mil6.3.3:8.7_1": "bhante nāgasena,",
  "mil6.3.3:8.7_2": "tavādisena buddhimantena vinā neso pañho sunibbeṭhiyo, lokikaṁ,",
  "mil6.3.3:8.7_3": "bhante nāgasena,",
  "mil6.3.3:8.7_4": "lokuttarena viññāpitan”ti.",
  "mil6.3.3:9.1_0": "Kusalākusalabalavatarapañho tatiyo."
}