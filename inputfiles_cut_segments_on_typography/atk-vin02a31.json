{
  "atk-vin02a31:0_0": "2. Pārivāsikakkhandhakaṁ",
  "atk-vin02a31:1_0": "Pārivāsikavattakathā",
  "atk-vin02a31:2_0": "75.",
  "atk-vin02a31:2_1": "Pārivāsikakkhandhake –",
  "atk-vin02a31:2_2": "pārivāsikāti parivāsaṁ parivasantā.",
  "atk-vin02a31:2_3": "Tattha catubbidho parivāso –",
  "atk-vin02a31:2_4": "appaṭicchannaparivāso,",
  "atk-vin02a31:2_5": "paṭicchannaparivāso,",
  "atk-vin02a31:2_6": "suddhantaparivāso,",
  "atk-vin02a31:2_7": "samodhānaparivāsoti. Tesu “yo,",
  "atk-vin02a31:2_8": "bhikkhave,",
  "atk-vin02a31:2_9": "aññopi aññatitthiyapubbo imasmiṁ dhammavinaye ākaṅkhati pabbajjaṁ,",
  "atk-vin02a31:2_10": "ākaṅkhati upasampadaṁ,",
  "atk-vin02a31:2_11": "tassa cattāro māse parivāso dātabbo”ti evaṁ mahākhandhake vutto titthiyaparivāso appaṭicchannaparivāso nāma.",
  "atk-vin02a31:2_12": "Tattha yaṁ vattabbaṁ taṁ vuttameva.",
  "atk-vin02a31:2_13": "Ayaṁ pana idha anadhippeto.",
  "atk-vin02a31:2_14": "Sesā tayo yena saṅghādisesāpatti āpannā ceva hoti paṭicchāditā ca,",
  "atk-vin02a31:2_15": "tassa dātabbā.",
  "atk-vin02a31:2_16": "Tesu yaṁ vattabbaṁ taṁ samuccayakkhandhake vakkhāma.",
  "atk-vin02a31:2_17": "Ete pana idha adhippetā.",
  "atk-vin02a31:2_18": "Tasmā etesu yaṁkiñci parivāsaṁ parivasantā “pārivāsikā”ti veditabbā.",
  "atk-vin02a31:3_0": "Pakatattānaṁ bhikkhūnanti ṭhapetvā navakataraṁ pārivāsikaṁ avasesānaṁ antamaso mūlāyapaṭikassanārahādīnampi.",
  "atk-vin02a31:3_1": "Abhivādanapaccuṭṭhānanti yaṁ te abhivādanādiṁ karonti,",
  "atk-vin02a31:3_2": "taṁ sādiyanti,",
  "atk-vin02a31:3_3": "sampaṭicchanti;",
  "atk-vin02a31:3_4": "na paṭikkhipantīti attho.",
  "atk-vin02a31:3_5": "Tattha sāmīcikammanti ṭhapetvā abhivādanādīni aññassa anucchavikassa bījanavātadānādino ābhisamācārikassetaṁ adhivacanaṁ.",
  "atk-vin02a31:3_6": "Āsanābhihāranti āsanassa abhiharaṇaṁ,",
  "atk-vin02a31:3_7": "āsanaṁ gahetvā abhigamanaṁ paññāpanameva vā.",
  "atk-vin02a31:3_8": "Seyyābhihārepi eseva nayo.",
  "atk-vin02a31:3_9": "Pādodakanti pādadhovanaudakaṁ.",
  "atk-vin02a31:3_10": "Pādapīṭhanti dhotapādaṭṭhapanakaṁ.",
  "atk-vin02a31:3_11": "Pādakathalikanti adhotapādaṭṭhapanakaṁ pādaghaṁsanaṁ vā.",
  "atk-vin02a31:3_12": "Āpatti dukkaṭassāti saddhivihārikānampi sādiyantassa dukkaṭameva,",
  "atk-vin02a31:3_13": "tasmā te vattabbā –",
  "atk-vin02a31:3_14": "“ahaṁ vinayakammaṁ karomi,",
  "atk-vin02a31:3_15": "mayhaṁ vattaṁ mā karotha,",
  "atk-vin02a31:3_16": "mā maṁ gāmappavesanaṁ āpucchathā”ti.",
  "atk-vin02a31:3_17": "Sace saddhāpabbajitā kulaputtā “tumhe, bhante,",
  "atk-vin02a31:3_18": "tumhākaṁ vinayakammaṁ karothā”ti vatvā vattaṁ karonti,",
  "atk-vin02a31:3_19": "gāmappavesanampi āpucchantiyeva,",
  "atk-vin02a31:3_20": "vāritakālato paṭṭhāya anāpatti.",
  "atk-vin02a31:3_21": "Mithu yathāvuḍḍhanti pārivāsikabhikkhūnaṁ aññamaññaṁ yo yo vuḍḍho tena tena navakatarassa sādituṁ.",
  "atk-vin02a31:4_0": "Pañcayathāvuḍḍhanti pakatattehipi saddhiṁ vuḍḍhapaṭipāṭiyā eva.",
  "atk-vin02a31:4_1": "Tasmā pātimokkhe uddissamāne hatthapāse nisīdituṁ vaṭṭati.",
  "atk-vin02a31:4_2": "Mahāpaccariyaṁ pana “pāḷiyā anisīditvā pāḷiṁ vihāya hatthapāsaṁ amuñcantena nisīditabba”nti vuttaṁ.",
  "atk-vin02a31:4_3": "Pārisuddhiuposathe karīyamāne saṅghanavakaṭṭhāne nisīditvā tattheva nisinnena attano pāḷiyā pārisuddhiuposatho kātabbo.",
  "atk-vin02a31:4_4": "Pavāraṇāyapi saṅghanavakaṭṭhāne nisīditvā tattheva nisinnena attano pāḷiyā pavāretabbaṁ.",
  "atk-vin02a31:4_5": "Saṅghena ghaṇṭiṁ paharitvā bhājīyamānaṁ vassikasāṭikampi attano pattaṭṭhāne gahetuṁ vaṭṭati.",
  "atk-vin02a31:5_0": "Oṇojananti vissajjanaṁ vuccati.",
  "atk-vin02a31:5_1": "Sace hi pārivāsikassa dve tīṇi uddesabhattādīni pāpuṇanti,",
  "atk-vin02a31:5_2": "aññā cassa puggalikabhattapaccāsā hoti,",
  "atk-vin02a31:5_3": "tāni paṭipāṭiyā gahetvā “bhante,",
  "atk-vin02a31:5_4": "heṭṭhā gāhetha,",
  "atk-vin02a31:5_5": "ajja mayhaṁ bhattapaccāsā atthi,",
  "atk-vin02a31:5_6": "sve gaṇhissāmī”ti vatvā vissajjetabbāni.",
  "atk-vin02a31:5_7": "Evaṁ tāni punadivasesu gaṇhituṁ labhati.",
  "atk-vin02a31:5_8": "Punadivase sabbapaṭhamaṁ etassa dātabbanti kurundiyaṁ vuttaṁ.",
  "atk-vin02a31:5_9": "Yadi pana na gaṇhāti na vissajjeti,",
  "atk-vin02a31:5_10": "punadivase na labhati,",
  "atk-vin02a31:5_11": "idaṁ oṇojanaṁ nāma pārivāsikasseva odissa anuññātaṁ. Kasmā?",
  "atk-vin02a31:5_12": "Tassa hi saṅghanavakaṭṭhāne nisinnassa bhattagge yāgukhajjakādīni pāpuṇanti vā na vā,",
  "atk-vin02a31:5_13": "tasmā so “bhikkhāhārena mā kilamitthā”ti idamassa saṅgahakaraṇatthāya odissa anuññātaṁ.",
  "atk-vin02a31:6_0": "Bhattanti āgatāgatehi vuḍḍhapaṭipāṭiyā gahetvā gantabbaṁ vihāre saṅghassa catussālabhattaṁ,",
  "atk-vin02a31:6_1": "etaṁ yathāvuḍḍhaṁ labhati.",
  "atk-vin02a31:6_2": "Pāḷiyā pana gantuṁ vā ṭhātuṁ vā na labhati,",
  "atk-vin02a31:6_3": "tasmā pāḷito osakkitvā hatthapāse ṭhitena hatthaṁ pasāretvā yathā seno nipatitvā gaṇhāti,",
  "atk-vin02a31:6_4": "evaṁ gaṇhitabbaṁ.",
  "atk-vin02a31:6_5": "Ārāmikasamaṇuddesehi āharāpetuṁ na labhati.",
  "atk-vin02a31:6_6": "Sace sayameva āharanti, vaṭṭati.",
  "atk-vin02a31:6_7": "Rañño mahāpeḷabhattepi eseva nayo.",
  "atk-vin02a31:6_8": "Catussālabhatte pana sace oṇojanaṁ kattukāmo hoti,",
  "atk-vin02a31:6_9": "attano atthāya ukkhitte piṇḍe “ajja me bhattaṁ atthi,",
  "atk-vin02a31:6_10": "sve gaṇhissāmī”ti vattabbaṁ.",
  "atk-vin02a31:6_11": "Punadivase dve piṇḍe labhatīti mahāpaccariyaṁ vuttaṁ.",
  "atk-vin02a31:6_12": "Uddesabhattādīnipi pāḷito osakkitvāva gahetabbāni.",
  "atk-vin02a31:6_13": "Yattha pana nisīdāpetvā parivisanti,",
  "atk-vin02a31:6_14": "tattha sāmaṇerānaṁ jeṭṭhakena bhikkhūnaṁ saṅghanavakena hutvā nisīditabbaṁ.",
  "atk-vin02a31:7_0": "76.",
  "atk-vin02a31:7_1": "Idāni yā ayaṁ sammāvattanā vuttā,",
  "atk-vin02a31:7_2": "tattha na upasampādetabbanti upajjhāyena hutvā na upasampādetabbaṁ;",
  "atk-vin02a31:7_3": "vattaṁ nikkhipitvā pana upasampādetuṁ vaṭṭati.",
  "atk-vin02a31:7_4": "Ācariyena hutvāpi kammavācā na sāvetabbā,",
  "atk-vin02a31:7_5": "aññasmiṁ asati vattaṁ nikkhipitvā sāvetuṁ vaṭṭati.",
  "atk-vin02a31:7_6": "Na nissayoti āgantukānaṁ nissayo na dātabbo.",
  "atk-vin02a31:7_7": "Yehipi pakatiyāva nissayo gahito,",
  "atk-vin02a31:7_8": "te vattabbā –",
  "atk-vin02a31:7_9": "“ahaṁ vinayakammaṁ karomi,",
  "atk-vin02a31:7_10": "asukattherassa nāma santike nissayaṁ gaṇhatha,",
  "atk-vin02a31:7_11": "mayhaṁ vattaṁ mā karotha,",
  "atk-vin02a31:7_12": "mā maṁ gāmappavesanaṁ āpucchathā”ti.",
  "atk-vin02a31:7_13": "Sace evaṁ vuttepi karontiyeva,",
  "atk-vin02a31:7_14": "vāritakālato paṭṭhāya karontesupi anāpatti.",
  "atk-vin02a31:8_0": "Na sāmaṇeroti añño sāmaṇero na gahetabbo.",
  "atk-vin02a31:8_1": "Upajjhaṁ datvā gahitasāmaṇerāpi vattabbā –",
  "atk-vin02a31:8_2": "“ahaṁ vinayakammaṁ karomi,",
  "atk-vin02a31:8_3": "mayhaṁ vattaṁ mā karotha,",
  "atk-vin02a31:8_4": "mā maṁ gāmappavesanaṁ āpucchathā”ti.",
  "atk-vin02a31:8_5": "Sace evaṁ vuttepi karontiyeva,",
  "atk-vin02a31:8_6": "vāritakālato paṭṭhāya karontesupi anāpatti.",
  "atk-vin02a31:8_7": "Bhikkhunovādakasammuti nāma ādhipaccaṭṭhānabhūtāti paṭikkhittā,",
  "atk-vin02a31:8_8": "tasmā bhikkhusaṅghassa vattabbaṁ – “bhante,",
  "atk-vin02a31:8_9": "ahaṁ vinayakammaṁ karomi,",
  "atk-vin02a31:8_10": "bhikkhunovādakaṁ jānāthā”ti,",
  "atk-vin02a31:8_11": "paṭibalassa vā bhikkhussa bhāro kātabbo.",
  "atk-vin02a31:8_12": "Āgatā bhikkhuniyo “saṅghasantikaṁ gacchatha,",
  "atk-vin02a31:8_13": "saṅgho vo ovādadāyakaṁ jānissatī”ti vā “ahaṁ vinayakammaṁ karomi,",
  "atk-vin02a31:8_14": "asukabhikkhussa nāma santikaṁ gacchatha,",
  "atk-vin02a31:8_15": "so vo ovādaṁ dassatī”ti vā vattabbā.",
  "atk-vin02a31:9_0": "Sā āpattīti sukkavissaṭṭhiyā parivāse dinne sukkavissaṭṭhi nāpajjitabbā.",
  "atk-vin02a31:9_1": "Aññā vā tādisikāti kāyasaṁsaggādigarukāpatti.",
  "atk-vin02a31:9_2": "Tato vā pāpiṭṭhatarāti pārājikāpatti;",
  "atk-vin02a31:9_3": "sattasu hi āpattīsu dubbhāsitāpatti pāpiṭṭhā;",
  "atk-vin02a31:9_4": "dukkaṭāpatti pāpiṭṭhatarā;",
  "atk-vin02a31:9_5": "dukkaṭāpatti pāpiṭṭhā,",
  "atk-vin02a31:9_6": "pāṭidesanīyāpatti pāpiṭṭhatarāti evaṁ pācittiyathullaccayasaṅghādisesapārājikāpattīsu nayo netabbo.",
  "atk-vin02a31:9_7": "Tāsaṁ vatthūsupi dubbhāsitavatthu pāpiṭṭhaṁ,",
  "atk-vin02a31:9_8": "dukkaṭavatthu pāpiṭṭhataranti purimanayeneva bhedo veditabbo.",
  "atk-vin02a31:9_9": "Paṇṇattivajjasikkhāpade pana vatthupi āpattipi pāpiṭṭhā.",
  "atk-vin02a31:9_10": "Lokavajje ubhayampi pāpiṭṭhataraṁ.",
  "atk-vin02a31:10_0": "Kammanti parivāsakammavācā vuccati.",
  "atk-vin02a31:10_1": "Taṁ kammaṁ “akataṁ dukkaṭa”ntiādīhi vā “kiṁ idaṁ kammaṁ nāma kasikammaṁ gorakkhakamma”ntiādīhi vā vacanehi na garahitabbaṁ.",
  "atk-vin02a31:10_2": "Kammikāti yehi bhikkhūhi kammaṁ kataṁ,",
  "atk-vin02a31:10_3": "te vuccanti,",
  "atk-vin02a31:10_4": "te “bālā abyattā”tiādīhi vacanehi na garahitabbā.",
  "atk-vin02a31:10_5": "Nasavacanīyaṁ kātabbanti palibodhatthāya vā pakkosanatthāya vā savacanīyaṁ na kātabbaṁ,",
  "atk-vin02a31:10_6": "palibodhatthāya hi karonto “ahaṁ āyasmantaṁ imasmiṁ vatthusmiṁ savacanīyaṁ karomi,",
  "atk-vin02a31:10_7": "imamhā āvāsā ekapadampi mā pakkāmi,",
  "atk-vin02a31:10_8": "yāva na taṁ adhikaraṇaṁ vūpasantaṁ hotī”ti evaṁ karoti.",
  "atk-vin02a31:10_9": "Pakkosanatthāya karonto “ahaṁ te savacanīyaṁ karomi,",
  "atk-vin02a31:10_10": "ehi mayā saddhiṁ vinayadharānaṁ sammukhībhāvaṁ gacchāmā”ti evaṁ karoti;",
  "atk-vin02a31:10_11": "tadubhayampi na kātabbaṁ.",
  "atk-vin02a31:11_0": "Na anuvādoti vihāre jeṭṭhakaṭṭhānaṁ na kātabbaṁ.",
  "atk-vin02a31:11_1": "Pātimokkhuddesakena vā dhammajjhesakena vā na bhavitabbaṁ.",
  "atk-vin02a31:11_2": "Nāpi terasasu sammutīsu ekasammutivasenāpi issariyakammaṁ kātabbaṁ.",
  "atk-vin02a31:11_3": "Na okāsoti “karotu me āyasmā okāsaṁ,",
  "atk-vin02a31:11_4": "ahaṁ taṁ vattukāmo”ti evaṁ pakatattassa okāso na kāretabbo,",
  "atk-vin02a31:11_5": "vatthunā vā āpattiyā vā na codetabbo,",
  "atk-vin02a31:11_6": "“ayaṁ pubbe te doso”ti na sāretabbo.",
  "atk-vin02a31:11_7": "Na bhikkhūhi sampayojetabbanti aññamaññaṁ yojetvā kalaho na kāretabbo.",
  "atk-vin02a31:12_0": "Puratoti saṅghattherena hutvā purato na gantabbaṁ,",
  "atk-vin02a31:12_1": "dvādasahatthaṁ upacāraṁ muñcitvā ekakena gantabbaṁ.",
  "atk-vin02a31:12_2": "Nisīdanepi eseva nayo.",
  "atk-vin02a31:12_3": "Āsanapariyantoti bhattaggādīsu saṅghanavakāsanaṁ vuccati;",
  "atk-vin02a31:12_4": "svāssa dātabbo,",
  "atk-vin02a31:12_5": "tattha nisīditabbaṁ.",
  "atk-vin02a31:12_6": "Seyyāpariyantoti seyyānaṁ pariyanto,",
  "atk-vin02a31:12_7": "sabbalāmakaṁ mañcapīṭhaṁ.",
  "atk-vin02a31:12_8": "Ayañhi vassaggena attano pattaṭṭhāne seyyaṁ gahetuṁ na labhati.",
  "atk-vin02a31:12_9": "Sabbabhikkhūhi vicinitvā gahitāvasesā maṅkulagūthabharitā vettalatādivinaddhā lāmakaseyyā assa dātabbā.",
  "atk-vin02a31:12_10": "Vihārapariyantoti yathā ca seyyā,",
  "atk-vin02a31:12_11": "evaṁ vasanaāvāsopi vassaggena attano pattaṭṭhāne tassa na vaṭṭati.",
  "atk-vin02a31:12_12": "Sabbabhikkhūhi vicinitvā gahitāvasesā pana rajohatabhūmi jatukamūsikabharitā paṇṇasālā assa dātabbā.",
  "atk-vin02a31:12_13": "Sace pakatattā sabbe rukkhamūlikā abbhokāsikā ca honti,",
  "atk-vin02a31:12_14": "channaṁ na upenti,",
  "atk-vin02a31:12_15": "sabbepi etehi vissaṭṭhāvāsā nāma honti.",
  "atk-vin02a31:12_16": "Tesu yaṁ icchati,",
  "atk-vin02a31:12_17": "taṁ labhati.",
  "atk-vin02a31:12_18": "Vassūpanāyikadivase paccayaṁ ekapasse ṭhatvā vassaggena gaṇhituṁ labhati.",
  "atk-vin02a31:12_19": "Senāsanaṁ na labhati,",
  "atk-vin02a31:12_20": "nibaddhavassāvāsikaṁ senāsanaṁ gaṇhitukāmena vattaṁ nikkhipitvā gahetabbaṁ.",
  "atk-vin02a31:13_0": "Tenaca so sāditabboti yaṁ assa āsanādipariyantaṁ bhikkhū denti,",
  "atk-vin02a31:13_1": "so eva sāditabbo.",
  "atk-vin02a31:13_2": "Puresamaṇena vā pacchāsamaṇena vāti ñātipavāritaṭṭhāne “ettake bhikkhū gahetvā āgacchathā”ti nimantitena “bhante,",
  "atk-vin02a31:13_3": "asukaṁ nāma kulaṁ bhikkhū nimantesi,",
  "atk-vin02a31:13_4": "etha tattha gacchāmā”ti evaṁ saṁvidhāya bhikkhū puresamaṇe vā pacchāsamaṇe vā katvā na gantabbaṁ. “Bhante,",
  "atk-vin02a31:13_5": "asukasmiṁ nāma gāme manussā bhikkhūnaṁ āgamanaṁ icchanti,",
  "atk-vin02a31:13_6": "sādhu vatassa sace tesaṁ saṅgahaṁ kareyyāthā”ti evaṁ pana pariyāyena kathetuṁ vaṭṭati.",
  "atk-vin02a31:14_0": "Na āraññikaṅganti āgatāgatānaṁ ārocetuṁ harāyamānena āraññikadhutaṅgaṁ na samādātabbaṁ.",
  "atk-vin02a31:14_1": "Yenāpi pakatiyā samādinnaṁ,",
  "atk-vin02a31:14_2": "tena dutiyaṁ bhikkhuṁ gahetvā araññe aruṇaṁ uṭṭhāpetabbaṁ,",
  "atk-vin02a31:14_3": "na ca ekakena vatthabbaṁ.",
  "atk-vin02a31:14_4": "Tathā bhattaggādīsu āsanapariyante nisajjāya harāyamānena piṇḍapātikadhutaṅgampi na samādātabbaṁ.",
  "atk-vin02a31:14_5": "Yo pana pakatiyāva piṇḍapātiko tassa paṭisedho natthi.",
  "atk-vin02a31:15_0": "Na ca tappaccayāti “nīhaṭabhatto hutvā vihāreyeva nisīditvā bhuñjanto rattiyo gaṇayissāmi,",
  "atk-vin02a31:15_1": "gacchato me bhikkhuṁ disvā anārocentassa ratticchedo siyā”ti iminā kāraṇena piṇḍapāto na nīharāpetabbo.",
  "atk-vin02a31:15_2": "Mā maṁ jāniṁsūti “mā maṁ ekabhikkhupi jānātū”ti ca iminā ajjhāsayena vihāre sāmaṇerehi pacāpetvā bhuñjitumpi na labhati.",
  "atk-vin02a31:15_3": "Gāmaṁ piṇḍāya pavisitabbameva.",
  "atk-vin02a31:15_4": "Gilānassa pana navakammaācariyupajjhāyakiccādipasutassa vā vihāreyeva acchituṁ vaṭṭati.",
  "atk-vin02a31:15_5": "Sacepi gāme anekasatā bhikkhū vicaranti,",
  "atk-vin02a31:15_6": "na sakkā hoti ārocetuṁ,",
  "atk-vin02a31:15_7": "gāmakāvāsaṁ gantvā sabhāgaṭṭhāne vasituṁ vaṭṭati.",
  "atk-vin02a31:16_0": "Āgantukenāti kañci vihāraṁ gatena tattha bhikkhūnaṁ ārocetabbaṁ.",
  "atk-vin02a31:16_1": "Sace sabbe ekaṭṭhāne ṭhite passati,",
  "atk-vin02a31:16_2": "ekaṭṭhāne ṭhiteneva ārocetabbaṁ.",
  "atk-vin02a31:16_3": "Atha rukkhamūlādīsu visuṁ visuṁ ṭhitā honti,",
  "atk-vin02a31:16_4": "tattha tattha gantvā ārocetabbaṁ.",
  "atk-vin02a31:16_5": "Sañcicca anārocentassa ratticchedo ca hoti,",
  "atk-vin02a31:16_6": "vattabhede ca dukkaṭaṁ.",
  "atk-vin02a31:16_7": "Atha vicinanto ekacce na passati,",
  "atk-vin02a31:16_8": "ratticchedova hoti,",
  "atk-vin02a31:16_9": "na vattabhedadukkaṭaṁ.",
  "atk-vin02a31:17_0": "Āgantukassāti attano vasanavihāraṁ āgatassāpi ekassa vā bahūnaṁ vā vuttanayeneva ārocetabbaṁ.",
  "atk-vin02a31:17_1": "Ratticchedavattabhedāpi cettha vuttanayeneva veditabbā.",
  "atk-vin02a31:17_2": "Sace āgantukā muhuttaṁ vissamitvā vā avissamitvā eva vā vihāramajjhena gacchanti,",
  "atk-vin02a31:17_3": "tesampi ārocetabbaṁ.",
  "atk-vin02a31:17_4": "Sace tassa ajānantasseva gacchanti,",
  "atk-vin02a31:17_5": "ayañca pana gatakāle jānāti,",
  "atk-vin02a31:17_6": "gantvā ārocetabbaṁ.",
  "atk-vin02a31:17_7": "Sampāpuṇituṁ asakkontassa ratticchedova hoti,",
  "atk-vin02a31:17_8": "na vattabhedadukkaṭaṁ.",
  "atk-vin02a31:17_9": "Yepi antovihāraṁ appavisitvā upacārasīmaṁ okkamitvā gacchanti,",
  "atk-vin02a31:17_10": "ayañca nesaṁ chattasaddaṁ vā ukkāsitasaddaṁ vā khipitasaddaṁ vā sutvāva āgantukabhāvaṁ jānāti,",
  "atk-vin02a31:17_11": "gantvā ārocetabbaṁ.",
  "atk-vin02a31:17_12": "Gatakāle jānantenapi anubandhitvā ārocetabbameva.",
  "atk-vin02a31:17_13": "Sampāpuṇituṁ asakkontassa ratticchedova hoti,",
  "atk-vin02a31:17_14": "na vattabhedadukkaṭaṁ.",
  "atk-vin02a31:17_15": "Yopi rattiṁyeva āgantvā rattiṁyeva gacchati,",
  "atk-vin02a31:17_16": "sopissa ratticchedaṁ karoti,",
  "atk-vin02a31:17_17": "aññātattā pana vattabhedadukkaṭaṁ natthi.",
  "atk-vin02a31:17_18": "Sace ajānitvāva abbhānaṁ karoti,",
  "atk-vin02a31:17_19": "akatameva hotīti kurundiyaṁ vuttaṁ.",
  "atk-vin02a31:17_20": "Tasmā adhikā rattiyo gahetvā kātabbaṁ,",
  "atk-vin02a31:17_21": "ayaṁ apaṇṇakapaṭipadā.",
  "atk-vin02a31:18_0": "Nadīādīsu nāvāya gacchantampi paratīre ṭhitampi ākāsena gacchantampi pabbatatalaaraññādīsu dūre ṭhitampi",
  "atk-vin02a31:18_1": "bhikkhuṁ disvā sace “bhikkhū”ti vavatthānaṁ atthi,",
  "atk-vin02a31:18_2": "nāvādīhi vā gantvā mahāsaddaṁ katvā vā vegena anubandhitvā vā ārocetabbaṁ,",
  "atk-vin02a31:18_3": "anārocentassa ratticchedo ceva vattabhedadukkaṭañca.",
  "atk-vin02a31:18_4": "Sace vāyamantopi sampāpuṇituṁ vā sāvetuṁ vā na sakkoti,",
  "atk-vin02a31:18_5": "ratticchedova hoti,",
  "atk-vin02a31:18_6": "na vattabhedadukkaṭaṁ.",
  "atk-vin02a31:18_7": "Saṅghasenābhayatthero pana visayāvisayena katheti –",
  "atk-vin02a31:18_8": "“visaye kira anārocentassa ratticchedo ceva vattabhedadukkaṭañca hoti,",
  "atk-vin02a31:18_9": "avisaye pana ubhayampi natthī”ti.",
  "atk-vin02a31:18_10": "Karavīkatissatthero “samaṇo ayanti vavatthānameva pamāṇaṁ,",
  "atk-vin02a31:18_11": "sacepi avisayo hoti,",
  "atk-vin02a31:18_12": "vattabhedadukkaṭameva natthi,",
  "atk-vin02a31:18_13": "ratticchedo pana hotiyevā”ti āha.",
  "atk-vin02a31:19_0": "Uposatheti “uposathaṁ sampāpuṇissāmā”ti āgantukā bhikkhū āgacchanti,",
  "atk-vin02a31:19_1": "iddhiyā gacchantāpi uposathabhāvaṁ ñatvā otaritvā uposathaṁ karonti,",
  "atk-vin02a31:19_2": "tasmā āgantukasodhanatthaṁ uposathadivase ārocetabbaṁ.",
  "atk-vin02a31:19_3": "Pavāraṇāyapi eseva nayo.",
  "atk-vin02a31:19_4": "Gilānoti gantuṁ asamattho.",
  "atk-vin02a31:19_5": "Dūtenāti ettha anupasampannaṁ pesetuṁ na vaṭṭati,",
  "atk-vin02a31:19_6": "bhikkhuṁ pesetvā ārocāpetabbaṁ.",
  "atk-vin02a31:20_0": "Abhikkhukoāvāsoti suññavihāro;",
  "atk-vin02a31:20_1": "yattha ekopi bhikkhu natthi,",
  "atk-vin02a31:20_2": "tattha vāsatthāya na gantabbaṁ.",
  "atk-vin02a31:20_3": "Na hi tattha vuttharattiyo gaṇanūpikā honti,",
  "atk-vin02a31:20_4": "pakatattena pana saddhiṁ vaṭṭati.",
  "atk-vin02a31:20_5": "Dasavidhantarāye pana sacepi rattiyo gaṇanūpikā na honti,",
  "atk-vin02a31:20_6": "antarāyato parimuccanatthāya gantabbameva.",
  "atk-vin02a31:20_7": "Tena vuttaṁ –",
  "atk-vin02a31:20_8": "“aññatra antarāyā”ti.",
  "atk-vin02a31:20_9": "Nānāsaṁvāsakehi saddhiṁ vinayakammaṁ kātuṁ na vaṭṭati.",
  "atk-vin02a31:20_10": "Tesaṁ anārocanepi ratticchedo natthi,",
  "atk-vin02a31:20_11": "abhikkhukāvāsasadisameva hoti.",
  "atk-vin02a31:20_12": "Tena vuttaṁ –",
  "atk-vin02a31:20_13": "“yatthassu bhikkhū nānāsaṁvāsakā”ti.",
  "atk-vin02a31:20_14": "Sesaṁ uposathakkhandhake vuttanayameva.",
  "atk-vin02a31:21_0": "81.Ekacchanne āvāsetiādīsu āvāso nāma vasanatthāya katasenāsanaṁ.",
  "atk-vin02a31:21_1": "Anāvāso nāma cetiyagharaṁ bodhigharaṁ sammuñjaniaṭṭako dāruaṭṭako pānīyamāḷo vaccakuṭi dvārakoṭṭhakoti evamādi.",
  "atk-vin02a31:21_2": "Tatiyapadena tadubhayampi gahitaṁ.",
  "atk-vin02a31:21_3": "Etesu yattha katthaci ekacchanne chadanato udakapatanaṭṭhānaparicchinne okāse ukkhittako vasituṁ na labhati.",
  "atk-vin02a31:21_4": "“Pārivāsiko pana antoāvāseyeva na labhatī”ti mahāpaccariyaṁ vuttaṁ.",
  "atk-vin02a31:21_5": "Mahāaṭṭhakathāyaṁ pana “avisesena udakapātena vārita”nti vuttaṁ.",
  "atk-vin02a31:21_6": "Kurundiyaṁ “etesu ettakesu pañcavaṇṇacchadanabaddhaṭṭhānesu pārivāsikassa ca ukkhittakassa ca pakatattena saddhiṁ udakapātena vārita”nti vuttaṁ.",
  "atk-vin02a31:21_7": "Tasmā nānūpacārepi ekacchanne na vaṭṭati.",
  "atk-vin02a31:21_8": "Sace panettha tadahupasampannepi pakatatte paṭhamaṁ pavisitvā nipanne saṭṭhivassopi pārivāsiko pacchā pavisitvā jānanto nipajjati,",
  "atk-vin02a31:21_9": "ratticchedo ceva vattabhedadukkaṭañca.",
  "atk-vin02a31:21_10": "Ajānantassa ratticchedova na vattabhedadukkaṭaṁ.",
  "atk-vin02a31:21_11": "Sace pana tasmiṁ paṭhamaṁ nipanne pacchā pakatatto pavisitvā nipajjati,",
  "atk-vin02a31:21_12": "pārivāsiko ca jānāti,",
  "atk-vin02a31:21_13": "ratticchedo ceva vattabhedadukkaṭañca.",
  "atk-vin02a31:21_14": "No ce jānāti,",
  "atk-vin02a31:21_15": "ratticchedova na vattabhedadukkaṭaṁ.",
  "atk-vin02a31:22_0": "Vuṭṭhātabbaṁ nimantetabboti tadahupasampannampi disvā vuṭṭhātabbameva;",
  "atk-vin02a31:22_1": "vuṭṭhāya ca “ahaṁ iminā sukhanisinno vuṭṭhāpito”ti parammukhena na gantabbaṁ,",
  "atk-vin02a31:22_2": "“idaṁ ācariya- āsanaṁ,",
  "atk-vin02a31:22_3": "ettha nisīdathā”ti evaṁ nimantetabboyeva.",
  "atk-vin02a31:22_4": "Navakena pana “mahātheraṁ obaddhaṁ karomī”ti pārivāsikattherassa santikaṁ na gantabbaṁ.",
  "atk-vin02a31:22_5": "Ekāsaneti samānavassikāsane mañce vā pīṭhe vā.",
  "atk-vin02a31:22_6": "Na chamāyaṁ nisinneti pakatatte bhūmiyaṁ nisinne itarena antamaso tiṇasanthārepi uccatare vālikātalepi vā na nisīditabbaṁ,",
  "atk-vin02a31:22_7": "dvādasahatthaṁ pana upacāraṁ muñcitvā nisīdituṁ vaṭṭati.",
  "atk-vin02a31:22_8": "Ekacaṅkameti sahāyena viya saddhiṁ caṅkamanto ekasmiṁ caṅkame.",
  "atk-vin02a31:23_0": "Chamāyaṁ caṅkamantanti chamāyaṁ caṅkamante,",
  "atk-vin02a31:23_1": "ayameva vā pāṭho.",
  "atk-vin02a31:23_2": "Ayaṁ panettha attho –",
  "atk-vin02a31:23_3": "akataparicchedāya bhūmiyā caṅkamante paricchedaṁ katvā vālikaṁ ākiritvā ālambanaṁ yojetvā katacaṅkame nīcepi na caṅkamitabbaṁ,",
  "atk-vin02a31:23_4": "ko pana vādo iṭṭhakācayasampanne vedikāparikkhitteti! Sace pana pākāraparikkhitto hoti dvārakoṭṭhakayutto",
  "atk-vin02a31:23_5": "pabbatantaravanantaragumbantaresu vā suppaṭicchanno,",
  "atk-vin02a31:23_6": "tādise caṅkame caṅkamituṁ vaṭṭati.",
  "atk-vin02a31:23_7": "Appaṭicchannepi upacāraṁ muñcitvā vaṭṭati.",
  "atk-vin02a31:24_0": "Vuḍḍhatarenāti ettha sace vuḍḍhatare pārivāsike paṭhamaṁ nipanne itaro jānanto pacchā nipajjati,",
  "atk-vin02a31:24_1": "ratticchedo cassa hoti vattabhede ca dukkaṭaṁ.",
  "atk-vin02a31:24_2": "Vuḍḍhatarassa pana ratticchedova na vattabhedadukkaṭaṁ.",
  "atk-vin02a31:24_3": "Ajānitvā nipajjati,",
  "atk-vin02a31:24_4": "dvinnampi vattabhedo natthi,",
  "atk-vin02a31:24_5": "ratticchedo pana hoti.",
  "atk-vin02a31:24_6": "Atha navakapārivāsike paṭhamaṁ nipanne vuḍḍhataro pacchā nipajjati,",
  "atk-vin02a31:24_7": "navako ca jānāti,",
  "atk-vin02a31:24_8": "ratti cassa chijjati,",
  "atk-vin02a31:24_9": "vattabhede ca dukkaṭaṁ hoti.",
  "atk-vin02a31:24_10": "Vuḍḍhatarassa ratticchedova na vattabhedo.",
  "atk-vin02a31:24_11": "No ce jānāti,",
  "atk-vin02a31:24_12": "dvinnampi vattabhedo natthi,",
  "atk-vin02a31:24_13": "ratticchedo pana hoti.",
  "atk-vin02a31:24_14": "Sace dvepi apacchāpurimaṁ nipajjanti,",
  "atk-vin02a31:24_15": "vuḍḍhatarassa ratticchedova itarassa vattabhedopīti kurundiyaṁ vuttaṁ.",
  "atk-vin02a31:24_16": "Dve pārivāsikā samavassā,",
  "atk-vin02a31:24_17": "eko paṭhamaṁ nipanno,",
  "atk-vin02a31:24_18": "eko jānantova pacchā nipajjati,",
  "atk-vin02a31:24_19": "ratti ca chijjati,",
  "atk-vin02a31:24_20": "vattabhede ca dukkaṭaṁ.",
  "atk-vin02a31:24_21": "Paṭhamaṁ nipannassa ratticchedova na vattabhedo.",
  "atk-vin02a31:24_22": "Sace pacchā nipajjantopi na jānāti,",
  "atk-vin02a31:24_23": "dvinnampi vattabhedo natthi,",
  "atk-vin02a31:24_24": "ratticchedo pana hoti.",
  "atk-vin02a31:24_25": "Sace dvepi apacchāpurimaṁ nipajjanti,",
  "atk-vin02a31:24_26": "dvinnampi ratticchedoyeva,",
  "atk-vin02a31:24_27": "na vattabhedo.",
  "atk-vin02a31:24_28": "Sace hi dve pārivāsikā ekato vaseyyuṁ,",
  "atk-vin02a31:24_29": "te aññamaññassa ajjhācāraṁ ñatvā agāravā vā vippaṭisārino vā hutvā pāpiṭṭhataraṁ vā āpattiṁ āpajjeyyuṁ vibbhameyyuṁ vā,",
  "atk-vin02a31:24_30": "tasmā nesaṁ sahaseyyā sabbappakārena paṭikkhittā.",
  "atk-vin02a31:24_31": "Sesaṁ vuttanayeneva veditabbaṁ.",
  "atk-vin02a31:24_32": "Mūlāyapaṭikassanārahādayo cettha pārivāsikānaṁ pakatattaṭṭhāne ṭhitāti veditabbā.",
  "atk-vin02a31:25_0": "Pārivāsikacatuttho ce,",
  "atk-vin02a31:25_1": "bhikkhave,",
  "atk-vin02a31:25_2": "parivāsanti ettha pārivāsikaṁ catutthaṁ katvā aññassa parivāsadānādīni kātuṁ na vaṭṭati.",
  "atk-vin02a31:25_3": "Etesvevāyaṁ gaṇapūrako na hoti,",
  "atk-vin02a31:25_4": "sesasaṅghakammesu hoti.",
  "atk-vin02a31:25_5": "Gaṇe pana appahonte vattaṁ nikkhipāpetvā gaṇapūrako kātabboti.",
  "atk-vin02a31:26_0": "83.",
  "atk-vin02a31:26_1": "Imaṁ pana vattakathaṁ sutvā vinayadharaupālittherassa rahogatassa evaṁ parivitakko udapādi –",
  "atk-vin02a31:26_2": "“bhagavatā bahu pārivāsikavattaṁ paññattaṁ,",
  "atk-vin02a31:26_3": "katihi nu kho ettha kāraṇehi ratticchedo hotī”ti! So bhagavantaṁ upasaṅkamitvā tamatthaṁ pucchi.",
  "atk-vin02a31:26_4": "Bhagavā cassa byākāsi.",
  "atk-vin02a31:26_5": "Tena vuttaṁ –",
  "atk-vin02a31:26_6": "“atha kho āyasmā upāli…pe…",
  "atk-vin02a31:26_7": "ratticchedā”ti.",
  "atk-vin02a31:26_8": "Tattha sahavāsoti yvāyaṁ pakatattena bhikkhunā saddhiṁ ekacchannetiādinā nayena vutto ekato vāso.",
  "atk-vin02a31:26_9": "Vippavāsoti ekakasseva vāso.",
  "atk-vin02a31:26_10": "Anārocanāti āgantukādīnaṁ anārocanā.",
  "atk-vin02a31:26_11": "Etesu tīsu ekekena kāraṇena ratticchedo hoti.",
  "atk-vin02a31:27_0": "84.Na sakkontīti saṅghassa mahantatāya tattha tattha gantvā sabbesaṁ ārocetuṁ asakkontā sodhetuṁ na sakkonti.",
  "atk-vin02a31:27_1": "Parivāsaṁ nikkhipāmi,",
  "atk-vin02a31:27_2": "vattaṁ nikkhipāmīti imesu dvīsu padesu ekenāpi nikkhittova hoti parivāso;",
  "atk-vin02a31:27_3": "dvīhi sunikkhittoyeva.",
  "atk-vin02a31:27_4": "Samādānepi eseva nayo.",
  "atk-vin02a31:27_5": "Evaṁ vattaṁ samādiyitvā parivutthaparivāsassa mānattaṁ gaṇhato puna vattasamādānakiccaṁ natthi,",
  "atk-vin02a31:27_6": "samādinnavattoyeva hesa tasmāssa chārattaṁ mānattaṁ dātabbaṁ,",
  "atk-vin02a31:27_7": "ciṇṇamānatto abbhetabbo.",
  "atk-vin02a31:27_8": "Evaṁ anāpattiko hutvā suddhante patiṭṭhito tisso sikkhā pūretvā dukkhassantaṁ karissatīti.",
  "atk-vin02a31:28_0": "Pārivāsikavattakathā niṭṭhitā.",
  "atk-vin02a31:29_0": "Mūlāyapaṭikassanārahavattakathā",
  "atk-vin02a31:30_0": "86.Mūlāyapaṭikassanārahā bhikkhū sādiyanti pakatattānanti ṭhapetvā navakataraṁ mūlāyapaṭikassanārahaṁ avasesānaṁ antamaso pārivāsikādīnampi.",
  "atk-vin02a31:30_1": "Imesañhi pārivāsikamūlāyapaṭikassanārahamānattārahamānattācārikabbhānārahānaṁ pañcannaṁ ṭhapetvā attano attano navakataraṁ,",
  "atk-vin02a31:30_2": "sesā sabbe pakatattā eva. Kasmā?",
  "atk-vin02a31:30_3": "Mithu yathāvuḍḍhaṁ abhivādanādīnaṁ anuññātattā.",
  "atk-vin02a31:30_4": "Tena vuttaṁ –",
  "atk-vin02a31:30_5": "“avasesānaṁ antamaso pārivāsikādīnampī”ti.",
  "atk-vin02a31:30_6": "Mūlāyapaṭikassanārahādilakkhaṇaṁ pana nesaṁ parato āvibhavissati.",
  "atk-vin02a31:30_7": "Sesamettha ito paresu ca mānattārahādivattesu pārivāsikavatte vuttanayeneva veditabbaṁ.",
  "atk-vin02a31:31_0": "87.Mūlāyapaṭikassanārahacatuttho cetiādīsupi yatheva pārivāsiko;",
  "atk-vin02a31:31_1": "evaṁ etepi etesu vinayakammesu gaṇapūrakā na honti,",
  "atk-vin02a31:31_2": "sesasaṅghakammesu honti.",
  "atk-vin02a31:32_0": "Mūlāyapaṭikassanārahavattakathā niṭṭhitā.",
  "atk-vin02a31:33_0": "Mānattacārikavattakathā",
  "atk-vin02a31:34_0": "90.Mānattacārikassa vattesu “devasikaṁ ārocetabba”nti viseso.",
  "atk-vin02a31:35_0": "92.",
  "atk-vin02a31:35_1": "Ratticchedesu ūne gaṇeti ettha gaṇoti cattāro vā atirekā vā;",
  "atk-vin02a31:35_2": "tasmā sacepi tīhi bhikkhūhi saddhiṁ vasati,",
  "atk-vin02a31:35_3": "ratticchedo hotiyeva.",
  "atk-vin02a31:35_4": "Mānattanikkhepasamādānesu vuttasadisova vinicchayo.",
  "atk-vin02a31:35_5": "Sesaṁ sabbattha uttānamevāti.",
  "atk-vin02a31:36_0": "Mānattacārikavattakathā niṭṭhitā.",
  "atk-vin02a31:37_0": "Pārivāsikakkhandhakavaṇṇanā niṭṭhitā."
}