{
  "anya-e0102n4:0_0": "16. Indriyasaccaniddeso",
  "anya-e0102n4:1_0": "Indriyavitthārakathā",
  "anya-e0102n4:2_0": "525.",
  "anya-e0102n4:2_1": "Dhātūnaṁ anantaraṁ uddiṭṭhāni pana indriyānīti bāvīsatindriyāni –",
  "anya-e0102n4:2_2": "cakkhundriyaṁ sotindriyaṁ ghānindriyaṁ jivhindriyaṁ kāyindriyaṁ manindriyaṁ itthindriyaṁ purisindriyaṁ",
  "anya-e0102n4:2_3": "jīvitindriyaṁ sukhindriyaṁ dukkhindriyaṁ somanassindriyaṁ domanassindriyaṁ upekkhindriyaṁ saddhindriyaṁ",
  "anya-e0102n4:2_4": "vīriyindriyaṁ satindriyaṁ samādhindriyaṁ paññindriyaṁ anaññātaññassāmītindriyaṁ aññindriyaṁ aññātāvindriyanti.  Tattha –",
  "anya-e0102n4:3_0": "Atthato lakkhaṇādīhi, kamato ca vijāniyā;",
  "anya-e0102n4:4_0": "Bhedābhedā tathā kiccā, bhūmito ca vinicchayaṁ.",
  "anya-e0102n4:5_0": "Tattha cakkhādīnaṁ tāva cakkhatīti cakkhūtiādinā nayena attho pakāsito.",
  "anya-e0102n4:5_1": "Pacchimesu pana tīsu paṭhamaṁ pubbabhāge anaññātaṁ amataṁ padaṁ catusaccadhammaṁ vā jānissāmīti evaṁ",
  "anya-e0102n4:5_2": "paṭipannassa uppajjanato indriyaṭṭhasambhavato ca anaññātaññassāmītindriyanti vuttaṁ.",
  "anya-e0102n4:5_3": "Dutiyaṁ ājānanato indriyaṭṭhasambhavato ca aññindriyaṁ.",
  "anya-e0102n4:5_4": "Tatiyaṁ aññātāvino catūsu saccesu niṭṭhitaññāṇakiccassa khīṇāsavassa uppajjanato indriyaṭṭhasambhavato ca aññātāvindriyaṁ.",
  "anya-e0102n4:6_0": "Ko pana nesaṁ indriyaṭṭho nāmāti?",
  "anya-e0102n4:6_1": "Indaliṅgaṭṭho indriyaṭṭho.",
  "anya-e0102n4:6_2": "Indadesitaṭṭho indriyaṭṭho.",
  "anya-e0102n4:6_3": "Indadiṭṭhaṭṭho indriyaṭṭho.",
  "anya-e0102n4:6_4": "Indasiṭṭhaṭṭho indriyaṭṭho.",
  "anya-e0102n4:6_5": "Indajuṭṭhaṭṭho indriyaṭṭho.",
  "anya-e0102n4:6_6": "So sabbopi idha yathāyogaṁ yujjati.",
  "anya-e0102n4:6_7": "Bhagavā hi sammāsambuddho paramissariyabhāvato indo.",
  "anya-e0102n4:6_8": "Kusalākusalañca kammaṁ,",
  "anya-e0102n4:6_9": "kammesu kassaci issariyābhāvato.",
  "anya-e0102n4:6_10": "Tenevettha kammasañjanitāni tāva indriyāni kusalākusalakammaṁ ulliṅgenti.",
  "anya-e0102n4:6_11": "Tena ca siṭṭhānīti indaliṅgaṭṭhena indasiṭṭhaṭṭhena ca indriyāni.",
  "anya-e0102n4:6_12": "Sabbāneva panetāni bhagavatā yathābhūtato pakāsitāni abhisambuddhāni cāti indadesitaṭṭhena indadiṭṭhaṭṭhena ca indriyāni.",
  "anya-e0102n4:6_13": "Teneva bhagavatā munindena kānici gocarāsevanāya kānici bhāvanāsevanāya sevitānīti indajuṭṭhaṭṭhenāpi indriyāni.",
  "anya-e0102n4:7_0": "Apica ādhipaccasaṅkhātena issariyaṭṭhenāpi etāni indriyāni.",
  "anya-e0102n4:7_1": "Cakkhuviññāṇādippavattiyañhi cakkhādīnaṁ siddhaṁ ādhipaccaṁ,",
  "anya-e0102n4:7_2": "tasmiṁ tikkhe tikkhattā mande ca mandattāti.",
  "anya-e0102n4:7_3": "Ayaṁ tāvettha atthato vinicchayo.",
  "anya-e0102n4:8_0": "Lakkhaṇādīhīti lakkhaṇarasapaccupaṭṭhānapadaṭṭhānehipi cakkhādīnaṁ vinicchayaṁ vijāniyāti attho.",
  "anya-e0102n4:8_1": "Tāni ca nesaṁ lakkhaṇādīni khandhaniddese vuttāneva.",
  "anya-e0102n4:8_2": "Paññindriyādīni hi cattāri atthato amohoyeva.",
  "anya-e0102n4:8_3": "Sesāni tattha sarūpeneva āgatāni.",
  "anya-e0102n4:9_0": "526.Kamatoti ayampi desanākkamova.",
  "anya-e0102n4:9_1": "Tattha ajjhattadhamme pariññāya ariyabhūmipaṭilābho hotīti attabhāvapariyāpannāni cakkhundriyādīni paṭhamaṁ desitāni.",
  "anya-e0102n4:9_2": "So pana attabhāvo yaṁ dhammaṁ upādāya itthīti vā purisoti vā saṅkhaṁ gacchati,",
  "anya-e0102n4:9_3": "ayaṁ soti nidassanatthaṁ tato itthindriyaṁ purisindriyañca.",
  "anya-e0102n4:9_4": "So duvidhopi jīvitindriyapaṭibaddhavuttīti ñāpanatthaṁ tato jīvitindriyaṁ.",
  "anya-e0102n4:9_5": "Yāva tassa pavatti,",
  "anya-e0102n4:9_6": "tāva etesaṁ vedayitānaṁ anivatti.",
  "anya-e0102n4:9_7": "Yañca kiñci vedayitaṁ,",
  "anya-e0102n4:9_8": "sabbaṁ taṁ dukkhanti ñāpanatthaṁ tato sukhindriyādīni.",
  "anya-e0102n4:9_9": "Taṁnirodhatthaṁ pana ete dhammā bhāvetabbāti paṭipattidassanatthaṁ tato saddhādīni.",
  "anya-e0102n4:9_10": "Imāya paṭipattiyā esa dhammo paṭhamaṁ attani pātubhavatīti paṭipattiyā amoghabhāvadassanatthaṁ tato anaññātaññassāmītindriyaṁ.",
  "anya-e0102n4:9_11": "Tasseva phalattā tato anantaraṁ bhāvetabbato ca tato aññindriyaṁ.",
  "anya-e0102n4:9_12": "Tato paraṁ bhāvanāya imassa adhigamo,",
  "anya-e0102n4:9_13": "adhigate ca pana imasmiṁ natthi kiñci uttari karaṇīyanti ñāpanatthaṁ ante paramassāsabhūtaṁ aññātāvindriyaṁ desitanti ayamettha kamo.",
  "anya-e0102n4:10_0": "Bhedābhedāti jīvitindriyasseva cettha bhedo.",
  "anya-e0102n4:10_1": "Tañhi rūpajīvitindriyaṁ arūpajīvitindriyanti duvidhaṁ hoti.",
  "anya-e0102n4:10_2": "Sesānaṁ abhedoti evamettha bhedābhedato vinicchayaṁ vijāniyā.",
  "anya-e0102n4:11_0": "527.Kiccāti kiṁ indriyānaṁ kiccanti ce.",
  "anya-e0102n4:11_1": "Cakkhundriyassa tāva “cakkhāyatanaṁ cakkhuviññāṇadhātuyā taṁsampayuttakānañca dhammānaṁ indriyapaccayena",
  "anya-e0102n4:11_2": "paccayo”ti vacanato yaṁ taṁ indriyapaccayabhāvena sādhetabbaṁ attano tikkhamandādibhāvena cakkhuviññāṇādidhammānaṁ",
  "anya-e0102n4:11_3": "tikkhamandādisaṅkhātaṁ attākārānuvattāpanaṁ,",
  "anya-e0102n4:11_4": "idaṁ kiccaṁ.",
  "anya-e0102n4:11_5": "Evaṁ sotaghānajivhākāyānaṁ.",
  "anya-e0102n4:11_6": "Manindriyassa pana sahajātadhammānaṁ attano vasavattāpanaṁ.",
  "anya-e0102n4:11_7": "Jīvitindriyassa sahajātadhammānupālanaṁ.",
  "anya-e0102n4:11_8": "Itthindriyapurisindriyānaṁ itthipurisaliṅganimittakuttākappākārānuvidhānaṁ.",
  "anya-e0102n4:11_9": "Sukhadukkhasomanassadomanassindriyānaṁ sahajātadhamme abhibhavitvā yathāsakaṁ oḷārikākārānupāpanaṁ.",
  "anya-e0102n4:11_10": "Upekkhindriyassa santapaṇītamajjhattākārānupāpanaṁ.",
  "anya-e0102n4:11_11": "Saddhādīnaṁ paṭipakkhābhibhavanaṁ sampayuttadhammānañca pasannākārādibhāvasampāpanaṁ.",
  "anya-e0102n4:11_12": "Anaññātaññassāmītindriyassa saṁyojanattayappahānañceva sampayuttānañca tappahānābhimukhabhāvakaraṇaṁ.",
  "anya-e0102n4:11_13": "Aññindriyassa kāmarāgabyāpādāditanukaraṇappahānañceva sahajātānañca attano vasānuvattāpanaṁ.",
  "anya-e0102n4:11_14": "Aññātāvindriyassa sabbakiccesu ussukkappahānañceva amatābhimukhabhāvapaccayatā ca sampayuttānanti evamettha kiccato vinicchayaṁ vijāniyā.",
  "anya-e0102n4:12_0": "528.Bhūmitoti cakkhusotaghānajivhākāyaitthipurisasukhadukkhadomanassindriyāni cettha kāmāvacarāneva.",
  "anya-e0102n4:12_1": "Manindriyajīvitindriyaupekkhindriyāni saddhāvīriyasatisamādhipaññindriyāni ca catubhūmipariyāpannāni.",
  "anya-e0102n4:12_2": "Somanassindriyaṁ kāmāvacararūpāvacaralokuttaravasena bhūmittayapariyāpannaṁ.",
  "anya-e0102n4:12_3": "Avasāne tīṇi lokuttarānevāti evamettha bhūmitopi vinicchayaṁ vijāneyya.",
  "anya-e0102n4:12_4": "Evaṁ hi vijānanto –",
  "anya-e0102n4:13_0": "Saṁvegabahulo bhikkhu, ṭhito indriyasaṁvare;",
  "anya-e0102n4:14_0": "Indriyāni pariññāya, dukkhassantaṁ karissatīti.",
  "anya-e0102n4:15_0": "Idaṁ indriyānaṁ vitthārakathāmukhaṁ.",
  "anya-e0102n4:16_0": "Saccavitthārakathā",
  "anya-e0102n4:17_0": "529.",
  "anya-e0102n4:17_1": "Tadanantarāni pana saccānīti cattāri ariyasaccāni –",
  "anya-e0102n4:17_2": "dukkhaṁ ariyasaccaṁ,",
  "anya-e0102n4:17_3": "dukkhasamudayo ariyasaccaṁ,",
  "anya-e0102n4:17_4": "dukkhanirodho ariyasaccaṁ,",
  "anya-e0102n4:17_5": "dukkhanirodhagāminī paṭipadā ariyasaccanti. Tattha –",
  "anya-e0102n4:18_0": "Vibhāgato nibbacana, lakkhaṇādippabhedato;",
  "anya-e0102n4:19_0": "Atthatthuddhārato ceva, anūnādhikato tathā.",
  "anya-e0102n4:20_0": "Kamato jātiādīnaṁ, nicchayā ñāṇakiccato;",
  "anya-e0102n4:21_0": "Antogadhānaṁ pabhedā, upamāto catukkato.",
  "anya-e0102n4:22_0": "Suññatekavidhādīhi, sabhāgavisabhāgato;",
  "anya-e0102n4:23_0": "Vinicchayo veditabbo, viññunā sāsanakkame.",
  "anya-e0102n4:24_0": "Tattha vibhāgatoti dukkhādīnaṁ hi cattāro cattāro atthā vibhattā tathā avitathā anaññathā,",
  "anya-e0102n4:24_1": "ye dukkhādīni abhisamentehi abhisametabbā. Yathāha –",
  "anya-e0102n4:24_2": "“dukkhassa pīḷanaṭṭho saṅkhataṭṭho santāpaṭṭho vipariṇāmaṭṭho,",
  "anya-e0102n4:24_3": "ime cattāro dukkhassa dukkhaṭṭhā tathā avitathā anaññathā.",
  "anya-e0102n4:24_4": "Samudayassa āyūhanaṭṭho nidānaṭṭho saṁyogaṭṭho palibodhaṭṭho.",
  "anya-e0102n4:24_5": "Nirodhassa nissaraṇaṭṭho vivekaṭṭho asaṅkhataṭṭho amataṭṭho.",
  "anya-e0102n4:24_6": "Maggassa niyyānaṭṭho hetuṭṭho dassanaṭṭho adhipateyyaṭṭho.",
  "anya-e0102n4:24_7": "Ime cattāro maggassa maggaṭṭhā tathā avitathā anaññathā”ti.",
  "anya-e0102n4:24_8": "Tathā “dukkhassa pīḷanaṭṭho saṅkhataṭṭho santāpaṭṭho vipariṇāmaṭṭho abhisamayaṭṭho”ti evamādi.",
  "anya-e0102n4:24_9": "Iti evaṁ vibhattānaṁ catunnaṁ catunnaṁ atthānaṁ vasena dukkhādīni veditabbānīti.",
  "anya-e0102n4:24_10": "Ayaṁ tāvettha vibhāgato vinicchayo.",
  "anya-e0102n4:25_0": "530.",
  "anya-e0102n4:25_1": "Nibbacanalakkhaṇādippabhedatoti ettha pana nibbacanato tāva idha du-",
  "anya-e0102n4:25_2": "iti ayaṁ saddo kucchite dissati.",
  "anya-e0102n4:25_3": "Kucchitaṁ hi puttaṁ dupputtoti vadanti. Khaṁ-",
  "anya-e0102n4:25_4": "saddo pana tucche.",
  "anya-e0102n4:25_5": "Tucchaṁ hi ākāsaṁ “kha”nti vuccati.",
  "anya-e0102n4:25_6": "Idañca paṭhamasaccaṁ kucchitaṁ anekaupaddavādhiṭṭhānato.",
  "anya-e0102n4:25_7": "Tucchaṁ bālajanaparikappitadhuvasubhasukhattabhāvavirahitato.",
  "anya-e0102n4:25_8": "Tasmā kucchitattā tucchattā ca dukkhanti vuccati.",
  "anya-e0102n4:26_0": "Saṁ-",
  "anya-e0102n4:26_1": "iti ca ayaṁ saddo “samāgamo sameta”ntiādīsu saṁyogaṁ dīpeti. U-",
  "anya-e0102n4:26_2": "iti ayaṁ “uppannaṁ udita”ntiādīsu uppattiṁ. Aya-",
  "anya-e0102n4:26_3": "saddo kāraṇaṁ dīpeti.",
  "anya-e0102n4:26_4": "Idañcāpi dutiyasaccaṁ avasesapaccayasamāyoge sati dukkhassuppattikāraṇaṁ.",
  "anya-e0102n4:26_5": "Iti dukkhassa saṁyoge uppattikāraṇattā dukkhasamudayanti vuccati.",
  "anya-e0102n4:27_0": "Tatiyasaccaṁ pana yasmā ni-",
  "anya-e0102n4:27_1": "saddo abhāvaṁ, rodha-",
  "anya-e0102n4:27_2": "saddo ca cārakaṁ dīpeti.",
  "anya-e0102n4:27_3": "Tasmā abhāvo ettha saṁsāracārakasaṅkhātassa dukkharodhassa sabbagatisuññattā,",
  "anya-e0102n4:27_4": "samadhigate vā tasmiṁ saṁsāracārakasaṅkhātassa dukkharodhassa abhāvo hoti,",
  "anya-e0102n4:27_5": "tappaṭipakkhattātipi dukkhanirodhanti vuccati.",
  "anya-e0102n4:27_6": "Dukkhassa vā anuppādanirodhapaccayattā dukkhanirodhanti.",
  "anya-e0102n4:28_0": "Catutthasaccaṁ pana yasmā etaṁ dukkhanirodhaṁ gacchati ārammaṇavasena tadabhimukhabhūtattā,",
  "anya-e0102n4:28_1": "paṭipadā ca hoti dukkhanirodhappattiyā.",
  "anya-e0102n4:28_2": "Tasmā dukkhanirodhagāminī paṭipadāti vuccati.",
  "anya-e0102n4:29_0": "531.",
  "anya-e0102n4:29_1": "Yasmā panetāni buddhādayo ariyā paṭivijjhanti,",
  "anya-e0102n4:29_2": "tasmā ariyasaccānīti vuccanti.",
  "anya-e0102n4:29_3": "Yathāha “cattārimāni,",
  "anya-e0102n4:29_4": "bhikkhave,",
  "anya-e0102n4:29_5": "ariyasaccāni.",
  "anya-e0102n4:29_6": "Katamāni…pe…",
  "anya-e0102n4:29_7": "imāni kho,",
  "anya-e0102n4:29_8": "bhikkhave,",
  "anya-e0102n4:29_9": "cattāri ariyasaccāni.",
  "anya-e0102n4:29_10": "Ariyā imāni paṭivijjhanti,",
  "anya-e0102n4:29_11": "tasmā ariyasaccānīti vuccantī”ti.",
  "anya-e0102n4:29_12": "Apica ariyassa saccānītipi ariyasaccāni.",
  "anya-e0102n4:29_13": "Yathāha “sadevake,",
  "anya-e0102n4:29_14": "bhikkhave, loke…pe…",
  "anya-e0102n4:29_15": "manussāya tathāgato ariyo,",
  "anya-e0102n4:29_16": "tasmā ariyasaccānīti vuccantī”ti.",
  "anya-e0102n4:29_17": "Atha vā etesaṁ abhisambuddhattā ariyabhāvasiddhitopi ariyasaccāni. Yathāha –",
  "anya-e0102n4:29_18": "“imesaṁ kho,",
  "anya-e0102n4:29_19": "bhikkhave,",
  "anya-e0102n4:29_20": "catunnaṁ ariyasaccānaṁ yathābhūtaṁ abhisambuddhattā tathāgato arahaṁ sammāsambuddho ariyoti vuccatī”ti.",
  "anya-e0102n4:29_21": "Apica kho pana ariyāni saccānītipi ariyasaccāni.",
  "anya-e0102n4:29_22": "Ariyānīti tathāni avitathāni avisaṁvādakānīti attho. Yathāha –",
  "anya-e0102n4:29_23": "“imāni kho,",
  "anya-e0102n4:29_24": "bhikkhave,",
  "anya-e0102n4:29_25": "cattāri ariyasaccāni tathāni avitathāni anaññathāni,",
  "anya-e0102n4:29_26": "tasmā ariyasaccānīti vuccantī”ti evamettha nibbacanato vinicchayo veditabbo.",
  "anya-e0102n4:30_0": "532.",
  "anya-e0102n4:30_1": "Kathaṁ lakkhaṇādippabhedato?",
  "anya-e0102n4:30_2": "Ettha hi bādhanalakkhaṇaṁ dukkhasaccaṁ,",
  "anya-e0102n4:30_3": "santāpanarasaṁ,",
  "anya-e0102n4:30_4": "pavattipaccupaṭṭhānaṁ.",
  "anya-e0102n4:30_5": "Pabhavalakkhaṇaṁ samudayasaccaṁ,",
  "anya-e0102n4:30_6": "anupacchedakaraṇarasaṁ,",
  "anya-e0102n4:30_7": "palibodhapaccupaṭṭhānaṁ.",
  "anya-e0102n4:30_8": "Santilakkhaṇaṁ nirodhasaccaṁ,",
  "anya-e0102n4:30_9": "accutirasaṁ,",
  "anya-e0102n4:30_10": "animittapaccupaṭṭhānaṁ.",
  "anya-e0102n4:30_11": "Niyyānalakkhaṇaṁ maggasaccaṁ,",
  "anya-e0102n4:30_12": "kilesappahānarasaṁ,",
  "anya-e0102n4:30_13": "vuṭṭhānapaccupaṭṭhānaṁ.",
  "anya-e0102n4:30_14": "Apica pavattipavattananivattinivattanalakkhaṇāni paṭipāṭiyā.",
  "anya-e0102n4:30_15": "Tathā saṅkhatataṇhā asaṅkhatadassanalakkhaṇāni cāti evamettha lakkhaṇādippabhedato vinicchayo veditabbo.",
  "anya-e0102n4:31_0": "533.Atthatthuddhāratocevāti ettha pana atthato tāva ko saccaṭṭhoti ce?",
  "anya-e0102n4:31_1": "Yo paññācakkhunā upaparikkhamānānaṁ māyāva viparīto,",
  "anya-e0102n4:31_2": "marīciva visaṁvādako,",
  "anya-e0102n4:31_3": "titthiyānaṁ attāva anupalabbhasabhāvo ca na hoti,",
  "anya-e0102n4:31_4": "atha kho bādhanappabhavasantiniyyānappakārena tacchāviparītabhūtabhāvena ariyañāṇassa gocaro hotiyeva.",
  "anya-e0102n4:31_5": "Esa aggilakkhaṇaṁ viya,",
  "anya-e0102n4:31_6": "lokapakati viya ca tacchāviparītabhūtabhāvo saccaṭṭhoti veditabbo. Yathāha –",
  "anya-e0102n4:31_7": "“idaṁ dukkhanti,",
  "anya-e0102n4:31_8": "bhikkhave,",
  "anya-e0102n4:31_9": "tathametaṁ avitathametaṁ anaññathameta”nti vitthāro. Apica –",
  "anya-e0102n4:32_0": "Nābādhakaṁ yato dukkhaṁ, dukkhā aññaṁ na bādhakaṁ;",
  "anya-e0102n4:33_0": "Bādhakattaniyāmena, tato saccamidaṁ mataṁ.",
  "anya-e0102n4:34_0": "Taṁ vinā nāññato dukkhaṁ, na hoti na ca taṁ tato;",
  "anya-e0102n4:35_0": "Dukkhahetuniyāmena, iti saccaṁ visattikā.",
  "anya-e0102n4:36_0": "Nāññā nibbānato santi, santaṁ na ca na taṁ yato;",
  "anya-e0102n4:37_0": "Santabhāvaniyāmena, tato saccamidaṁ mataṁ.",
  "anya-e0102n4:38_0": "Maggā aññaṁ na niyyānaṁ, aniyyāno na cāpi so;",
  "anya-e0102n4:39_0": "Tacchaniyyānabhāvattā, iti so saccasammato.",
  "anya-e0102n4:40_0": "Iti tacchāvipallāsa, bhūtabhāvaṁ catūsvapi;",
  "anya-e0102n4:41_0": "Dukkhādīsvavisesena, saccaṭṭhaṁ āhu paṇḍitāti.",
  "anya-e0102n4:42_0": "Evaṁ atthato vinicchayo veditabbo.",
  "anya-e0102n4:43_0": "534.",
  "anya-e0102n4:43_1": "Kathaṁ atthuddhārato?",
  "anya-e0102n4:43_2": "Idhāyaṁ sacca-",
  "anya-e0102n4:43_3": "saddo anekesu atthesu dissati.",
  "anya-e0102n4:43_4": "Seyyathidaṁ –",
  "anya-e0102n4:43_5": "“saccaṁ bhaṇe na kujjheyyā”tiādīsu vācāsacce.",
  "anya-e0102n4:43_6": "“Sacce ṭhitā samaṇabrāhmaṇā cā”tiādīsu viratisacce.",
  "anya-e0102n4:43_7": "“Kasmā nu saccāni vadanti nānā pavādiyāse kusalāvadānā”tiādīsu diṭṭhisacce.",
  "anya-e0102n4:43_8": "“Ekaṁ hi saccaṁ na dutiya”ntiādīsu paramatthasacce nibbāne ceva magge ca.",
  "anya-e0102n4:43_9": "“Catunnaṁ ariyasaccānaṁ kati kusalā”tiādīsu ariyasacce.",
  "anya-e0102n4:43_10": "Svāyamidhāpi ariyasacce vattatīti evamettha atthuddhāratopi vinicchayo veditabbo.",
  "anya-e0102n4:44_0": "535.Anūnādhikatoti kasmā pana cattāreva ariyasaccāni vuttāni anūnāni anadhikānīti ce?",
  "anya-e0102n4:44_1": "Aññassāsambhavato aññatarassa ca apaneyyābhāvato.",
  "anya-e0102n4:44_2": "Na hi etehi aññaṁ adhikaṁ vā,",
  "anya-e0102n4:44_3": "etesaṁ vā ekampi apanetabbaṁ sambhoti. Yathāha – “idha,",
  "anya-e0102n4:44_4": "bhikkhave,",
  "anya-e0102n4:44_5": "āgaccheyya samaṇo vā brāhmaṇo vā ‘netaṁ dukkhaṁ ariyasaccaṁ,",
  "anya-e0102n4:44_6": "aññaṁ dukkhaṁ ariyasaccaṁ.",
  "anya-e0102n4:44_7": "Ahametaṁ dukkhaṁ ariyasaccaṁ ṭhapetvā aññaṁ dukkhaṁ ariyasaccaṁ paññapessāmī’ti netaṁ ṭhānaṁ vijjatī”tiādi.",
  "anya-e0102n4:44_8": "Yathā cāha –",
  "anya-e0102n4:44_9": "“yo hi koci,",
  "anya-e0102n4:44_10": "bhikkhave,",
  "anya-e0102n4:44_11": "samaṇo vā brāhmaṇo vā evaṁ vadeyya ‘netaṁ dukkhaṁ paṭhamaṁ ariyasaccaṁ yaṁ samaṇena gotamena desitaṁ,",
  "anya-e0102n4:44_12": "ahametaṁ dukkhaṁ paṭhamaṁ ariyasaccaṁ paccakkhāya aññaṁ dukkhaṁ paṭhamaṁ ariyasaccaṁ paññapessāmī’ti netaṁ ṭhānaṁ vijjatī”tiādi.",
  "anya-e0102n4:45_0": "Apica pavattimācikkhanto bhagavā sahetukaṁ ācikkhi,",
  "anya-e0102n4:45_1": "nivattiñca saupāyaṁ.",
  "anya-e0102n4:45_2": "Iti pavattinivattitadubhayahetūnaṁ etaparamato cattāreva vuttāni.",
  "anya-e0102n4:45_3": "Tathā pariññeyyapahātabbasacchikātabbabhāvetabbānaṁ,",
  "anya-e0102n4:45_4": "taṇhāvatthutaṇhātaṇhānirodhataṇhānirodhupāyānaṁ,",
  "anya-e0102n4:45_5": "ālayaālayārāmatāālayasamugghātaālayasamugghātupāyānañca vasenāpi cattāreva vuttānīti evamettha anūnādhikato vinicchayo veditabbo.",
  "anya-e0102n4:46_0": "536.Kamatoti ayampi desanākkamova.",
  "anya-e0102n4:46_1": "Ettha ca oḷārikattā,",
  "anya-e0102n4:46_2": "sabbasattasādhāraṇattā ca suviññeyyanti dukkhasaccaṁ paṭhamaṁ vuttaṁ.",
  "anya-e0102n4:46_3": "Tasseva hetudassanatthaṁ tadanantaraṁ samudayasaccaṁ.",
  "anya-e0102n4:46_4": "Hetunirodhā phalanirodhoti ñāpanatthaṁ tato nirodhasaccaṁ.",
  "anya-e0102n4:46_5": "Tadadhigamupāyadassanatthaṁ ante maggasaccaṁ.",
  "anya-e0102n4:46_6": "Bhavasukhassādagadhitānaṁ vā sattānaṁ saṁvegajananatthaṁ paṭhamaṁ dukkhamāha.",
  "anya-e0102n4:46_7": "Taṁ neva akataṁ āgacchati,",
  "anya-e0102n4:46_8": "na issaranimmānādito hoti,",
  "anya-e0102n4:46_9": "ito pana hotīti ñāpanatthaṁ tadanantaraṁ samudayaṁ.",
  "anya-e0102n4:46_10": "Tato sahetukena dukkhena abhibhūtattā saṁviggamānasānaṁ dukkhanissaraṇagavesīnaṁ nissaraṇadassanena assāsajananatthaṁ nirodhaṁ.",
  "anya-e0102n4:46_11": "Tato nirodhādhigamatthaṁ nirodhasampāpakaṁ magganti evamettha kamato vinicchayo veditabbo.",
  "anya-e0102n4:47_0": "537.Jātiādīnaṁ nicchayāti ye te ariyasaccāni niddisantena bhagavatā “jātipi dukkhā,",
  "anya-e0102n4:47_1": "jarāpi dukkhā,",
  "anya-e0102n4:47_2": "maraṇampi dukkhaṁ,",
  "anya-e0102n4:47_3": "sokaparidevadukkhadomanassupāyāsāpi dukkhā,",
  "anya-e0102n4:47_4": "appiyehi sampayogo dukkho,",
  "anya-e0102n4:47_5": "piyehi vippayogo dukkho,",
  "anya-e0102n4:47_6": "yampicchaṁ na labhati tampi dukkhaṁ,",
  "anya-e0102n4:47_7": "saṁkhittena pañcupādānakkhandhā dukkhā”ti dukkhaniddese dvādasa dhammā,",
  "anya-e0102n4:47_8": "“yāyaṁ taṇhā ponobbhavikā nandīrāgasahagatā tatratatrābhinandinī.",
  "anya-e0102n4:47_9": "Seyyathidaṁ,",
  "anya-e0102n4:47_10": "kāmataṇhā,",
  "anya-e0102n4:47_11": "bhavataṇhā,",
  "anya-e0102n4:47_12": "vibhavataṇhā”ti samudayaniddese tividhā taṇhā,",
  "anya-e0102n4:47_13": "“yo tassāyeva taṇhāya asesavirāganirodho cāgo paṭinissaggo mutti anālayo”ti evaṁ nirodhaniddese atthato ekameva nibbānaṁ,",
  "anya-e0102n4:47_14": "“katamaṁ dukkhanirodhagāminīpaṭipadā ariyasaccaṁ,",
  "anya-e0102n4:47_15": "ayameva ariyo aṭṭhaṅgiko maggo.",
  "anya-e0102n4:47_16": "Seyyathidaṁ –",
  "anya-e0102n4:47_17": "sammādiṭṭhi…pe…",
  "anya-e0102n4:47_18": "sammāsamādhī”ti evaṁ magganiddese aṭṭha dhammāti iti catunnaṁ saccānaṁ niddese jātiādayo dhammā vuttā,",
  "anya-e0102n4:47_19": "tesaṁ jātiādīnaṁ nicchayāpi ettha vinicchayo veditabbo.",
  "anya-e0102n4:48_0": "Dukkhaniddesakathā",
  "anya-e0102n4:49_0": "Jātiniddeso",
  "anya-e0102n4:50_0": "Seyyathidaṁ,",
  "anya-e0102n4:50_1": "ayañhi jāti-",
  "anya-e0102n4:50_2": "saddo anekattho.",
  "anya-e0102n4:50_3": "Tathā hesa “ekampi jātiṁ dvepi jātiyo”ti ettha bhave āgato. “Atthi, visākhe,",
  "anya-e0102n4:50_4": "nigaṇṭhā nāma samaṇajātī”ti ettha nikāye.",
  "anya-e0102n4:50_5": "“Jāti dvīhi khandhehi saṅgahitā”ti ettha saṅkhatalakkhaṇe.",
  "anya-e0102n4:50_6": "“Yaṁ mātukucchismiṁ paṭhamaṁ cittaṁ uppannaṁ,",
  "anya-e0102n4:50_7": "paṭhamaṁ viññāṇaṁ pātubhūtaṁ,",
  "anya-e0102n4:50_8": "tadupādāya sāvassa jātī”ti ettha paṭisandhiyaṁ.",
  "anya-e0102n4:50_9": "“Sampatijāto, ānanda,",
  "anya-e0102n4:50_10": "bodhisatto”ti ettha pasūtiyaṁ.",
  "anya-e0102n4:50_11": "“Akkhitto anupakuṭṭho jātivādenā”ti ettha kule. “Yatohaṁ, bhagini,",
  "anya-e0102n4:50_12": "ariyāya jātiyā jāto”ti ettha ariyasīle.",
  "anya-e0102n4:51_0": "538.",
  "anya-e0102n4:51_1": "Svāyamidha gabbhaseyyakānaṁ paṭisandhito paṭṭhāya yāva mātukucchimhā nikkhamanaṁ,",
  "anya-e0102n4:51_2": "tāva pavattesu khandhesu.",
  "anya-e0102n4:51_3": "Itaresaṁ paṭisandhikhandhesvevāti daṭṭhabbo.",
  "anya-e0102n4:51_4": "Ayampi ca pariyāyakathāva.",
  "anya-e0102n4:51_5": "Nippariyāyato pana tattha tattha nibbattamānānaṁ sattānaṁ ye ye khandhā pātubhavanti,",
  "anya-e0102n4:51_6": "tesaṁ tesaṁ paṭhamapātubhāvo jāti nāma.",
  "anya-e0102n4:52_0": "Sā panesā tattha tattha bhave paṭhamābhinibbattilakkhaṇā,",
  "anya-e0102n4:52_1": "niyyātanarasā,",
  "anya-e0102n4:52_2": "atītabhavato idha ummujjanapaccupaṭṭhānā,",
  "anya-e0102n4:52_3": "dukkhavicittatāpaccupaṭṭhānā vā.",
  "anya-e0102n4:53_0": "539.",
  "anya-e0102n4:53_1": "Kasmā panesā dukkhāti ce?",
  "anya-e0102n4:53_2": "Anekesaṁ dukkhānaṁ vatthubhāvato.",
  "anya-e0102n4:53_3": "Anekāni hi dukkhāni.",
  "anya-e0102n4:53_4": "Seyyathidaṁ –",
  "anya-e0102n4:53_5": "dukkhadukkhaṁ,",
  "anya-e0102n4:53_6": "vipariṇāmadukkhaṁ,",
  "anya-e0102n4:53_7": "saṅkhāradukkhaṁ,",
  "anya-e0102n4:53_8": "paṭicchannadukkhaṁ,",
  "anya-e0102n4:53_9": "appaṭicchannadukkhaṁ,",
  "anya-e0102n4:53_10": "pariyāyadukkhaṁ,",
  "anya-e0102n4:53_11": "nippariyāyadukkhanti.",
  "anya-e0102n4:54_0": "Tattha kāyikacetasikā dukkhā vedanāsabhāvato ca nāmato ca dukkhattā dukkhadukkhanti vuccati.",
  "anya-e0102n4:55_0": "Sukhā vedanā vipariṇāmena dukkhuppattihetuto vipariṇāmadukkhaṁ.",
  "anya-e0102n4:56_0": "Upekkhā vedanā ceva avasesā ca tebhūmakā saṅkhārā udayabbayappaṭipīḷitattā saṅkhāradukkhaṁ.",
  "anya-e0102n4:56_1": "Kaṇṇasūladantasūlarāgajapariḷāhadosajapariḷāhādi kāyikacetasiko ābādho pucchitvā jānitabbato upakkamassa ca apākaṭabhāvato paṭicchannadukkhaṁ nāma.",
  "anya-e0102n4:56_2": "Apākaṭadukkhantipi vuccati.",
  "anya-e0102n4:57_0": "Dvattiṁsakammakāraṇādisamuṭṭhāno ābādho apucchitvāva jānitabbato upakkamassa ca pākaṭabhāvato appaṭicchannadukkhaṁ nāma.",
  "anya-e0102n4:57_1": "Pākaṭadukkhantipi vuccati.",
  "anya-e0102n4:58_0": "Ṭhapetvā dukkhadukkhaṁ sesaṁ dukkhasaccavibhaṅge āgataṁ jātiādi sabbampi tassa tassa dukkhassa vatthubhāvato pariyāyadukkhaṁ.",
  "anya-e0102n4:58_1": "Dukkhadukkhaṁ pana nippariyāyadukkhanti vuccati.",
  "anya-e0102n4:59_0": "Tatrāyaṁ jāti yaṁ taṁ bālapaṇḍitasuttādīsu bhagavatāpi upamāvasena pakāsitaṁ āpāyikaṁ dukkhaṁ,",
  "anya-e0102n4:59_1": "yañca sugatiyampi manussaloke gabbhokkantimūlakādibhedaṁ dukkhaṁ uppajjati,",
  "anya-e0102n4:59_2": "tassa vatthubhāvato dukkhā.",
  "anya-e0102n4:60_0": "540.",
  "anya-e0102n4:60_1": "Tatridaṁ gabbhokkantimūlakādibhedaṁ dukkhaṁ –",
  "anya-e0102n4:60_2": "ayaṁ hi satto mātukucchimhi nibbattamāno na uppalapadumapuṇḍarīkādīsu nibbattati,",
  "anya-e0102n4:60_3": "atha kho heṭṭhā āmāsayassa upari pakkāsayassa udarapaṭalapiṭṭhikaṇṭakānaṁ vemajjhe paramasambādhe tibbandhakārenānākuṇapagandhaparibhāvitaparamaduggandhapavanavicarite",
  "anya-e0102n4:60_4": "adhimattajegucche kucchipadese pūtimacchapūtikummāsacandanikādīsu kimi viya nibbattati.",
  "anya-e0102n4:60_5": "So tattha nibbatto dasa māse mātukucchisambhavena usmanā puṭapākaṁ viya paccamāno piṭṭhapiṇḍi viya sediyamāno",
  "anya-e0102n4:60_6": "samiñjanapasāraṇādirahito adhimattaṁ dukkhamanubhotīti,",
  "anya-e0102n4:60_7": "idaṁ tāva gabbhokkantimūlakaṁ dukkhaṁ.",
  "anya-e0102n4:61_0": "Yaṁ pana so mātu sahasā upakkhalanagamananisīdanavuṭṭhānaparivattanādīsu surādhuttahatthagato eḷako viya",
  "anya-e0102n4:61_1": "ahituṇḍikahatthagato sappapotako viya ca ākaḍḍhanaparikaḍḍhanaodhūnananiddhūnanādinā upakkamena adhimattaṁ",
  "anya-e0102n4:61_2": "dukkhamanubhavati,",
  "anya-e0102n4:61_3": "yañca mātu sītūdakapānakāle sītanarakupapanno viya,",
  "anya-e0102n4:61_4": "uṇhayāgubhattādiajjhoharaṇakāle aṅgāravuṭṭhisamparikiṇṇo viya,",
  "anya-e0102n4:61_5": "loṇambilādiajjhoharaṇakāle khārāpaṭicchakādikammakāraṇapatto viya tibbaṁ dukkhamanubhoti,",
  "anya-e0102n4:61_6": "idaṁ gabbhapariharaṇamūlakaṁ dukkhaṁ.",
  "anya-e0102n4:62_0": "Yaṁ panassa mūḷhagabbhāya mātuyā mittāmaccasuhajjādīhipi adassanārahe dukkhuppattiṭṭhāne chedanaphālanādīhi dukkhaṁ uppajjati,",
  "anya-e0102n4:62_1": "idaṁ gabbhavipattimūlakaṁ dukkhaṁ.",
  "anya-e0102n4:63_0": "Yaṁ vijāyamānāya mātuyā kammajehi vātehi parivattetvā narakapapātaṁ viya atibhayānakaṁ yonimaggaṁ paṭipātiyamānassa",
  "anya-e0102n4:63_1": "paramasambādhena yonimukhena tāḷacchiggaḷena viya nikkaḍḍhiyamānassa mahānāgassa narakasattassa viya",
  "anya-e0102n4:63_2": "ca saṅghātapabbatehi vicuṇṇiyamānassa dukkhaṁ uppajjati,",
  "anya-e0102n4:63_3": "idaṁ vijāyanamūlakaṁ dukkhaṁ.",
  "anya-e0102n4:64_0": "Yaṁ pana jātassa taruṇavaṇasadisasukhumālasarīrassa hatthagahaṇanahāpanadhovanacoḷaparimajjanādikāle",
  "anya-e0102n4:64_1": "sūcimukhakhuradhārāhi vijjhanaphālanasadisaṁ dukkhaṁ uppajjati,",
  "anya-e0102n4:64_2": "idaṁ mātukucchito bahinikkhamanamūlakaṁ dukkhaṁ.",
  "anya-e0102n4:65_0": "Yaṁ tato paraṁ pavattiyaṁ attanāva attānaṁ vadhentassa acelakavatādivasena ātāpanaparitāpanānuyogamanuyuttassa,",
  "anya-e0102n4:65_1": "kodhavasena abhuñjantassa,",
  "anya-e0102n4:65_2": "ubbandhantassa ca dukkhaṁ uppajjati,",
  "anya-e0102n4:65_3": "idaṁ attūpakkamamūlakaṁ dukkhaṁ.",
  "anya-e0102n4:65_4": "Yaṁ pana parato vadhabandhanādīni anubhavantassa uppajjati,",
  "anya-e0102n4:65_5": "idaṁ parūpakkamamūlakaṁ dukkhanti.",
  "anya-e0102n4:66_0": "Iti imassa sabbassāpi dukkhassa ayaṁ jāti vatthumeva hoti.",
  "anya-e0102n4:67_0": "541. Tenetaṁ vuccati –",
  "anya-e0102n4:68_0": "Jāyetha no ce narakesu satto,",
  "anya-e0102n4:69_0": "Tattaggidāhādikamappasayhaṁ;",
  "anya-e0102n4:70_0": "Labhetha dukkhaṁ nu kuhiṁ patiṭṭhaṁ,",
  "anya-e0102n4:71_0": "Iccāha dukkhāti munīdha jātiṁ.",
  "anya-e0102n4:72_0": "Dukkhaṁ tiracchesu kasāpatoda-",
  "anya-e0102n4:73_0": "Daṇḍābhighātādibhavaṁ anekaṁ;",
  "anya-e0102n4:74_0": "Yaṁ taṁ kathaṁ tattha bhaveyya jātiṁ,",
  "anya-e0102n4:75_0": "Vinā tahiṁ jāti tatopi dukkhā.",
  "anya-e0102n4:76_0": "Petesu dukkhaṁ pana khuppipāsā-",
  "anya-e0102n4:77_0": "Vātātapādippabhavaṁ vicittaṁ;",
  "anya-e0102n4:78_0": "Yasmā ajātassa na tattha atthi,",
  "anya-e0102n4:79_0": "Tasmāpi dukkhaṁ muni jātimāha.",
  "anya-e0102n4:80_0": "Tibbandhakāre ca asayhasīte,",
  "anya-e0102n4:81_0": "Lokantare yaṁ asuresu dukkhaṁ;",
  "anya-e0102n4:82_0": "Na taṁ bhave tattha na cassa jāti,",
  "anya-e0102n4:83_0": "Yato ayaṁ jāti tatopi dukkhā.",
  "anya-e0102n4:84_0": "Yañcāpi gūthanarake viya mātugabbhe,",
  "anya-e0102n4:85_0": "Satto vasaṁ ciramato bahi nikkhamañca;",
  "anya-e0102n4:86_0": "Pappoti dukkhamatighoramidampi natthi,",
  "anya-e0102n4:87_0": "Jātiṁ vinā itipi jāti ayañhi dukkhā.",
  "anya-e0102n4:88_0": "Kiṁ bhāsitena bahunā nanu yaṁ kuhiñci,",
  "anya-e0102n4:89_0": "Atthīdha kiñcidapi dukkhamidaṁ kadāci;",
  "anya-e0102n4:90_0": "Nevatthi jātivirahena yato mahesi,",
  "anya-e0102n4:91_0": "Dukkhāti sabbapaṭhamaṁ imamāha jātinti.",
  "anya-e0102n4:92_0": "Ayaṁ tāva jātiyaṁ vinicchayo.",
  "anya-e0102n4:93_0": "Jarāniddeso",
  "anya-e0102n4:94_0": "542.Jarāpi dukkhāti ettha duvidhā jarā saṅkhatalakkhaṇañca,",
  "anya-e0102n4:94_1": "khaṇḍiccādisammato santatiyaṁ ekabhavapariyāpannakhandhapurāṇabhāvo ca,",
  "anya-e0102n4:94_2": "sā idha adhippetā.",
  "anya-e0102n4:94_3": "Sā panesā jarā khandhaparipākalakkhaṇā,",
  "anya-e0102n4:94_4": "maraṇūpanayanarasā,",
  "anya-e0102n4:94_5": "yobbanavināsapaccupaṭṭhānā.",
  "anya-e0102n4:94_6": "Dukkhā saṅkhāradukkhabhāvato ceva dukkhavatthuto ca.",
  "anya-e0102n4:94_7": "Yaṁ hi aṅgapaccaṅgasithilībhāvaindriyavikāravirūpatāyobbanavināsabalūpaghātasatimativippavāsaparaparibhavādianekapaccayaṁ",
  "anya-e0102n4:94_8": "kāyikacetasikadukkhaṁ uppajjati,",
  "anya-e0102n4:94_9": "jarā tassa vatthu.",
  "anya-e0102n4:94_10": "Tenetaṁ vuccati –",
  "anya-e0102n4:95_0": "“Aṅgānaṁ sithilībhāvā, indriyānaṁ vikārato;",
  "anya-e0102n4:96_0": "Yobbanassa vināsena, balassa upaghātato.",
  "anya-e0102n4:97_0": "“Vippavāsā satādīnaṁ, puttadārehi attano;",
  "anya-e0102n4:98_0": "Apasādanīyato ceva, bhiyyo bālattapattiyā.",
  "anya-e0102n4:99_0": "“Pappoti dukkhaṁ yaṁ macco, kāyikaṁ mānasaṁ tathā;",
  "anya-e0102n4:100_0": "Sabbametaṁ jarāhetu, yasmā tasmā jarā dukhā”ti.",
  "anya-e0102n4:101_0": "Ayaṁ jarāyaṁ vinicchayo.",
  "anya-e0102n4:102_0": "Maraṇaniddeso",
  "anya-e0102n4:103_0": "543.Maraṇampi dukkhanti etthāpi duvidhaṁ maraṇaṁ saṅkhatalakkhaṇañca,",
  "anya-e0102n4:103_1": "yaṁ sandhāya vuttaṁ “jarāmaraṇaṁ dvīhi khandhehi saṅgahita”nti.",
  "anya-e0102n4:103_2": "Ekabhavapariyāpannajīvitindriyappabandhavicchedo ca,",
  "anya-e0102n4:103_3": "yaṁ sandhāya vuttaṁ “niccaṁ maraṇato bhaya”nti.",
  "anya-e0102n4:103_4": "Taṁ idha adhippetaṁ.",
  "anya-e0102n4:103_5": "Jātipaccayā maraṇaṁ upakkamamaraṇaṁ sarasamaraṇaṁ āyukkhayamaraṇaṁ puññakkhayamaraṇantipi tasseva nāmaṁ.",
  "anya-e0102n4:103_6": "Tayidaṁ cutilakkhaṇaṁ,",
  "anya-e0102n4:103_7": "viyogarasaṁ,",
  "anya-e0102n4:103_8": "gativippavāsapaccupaṭṭhānaṁ.",
  "anya-e0102n4:103_9": "Dukkhassa pana vatthubhāvato dukkhanti veditabbaṁ.",
  "anya-e0102n4:103_10": "Tenetaṁ vuccati –",
  "anya-e0102n4:104_0": "“Pāpassa pāpakammādi-nimittamanupassato;",
  "anya-e0102n4:105_0": "Bhaddassāpasahantassa, viyogaṁ piyavatthukaṁ;",
  "anya-e0102n4:106_0": "Mīyamānassa yaṁ dukkhaṁ, mānasaṁ avisesato.",
  "anya-e0102n4:107_0": "Sabbesañcāpi yaṁ sandhi-bandhanacchedanādikaṁ;",
  "anya-e0102n4:108_0": "Vitujjamānamammānaṁ, hoti dukkhaṁ sarīrajaṁ.",
  "anya-e0102n4:109_0": "Asayhamappatikāraṁ, dukkhassetassidaṁ yato;",
  "anya-e0102n4:110_0": "Maraṇaṁ vatthu tenetaṁ, dukkhamicceva bhāsita”nti.",
  "anya-e0102n4:111_0": "Ayaṁ maraṇe vinicchayo.",
  "anya-e0102n4:112_0": "Sokādiniddesā",
  "anya-e0102n4:113_0": "544.",
  "anya-e0102n4:113_1": "Sokādīsu soko nāma ñātibyasanādīhi phuṭṭhassa cittasantāpo.",
  "anya-e0102n4:113_2": "So kiñcāpi atthato domanassameva hoti.",
  "anya-e0102n4:113_3": "Evaṁ santepi antonijjhānalakkhaṇo,",
  "anya-e0102n4:113_4": "cetaso parijjhāpanaraso,",
  "anya-e0102n4:113_5": "anusocanapaccupaṭṭhāno.",
  "anya-e0102n4:113_6": "Dukkho pana dukkhadukkhato dukkhavatthuto ca.",
  "anya-e0102n4:113_7": "Tenetaṁ vuccati –",
  "anya-e0102n4:114_0": "“Sattānaṁ hadayaṁ soko, visasallaṁva tujjati;",
  "anya-e0102n4:115_0": "Aggitattova nārāco, bhusaṁva dahate puna.",
  "anya-e0102n4:116_0": "“Samāvahati ca byādhi-jarāmaraṇabhedanaṁ;",
  "anya-e0102n4:117_0": "Dukkhampi vividhaṁ yasmā, tasmā dukkhoti vuccatī”ti.",
  "anya-e0102n4:118_0": "Ayaṁ soke vinicchayo.",
  "anya-e0102n4:119_0": "Paridevo",
  "anya-e0102n4:120_0": "545.Paridevo nāma ñātibyasanādīhi phuṭṭhassa vacīpalāpo.",
  "anya-e0102n4:120_1": "So lālappanalakkhaṇo,",
  "anya-e0102n4:120_2": "guṇadosakittanaraso,",
  "anya-e0102n4:120_3": "sambhamapaccupaṭṭhāno.",
  "anya-e0102n4:120_4": "Dukkho pana saṅkhāradukkhabhāvato dukkhavatthuto ca.",
  "anya-e0102n4:120_5": "Tenetaṁ vuccati –",
  "anya-e0102n4:121_0": "“Yaṁ sokasallavihato paridevamāno,",
  "anya-e0102n4:122_0": "Kaṇṭhoṭṭhatālutalasosajamappasayhaṁ;",
  "anya-e0102n4:123_0": "Bhiyyodhimattamadhigacchatiyeva dukkhaṁ,",
  "anya-e0102n4:124_0": "Dukkhoti tena bhagavā paridevamāhā”ti.",
  "anya-e0102n4:125_0": "Ayaṁ parideve vinicchayo.",
  "anya-e0102n4:126_0": "Dukkhaṁ",
  "anya-e0102n4:127_0": "546.Dukkhaṁ nāma kāyikaṁ dukkhaṁ,",
  "anya-e0102n4:127_1": "taṁ kāyapīḷanalakkhaṇaṁ,",
  "anya-e0102n4:127_2": "duppaññānaṁ domanassakaraṇarasaṁ,",
  "anya-e0102n4:127_3": "kāyikābādhapaccupaṭṭhānaṁ.",
  "anya-e0102n4:127_4": "Dukkhaṁ pana dukkhadukkhato mānasadukkhāvahanato ca.",
  "anya-e0102n4:127_5": "Tenetaṁ vuccati –",
  "anya-e0102n4:128_0": "“Pīḷeti kāyikamidaṁ, dukkhañca mānasaṁ bhiyyo;",
  "anya-e0102n4:129_0": "Janayati yasmā tasmā, dukkhanti visesato vutta”nti.",
  "anya-e0102n4:130_0": "Ayaṁ dukkhe vinicchayo.",
  "anya-e0102n4:131_0": "Domanassaṁ",
  "anya-e0102n4:132_0": "547.Domanassaṁ nāma mānasaṁ dukkhaṁ.",
  "anya-e0102n4:132_1": "Taṁ cittapīḷanalakkhaṇaṁ,",
  "anya-e0102n4:132_2": "manovighātarasaṁ,",
  "anya-e0102n4:132_3": "mānasabyādhipaccupaṭṭhānaṁ.",
  "anya-e0102n4:132_4": "Dukkhaṁ pana dukkhadukkhato kāyikadukkhāvahanato ca.",
  "anya-e0102n4:132_5": "Cetodukkhasamappitā hi kese pakiriya kandanti,",
  "anya-e0102n4:132_6": "urāni paṭipisanti,",
  "anya-e0102n4:132_7": "āvaṭṭanti,",
  "anya-e0102n4:132_8": "vivaṭṭanti,",
  "anya-e0102n4:132_9": "uddhaṁpādaṁ papatanti,",
  "anya-e0102n4:132_10": "satthaṁ āharanti,",
  "anya-e0102n4:132_11": "visaṁ khādanti,",
  "anya-e0102n4:132_12": "rajjuyā ubbandhanti,",
  "anya-e0102n4:132_13": "aggiṁ pavisantīti taṁ nānappakārakaṁ dukkhamanubhavanti.",
  "anya-e0102n4:132_14": "Tenetaṁ vuccati –",
  "anya-e0102n4:133_0": "“Pīḷeti yato cittaṁ, kāyassa ca pīḷanaṁ samāvahati;",
  "anya-e0102n4:134_0": "Dukkhanti domanassaṁ, vidomanassā tato āhū”ti.",
  "anya-e0102n4:135_0": "Ayaṁ domanasse vinicchayo.",
  "anya-e0102n4:136_0": "Upāyāso",
  "anya-e0102n4:137_0": "548.Upāyāso nāma ñātibyasanādīhi phuṭṭhassa adhimattacetodukkhappabhāvito dosoyeva.",
  "anya-e0102n4:137_1": "Saṅkhārakkhandhapariyāpanno eko dhammoti eke.",
  "anya-e0102n4:137_2": "So cittaparidahanalakkhaṇo,",
  "anya-e0102n4:137_3": "nitthunanaraso,",
  "anya-e0102n4:137_4": "visādapaccupaṭṭhāno.",
  "anya-e0102n4:137_5": "Dukkho pana saṅkhāradukkhabhāvato cittaparidahanato kāyavisādanato ca.",
  "anya-e0102n4:137_6": "Tenetaṁ vuccati –",
  "anya-e0102n4:138_0": "“Cittassa ca paridahanā, kāyassa visādanā ca adhimattaṁ;",
  "anya-e0102n4:139_0": "Yaṁ dukkhamupāyāso, janeti dukkho tato vutto”ti.",
  "anya-e0102n4:140_0": "Ayaṁ upāyāse vinicchayo.",
  "anya-e0102n4:141_0": "Ettha ca mandagginā antobhājane pāko viya soko.",
  "anya-e0102n4:141_1": "Tikkhagginā paccamānassa bhājanato bahinikkhamanaṁ viya paridevo.",
  "anya-e0102n4:141_2": "Bahinikkhantāvasesassa nikkhamituṁ appahontassa antobhājaneyeva yāva parikkhayā pāko viya upāyāso daṭṭhabbo.",
  "anya-e0102n4:142_0": "Appiyasampayogo",
  "anya-e0102n4:143_0": "549.Appiyasampayogo nāma amanāpehi sattasaṅkhārehi samodhānaṁ.",
  "anya-e0102n4:143_1": "So aniṭṭhasamodhānalakkhaṇo,",
  "anya-e0102n4:143_2": "cittavighātakaraṇaraso,",
  "anya-e0102n4:143_3": "anatthabhāvapaccupaṭṭhāno.",
  "anya-e0102n4:143_4": "Dukkho pana dukkhavatthuto.",
  "anya-e0102n4:143_5": "Tenetaṁ vuccati –",
  "anya-e0102n4:144_0": "“Disvāva appiye dukkhaṁ, paṭhamaṁ hoti cetasi;",
  "anya-e0102n4:145_0": "Tadupakkamasambhūta-mathakāye yato idha.",
  "anya-e0102n4:146_0": "“Tato dukkhadvayassāpi, vatthuto so mahesinā;",
  "anya-e0102n4:147_0": "Dukkho vuttoti viññeyyo, appiyehi samāgamo”ti.",
  "anya-e0102n4:148_0": "Ayaṁ appiyasampayoge vinicchayo.",
  "anya-e0102n4:149_0": "Piyavippayogo",
  "anya-e0102n4:150_0": "550.Piyavippayogo nāma manāpehi sattasaṅkhārehi vinābhāvo.",
  "anya-e0102n4:150_1": "So iṭṭhavatthuviyogalakkhaṇo,",
  "anya-e0102n4:150_2": "sokuppādanaraso,",
  "anya-e0102n4:150_3": "byasanapaccupaṭṭhāno.",
  "anya-e0102n4:150_4": "Dukkho pana sokadukkhassa vatthuto.",
  "anya-e0102n4:150_5": "Tenetaṁ vuccati –",
  "anya-e0102n4:151_0": "“Ñātidhanādiviyogā,",
  "anya-e0102n4:152_0": "Sokasarasamappitā vitujjanti;",
  "anya-e0102n4:153_0": "Bālā yato tato yaṁ,",
  "anya-e0102n4:154_0": "Dukkhoti mato piyavippayogo”ti.",
  "anya-e0102n4:155_0": "Ayaṁ piyavippayoge vinicchayo.",
  "anya-e0102n4:156_0": "Icchitālābho",
  "anya-e0102n4:157_0": "551.Yampicchaṁ na labhatīti ettha “aho vata mayaṁ na jātidhammā assāmā”tiādīsu alabbhaneyyavatthūsu icchāva yampicchaṁ na labhati,",
  "anya-e0102n4:157_1": "tampi dukkhanti vuttā.",
  "anya-e0102n4:157_2": "Sā alabbhaneyyavatthuicchanalakkhaṇā,",
  "anya-e0102n4:157_3": "tappariyesanarasā,",
  "anya-e0102n4:157_4": "tesaṁ appattipaccupaṭṭhānā.",
  "anya-e0102n4:157_5": "Dukkhā pana dukkhavatthuto.",
  "anya-e0102n4:157_6": "Tenetaṁ vuccati –",
  "anya-e0102n4:158_0": "“Taṁ taṁ patthayamānānaṁ, tassa tassa alābhato;",
  "anya-e0102n4:159_0": "Yaṁ vighātamayaṁ dukkhaṁ, sattānaṁ idha jāyati.",
  "anya-e0102n4:160_0": "“Alabbhaneyyavatthūnaṁ, patthanā tassa kāraṇaṁ;",
  "anya-e0102n4:161_0": "Yasmā tasmā jino dukkhaṁ, icchitālābhamabravī”ti.",
  "anya-e0102n4:162_0": "Ayaṁ icchitālābhe vinicchayo.",
  "anya-e0102n4:163_0": "Pañcupādānakkhandhā",
  "anya-e0102n4:164_0": "552.Saṁkhittenapañcupādānakkhandhā dukkhāti ettha pana –",
  "anya-e0102n4:165_0": "Jātippabhutikaṁ dukkhaṁ, yaṁ vuttamidha tādinā;",
  "anya-e0102n4:166_0": "Avuttaṁ yañca taṁ sabbaṁ, vinā ete na vijjati.",
  "anya-e0102n4:167_0": "Yasmā tasmā upādāna-kkhandhā saṅkhepato ime;",
  "anya-e0102n4:168_0": "Dukkhāti vuttā dukkhanta-desakena mahesinā.",
  "anya-e0102n4:169_0": "Tathā hi indhanamiva pāvako,",
  "anya-e0102n4:169_1": "lakkhamiva paharaṇāni,",
  "anya-e0102n4:169_2": "gorūpaṁ viya ḍaṁsamakasādayo,",
  "anya-e0102n4:169_3": "khettamiva lāyakā,",
  "anya-e0102n4:169_4": "gāmaṁ viya gāmaghātakā upādānakkhandhapañcakameva jātiādayo nānappakārehi vibādhentā tiṇalatādīni viya bhūmiyaṁ,",
  "anya-e0102n4:169_5": "pupphaphalapallavāni viya rukkhesu upādānakkhandhesuyeva nibbattanti.",
  "anya-e0102n4:169_6": "Upādānakkhandhānañca ādidukkhaṁ jāti,",
  "anya-e0102n4:169_7": "majjhedukkhaṁ jarā,",
  "anya-e0102n4:169_8": "pariyosānadukkhaṁ maraṇaṁ,",
  "anya-e0102n4:169_9": "māraṇantikadukkhābhighātena pariḍayhanadukkhaṁ soko,",
  "anya-e0102n4:169_10": "tadasahanato lālappanadukkhaṁ paridevo,",
  "anya-e0102n4:169_11": "tato dhātukkhobhasaṅkhātaaniṭṭhaphoṭṭhabbasamāyogato kāyassa ābādhanadukkhaṁ dukkhaṁ,",
  "anya-e0102n4:169_12": "tena bādhiyamānānaṁ puthujjanānaṁ tattha paṭighuppattito cetobādhanadukkhaṁ domanassaṁ,",
  "anya-e0102n4:169_13": "sokādivuddhiyā janitavisādānaṁ anutthunanadukkhaṁ upāyāso,",
  "anya-e0102n4:169_14": "manorathavighātappattānaṁ icchāvighātadukkhaṁ icchitālābhoti evaṁ nānappakārato upaparikkhiyamānā upādānakkhandhāva dukkhāti.",
  "anya-e0102n4:169_15": "Yadetaṁ ekamekaṁ dassetvā vuccamānaṁ anekehipi kappehi na sakkā asesato vattuṁ,",
  "anya-e0102n4:169_16": "tasmā taṁ sabbampi dukkhaṁ ekajalabindumhi sakalasamuddajalarasaṁ viya yesu kesuci pañcasu upādānakkhandhesu",
  "anya-e0102n4:169_17": "saṁkhipitvā dassetuṁ “saṁkhittena pañcupādānakkhandhā dukkhā”ti bhagavā avocāti.",
  "anya-e0102n4:169_18": "Ayaṁ upādānakkhandhesu vinicchayo.",
  "anya-e0102n4:170_0": "Ayaṁ tāva dukkhaniddese nayo.",
  "anya-e0102n4:171_0": "Samudayaniddesakathā",
  "anya-e0102n4:172_0": "553.",
  "anya-e0102n4:172_1": "Samudayaniddese pana yāyaṁ taṇhāti yā ayaṁ taṇhā.",
  "anya-e0102n4:172_2": "Ponobbhavikāti punabbhavakaraṇaṁ punobbhavo,",
  "anya-e0102n4:172_3": "punobbhavo sīlametissāti ponobbhavikā.",
  "anya-e0102n4:172_4": "Nandīrāgena sahagatāti nandīrāgasahagatā,",
  "anya-e0102n4:172_5": "nandīrāgena saddhiṁ atthato ekattameva gatāti vuttaṁ hoti.",
  "anya-e0102n4:172_6": "Tatra tatrābhinandinīti yatra yatra attabhāvo nibbattati,",
  "anya-e0102n4:172_7": "tatra tatrābhinandinī.",
  "anya-e0102n4:172_8": "Seyyathidanti nipāto,",
  "anya-e0102n4:172_9": "tassa sā katamāti ceti attho.",
  "anya-e0102n4:172_10": "Kāmataṇhā bhavataṇhā vibhavataṇhāti imā paṭiccasamuppādaniddese āvibhavissanti.",
  "anya-e0102n4:172_11": "Idha panāyaṁ tividhāpi dukkhasaccassa nibbattakaṭṭhena ekattaṁ upanetvā dukkhasamudayaṁ ariyasaccanti vuttāti veditabbā.",
  "anya-e0102n4:173_0": "Ayaṁ samudayaniddese nayo.",
  "anya-e0102n4:174_0": "Nirodhaniddesakathā",
  "anya-e0102n4:175_0": "554.",
  "anya-e0102n4:175_1": "Dukkhanirodhaniddese yo tassāyeva taṇhāyātiādinā nayena samudayanirodho vutto,",
  "anya-e0102n4:175_2": "so kasmāti ce?",
  "anya-e0102n4:175_3": "Samudayanirodhena dukkhanirodho.",
  "anya-e0102n4:175_4": "Samudayanirodhena hi dukkhaṁ nirujjhati,",
  "anya-e0102n4:175_5": "na aññathā. Tenāha –",
  "anya-e0102n4:176_0": "“Yathāpi mūle anupaddave daḷhe,",
  "anya-e0102n4:177_0": "Chinnopi rukkho punadeva rūhati;",
  "anya-e0102n4:178_0": "Evampi taṇhānusaye anūhate,",
  "anya-e0102n4:179_0": "Nibbattatī dukkhamidaṁ punappuna”nti. ;",
  "anya-e0102n4:180_0": "Iti yasmā samudayanirodheneva dukkhaṁ nirujjhati,",
  "anya-e0102n4:180_1": "tasmā bhagavā dukkhanirodhaṁ desento samudayanirodheneva desesi.",
  "anya-e0102n4:180_2": "Sīhasamānavuttino hi tathāgatā.",
  "anya-e0102n4:180_3": "Te dukkhaṁ nirodhentā dukkhanirodhañca desentā hetumhi paṭipajjanti, na phale.",
  "anya-e0102n4:180_4": "Suvānavuttino pana titthiyā.",
  "anya-e0102n4:180_5": "Te dukkhaṁ nirodhentā dukkhanirodhañca desentā attakilamathānuyogadesanādīhi phale paṭipajjanti,",
  "anya-e0102n4:180_6": "na hetumhīti.",
  "anya-e0102n4:180_7": "Evaṁ tāva dukkhanirodhassa samudayanirodhavasena desanāya payojanaṁ veditabbaṁ.",
  "anya-e0102n4:181_0": "555.",
  "anya-e0102n4:181_1": "Ayaṁ panattho –",
  "anya-e0102n4:181_2": "tassāyeva taṇhāyāti tassā “ponobbhavikā”ti vatvā kāmataṇhādivasena vibhattataṇhāya.",
  "anya-e0102n4:181_3": "Virāgo vuccati maggo.",
  "anya-e0102n4:181_4": "“Virāgā vimuccatī”ti hi vuttaṁ.",
  "anya-e0102n4:181_5": "Virāgena nirodho virāganirodho.",
  "anya-e0102n4:181_6": "Anusayasamugghātato aseso virāganirodho asesavirāganirodho.",
  "anya-e0102n4:181_7": "Atha vā virāgoti pahānaṁ vuccati,",
  "anya-e0102n4:181_8": "tasmā aseso virāgo aseso nirodhoti evampettha yojanā daṭṭhabbā.",
  "anya-e0102n4:181_9": "Atthato pana sabbāneva etāni nibbānassa vevacanāni.",
  "anya-e0102n4:181_10": "Paramatthato hi dukkhanirodho ariyasaccanti nibbānaṁ vuccati.",
  "anya-e0102n4:181_11": "Yasmā pana taṁ āgamma taṇhā virajjati ceva nirujjhati ca,",
  "anya-e0102n4:181_12": "tasmā virāgoti ca nirodhoti ca vuccati.",
  "anya-e0102n4:181_13": "Yasmā ca tadeva āgamma tassā cāgādayo honti,",
  "anya-e0102n4:181_14": "kāmaguṇālayesu cettha ekopi ālayo natthi,",
  "anya-e0102n4:181_15": "tasmā “cāgo paṭinissaggo mutti anālayo”ti vuccati.",
  "anya-e0102n4:182_0": "556.",
  "anya-e0102n4:182_1": "Tayidaṁ santilakkhaṇaṁ,",
  "anya-e0102n4:182_2": "accutirasaṁ,",
  "anya-e0102n4:182_3": "assāsakaraṇarasaṁ vā,",
  "anya-e0102n4:182_4": "animittapaccupaṭṭhānaṁ,",
  "anya-e0102n4:182_5": "nippapañcapaccupaṭṭhānaṁ vā.",
  "anya-e0102n4:183_0": "Nibbānakathā",
  "anya-e0102n4:184_0": "557.",
  "anya-e0102n4:184_1": "Nattheva nibbānaṁ,",
  "anya-e0102n4:184_2": "sasavisāṇaṁ viya anupalabbhanīyatoti ce? Na,",
  "anya-e0102n4:184_3": "upāyena upalabbhanīyato.",
  "anya-e0102n4:184_4": "Upalabbhati hi taṁ tadanurūpapaṭipattisaṅkhātena upāyena,",
  "anya-e0102n4:184_5": "cetopariyañāṇena paresaṁ lokuttaracittaṁ viya,",
  "anya-e0102n4:184_6": "tasmā “anupalabbhanīyato natthī”ti na vattabbaṁ.",
  "anya-e0102n4:184_7": "Na hi “yaṁ bālaputhujjanā na upalabhanti,",
  "anya-e0102n4:184_8": "taṁ natthī”ti vattabbaṁ.",
  "anya-e0102n4:185_0": "558.",
  "anya-e0102n4:185_1": "Apica nibbānaṁ natthīti na vattabbaṁ, kasmā?",
  "anya-e0102n4:185_2": "Paṭipattiyā vañjhabhāvāpajjanato.",
  "anya-e0102n4:185_3": "Asati hi nibbāne sammādiṭṭhipurejavāya sīlādikhandhattayasaṅgahāya sammāpaṭipattiyā vañjhabhāvo āpajjati.",
  "anya-e0102n4:185_4": "Na cāyaṁ vañjhā,",
  "anya-e0102n4:185_5": "nibbānapāpanatoti.",
  "anya-e0102n4:185_6": "Na paṭipattiyā vañjhabhāvāpatti,",
  "anya-e0102n4:185_7": "abhāvapāpakattāti ce. Na,",
  "anya-e0102n4:185_8": "atītānāgatābhāvepi nibbānapattiyā abhāvato.",
  "anya-e0102n4:185_9": "Vattamānānampi abhāvo nibbānanti ce. Na,",
  "anya-e0102n4:185_10": "tesaṁ abhāvāsambhavato,",
  "anya-e0102n4:185_11": "abhāve ca avattamānabhāvāpajjanato,",
  "anya-e0102n4:185_12": "vattamānakkhandhanissitamaggakkhaṇe ca sopādisesanibbānadhātuppattiyā abhāvadosato.",
  "anya-e0102n4:185_13": "Tadā kilesānaṁ avattamānattā na dosoti ce. Na,",
  "anya-e0102n4:185_14": "ariyamaggassa niratthakabhāvāpajjanato.",
  "anya-e0102n4:185_15": "Evañhi sati ariyamaggakkhaṇato pubbepi kilesā na santīti ariyamaggassa niratthakabhāvo āpajjati.",
  "anya-e0102n4:185_16": "Tasmā akāraṇametaṁ.",
  "anya-e0102n4:186_0": "559. “Yo kho, āvuso,",
  "anya-e0102n4:186_1": "rāgakkhayo”tiādivacanato “khayo nibbāna”nti ce. Na,",
  "anya-e0102n4:186_2": "arahattassāpi khayamattāpajjanato.",
  "anya-e0102n4:186_3": "Tampi hi “yo kho, āvuso,",
  "anya-e0102n4:186_4": "rāgakkhayo”tiādinā nayena niddiṭṭhaṁ.",
  "anya-e0102n4:186_5": "Kiñca bhiyyo nibbānassa ittarakālādippattidosato.",
  "anya-e0102n4:186_6": "Evañhi sati nibbānaṁ ittarakālaṁ,",
  "anya-e0102n4:186_7": "saṅkhatalakkhaṇaṁ,",
  "anya-e0102n4:186_8": "sammāvāyāmanirapekkhādhigamanīyabhāvañca āpajjati.",
  "anya-e0102n4:186_9": "Saṅkhatalakkhaṇattāyeva ca saṅkhatapariyāpannaṁ,",
  "anya-e0102n4:186_10": "saṅkhatapariyāpannattā rāgādīhi aggīhi ādittaṁ,",
  "anya-e0102n4:186_11": "ādittattā dukkhañcātipi āpajjati.",
  "anya-e0102n4:186_12": "Yasmā khayā paṭṭhāya na bhiyyo pavatti nāma hoti,",
  "anya-e0102n4:186_13": "tassa nibbānabhāvato na dosoti ce. Na,",
  "anya-e0102n4:186_14": "tādisassa khayassa abhāvato.",
  "anya-e0102n4:186_15": "Bhāvepi cassa vuttappakāradosānativattanato,",
  "anya-e0102n4:186_16": "ariyamaggassa ca nibbānabhāvāpajjanato.",
  "anya-e0102n4:186_17": "Ariyamaggo hi dose khīṇeti,",
  "anya-e0102n4:186_18": "tasmā khayoti vuccati.",
  "anya-e0102n4:186_19": "Tato ca paṭṭhāya na bhiyyo dosānaṁ pavattīti.",
  "anya-e0102n4:187_0": "Anuppattinirodhasaṅkhātassa pana khayassa pariyāyena upanissayattā,",
  "anya-e0102n4:187_1": "yassa upanissayo hoti tadupacārena “khayo”ti vuttaṁ.",
  "anya-e0102n4:187_2": "Sarūpeneva kasmā na vuttanti ce.",
  "anya-e0102n4:187_3": "Atisukhumattā.",
  "anya-e0102n4:187_4": "Atisukhumatā cassa bhagavato apposukkabhāvāvahanato,",
  "anya-e0102n4:187_5": "ariyena cakkhunā passitabbato ca siddhāti.",
  "anya-e0102n4:188_0": "560.",
  "anya-e0102n4:188_1": "Tayidaṁ maggasamaṅginā pattabbato asādhāraṇaṁ,",
  "anya-e0102n4:188_2": "purimakoṭiyā abhāvato appabhavaṁ.",
  "anya-e0102n4:188_3": "Maggabhāve bhāvato na appabhavanti ce. Na,",
  "anya-e0102n4:188_4": "maggena anuppādanīyato.",
  "anya-e0102n4:188_5": "Pattabbameva hetaṁ maggena,",
  "anya-e0102n4:188_6": "na uppādetabbaṁ.",
  "anya-e0102n4:188_7": "Tasmā appabhavameva.",
  "anya-e0102n4:188_8": "Appabhavattā ajarāmaraṇaṁ.",
  "anya-e0102n4:188_9": "Pabhavajarāmaraṇānaṁ abhāvato niccaṁ.",
  "anya-e0102n4:189_0": "Nibbānasseva aṇuādīnampi niccabhāvāpattīti ce. Na,",
  "anya-e0102n4:189_1": "hetuno abhāvā.",
  "anya-e0102n4:189_2": "Nibbānassa niccattā te niccāti ce. Na,",
  "anya-e0102n4:189_3": "hetulakkhaṇassa anupapattito.",
  "anya-e0102n4:189_4": "Niccā uppādādīnaṁ abhāvato nibbānaṁ viyāti ce. Na,",
  "anya-e0102n4:189_5": "aṇuādīnaṁ asiddhattā.",
  "anya-e0102n4:190_0": "561.",
  "anya-e0102n4:190_1": "Yathāvuttayuttisabbhāvato pana idameva niccaṁ,",
  "anya-e0102n4:190_2": "rūpasabhāvātikkamato arūpaṁ.",
  "anya-e0102n4:190_3": "Buddhādīnaṁ niṭṭhāya visesābhāvato ekāva niṭṭhā.",
  "anya-e0102n4:190_4": "Yena bhāvanāya pattaṁ,",
  "anya-e0102n4:190_5": "tassa kilesavūpasamaṁ,",
  "anya-e0102n4:190_6": "upādisesañca upādāya paññāpanīyattā saha upādisesena paññāpiyatīti saupādisesaṁ.",
  "anya-e0102n4:190_7": "Yo cassa samudayappahānena upahatāyatikammaphalassa carimacittato ca uddhaṁ pavattikhandhānaṁ anuppādanato,",
  "anya-e0102n4:190_8": "uppannānañca antaradhānato upādisesābhāvo,",
  "anya-e0102n4:190_9": "taṁ upādāya paññāpanīyato natthi ettha upādisesoti anupādisesaṁ.",
  "anya-e0102n4:191_0": "Asithilaparakkamasiddhena ñāṇavisesena adhigamanīyato,",
  "anya-e0102n4:191_1": "sabbaññuvacanato ca paramatthena sabhāvato nibbānaṁ nāvijjamānaṁ.",
  "anya-e0102n4:191_2": "Vuttañhetaṁ “atthi,",
  "anya-e0102n4:191_3": "bhikkhave,",
  "anya-e0102n4:191_4": "ajātaṁ abhūtaṁ akataṁ asaṅkhata”nti.",
  "anya-e0102n4:192_0": "Idaṁ dukkhanirodhaniddese vinicchayakathāmukhaṁ.",
  "anya-e0102n4:193_0": "Magganiddesakathā",
  "anya-e0102n4:194_0": "562.",
  "anya-e0102n4:194_1": "Dukkhanirodhagāminipaṭipadāniddese vuttā pana aṭṭha dhammā kāmaṁ khandhaniddesepi atthato pakāsitāyeva,",
  "anya-e0102n4:194_2": "idha pana nesaṁ ekakkhaṇe pavattamānānaṁ visesāvabodhanatthaṁ vadāma.",
  "anya-e0102n4:194_3": "Saṅkhepato hi catusaccapaṭivedhāya paṭipannassa yogino nibbānārammaṇaṁ avijjānusayasamugghātakaṁ paññācakkhu sammādiṭṭhi.",
  "anya-e0102n4:194_4": "Sā sammā dassanalakkhaṇā,",
  "anya-e0102n4:194_5": "dhātuppakāsanarasā,",
  "anya-e0102n4:194_6": "avijjandhakāraviddhaṁsanapaccupaṭṭhānā.",
  "anya-e0102n4:194_7": "Tathā sampannadiṭṭhino taṁsampayuttaṁ micchāsaṅkappanighātakaṁ cetaso nibbānapadābhiniropanaṁ sammāsaṅkappo.",
  "anya-e0102n4:194_8": "So sammā cittābhiniropanalakkhaṇo,",
  "anya-e0102n4:194_9": "appanāraso,",
  "anya-e0102n4:194_10": "micchāsaṅkappappahānapaccupaṭṭhāno.",
  "anya-e0102n4:195_0": "Tathā passato vitakkayato ca taṁsampayuttāva vacīduccaritasamugghātikā micchāvācāya virati sammāvācā nāma.",
  "anya-e0102n4:195_1": "Sā pariggahalakkhaṇā,",
  "anya-e0102n4:195_2": "viramaṇarasā,",
  "anya-e0102n4:195_3": "micchāvācāppahānapaccupaṭṭhānā.",
  "anya-e0102n4:195_4": "Tathā viramato taṁsampayuttāva micchākammantasamucchedikā pāṇātipātādivirati sammākammanto nāma.",
  "anya-e0102n4:195_5": "So samuṭṭhāpanalakkhaṇo,",
  "anya-e0102n4:195_6": "viramaṇaraso,",
  "anya-e0102n4:195_7": "micchākammantappahānapaccupaṭṭhāno.",
  "anya-e0102n4:195_8": "Yā panassa tesaṁ sammāvācākammantānaṁ visuddhibhūtā taṁsampayuttāva kuhanādiupacchedikā micchājīvavirati,",
  "anya-e0102n4:195_9": "so sammāājīvo nāma.",
  "anya-e0102n4:195_10": "So vodānalakkhaṇo,",
  "anya-e0102n4:195_11": "ñāyājīvapavattiraso,",
  "anya-e0102n4:195_12": "micchājīvappahānapaccupaṭṭhāno.",
  "anya-e0102n4:196_0": "Athassa yo tassā sammāvācākammantājīvasaṅkhātāya sīlabhūmiyaṁ patiṭṭhitassa tadanurūpo taṁsampayuttova kosajjasamucchedako vīriyārambho,",
  "anya-e0102n4:196_1": "esa sammāvāyāmo nāma.",
  "anya-e0102n4:196_2": "So paggahalakkhaṇo,",
  "anya-e0102n4:196_3": "anuppannaakusalānuppādanādiraso,",
  "anya-e0102n4:196_4": "micchāvāyāmappahānapaccupaṭṭhāno.",
  "anya-e0102n4:196_5": "Tassevaṁ vāyamato taṁsampayuttova micchāsativiniddhunano cetaso asammoso sammāsati nāma.",
  "anya-e0102n4:196_6": "Sā upaṭṭhānalakkhaṇā,",
  "anya-e0102n4:196_7": "asammussanarasā,",
  "anya-e0102n4:196_8": "micchāsatippahānapaccupaṭṭhānā.",
  "anya-e0102n4:196_9": "Evaṁ anuttarāya satiyā saṁrakkhiyamānacittassa taṁsampayuttāva micchāsamādhividdhaṁsikā cittekaggatā sammāsamādhi nāma.",
  "anya-e0102n4:196_10": "So avikkhepalakkhaṇo,",
  "anya-e0102n4:196_11": "samādhānaraso,",
  "anya-e0102n4:196_12": "micchāsamādhippahānapaccupaṭṭhānoti.",
  "anya-e0102n4:196_13": "Ayaṁ dukkhanirodhagāminipaṭipadāniddese nayo.",
  "anya-e0102n4:196_14": "Evamettha jātiādīnaṁ vinicchayo veditabbo.",
  "anya-e0102n4:197_0": "563.Ñāṇakiccatoti saccañāṇassa kiccatopi vinicchayo veditabbo.",
  "anya-e0102n4:197_1": "Duvidhaṁ hi saccañāṇaṁ –",
  "anya-e0102n4:197_2": "anubodhañāṇaṁ paṭivedhañāṇañca.",
  "anya-e0102n4:197_3": "Tattha anubodhañāṇaṁ lokiyaṁ anussavādivasena nirodhe magge ca pavattati.",
  "anya-e0102n4:197_4": "Paṭivedhañāṇaṁ lokuttaraṁ nirodhamārammaṇaṁ katvā kiccato cattāri saccāni paṭivijjhati. Yathāha – “yo,",
  "anya-e0102n4:197_5": "bhikkhave,",
  "anya-e0102n4:197_6": "dukkhaṁ passati,",
  "anya-e0102n4:197_7": "dukkhasamudayampi so passati,",
  "anya-e0102n4:197_8": "dukkhanirodhampi passati,",
  "anya-e0102n4:197_9": "dukkhanirodhagāminiṁ paṭipadampi passatī”ti sabbaṁ vattabbaṁ.",
  "anya-e0102n4:197_10": "Taṁ panassa kiccaṁ ñāṇadassanavisuddhiyaṁ āvibhavissati.",
  "anya-e0102n4:198_0": "Yaṁ panetaṁ lokiyaṁ,",
  "anya-e0102n4:198_1": "tattha dukkhañāṇaṁ pariyuṭṭhānābhibhavavasena pavattamānaṁ sakkāyadiṭṭhiṁ nivatteti.",
  "anya-e0102n4:198_2": "Samudayañāṇaṁ ucchedadiṭṭhiṁ.",
  "anya-e0102n4:198_3": "Nirodhañāṇaṁ sassatadiṭṭhiṁ.",
  "anya-e0102n4:198_4": "Maggañāṇaṁ akiriyadiṭṭhiṁ.",
  "anya-e0102n4:198_5": "Dukkhañāṇaṁ vā dhuvasubhasukhattabhāvavirahitesu khandhesu dhuvasubhasukhattabhāvasaññāsaṅkhātaṁ phale vippaṭipattiṁ.",
  "anya-e0102n4:198_6": "Samudayañāṇaṁ issarapadhānakālasabhāvādīhi loko pavattatīti akāraṇe kāraṇābhimānappavattaṁ hetumhi vippaṭipattiṁ.",
  "anya-e0102n4:198_7": "Nirodhañāṇaṁ arūpalokalokathūpikādīsu apavaggagāhabhūtaṁ nirodhe vippaṭipattiṁ.",
  "anya-e0102n4:198_8": "Maggañāṇaṁ kāmasukhallikaattakilamathānuyogappabhede avisuddhimagge visuddhimaggagāhavasena pavattaṁ upāye vippaṭipattiṁ nivatteti.",
  "anya-e0102n4:198_9": "Tenetaṁ vuccati –",
  "anya-e0102n4:199_0": "“Loke lokappabhave, lokatthagame sive ca tadupāye;",
  "anya-e0102n4:200_0": "Sammuyhati tāva naro, na vijānāti yāva saccānī”ti.",
  "anya-e0102n4:201_0": "Evamettha ñāṇakiccatopi vinicchayo veditabbo.",
  "anya-e0102n4:202_0": "564.Antogadhānaṁ pabhedāti dukkhasaccasmiṁ hi ṭhapetvā taṇhañceva anāsavadhamme ca sesā sabbadhammā antogadhā.",
  "anya-e0102n4:202_1": "Samudayasacce chattiṁsa taṇhāvicaritāni.",
  "anya-e0102n4:202_2": "Nirodhasaccaṁ asammissaṁ.",
  "anya-e0102n4:202_3": "Maggasacce sammādiṭṭhimukhena vīmaṁsiddhipādapaññindriyapaññābaladhammavicayasambojjhaṅgāni.",
  "anya-e0102n4:202_4": "Sammāsaṅkappāpadesena tayo nekkhammavitakkādayo.",
  "anya-e0102n4:202_5": "Sammāvācāpadesena cattāri vacīsucaritāni.",
  "anya-e0102n4:202_6": "Sammākammantāpadesena tīṇi kāyasucaritāni.",
  "anya-e0102n4:202_7": "Sammājīvamukhena appicchatā santuṭṭhitā ca.",
  "anya-e0102n4:202_8": "Sabbesaṁyeva vā etesaṁ sammāvācākammantājīvānaṁ ariyakantasīlattā ariyakantasīlassa ca saddhāhatthena",
  "anya-e0102n4:202_9": "paṭiggahetabbattā tesaṁ atthitāya atthibhāvato saddhindriyasaddhābalachandiddhipādā.",
  "anya-e0102n4:202_10": "Sammāvāyāmāpadesena catubbidhasammappadhānavīriyindriyavīriyabalavīriyasambojjhaṅgāni.",
  "anya-e0102n4:202_11": "Sammāsatiapadesena catubbidhasatipaṭṭhānasatindriyasatibalasatisambojjhaṅgāni.",
  "anya-e0102n4:202_12": "Sammāsamādhiapadesena savitakkasavicārādayo tayo samādhī cittasamādhi samādhindriyasamādhibalapītipassaddhisamādhiupekkhāsambojjhaṅgāni",
  "anya-e0102n4:202_13": "antogadhānīti evamettha antogadhānaṁ pabhedatopi vinicchayo veditabbo.",
  "anya-e0102n4:203_0": "565.Upamātoti bhāro viya hi dukkhasaccaṁ daṭṭhabbaṁ,",
  "anya-e0102n4:203_1": "bhārādānamiva samudayasaccaṁ,",
  "anya-e0102n4:203_2": "bhāranikkhepanamiva nirodhasaccaṁ,",
  "anya-e0102n4:203_3": "bhāranikkhepanupāyo viya maggasaccaṁ.",
  "anya-e0102n4:203_4": "Rogo viya ca dukkhasaccaṁ,",
  "anya-e0102n4:203_5": "roganidānamiva samudayasaccaṁ,",
  "anya-e0102n4:203_6": "rogavūpasamo viya nirodhasaccaṁ,",
  "anya-e0102n4:203_7": "bhesajjamiva maggasaccaṁ.",
  "anya-e0102n4:203_8": "Dubbhikkhamiva vā dukkhasaccaṁ,",
  "anya-e0102n4:203_9": "dubbuṭṭhi viya samudayasaccaṁ,",
  "anya-e0102n4:203_10": "subhikkhamiva nirodhasaccaṁ,",
  "anya-e0102n4:203_11": "suvuṭṭhi viya maggasaccaṁ.",
  "anya-e0102n4:203_12": "Apica verī- veramūla-",
  "anya-e0102n4:203_13": "verasamugghāta-",
  "anya-e0102n4:203_14": "verasamugghātupāyehi,",
  "anya-e0102n4:203_15": "visarukkha-",
  "anya-e0102n4:203_16": "rukkhamūla-",
  "anya-e0102n4:203_17": "mūlupaccheda-",
  "anya-e0102n4:203_18": "tadupacchedupāyehi, bhaya-",
  "anya-e0102n4:203_19": "bhayamūla- nibbhaya-",
  "anya-e0102n4:203_20": "tadadhigamupāyehi,",
  "anya-e0102n4:203_21": "orimatīra-",
  "anya-e0102n4:203_22": "mahoghapārimatīra-",
  "anya-e0102n4:203_23": "taṁsampāpakavāyāmehi ca yojetvāpetāni upamāto veditabbānīti evamettha upamāto vinicchayo veditabbo.",
  "anya-e0102n4:204_0": "566.Catukkatoti atthi cettha dukkhaṁ na ariyasaccaṁ,",
  "anya-e0102n4:204_1": "atthi ariyasaccaṁ na dukkhaṁ,",
  "anya-e0102n4:204_2": "atthi dukkhañceva ariyasaccañca,",
  "anya-e0102n4:204_3": "atthi neva dukkhaṁ na ariyasaccaṁ.",
  "anya-e0102n4:204_4": "Esa nayo samudayādīsu.",
  "anya-e0102n4:204_5": "Tattha maggasampayuttā dhammā sāmaññaphalāni ca “yadaniccaṁ taṁ dukkha”nti vacanato saṅkhāradukkhatāya dukkhaṁ,",
  "anya-e0102n4:204_6": "na ariyasaccaṁ.",
  "anya-e0102n4:204_7": "Nirodho ariyasaccaṁ,",
  "anya-e0102n4:204_8": "na dukkhaṁ.",
  "anya-e0102n4:204_9": "Itaraṁ pana ariyasaccadvayaṁ siyā dukkhaṁ aniccato,",
  "anya-e0102n4:204_10": "na pana yassa pariññāya bhagavati brahmacariyaṁ vussati tathattena.",
  "anya-e0102n4:204_11": "Sabbākārena pana upādānakkhandhapañcakaṁ dukkhañceva ariyasaccañca aññatra taṇhāya.",
  "anya-e0102n4:204_12": "Maggasampayuttā dhammā sāmaññaphalāni ca yassa pariññatthaṁ bhagavati brahmacariyaṁ vussati tathattena neva dukkhaṁ na ariyasaccaṁ.",
  "anya-e0102n4:204_13": "Evaṁ samudayādīsupi yathāyogaṁ yojetvā catukkatopettha vinicchayo veditabbo.",
  "anya-e0102n4:205_0": "567.",
  "anya-e0102n4:205_1": "Suññatekavidhādīhītiettha suññato tāva paramatthena hi sabbāneva saccāni vedakakārakanibbutagamakābhāvato suññānīti veditabbāni.",
  "anya-e0102n4:205_2": "Tenetaṁ vuccati –",
  "anya-e0102n4:206_0": "“Dukkhameva hi, na koci dukkhito;",
  "anya-e0102n4:207_0": "Kārako na, kiriyāva vijjati.",
  "anya-e0102n4:208_0": "Atthi nibbuti, na nibbuto pumā;",
  "anya-e0102n4:209_0": "Maggamatthi, gamako na vijjatī”ti.",
  "anya-e0102n4:210_0": "Atha vā,",
  "anya-e0102n4:211_0": "Dhuvasubhasukhattasuññaṁ, purimadvayamattasuññamamatapadaṁ;",
  "anya-e0102n4:212_0": "Dhuvasukhaattavirahito, maggoiti suññatā tesu.",
  "anya-e0102n4:213_0": "Nirodhasuññāni vā tīṇi,",
  "anya-e0102n4:213_1": "nirodho ca sesattayasuñño.",
  "anya-e0102n4:213_2": "Phalasuñño vā ettha hetu samudaye dukkhassābhāvato,",
  "anya-e0102n4:213_3": "magge ca nirodhassa,",
  "anya-e0102n4:213_4": "na phalena sagabbho pakativādīnaṁ pakati viya.",
  "anya-e0102n4:213_5": "Hetusuññañca phalaṁ dukkhasamudayānaṁ nirodhamaggānañca asamavāyā,",
  "anya-e0102n4:213_6": "na hetusamavetaṁ hetuphalaṁ samavāyavādīnaṁ dviaṇukādi viya.",
  "anya-e0102n4:213_7": "Tenetaṁ vuccati –",
  "anya-e0102n4:214_0": "“Tayamidha nirodhasuññaṁ, tayena tenāpi nibbuti suññā;",
  "anya-e0102n4:215_0": "Suñño phalena hetu, phalampi taṁhetunā suñña”nti.",
  "anya-e0102n4:216_0": "Evaṁ tāva suññato vinicchayo veditabbo.",
  "anya-e0102n4:217_0": "Ekavidhādivinicchayakathā",
  "anya-e0102n4:218_0": "568.Ekavidhādīhīti sabbameva cettha dukkhaṁ ekavidhaṁ pavattibhāvato.",
  "anya-e0102n4:218_1": "Duvidhaṁ nāmarūpato.",
  "anya-e0102n4:218_2": "Tividhaṁ kāmarūpārūpūpapattibhavabhedato.",
  "anya-e0102n4:218_3": "Catubbidhaṁ catuāhārabhedato.",
  "anya-e0102n4:218_4": "Pañcavidhaṁ pañcupādānakkhandhabhedato.",
  "anya-e0102n4:219_0": "Samudayopi ekavidho pavattakabhāvato.",
  "anya-e0102n4:219_1": "Duvidho diṭṭhisampayuttāsampayuttato.",
  "anya-e0102n4:219_2": "Tividho kāmabhavavibhavataṇhābhedato.",
  "anya-e0102n4:219_3": "Catubbidho catumaggappaheyyato.",
  "anya-e0102n4:219_4": "Pañcavidho rūpābhinandanādibhedato.",
  "anya-e0102n4:219_5": "Chabbidho chataṇhākāyabhedato.",
  "anya-e0102n4:220_0": "Nirodhopi ekavidho asaṅkhatadhātubhāvato.",
  "anya-e0102n4:220_1": "Pariyāyena pana duvidho saupādisesaanupādisesabhedato.",
  "anya-e0102n4:220_2": "Tividho bhavattayavūpasamato.",
  "anya-e0102n4:220_3": "Catubbidho catumaggādhigamanīyato.",
  "anya-e0102n4:220_4": "Pañcavidho pañcābhinandanavūpasamato.",
  "anya-e0102n4:220_5": "Chabbidho chataṇhākāyakkhayabhedato.",
  "anya-e0102n4:221_0": "Maggopi ekavidho bhāvetabbato.",
  "anya-e0102n4:221_1": "Duvidho samathavipassanābhedato,",
  "anya-e0102n4:221_2": "dassanabhāvanābhedato vā.",
  "anya-e0102n4:221_3": "Tividho khandhattayabhedato.",
  "anya-e0102n4:221_4": "Ayañhi sappadesattā nagaraṁ viya rajjena nippadesehi tīhi khandhehi saṅgahito. Yathāha –",
  "anya-e0102n4:222_0": "“Na kho,",
  "anya-e0102n4:222_1": "āvuso visākha,",
  "anya-e0102n4:222_2": "ariyena aṭṭhaṅgikena maggena tayo khandhā saṅgahitā,",
  "anya-e0102n4:222_3": "tīhi ca kho,",
  "anya-e0102n4:222_4": "āvuso visākha,",
  "anya-e0102n4:222_5": "khandhehi ariyo aṭṭhaṅgiko maggo saṅgahito.",
  "anya-e0102n4:222_6": "Yā cāvuso visākha,",
  "anya-e0102n4:222_7": "sammāvācā,",
  "anya-e0102n4:222_8": "yo ca sammākammanto,",
  "anya-e0102n4:222_9": "yo ca sammāājīvo,",
  "anya-e0102n4:222_10": "ime dhammā sīlakkhandhe saṅgahitā.",
  "anya-e0102n4:222_11": "Yo ca sammāvāyāmo,",
  "anya-e0102n4:222_12": "yā ca sammāsati,",
  "anya-e0102n4:222_13": "yo ca sammāsamādhi,",
  "anya-e0102n4:222_14": "ime dhammā samādhikkhandhe saṅgahitā.",
  "anya-e0102n4:222_15": "Yā ca sammādiṭṭhi,",
  "anya-e0102n4:222_16": "yo ca sammāsaṅkappo,",
  "anya-e0102n4:222_17": "ime dhammā paññākkhandhe saṅgahitā”ti.",
  "anya-e0102n4:223_0": "Ettha hi sammāvācādayo tayo sīlameva,",
  "anya-e0102n4:223_1": "tasmā te sajātito sīlakkhandhena saṅgahitā.",
  "anya-e0102n4:223_2": "Kiñcāpi hi pāḷiyaṁ sīlakkhandheti bhummena niddeso kato,",
  "anya-e0102n4:223_3": "attho pana karaṇavaseneva veditabbo.",
  "anya-e0102n4:223_4": "Sammāvāyāmādīsu pana tīsu samādhi attano dhammatāya ārammaṇe ekaggabhāvena appetuṁ na sakkoti,",
  "anya-e0102n4:223_5": "vīriye pana paggahakiccaṁ sādhente satiyā ca apilāpanakiccaṁ sādhentiyā laddhupakāro hutvā sakkoti.",
  "anya-e0102n4:224_0": "Tatrāyaṁ upamā –",
  "anya-e0102n4:224_1": "yathā hi nakkhattaṁ kīḷissāmāti uyyānaṁ paviṭṭhesu tīsu sahāyesu eko supupphitaṁ campakarukkhaṁ disvā hatthaṁ ukkhipitvā gahetumpi na sakkuṇeyya.",
  "anya-e0102n4:224_2": "Athassa dutiyo onamitvā piṭṭhiṁ dadeyya,",
  "anya-e0102n4:224_3": "so tassa piṭṭhiyaṁ ṭhatvāpi kampamāno gahetuṁ na sakkuṇeyya.",
  "anya-e0102n4:224_4": "Athassa itaro aṁsakūṭaṁ upanāmeyya.",
  "anya-e0102n4:224_5": "So ekassa piṭṭhiyaṁ ṭhatvā ekassa aṁsakūṭaṁ olubbha yathāruci pupphāni ocinitvā piḷandhitvā nakkhattaṁ kīḷeyya.",
  "anya-e0102n4:224_6": "Evaṁsampadamidaṁ daṭṭhabbaṁ.",
  "anya-e0102n4:225_0": "Ekato uyyānaṁ paviṭṭhā tayo sahāyā viya hi ekato jātā sammāvāyāmādayo tayo dhammā.",
  "anya-e0102n4:225_1": "Supupphitacampako viya ārammaṇaṁ.",
  "anya-e0102n4:225_2": "Hatthaṁ ukkhipitvāpi gahetuṁ asakkonto viya attano dhammatāya ārammaṇe ekaggabhāvena appetuṁ asakkonto samādhi.",
  "anya-e0102n4:225_3": "Piṭṭhiṁ datvā onatasahāyo viya vāyāmo.",
  "anya-e0102n4:225_4": "Aṁsakūṭaṁ datvā ṭhitasahāyo viya sati.",
  "anya-e0102n4:225_5": "Yathā tesu ekassa piṭṭhiyaṁ ṭhatvā ekassa aṁsakūṭaṁ olubbha itaro yathāruci pupphaṁ gahetuṁ sakkoti,",
  "anya-e0102n4:225_6": "evameva vīriye paggahakiccaṁ sādhente satiyā ca apilāpanakiccaṁ sādhentiyā laddhupakāro samādhi sakkoti ārammaṇe ekaggabhāvena appetuṁ.",
  "anya-e0102n4:225_7": "Tasmā samādhiyevettha sajātito samādhikkhandhena saṅgahito,",
  "anya-e0102n4:225_8": "vāyāmasatiyo pana kiriyato saṅgahitā honti.",
  "anya-e0102n4:226_0": "Sammādiṭṭhisammāsaṅkappesupi paññā attano dhammatāya aniccaṁ dukkhamanattāti ārammaṇaṁ nicchetuṁ na sakkoti.",
  "anya-e0102n4:226_1": "Vitakke pana ākoṭetvā ākoṭetvā dente sakkoti. Kathaṁ?",
  "anya-e0102n4:226_2": "Yathā hi heraññiko kahāpaṇaṁ hatthe ṭhapetvā sabbabhāgesu oloketukāmo samānopi na cakkhutaleneva parivattetuṁ sakkoti.",
  "anya-e0102n4:226_3": "Aṅgulipabbehi pana parivattetvā parivattetvā ito cito ca oloketuṁ sakkoti,",
  "anya-e0102n4:226_4": "evameva na paññā attano dhammatāya aniccādivasena ārammaṇaṁ nicchetuṁ sakkoti.",
  "anya-e0102n4:226_5": "Abhiniropanalakkhaṇena pana āhananapariyāhananarasena vitakkena ākoṭentena viya parivattentena viya ca ādāyādāya dinnameva nicchetuṁ sakkoti.",
  "anya-e0102n4:226_6": "Tasmā idhāpi sammādiṭṭhiyeva sajātito paññākkhandhena saṅgahitā,",
  "anya-e0102n4:226_7": "sammāsaṅkappo pana kiriyavasena saṅgahito hoti.",
  "anya-e0102n4:227_0": "Iti imehi tīhi khandhehi maggo saṅgahaṁ gacchati.",
  "anya-e0102n4:227_1": "Tena vuttaṁ “tividho khandhattayabhedato”ti.",
  "anya-e0102n4:227_2": "Catubbidho sotāpattimaggādivaseneva.",
  "anya-e0102n4:228_0": "Apica sabbāneva saccāni ekavidhāni avitathattā,",
  "anya-e0102n4:228_1": "abhiññeyyattā vā.",
  "anya-e0102n4:228_2": "Duvidhāni lokiyalokuttarato,",
  "anya-e0102n4:228_3": "saṅkhatāsaṅkhatato vā.",
  "anya-e0102n4:228_4": "Tividhāni dassana-",
  "anya-e0102n4:228_5": "bhāvanāhi pahātabbato,",
  "anya-e0102n4:228_6": "appahātabbato ca.",
  "anya-e0102n4:228_7": "Catubbidhāni pariññeyyādibhedatoti evamettha ekavidhādīhi vinicchayo veditabbo.",
  "anya-e0102n4:229_0": "569.Sabhāgavisabhāgatoti sabbāneva saccāni aññamaññaṁ sabhāgāni avitathato attasuññato dukkarapaṭivedhato ca. Yathāha –",
  "anya-e0102n4:230_0": "“Taṁ kiṁ maññasi, ānanda,",
  "anya-e0102n4:230_1": "katamaṁ nu kho dukkarataraṁ vā durabhisambhavataraṁ vā,",
  "anya-e0102n4:230_2": "yo vā dūratova sukhumena tāḷacchiggaḷena asanaṁ atipāteyya poṅkhānupoṅkhaṁ avirādhitaṁ,",
  "anya-e0102n4:230_3": "yo vā satadhā bhinnassa vālassa koṭiyā koṭiṁ paṭivijjheyyāti? Etadeva, bhante,",
  "anya-e0102n4:230_4": "dukkaratarañceva durabhisambhavatarañca,",
  "anya-e0102n4:230_5": "yo vā satadhā bhinnassa vālassa koṭiyā koṭiṁ paṭivijjheyyāti.",
  "anya-e0102n4:230_6": "Tato kho te, ānanda,",
  "anya-e0102n4:230_7": "duppaṭivijjhataraṁ paṭivijjhanti.",
  "anya-e0102n4:230_8": "Ye idaṁ dukkhanti yathābhūtaṁ paṭivijjhanti…pe…",
  "anya-e0102n4:230_9": "ayaṁ dukkhanirodhagāminī paṭipadāti yathābhūtaṁ paṭivijjhantī”ti.",
  "anya-e0102n4:231_0": "Visabhāgāni salakkhaṇavavatthānato.",
  "anya-e0102n4:231_1": "Purimāni ca dve sabhāgāni duravagāhatthena gambhīrattā lokiyattā sāsavattā ca.",
  "anya-e0102n4:231_2": "Visabhāgāni phalahetubhedato pariññeyyappahātabbato ca.",
  "anya-e0102n4:231_3": "Pacchimānipi dve sabhāgāni gambhīrattena duravagāhattā lokuttarattā anāsavattā ca.",
  "anya-e0102n4:231_4": "Visabhāgāni visayavisayībhedato sacchikātabbabhāvetabbato ca.",
  "anya-e0102n4:231_5": "Paṭhamatatiyāni cāpi sabhāgāni phalāpadesato.",
  "anya-e0102n4:231_6": "Visabhāgāni saṅkhatāsaṅkhatato.",
  "anya-e0102n4:231_7": "Dutiyacatutthāni cāpi sabhāgāni hetuapadesato.",
  "anya-e0102n4:231_8": "Visabhāgāni ekantakusalākusalato.",
  "anya-e0102n4:231_9": "Paṭhamacatutthāni cāpi sabhāgāni saṅkhatato.",
  "anya-e0102n4:231_10": "Visabhāgāni lokiyalokuttarato.",
  "anya-e0102n4:231_11": "Dutiyatatiyāni cāpi sabhāgāni nevasekkhānāsekkhabhāvato.",
  "anya-e0102n4:231_12": "Visabhāgāni sārammaṇānārammaṇato.",
  "anya-e0102n4:232_0": "Iti evaṁ pakārehi, nayehi ca vicakkhaṇo;",
  "anya-e0102n4:233_0": "Vijaññā ariyasaccānaṁ, sabhāgavisabhāgatanti.",
  "anya-e0102n4:234_0": "Iti sādhujanapāmojjatthāya kate visuddhimagge",
  "anya-e0102n4:235_0": "Paññābhāvanādhikāre",
  "anya-e0102n4:236_0": "Indriyasaccaniddeso nāma",
  "anya-e0102n4:237_0": "Soḷasamo paricchedo."
}