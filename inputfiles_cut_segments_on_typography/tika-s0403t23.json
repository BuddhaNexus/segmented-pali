{
  "tika-s0403t23:0_0": "1. Āhuneyyavaggo",
  "tika-s0403t23:1_0": "1. Paṭhamaāhuneyyasuttavaṇṇanā",
  "tika-s0403t23:2_0": "1.",
  "tika-s0403t23:2_1": "Chakkanipātassa paṭhame cakkhunā rūpaṁ disvāti nissayavohārena vuttaṁ.",
  "tika-s0403t23:2_2": "Sasambhārakaniddesoyaṁ yathā “dhanunā vijjhatī”ti,",
  "tika-s0403t23:2_3": "tasmā nissayasīsena nissitassa gahaṇaṁ daṭṭhabbaṁ.",
  "tika-s0403t23:2_4": "Tenāyamattho “cakkhudvāre rūpārammaṇe āpāthagate taṁ rūpaṁ cakkhuviññāṇena disvā”ti.",
  "tika-s0403t23:2_5": "Neva sumano hotīti javanakkhaṇe iṭṭhe ārammaṇe rāgaṁ anuppādento neva sumano hoti gehassitapemavasenapi maggena sabbaso rāgassa samucchinnattā.",
  "tika-s0403t23:2_6": "Na dummanoti aniṭṭhe adussanto na dummano.",
  "tika-s0403t23:2_7": "Pasādaññathattavasenapi iṭṭhepi aniṭṭhepi majjhattepi ārammaṇe na samaṁ sammā ayoniso gahaṇaṁ asamapekkhanaṁ.",
  "tika-s0403t23:2_8": "Ayañcassa paṭipatti sativepullappattiyā paññāvepullappattiyā cāti āha “sato sampajāno hutvā”ti.",
  "tika-s0403t23:2_9": "Satiyā yuttattā sato.",
  "tika-s0403t23:2_10": "Sampajaññena yuttattā sampajāno.",
  "tika-s0403t23:2_11": "Ñāṇuppattipaccayarahitakālepi pavattibhedanato “satatavihāro kathito”ti vuttaṁ.",
  "tika-s0403t23:2_12": "Satatavihāroti khīṇāsavassa niccavihāro sabbadā pavattanakavihāro.",
  "tika-s0403t23:2_13": "Ṭhapetvā hi samāpattivelaṁ bhavaṅgavelañca khīṇāsavā imināva chaḷaṅgupekkhāvihārena viharanti.",
  "tika-s0403t23:3_0": "Ettha ca “chasu dvāresupi upekkhako viharatī”ti iminā chaḷaṅgupekkhā kathitā.",
  "tika-s0403t23:3_1": "“Sampajāno”ti vacanato pana cattāri ñāṇasampayuttacittāni labbhanti tehi vinā sampajānatāya asambhavato.",
  "tika-s0403t23:3_2": "Satatavihārabhāvato aṭṭha mahākiriyacittāni labbhanti.",
  "tika-s0403t23:3_3": "“Neva sumano na dummano”ti vacanato aṭṭha mahākiriyacittāni,",
  "tika-s0403t23:3_4": "hasituppādo,",
  "tika-s0403t23:3_5": "voṭṭhabbanañcāti dasa cittāni labbhanti.",
  "tika-s0403t23:3_6": "Rāgadosasahajātānaṁ somanassadomanassānaṁ abhāvo tesampi sādhāraṇoti chaḷaṅgupekkhāvasena āgatānaṁ imesaṁ",
  "tika-s0403t23:3_7": "satatavihārānaṁ somanassaṁ kathaṁ labbhatīti ce?",
  "tika-s0403t23:3_8": "Āsevanato.",
  "tika-s0403t23:3_9": "Kiñcāpi khīṇāsavo iṭṭhāniṭṭhepi ārammaṇe majjhatto viya bahulaṁ upekkhako viharati attano parisuddhapakatibhāvāvijahanato,",
  "tika-s0403t23:3_10": "kadāci pana tathā cetobhisaṅkhārābhāve yaṁ taṁ sabhāvato iṭṭhaṁ ārammaṇaṁ,",
  "tika-s0403t23:3_11": "tassa yāthāvasabhāvaggahaṇavasenapi arahato cittaṁ pubbāsevanavasena somanassasahagataṁ hutvā pavattateva.",
  "tika-s0403t23:4_0": "Paṭhamaāhuneyyasuttavaṇṇanā niṭṭhitā.",
  "tika-s0403t23:5_0": "2-7. Dutiyaāhuneyyasuttādivaṇṇanā",
  "tika-s0403t23:6_0": "2- 7.",
  "tika-s0403t23:6_1": "Dutiye anekavihitanti anekavidhaṁ nānappakāraṁ.",
  "tika-s0403t23:6_2": "Iddhividhanti iddhikoṭṭhāsaṁ.",
  "tika-s0403t23:6_3": "Paccanubhotīti paccanubhavati,",
  "tika-s0403t23:6_4": "phusati sacchikaroti pāpuṇātīti attho.",
  "tika-s0403t23:6_5": "Idānissa anekavihitabhāvaṁ dassento “ekopi hutvā”tiādimāha.",
  "tika-s0403t23:6_6": "Tattha “ekopi hutvā”ti iminā karaṇato pubbeva pakatiyā ekopi hutvā.",
  "tika-s0403t23:6_7": "Bahudhā hotīti bahūnaṁ santike caṅkamitukāmo vā sajjhāyaṁ kātukāmo vā pañhaṁ pucchitukāmo vā hutvā satampi sahassampi hoti.",
  "tika-s0403t23:6_8": "Āvibhāvaṁ tirobhāvanti ettha āvibhāvaṁ karoti,",
  "tika-s0403t23:6_9": "tirobhāvaṁ karotīti ayamattho.",
  "tika-s0403t23:6_10": "Idameva hi sandhāya paṭisambhidāyaṁ vuttaṁ –",
  "tika-s0403t23:6_11": "“āvibhāvanti kenaci anāvuṭaṁ hoti appaṭicchannaṁ vivaṭaṁ,",
  "tika-s0403t23:6_12": "tirobhāvanti kenaci āvuṭaṁ hoti paṭicchannaṁ pihitaṁ paṭikujjita”nti.",
  "tika-s0403t23:6_13": "Tirokuṭṭaṁ tiropākāraṁ tiropabbataṁ asajjamāno gacchati seyyathāpi ākāseti ettha tirokuṭṭanti parakuṭṭaṁ,",
  "tika-s0403t23:6_14": "kuṭṭassa parabhāganti vuttaṁ hoti.",
  "tika-s0403t23:6_15": "Esa nayo itaresu.",
  "tika-s0403t23:6_16": "Kuṭṭoti ca gehabhittiyā etaṁ adhivacanaṁ.",
  "tika-s0403t23:6_17": "Pākāroti gehavihāragāmādīnaṁ parikkhepapākāro.",
  "tika-s0403t23:6_18": "Pabbatoti paṁsupabbato vā pāsāṇapabbato vā.",
  "tika-s0403t23:6_19": "Asajjamānoti alaggamāno seyyathāpi ākāse viya.",
  "tika-s0403t23:7_0": "Ummujjanimujjanti ettha ummujjanti uṭṭhānaṁ vuccati.",
  "tika-s0403t23:7_1": "Nimujjanti saṁsīdanaṁ.",
  "tika-s0403t23:7_2": "Ummujjañca nimujjañca ummujjanimujjaṁ.",
  "tika-s0403t23:7_3": "Udakepi abhijjamāneti ettha yaṁ udakaṁ akkamitvā saṁsīdati,",
  "tika-s0403t23:7_4": "taṁ bhijjamānanti vuccati,",
  "tika-s0403t23:7_5": "viparītaṁ abhijjamānaṁ.",
  "tika-s0403t23:7_6": "Pallaṅkena gacchati.",
  "tika-s0403t23:7_7": "Pakkhīsakuṇoti pakkhehi yuttasakuṇo.",
  "tika-s0403t23:7_8": "Imepi candimasūriye evaṁmahiddhike evaṁmahānubhāve pāṇinā parāmasatīti ettha candimasūriyānaṁ dvācattālīsayojanasahassassa",
  "tika-s0403t23:7_9": "upari caraṇena mahiddhikatā,",
  "tika-s0403t23:7_10": "tīsu dīpesu ekakkhaṇe ālokakaraṇena mahānubhāvatā veditabbā.",
  "tika-s0403t23:7_11": "Evaṁ uparicaraṇaālokakaraṇehi mahiddhike mahānubhāve.",
  "tika-s0403t23:7_12": "Parāmasatīti gaṇhāti,",
  "tika-s0403t23:7_13": "ekadese vā chupati.",
  "tika-s0403t23:7_14": "Parimajjatīti samantato ādāsatalā viya parimajjati.",
  "tika-s0403t23:7_15": "Yāva brahmalokāpīti brahmalokampi paricchedaṁ katvā.",
  "tika-s0403t23:7_16": "Kāyena vasaṁ vattetīti tatra brahmaloke kāyena attano vasaṁ vatteti.",
  "tika-s0403t23:8_0": "Dibbāya sotadhātuyāti ettha dibbasadisattā dibbā.",
  "tika-s0403t23:8_1": "Devatānañhi sucaritakammanibbattā pittasemharuhirādīhi apalibuddhā upakkilesavimuttatāya dūrepi ārammaṇasampaṭicchanasamatthā",
  "tika-s0403t23:8_2": "dibbā pasādasotadhātu hoti.",
  "tika-s0403t23:8_3": "Ayañcāpi imassa bhikkhuno vīriyabhāvanābalena nibbattā ñāṇasotadhātu tādisāyevāti dibbasadisattā dibbā.",
  "tika-s0403t23:8_4": "Apica dibbavihāravasena paṭiladdhattā attanā ca dibbavihārasannissitattāpi dibbā.",
  "tika-s0403t23:8_5": "Savanaṭṭhena nijjīvaṭṭhena ca sotadhātu.",
  "tika-s0403t23:8_6": "Sotadhātukiccakaraṇena sotadhātu viyātipi sotadhātu.",
  "tika-s0403t23:8_7": "Tāya sotadhātuyā.",
  "tika-s0403t23:8_8": "Visuddhāyāti suddhāya nirupakkilesāya.",
  "tika-s0403t23:8_9": "Atikkantamānusikāyāti manussūpacāraṁ atikkamitvā saddasavane mānusikaṁ maṁsasotadhātuṁ atikkantāya vītivattetvā ṭhitāya.",
  "tika-s0403t23:8_10": "Ubho sadde suṇātīti dve sadde suṇāti.",
  "tika-s0403t23:8_11": "Katame dve?",
  "tika-s0403t23:8_12": "Dibbe ca mānuse ca,",
  "tika-s0403t23:8_13": "devānañca manussānañca saddeti vuttaṁ hoti.",
  "tika-s0403t23:8_14": "Etena padesapariyādānaṁ veditabbaṁ.",
  "tika-s0403t23:8_15": "Ye dūre santike cāti ye saddā dūre paracakkavāḷepi,",
  "tika-s0403t23:8_16": "ye ca santike antamaso sadehasannissitapāṇakasaddāpi,",
  "tika-s0403t23:8_17": "te suṇātīti vuttaṁ hoti.",
  "tika-s0403t23:8_18": "Etena nippadesapariyādānaṁ veditabbaṁ.",
  "tika-s0403t23:9_0": "Parasattānanti attānaṁ ṭhapetvā sesasattānaṁ.",
  "tika-s0403t23:9_1": "Parapuggalānanti idampi iminā ekatthameva.",
  "tika-s0403t23:9_2": "Veneyyavasena pana desanāvilāsena ca byañjananānattaṁ kataṁ.",
  "tika-s0403t23:9_3": "Cetasā cetoti attano cittena tesaṁ cittaṁ.",
  "tika-s0403t23:9_4": "Pariccāti paricchinditvā.",
  "tika-s0403t23:9_5": "Pajānātīti sarāgādivasena nānappakārato jānāti.",
  "tika-s0403t23:9_6": "Sarāgaṁ vā cittantiādīsu pana aṭṭhalobhasahagatacittaṁ sarāgaṁ cittanti veditabbaṁ.",
  "tika-s0403t23:9_7": "Avasesaṁ cātubhūmakaṁ kusalābyākatacittaṁ vītarāgaṁ.",
  "tika-s0403t23:9_8": "Dve domanassacittāni,",
  "tika-s0403t23:9_9": "dve vicikicchuddhaccacittānīti imāni pana cattāri cittāni imasmiṁ duke saṅgahaṁ na gacchanti.",
  "tika-s0403t23:9_10": "Keci pana therā tānipi saṅgaṇhanti.",
  "tika-s0403t23:9_11": "Duvidhaṁ pana domanassacittaṁ sadosaṁ cittaṁ nāma.",
  "tika-s0403t23:9_12": "Sabbampi cātubhūmakaṁ kusalābyākatacittaṁ vītadosaṁ.",
  "tika-s0403t23:9_13": "Sesāni dasa akusalacittāni imasmiṁ duke saṅgahaṁ na gacchanti.",
  "tika-s0403t23:9_14": "Keci pana therā tānipi saṅgaṇhanti.",
  "tika-s0403t23:9_15": "Samohaṁ vītamohanti ettha pana pāṭipuggalikanayena vicikicchuddhaccasahagatadvayameva samohaṁ.",
  "tika-s0403t23:9_16": "Mohassa pana sabbākusalesu sambhavato dvādasavidhampi akusalacittaṁ samohaṁ cittanti veditabbaṁ.",
  "tika-s0403t23:9_17": "Avasesaṁ vītamohaṁ.",
  "tika-s0403t23:9_18": "Thinamiddhānugataṁ pana saṁkhittaṁ,",
  "tika-s0403t23:9_19": "uddhaccānugataṁ vikkhittaṁ.",
  "tika-s0403t23:9_20": "Rūpāvacarārūpāvacaraṁ mahaggataṁ,",
  "tika-s0403t23:9_21": "avasesaṁ amahaggataṁ.",
  "tika-s0403t23:9_22": "Sabbampi tebhūmakaṁ sauttaraṁ,",
  "tika-s0403t23:9_23": "lokuttaraṁ anuttaraṁ.",
  "tika-s0403t23:9_24": "Upacārappattaṁ appanāppattañca samāhitaṁ,",
  "tika-s0403t23:9_25": "ubhayamappattaṁ asamāhitaṁ.",
  "tika-s0403t23:9_26": "Tadaṅgavikkhambhanasamucchedappaṭippassaddhinissaraṇavimuttiṁ pattaṁ pañcavidhampi etaṁ vimuttaṁ,",
  "tika-s0403t23:9_27": "vimuttimappattaṁ vā avimuttanti veditabbaṁ.",
  "tika-s0403t23:10_0": "Anekavihitanti anekavidhaṁ,",
  "tika-s0403t23:10_1": "anekehi vā pakārehi pavattitaṁ saṁvaṇṇitanti attho.",
  "tika-s0403t23:10_2": "Pubbenivāsanti samanantarātītabhavaṁ ādiṁ katvā tattha tattha nivutthasantānaṁ.",
  "tika-s0403t23:10_3": "Anussaratīti khandhapaṭipāṭivasena,",
  "tika-s0403t23:10_4": "cutipaṭisandhivasena vā anugantvā anugantvā sarati.",
  "tika-s0403t23:10_5": "Seyyathidaṁ –",
  "tika-s0403t23:10_6": "ekampi jātiṁ…pe…",
  "tika-s0403t23:10_7": "pubbenivāsaṁ anussaratīti.",
  "tika-s0403t23:10_8": "Tattha ekampi jātinti ekampi paṭisandhimūlaṁ cutipariyosānaṁ ekabhavapariyāpannaṁ khandhasantānaṁ.",
  "tika-s0403t23:10_9": "Esa nayo dvepi jātiyotiādīsupi.",
  "tika-s0403t23:10_10": "Anekepi saṁvaṭṭakappetiādīsu pana parihāyamāno kappo saṁvaṭṭakappo,",
  "tika-s0403t23:10_11": "vaḍḍhamāno vivaṭṭakappoti veditabbo.",
  "tika-s0403t23:10_12": "Tattha saṁvaṭṭena saṁvaṭṭaṭṭhāyī gahito hoti taṁmūlakattā,",
  "tika-s0403t23:10_13": "vivaṭṭena vivaṭṭaṭṭhāyī.",
  "tika-s0403t23:10_14": "Evañhi sati yāni tāni “cattārimāni,",
  "tika-s0403t23:10_15": "bhikkhave,",
  "tika-s0403t23:10_16": "kappassa asaṅkhyeyyāni.",
  "tika-s0403t23:10_17": "Katamāni cattāri?",
  "tika-s0403t23:10_18": "Saṁvaṭṭo saṁvaṭṭaṭṭhāyī vivaṭṭo vivaṭṭaṭṭhāyī”ti vuttāni,",
  "tika-s0403t23:10_19": "tāni pariggahitāni honti.",
  "tika-s0403t23:11_0": "Amutrāsinti amumhi saṁvaṭṭakappe ahaṁ amumhi bhave vā yoniyā vā gahiyā vā viññāṇaṭṭhitiyā vā sattāvāse vā sattanikāye vā āsiṁ.",
  "tika-s0403t23:11_1": "Evaṁnāmoti tisso vā phusso vā.",
  "tika-s0403t23:11_2": "Evaṁgottoti gotamo vā kaccāyano vā kassapo vā.",
  "tika-s0403t23:11_3": "Idamassa atītabhave attano nāmagottānussaraṇavasena vuttaṁ.",
  "tika-s0403t23:11_4": "Sace pana tasmiṁ kāle attano vaṇṇasampattilūkhapaṇītajīvikabhāvaṁ sukhadukkhabahulataṁ appāyukadīghāyukabhāvaṁ vā anussaritukāmo hoti,",
  "tika-s0403t23:11_5": "tampi anussaratiyeva.",
  "tika-s0403t23:11_6": "Tenāha “evaṁvaṇṇo…pe…",
  "tika-s0403t23:11_7": "evamāyupariyanto”ti.",
  "tika-s0403t23:11_8": "Tattha evaṁvaṇṇoti odāto vā sāmo vā.",
  "tika-s0403t23:11_9": "Evamāhāroti sālimaṁsodanāhāro vā pavattaphalabhojano vā.",
  "tika-s0403t23:11_10": "Evaṁsukhadukkhappaṭisaṁvedīti anena pakārena kāyikacetasikānaṁ sāmisanirāmisādippabhedānaṁ sukhadukkhānaṁ paṭisaṁvedī.",
  "tika-s0403t23:11_11": "Evamāyupariyantoti evaṁ vassasataparimāṇāyupariyanto vā caturāsītikappasahassāyupariyanto vā.",
  "tika-s0403t23:11_12": "So tato cuto amutra udapādinti so ahaṁ tato bhavato yonito gahito viññāṇaṭṭhitito sattāvāsato sattanikāyato",
  "tika-s0403t23:11_13": "vā cuto punaamukasmiṁ nāma bhave yoniyā gatiyā viññāṇaṭṭhitiyā sattāvāse sakkanikāye vā udapādiṁ.",
  "tika-s0403t23:11_14": "Tatrāpāsinti tatrāpi bhave yoniyā gatiyā viññāṇaṭṭhitiyā sattāvāse sattanikāye vā puna ahosiṁ.",
  "tika-s0403t23:11_15": "Evaṁnāmotiādi vuttanayameva.",
  "tika-s0403t23:12_0": "Apica amutrāsinti idaṁ anupubbena ārohantassa yāvadicchakaṁ anussaraṇaṁ.",
  "tika-s0403t23:12_1": "So tatoti paṭinivattantassa paccavekkhaṇaṁ,",
  "tika-s0403t23:12_2": "tasmā “idhūpapanno”ti imissā idhūpapattiyā anantarameva uppattiṭṭhānaṁ sandhāya “amutra udapādi”nti idaṁ vuttanti veditabbaṁ.",
  "tika-s0403t23:12_3": "Tatrāpāsinti evamādi panassa tatrāpi imissā upapattiyā antare upapattiṭṭhāne nāmagottādīnaṁ anussaraṇadassanatthaṁ vuttaṁ.",
  "tika-s0403t23:12_4": "So tato cuto idhūpapannoti svāhaṁ tato anantaruppattiṭṭhānato cuto idha amukasmiṁ nāma khattiyakule vā brāhmaṇakule vā nibbattoti.",
  "tika-s0403t23:12_5": "Itīti evaṁ.",
  "tika-s0403t23:12_6": "Sākāraṁ sauddesanti nāmagottavasena sauddesaṁ,",
  "tika-s0403t23:12_7": "vaṇṇādivasena sākāraṁ.",
  "tika-s0403t23:12_8": "Nāmagottena hi satto “tisso kassapo”ti uddisīyati,",
  "tika-s0403t23:12_9": "vaṇṇādīhi “sāmo odāto”ti nānattato paññāyati,",
  "tika-s0403t23:12_10": "tasmā nāmagottaṁ uddeso,",
  "tika-s0403t23:12_11": "itare ākārā.",
  "tika-s0403t23:13_0": "Dibbenātiādīsu dibbasadisattā dibbaṁ.",
  "tika-s0403t23:13_1": "Devatānañhi sucaritakammanibbattaṁ pittasemharuhirādīhi apalibuddhaṁ upakkilesavimuttatāya dūrepi ārammaṇasampaṭicchanasamatthaṁ",
  "tika-s0403t23:13_2": "dibbaṁ pasādacakkhu hoti.",
  "tika-s0403t23:13_3": "Idañcāpi vīriyabhāvanābalena nibbattaṁ ñāṇacakkhu tādisamevāti dibbasadisattā dibbaṁ.",
  "tika-s0403t23:13_4": "Dibbavihāravasena paṭiladdhattā attano ca dibbavihārasannissitattāpi dibbaṁ.",
  "tika-s0403t23:13_5": "Ālokapariggahena mahājutikattāpi dibbaṁ.",
  "tika-s0403t23:13_6": "Tirokuṭṭādigatarūpadassanena mahāgatikattāpi dibbaṁ.",
  "tika-s0403t23:13_7": "Taṁ sabbaṁ saddasatthānusārena veditabbaṁ.",
  "tika-s0403t23:13_8": "Dassanaṭṭhena cakkhu.",
  "tika-s0403t23:13_9": "Cakkhukiccakaraṇena cakkhumivātipi cakkhu.",
  "tika-s0403t23:13_10": "Cutūpapātadassanena diṭṭhivisuddhihetuttā visuddhaṁ.",
  "tika-s0403t23:13_11": "Yo hi cutimeva passati,",
  "tika-s0403t23:13_12": "na upapātaṁ,",
  "tika-s0403t23:13_13": "so ucchedadiṭṭhiṁ gaṇhāti.",
  "tika-s0403t23:13_14": "Yo upapātameva passati, na cutiṁ,",
  "tika-s0403t23:13_15": "so navasattapātubhāvadiṭṭhiṁ gaṇhāti.",
  "tika-s0403t23:13_16": "Yo pana tadubhayaṁ passati,",
  "tika-s0403t23:13_17": "so yasmā duvidhampi taṁ diṭṭhigataṁ ativattati,",
  "tika-s0403t23:13_18": "tasmā taṁ dassanaṁ diṭṭhivisuddhihetu hoti.",
  "tika-s0403t23:13_19": "Ubhayampi cetaṁ buddhaputtā passanti.",
  "tika-s0403t23:13_20": "Tena vuttaṁ “cutūpapātadassanena diṭṭhivisuddhihetuttā visuddha”nti.",
  "tika-s0403t23:13_21": "Manussūpacāraṁ atikkamitvā rūpadassanena atikkantamānusakaṁ,",
  "tika-s0403t23:13_22": "mānusaṁ vā maṁsacakkhuṁ atikkantattā atikkantamānusakanti veditabbaṁ.",
  "tika-s0403t23:13_23": "Tena dibbena cakkhunā visuddhena atikkantamānusakena.",
  "tika-s0403t23:14_0": "Satte passatīti manussānaṁ maṁsacakkhunā viya satte oloketi.",
  "tika-s0403t23:14_1": "Cavamāne upapajjamāneti ettha cutikkhaṇe vā upapattikkhaṇe vā dibbacakkhunā daṭṭhuṁ na sakkā.",
  "tika-s0403t23:14_2": "Ye pana āsannacutikā idāni cavissanti,",
  "tika-s0403t23:14_3": "te cavamānāti,",
  "tika-s0403t23:14_4": "ye ca gahitappaṭisandhikā sampatinibbattā ca,",
  "tika-s0403t23:14_5": "te upapajjamānāti adhippetā.",
  "tika-s0403t23:14_6": "Te evarūpe cavamāne upapajjamāne ca passatīti dasseti.",
  "tika-s0403t23:14_7": "Hīneti mohanissandayuttattā hīnānaṁ jātikulabhogādīnaṁ vasena hīḷite uññāte.",
  "tika-s0403t23:14_8": "Paṇīteti amohanissandayuttattā tabbiparīte.",
  "tika-s0403t23:14_9": "Suvaṇṇeti adosanissandayuttattā iṭṭhakantamanāpavaṇṇayutte.",
  "tika-s0403t23:14_10": "Dubbaṇṇeti dosanissandayuttattā aniṭṭhākantāmanāpavaṇṇayutte,",
  "tika-s0403t23:14_11": "virūpavirūpetipi attho.",
  "tika-s0403t23:14_12": "Sugateti sugatigate,",
  "tika-s0403t23:14_13": "alobhanissandayuttattā vā aḍḍhe mahaddhane.",
  "tika-s0403t23:14_14": "Duggateti duggatigate,",
  "tika-s0403t23:14_15": "lobhanissandayuttattā vā dalidde appannapāne.",
  "tika-s0403t23:15_0": "Yathākammūpageti yaṁ yaṁ kammaṁ upacitaṁ,",
  "tika-s0403t23:15_1": "tena tena upagate.",
  "tika-s0403t23:15_2": "Kāyaduccaritenātiādīsu duṭṭhu caritaṁ kilesapūtikattāti duccaritaṁ.",
  "tika-s0403t23:15_3": "Kāyena duccaritaṁ,",
  "tika-s0403t23:15_4": "kāyato vā uppannaṁ duccaritanti kāyaduccaritaṁ.",
  "tika-s0403t23:15_5": "Itaresupi eseva nayo.",
  "tika-s0403t23:15_6": "Samannāgatāti samaṅgibhūtā.",
  "tika-s0403t23:15_7": "Ariyānaṁ upavādakāti buddhapaccekabuddhasāvakānaṁ ariyānaṁ antamaso gihisotāpannānampi anatthakāmā hutvā",
  "tika-s0403t23:15_8": "antimavatthunā vā guṇaparidhaṁsanena vā upavādakā,",
  "tika-s0403t23:15_9": "akkosakā garahakāti vuttaṁ hoti.",
  "tika-s0403t23:15_10": "Micchādiṭṭhikāti viparītadassanā.",
  "tika-s0403t23:15_11": "Micchādiṭṭhikammasamādānāti micchādiṭṭhivasena samādinnanānāvidhakammā,",
  "tika-s0403t23:15_12": "yepi micchādiṭṭhimūlakesu kāyakammādīsu aññepi samādāpenti.",
  "tika-s0403t23:16_0": "Kāyassa bhedāti upādinnakkhandhapariccāgā.",
  "tika-s0403t23:16_1": "Paraṁ maraṇāti tadanantaraṁ abhinibbattakkhandhaggahaṇā.",
  "tika-s0403t23:16_2": "Atha vā kāyassa bhedāti jīvitindriyassūpacchedā.",
  "tika-s0403t23:16_3": "Paraṁ maraṇāti cuticittato uddhaṁ.",
  "tika-s0403t23:16_4": "Apāyanti evamādi sabbaṁ nirayavevacanameva.",
  "tika-s0403t23:16_5": "Nirayo hi saggamokkhahetubhūtā puññasammatā ayā apetattā,",
  "tika-s0403t23:16_6": "sukhānaṁ vā āyassa abhāvā apāyo.",
  "tika-s0403t23:16_7": "Dukkhassa gati paṭisaraṇanti duggati,",
  "tika-s0403t23:16_8": "dosabahulatāya vā duṭṭhena kammena nibbattā gatīti duggati.",
  "tika-s0403t23:16_9": "Vivasā nipatanti tattha dukkaṭṭakārinoti vinipāto,",
  "tika-s0403t23:16_10": "vinassantā vā ettha patanti sambhijjamānaṅgapaccaṅgāti vinipāto.",
  "tika-s0403t23:16_11": "Natthi ettha assādasaññito ayoti nirayo.",
  "tika-s0403t23:17_0": "Atha vā apāyaggahaṇena tiracchānayoniṁ dīpeti.",
  "tika-s0403t23:17_1": "Tiracchānayoni hi apāyo sugatito apetattā,",
  "tika-s0403t23:17_2": "na duggati mahesakkhānaṁ nāgarājādīnaṁ sambhavato.",
  "tika-s0403t23:17_3": "Duggatiggahaṇena pettivisayañca.",
  "tika-s0403t23:17_4": "So hi apāyo ceva duggati ca sugatito apetattā dukkhassa ca gatibhūtattā,",
  "tika-s0403t23:17_5": "na tu vinipāto asurasadisaṁ avinipatitattā.",
  "tika-s0403t23:17_6": "Vinipātaggahaṇena asurakāyaṁ.",
  "tika-s0403t23:17_7": "So hi yathāvuttena atthena apāyo ceva duggati ca sabbasamussayehi vinipatitattā vinipātoti vuccati.",
  "tika-s0403t23:17_8": "Nirayaggahaṇena avīciādikamanekappakāraṁ nirayamevāti.",
  "tika-s0403t23:17_9": "Upapannāti upagatā,",
  "tika-s0403t23:17_10": "tattha abhinibbattāti adhippāyo.",
  "tika-s0403t23:17_11": "Vuttavipariyāyena sukkapakkho veditabbo.",
  "tika-s0403t23:17_12": "Ayaṁ pana viseso –",
  "tika-s0403t23:17_13": "tattha sugatiggahaṇena manussāgatipi saṅgayhati,",
  "tika-s0403t23:17_14": "saggaggahaṇena devagatiyeva.",
  "tika-s0403t23:17_15": "Tattha sundarā gatīti sugati.",
  "tika-s0403t23:17_16": "Rūpādīhi visayehi suṭṭhu aggoti saggo.",
  "tika-s0403t23:17_17": "So sabbopi lujjanappalujjanaṭṭhena lokoti ayamettha saṅkhepo.",
  "tika-s0403t23:17_18": "Vitthāro pana sabbākārena visuddhimaggasaṁvaṇṇanāto gahetabbo.",
  "tika-s0403t23:17_19": "Tatiyādīni uttānatthāni.",
  "tika-s0403t23:18_0": "Dutiyaāhuneyyasuttādivaṇṇanā niṭṭhitā.",
  "tika-s0403t23:19_0": "8. Anuttariyasuttavaṇṇanā",
  "tika-s0403t23:20_0": "8.",
  "tika-s0403t23:20_1": "Aṭṭhame natthi etesaṁ uttarāni visiṭṭhānīti anuttarāni,",
  "tika-s0403t23:20_2": "anuttarāni eva anuttariyāni yathā “anantameva anantariya”nti āha “niruttarānī”ti.",
  "tika-s0403t23:20_3": "Dassanānuttariyaṁ nāma phalavisesāvahattā.",
  "tika-s0403t23:20_4": "Esa nayo sesesupi.",
  "tika-s0403t23:20_5": "Sattavidhaariyadhanalābhoti sattavidhasaddhādilokuttaradhanalābho.",
  "tika-s0403t23:20_6": "Sikkhāttayassa pūraṇanti adhisīlasikkhādīnaṁ tissannaṁ sikkhānaṁ pūraṇaṁ.",
  "tika-s0403t23:20_7": "Tattha pūraṇaṁ nippariyāyato asekkhānaṁ vasena veditabbaṁ.",
  "tika-s0403t23:20_8": "Kalyāṇaputhujjanato paṭṭhāya hi satta sekhā tisso sikkhā pūrenti nāma,",
  "tika-s0403t23:20_9": "arahā paripuṇṇasikkhoti.",
  "tika-s0403t23:20_10": "Iti imāni anuttariyāni lokiyalokuttarāni kathitāni.",
  "tika-s0403t23:21_0": "Anuttariyasuttavaṇṇanā niṭṭhitā.",
  "tika-s0403t23:22_0": "9. Anussatiṭṭhānasuttavaṇṇanā",
  "tika-s0403t23:23_0": "9.",
  "tika-s0403t23:23_1": "Navame anussatiyo eva diṭṭhadhammikasamparāyikādihitasukhānaṁ kāraṇabhāvato ṭhānānīti anussatiṭṭhānāni.",
  "tika-s0403t23:23_2": "Buddhaguṇārammaṇā satīti yathā buddhānussati visesādhigamassa ṭhānaṁ hoti,",
  "tika-s0403t23:23_3": "evaṁ “itipi so bhagavā”tiādinā buddhaguṇe ārabbhe uppannā sati.",
  "tika-s0403t23:23_4": "Evaṁ anussarato hi pīti uppajjati,",
  "tika-s0403t23:23_5": "so taṁ pītiṁ khayato vayato paṭṭhapetvā arahattaṁ pāpuṇāti.",
  "tika-s0403t23:23_6": "Upacārakammaṭṭhānaṁ nāmetaṁ gihīnampi labbhati.",
  "tika-s0403t23:23_7": "Upacārakammaṭṭhānanti ca paccakkhato upacārajjhānāvahaṁ kammaṭṭhānaparamparāya sammasanaṁ yāva arahattā lokiyalokuttaravisesāvahaṁ.",
  "tika-s0403t23:23_8": "Esa nayo sabbattha.",
  "tika-s0403t23:24_0": "Anussatiṭṭhānasuttavaṇṇanā niṭṭhitā.",
  "tika-s0403t23:25_0": "10. Mahānāmasuttavaṇṇanā",
  "tika-s0403t23:26_0": "10.",
  "tika-s0403t23:26_1": "Dasame tasmiṁ samayeti buddhāguṇānussaraṇasamaye.",
  "tika-s0403t23:26_2": "Rāgapariyuṭṭhitanti rāgena pariyuṭṭhitaṁ.",
  "tika-s0403t23:26_3": "Pariyuṭṭhānappattipi,",
  "tika-s0403t23:26_4": "rāgena vā saṁhitaṁ cittaṁ araññamiva corehi tena pariyuṭṭhitanti vuttaṁ,",
  "tika-s0403t23:26_5": "tassa pariyuṭṭhānaṭṭhānabhāvatopi pariyuṭṭhitarāganti attho.",
  "tika-s0403t23:26_6": "Byañjanaṁ pana anādiyitvā atthamattaṁ dassento “uppajjamānena rāgena uṭṭhahitvā gahita”nti āha.",
  "tika-s0403t23:26_7": "Ujukamevāti pageva kāyavaṅkādīnaṁ apanītattā cittassa ca anujubhāvakarānaṁ mānādīnaṁ abhāvato,",
  "tika-s0403t23:26_8": "rāgādipariyuṭṭhānābhāvena vā oṇatiuṇṇativirahato ujubhāvameva gataṁ.",
  "tika-s0403t23:26_9": "Atha vā ujukamevāti kammaṭṭhānassa thinaṁ middhaṁ otiṇṇatāya līnuddhaccavigamato majjhimasamathanimittappaṭipattiyā ujubhāvameva gataṁ.",
  "tika-s0403t23:26_10": "Aṭṭhakathaṁ nissāyāti bhavajātiādīnaṁ padānaṁ atthaṁ nissāya.",
  "tika-s0403t23:26_11": "Atthavedanti vā hetuphalaṁ paṭicca uppannaṁ tuṭṭhimāha.",
  "tika-s0403t23:26_12": "Dhammavedanti hetuṁ paṭicca uppannaṁ tuṭṭhiṁ.",
  "tika-s0403t23:26_13": "“Ārakattā araha”nti anussarantassa hi yadidaṁ bhagavato kilesehi ārakattaṁ, so hetu.",
  "tika-s0403t23:26_14": "Ñāpako cettha hetu adhippeto,",
  "tika-s0403t23:26_15": "na kārako sampāpako.",
  "tika-s0403t23:26_16": "Tatonena ñāyamāno arahattattho phalaṁ.",
  "tika-s0403t23:26_17": "Iminā nayena sesapadesupi hetuso phalavipāko veditabbo.",
  "tika-s0403t23:26_18": "Dhammānussatiādīsupi hi ādimajjhapariyosānakalyāṇatādayo suppaṭipattiādayo ca tattha tattha hetubhāvena niddiṭṭhāyeva.",
  "tika-s0403t23:26_19": "Dhammūpasaṁhitanti yathāvuttahetuphalasaṅkhātaguṇūpasaṁhitaṁ.",
  "tika-s0403t23:27_0": "Mahānāmasuttavaṇṇanā niṭṭhitā.",
  "tika-s0403t23:28_0": "Āhuneyyavaggavaṇṇanā niṭṭhitā."
}