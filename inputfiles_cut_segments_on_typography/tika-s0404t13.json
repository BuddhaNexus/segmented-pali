{
  "tika-s0404t13:0_0": "1. Ānisaṁsavaggo",
  "tika-s0404t13:1_0": "1. Kimatthiyasuttavaṇṇanā",
  "tika-s0404t13:2_0": "1.",
  "tika-s0404t13:2_1": "Dasakanipātassa paṭhame avippaṭisāratthānīti avippaṭisārappayojanāni.",
  "tika-s0404t13:2_2": "Avippaṭisārānisaṁsānīti avippaṭisārudayāni.",
  "tika-s0404t13:2_3": "Etena avippaṭisāro nāma sīlasssa udayamattaṁ,",
  "tika-s0404t13:2_4": "saṁvaddhitassa rukkhassa chāyāpupphasadisaṁ,",
  "tika-s0404t13:2_5": "añño eva panānena nipphādetabbo samādhiādiguṇoti dasseti.",
  "tika-s0404t13:2_6": "“Yāva maggāmaggañāṇadassanavisuddhi,",
  "tika-s0404t13:2_7": "tāva taruṇavipassanā”ti hi vacanato upakkilesavimuttaudayabbayañāṇato paraṁ ayañca vipassanā virajjati",
  "tika-s0404t13:2_8": "yogāvacaro viratto puriso viya bhariyāya saṅkhārato etenāti virāgo.",
  "tika-s0404t13:3_0": "Kimatthiyasuttavaṇṇanā niṭṭhitā.",
  "tika-s0404t13:4_0": "2-5. Cetanākaraṇīyasuttādivaṇṇanā",
  "tika-s0404t13:5_0": "2- 5.",
  "tika-s0404t13:5_1": "Dutiye saṁsāramahoghassa paratīrabhāvato yo naṁ adhigacchati,",
  "tika-s0404t13:5_2": "taṁ pāreti gametīti pāraṁ, nibbānaṁ.",
  "tika-s0404t13:5_3": "Tabbidūratāya natthi ettha pāranti apāraṁ, saṁsāro.",
  "tika-s0404t13:5_4": "Tenāha “orimatīrabhūtā tebhūmakavaṭṭā”tiādi.",
  "tika-s0404t13:5_5": "Tatiyādīsu natthi vattabbaṁ.",
  "tika-s0404t13:6_0": "Cetanākaraṇīyasuttādivaṇṇanā niṭṭhitā.",
  "tika-s0404t13:7_0": "6. Samādhisuttavaṇṇanā",
  "tika-s0404t13:8_0": "6.",
  "tika-s0404t13:8_1": "Chaṭṭhe santaṁ santanti appetvā nisinnassātiādīsu santaṁ santaṁ paṇītaṁ paṇītantiādīni vadati.",
  "tika-s0404t13:8_2": "Iminā pana ākārena taṁ paṭivijjhitvā tattha cittaṁ upasaṁharato phalasamāpattisaṅkhāto cittuppādo tathā pavattatīti veditabbo.",
  "tika-s0404t13:8_3": "Sesaṁ sabbattha uttānameva.",
  "tika-s0404t13:9_0": "Samādhisuttavaṇṇanā niṭṭhitā.",
  "tika-s0404t13:10_0": "Ānisaṁsavaggavaṇṇanā niṭṭhitā."
}