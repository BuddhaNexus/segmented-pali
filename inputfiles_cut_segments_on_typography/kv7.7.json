{
  "kv7.7:0.1_0": "Kathāvatthu",
  "kv7.7:0.2_0": "Mahāpaṇṇāsaka",
  "kv7.7:0.3_0": "Sattamavagga",
  "kv7.7:0.4_0": "Pathavīkammavipākotikathā",
  "kv7.7:1.1_0": "Pathavī kammavipākoti?",
  "kv7.7:1.2_0": "Āmantā.",
  "kv7.7:1.3_0": "Sukhavedaniyā dukkhavedaniyā adukkhamasukhavedaniyā,",
  "kv7.7:1.3_1": "sukhāya vedanāya sampayuttā,",
  "kv7.7:1.3_2": "dukkhāya vedanāya sampayuttā,",
  "kv7.7:1.3_3": "adukkhamasukhāya vedanāya sampayuttā,",
  "kv7.7:1.3_4": "phassena sampayuttā,",
  "kv7.7:1.3_5": "vedanāya sampayuttā,",
  "kv7.7:1.3_6": "saññāya sampayuttā,",
  "kv7.7:1.3_7": "cetanāya sampayuttā,",
  "kv7.7:1.3_8": "cittena sampayuttā,",
  "kv7.7:1.3_9": "sārammaṇā;",
  "kv7.7:1.4_0": "atthi tāya āvaṭṭanā ābhogo samannāhāro manasikāro cetanā patthanā paṇidhīti?",
  "kv7.7:1.5_0": "Na hevaṁ vattabbe …pe…",
  "kv7.7:1.6_0": "nanu na sukhavedaniyā na dukkhavedaniyā na adukkhamasukhavedaniyā,",
  "kv7.7:1.6_1": "na sukhāya vedanāya sampayuttā,",
  "kv7.7:1.6_2": "na dukkhāya vedanāya sampayuttā,",
  "kv7.7:1.6_3": "na adukkhamasukhāya vedanāya sampayuttā,",
  "kv7.7:1.6_4": "na phassena sampayuttā,",
  "kv7.7:1.6_5": "na vedanāya sampayuttā,",
  "kv7.7:1.6_6": "na saññāya sampayuttā,",
  "kv7.7:1.6_7": "na cetanāya sampayuttā,",
  "kv7.7:1.6_8": "na cittena sampayuttā,",
  "kv7.7:1.6_9": "anārammaṇā;",
  "kv7.7:1.7_0": "natthi tāya āvaṭṭanā ābhogo samannāhāro manasikāro cetanā patthanā paṇidhīti?",
  "kv7.7:1.8_0": "Āmantā.",
  "kv7.7:1.9_0": "Hañci na sukhavedaniyā na dukkhavedaniyā …pe…",
  "kv7.7:1.10_0": "anārammaṇā;",
  "kv7.7:1.11_0": "natthi tāya āvaṭṭanā …pe… paṇidhi, no ca vata re vattabbe—",
  "kv7.7:1.12_0": "“pathavī kammavipāko”ti.",
  "kv7.7:2.1_0": "Phasso kammavipāko,",
  "kv7.7:2.1_1": "phasso sukhavedaniyo dukkhavedaniyo adukkhamasukhavedaniyo sukhāya vedanāya sampayutto dukkhāya …pe…",
  "kv7.7:2.1_2": "adukkhamasukhāya vedanāya sampayutto phassena sampayutto vedanāya sampayutto saññāya sampayutto cetanāya sampayutto cittena sampayutto sārammaṇo;",
  "kv7.7:2.2_0": "atthi tassa āvaṭṭanā …pe… paṇidhīti?",
  "kv7.7:2.3_0": "Āmantā.",
  "kv7.7:2.4_0": "Pathavī kammavipāko,",
  "kv7.7:2.4_1": "pathavī sukhavedaniyā dukkhavedaniyā adukkhamasukhavedaniyā sukhāya vedanāya sampayuttā dukkhāya …pe…",
  "kv7.7:2.4_2": "adukkhamasukhāya vedanāya sampayuttā phassena sampayuttā vedanāya sampayuttā saññāya sampayuttā cetanāya sampayuttā cittena sampayuttā sārammaṇā;",
  "kv7.7:2.5_0": "atthi tāya āvaṭṭanā ābhogo samannāhāro manasikāro cetanā patthanā paṇidhīti?",
  "kv7.7:2.6_0": "Na hevaṁ vattabbe …pe…",
  "kv7.7:2.7_0": "pathavī kammavipāko, pathavī na sukhavedaniyā na dukkhavedaniyā …pe… anārammaṇā;",
  "kv7.7:2.8_0": "natthi tāya āvaṭṭanā …pe… paṇidhīti?",
  "kv7.7:2.9_0": "Āmantā.",
  "kv7.7:2.10_0": "Phasso kammavipāko, phasso na sukhavedaniyo na dukkhavedaniyo …pe… anārammaṇo;",
  "kv7.7:2.11_0": "natthi tassa āvaṭṭanā …pe… paṇidhīti?",
  "kv7.7:2.12_0": "Na hevaṁ vattabbe …pe….",
  "kv7.7:3.1_0": "Pathavī kammavipākoti?",
  "kv7.7:3.2_0": "Āmantā.",
  "kv7.7:3.3_0": "Pathavī paggahaniggahupagā chedanabhedanupagāti?",
  "kv7.7:3.4_0": "Āmantā.",
  "kv7.7:3.5_0": "Kammavipāko paggahaniggahupago chedanabhedanupagoti?",
  "kv7.7:3.6_0": "Na hevaṁ vattabbe …pe….",
  "kv7.7:4.1_0": "Labbhā pathavī ketuṁ vikketuṁ āṭhapetuṁ ocinituṁ vicinitunti?",
  "kv7.7:4.2_0": "Āmantā.",
  "kv7.7:4.3_0": "Labbhā kammavipāko ketuṁ vikketuṁ āṭhapetuṁ ocinituṁ vicinitunti?",
  "kv7.7:4.4_0": "Na hevaṁ vattabbe …pe….",
  "kv7.7:5.1_0": "Pathavī paresaṁ sādhāraṇāti?",
  "kv7.7:5.2_0": "Āmantā.",
  "kv7.7:5.3_0": "Kammavipāko paresaṁ sādhāraṇoti?",
  "kv7.7:5.4_0": "Na hevaṁ vattabbe …pe….",
  "kv7.7:6.1_0": "Kammavipāko paresaṁ sādhāraṇoti?",
  "kv7.7:6.2_0": "Āmantā.",
  "kv7.7:6.3_0": "Nanu vuttaṁ bhagavatā—",
  "kv7.7:7.1_0": "“Asādhāraṇamaññesaṁ,",
  "kv7.7:7.2_0": "acoraharaṇo nidhi;",
  "kv7.7:7.3_0": "Kayirātha macco puññāni,",
  "kv7.7:7.4_0": "sace sucaritaṁ care”ti.",
  "kv7.7:8.1_0": "Attheva suttantoti?",
  "kv7.7:8.2_0": "Āmantā.",
  "kv7.7:8.3_0": "Tena hi na vattabbaṁ—",
  "kv7.7:8.4_0": "“kammavipāko paresaṁ sādhāraṇo”ti.",
  "kv7.7:9.1_0": "Pathavī kammavipākoti?",
  "kv7.7:9.2_0": "Āmantā.",
  "kv7.7:9.3_0": "Paṭhamaṁ pathavī saṇṭhāti, pacchā sattā uppajjantīti?",
  "kv7.7:9.4_0": "Āmantā.",
  "kv7.7:9.5_0": "Paṭhamaṁ vipāko uppajjati, pacchā vipākapaṭilābhāya kammaṁ karontīti?",
  "kv7.7:9.6_0": "Na hevaṁ vattabbe …pe….",
  "kv7.7:10.1_0": "Pathavī sabbasattānaṁ kammavipākoti?",
  "kv7.7:10.2_0": "Āmantā.",
  "kv7.7:10.3_0": "Sabbe sattā pathaviṁ paribhuñjantīti?",
  "kv7.7:10.4_0": "Na hevaṁ vattabbe …pe…",
  "kv7.7:10.5_0": "sabbe sattā pathaviṁ paribhuñjantīti?",
  "kv7.7:10.6_0": "Āmantā.",
  "kv7.7:10.7_0": "Atthi keci pathaviṁ aparibhuñjitvā parinibbāyantīti?",
  "kv7.7:10.8_0": "Āmantā.",
  "kv7.7:10.9_0": "Atthi keci kammavipākaṁ akhepetvā parinibbāyantīti?",
  "kv7.7:10.10_0": "Na hevaṁ vattabbe …pe….",
  "kv7.7:11.1_0": "Pathavī cakkavattisattassa kammavipākoti?",
  "kv7.7:11.2_0": "Āmantā.",
  "kv7.7:11.3_0": "Aññe sattā pathaviṁ paribhuñjantīti?",
  "kv7.7:11.4_0": "Āmantā.",
  "kv7.7:11.5_0": "Cakkavattisattassa kammavipākaṁ aññe sattā paribhuñjantīti?",
  "kv7.7:11.6_0": "Na hevaṁ vattabbe …pe…",
  "kv7.7:11.7_0": "cakkavattisattassa kammavipākaṁ aññe sattā paribhuñjantīti?",
  "kv7.7:11.8_0": "Āmantā.",
  "kv7.7:11.9_0": "Cakkavattisattassa phassaṁ vedanaṁ saññaṁ cetanaṁ cittaṁ saddhaṁ vīriyaṁ satiṁ samādhiṁ paññaṁ aññe sattā paribhuñjantīti?",
  "kv7.7:11.10_0": "Na hevaṁ vattabbe …pe….",
  "kv7.7:12.1_0": "Na vattabbaṁ—",
  "kv7.7:12.2_0": "“pathavī kammavipāko”ti?",
  "kv7.7:12.3_0": "Āmantā.",
  "kv7.7:12.4_0": "Nanu atthi issariyasaṁvattaniyaṁ kammaṁ adhipaccasaṁvattaniyaṁ kammanti?",
  "kv7.7:12.5_0": "Āmantā.",
  "kv7.7:12.6_0": "Hañci atthi issariyasaṁvattaniyaṁ kammaṁ adhipaccasaṁvattaniyaṁ kammaṁ, tena vata re vattabbe—",
  "kv7.7:12.7_0": "“pathavī kammavipāko”ti.",
  "kv7.7:12.8_0": "Pathavī kammavipākotikathā niṭṭhitā."
}