{
  "atk-s0402a11:0_0": "(12) 2. Āyācanavaggavaṇṇanā",
  "atk-s0402a11:1_0": "131.",
  "atk-s0402a11:1_1": "Dutiyassa paṭhame evaṁ sammā āyācamāno āyāceyyāti saddho bhikkhu uṭṭhahitvā “yādiso sāriputtatthero paññāya,",
  "atk-s0402a11:1_2": "ahampi tādiso homi.",
  "atk-s0402a11:1_3": "Yādiso mahāmoggallānatthero iddhiyā,",
  "atk-s0402a11:1_4": "ahampi tādiso homī”ti evaṁ āyācanto pihento patthento yaṁ atthi,",
  "atk-s0402a11:1_5": "tasseva patthitattā sammā pattheyya nāma.",
  "atk-s0402a11:1_6": "Ito uttari patthento micchā pattheyya.",
  "atk-s0402a11:1_7": "Evarūpā hi patthanā yaṁ natthi,",
  "atk-s0402a11:1_8": "tassa patthitattā micchāpatthanā nāma hoti.",
  "atk-s0402a11:1_9": "Kiṁ kāraṇā? Esā,",
  "atk-s0402a11:1_10": "bhikkhave,",
  "atk-s0402a11:1_11": "tulā etaṁ pamāṇanti yathā hi suvaṇṇaṁ vā hiraññaṁ vā tulentassa tulā icchitabbā,",
  "atk-s0402a11:1_12": "dhaññaṁ minantassa mānanti tulane tulā,",
  "atk-s0402a11:1_13": "minane ca mānaṁ pamāṇaṁ hoti,",
  "atk-s0402a11:1_14": "evameva mama sāvakānaṁ bhikkhūnaṁ esā tulā etaṁ pamāṇaṁ yadidaṁ sāriputtamoggallānā.",
  "atk-s0402a11:1_15": "Te gahetvā “ahampi ñāṇena vā iddhiyā vā etampamāṇo homī”ti attānaṁ tuletuṁ vā pamāṇetuṁ vā sakkā,",
  "atk-s0402a11:1_16": "na ito aññathā.",
  "atk-s0402a11:2_0": "132.",
  "atk-s0402a11:2_1": "Dutiyādīsupi eseva nayo.",
  "atk-s0402a11:2_2": "Idaṁ panettha visesamattaṁ –",
  "atk-s0402a11:2_3": "khemā ca bhikkhunī uppalavaṇṇā cāti etāsu hi khemā paññāya aggā,",
  "atk-s0402a11:2_4": "uppalavaṇṇā iddhiyā.",
  "atk-s0402a11:2_5": "Tasmā “paññāya vā iddhiyā vā etādisī homī”ti sammā āyācamānā āyāceyya.",
  "atk-s0402a11:2_6": "Tathā citto gahapati paññāya aggo,",
  "atk-s0402a11:2_7": "hatthako rājakumāro mahiddhikatāya.",
  "atk-s0402a11:2_8": "Tasmā “paññāya vā iddhiyā vā ediso homī”ti sammā āyācamāno āyāceyya.",
  "atk-s0402a11:2_9": "Khujjuttarāpi mahāpaññatāya aggā,",
  "atk-s0402a11:2_10": "nandamātā mahiddhikatāya.",
  "atk-s0402a11:2_11": "Tasmā “paññāya vā iddhiyā vā etādisī homī”ti sammā āyācamānā āyāceyya.",
  "atk-s0402a11:3_0": "135.",
  "atk-s0402a11:3_1": "Pañcame khatanti guṇānaṁ khatattā khataṁ.",
  "atk-s0402a11:3_2": "Upahatanti guṇānaṁ upahatattā upahataṁ,",
  "atk-s0402a11:3_3": "chinnaguṇaṁ naṭṭhaguṇanti attho.",
  "atk-s0402a11:3_4": "Attānaṁ pariharatīti nigguṇaṁ attānaṁ jaggati gopāyati.",
  "atk-s0402a11:3_5": "Sāvajjoti sadoso.",
  "atk-s0402a11:3_6": "Sānuvajjoti saupavādo.",
  "atk-s0402a11:3_7": "Pasavatīti paṭilabhati.",
  "atk-s0402a11:3_8": "Ananuviccāti ajānitvā avinicchinitvā.",
  "atk-s0402a11:3_9": "Apariyogāhetvāti ananupavisitvā.",
  "atk-s0402a11:3_10": "Avaṇṇārahassāti avaṇṇayuttassa micchāpaṭipannassa titthiyassa vā titthiyasāvakassa vā.",
  "atk-s0402a11:3_11": "Vaṇṇaṁ bhāsatīti “suppaṭipanno esa sammāpaṭipanno”ti guṇaṁ katheti.",
  "atk-s0402a11:3_12": "Vaṇṇārahassāti buddhādīsu aññatarassa sammāpaṭipannassa.",
  "atk-s0402a11:3_13": "Avaṇṇaṁ bhāsatīti “duppaṭipanno esa micchāpaṭipanno”ti aguṇaṁ katheti.",
  "atk-s0402a11:3_14": "Avaṇṇārahassa avaṇṇaṁ bhāsatīti idhekacco puggalo duppaṭipannānaṁ micchāpaṭipannānaṁ titthiyānaṁ titthiyasāvakānaṁ",
  "atk-s0402a11:3_15": "“itipi duppaṭipannā itipi micchāpaṭipannā”ti avaṇṇaṁ bhāsati.",
  "atk-s0402a11:3_16": "Vaṇṇārahassa vaṇṇaṁ bhāsatīti suppaṭipannānaṁ sammāpaṭipannānaṁ buddhānaṁ buddhasāvakānaṁ “itipi suppaṭipannā itipi sammāpaṭipannā”ti vaṇṇaṁ bhāsati.",
  "atk-s0402a11:4_0": "136.",
  "atk-s0402a11:4_1": "Chaṭṭhe appasādanīye ṭhāneti appasādakāraṇe.",
  "atk-s0402a11:4_2": "Pasādaṁupadaṁsetīti duppaṭipadāya micchāpaṭipadāya “ayaṁ suppaṭipadā sammāpaṭipadā”ti pasādaṁ janeti.",
  "atk-s0402a11:4_3": "Pasādanīye ṭhāne appasādanti suppaṭipadāya sammāpaṭipadāya “ayaṁ duppaṭipadā micchāpaṭipadā”ti appasādaṁ janetīti.",
  "atk-s0402a11:4_4": "Sesamettha uttānameva.",
  "atk-s0402a11:5_0": "137.Sattame dvīsūti dvīsu okāsesu dvīsu kāraṇesu.",
  "atk-s0402a11:5_1": "Micchāpaṭipajjamānoti micchāpaṭipattiṁ paṭipajjamāno.",
  "atk-s0402a11:5_2": "Mātari ca pitari cāti mittavindako viya mātari,",
  "atk-s0402a11:5_3": "ajātasattu viya pitari.",
  "atk-s0402a11:5_4": "Sukkapakkho vuttanayeneva veditabbo.",
  "atk-s0402a11:6_0": "138.",
  "atk-s0402a11:6_1": "Aṭṭhame tathāgate ca tathāgatasāvake cāti devadatto viya tathāgate,",
  "atk-s0402a11:6_2": "kokāliko viya ca tathāgatasāvake.",
  "atk-s0402a11:6_3": "Sukkapakkhe ānandatthero viya tathāgate,",
  "atk-s0402a11:6_4": "nandagopālakaseṭṭhiputto viya ca tathāgatasāvake.",
  "atk-s0402a11:7_0": "139.",
  "atk-s0402a11:7_1": "Navame sacittavodānanti sakacittassa vodānaṁ,",
  "atk-s0402a11:7_2": "aṭṭhannaṁ samāpattīnaṁ etaṁ nāmaṁ.",
  "atk-s0402a11:7_3": "Na ca kiñci loke upādiyatīti loke ca rūpādīsu dhammesu kiñci ekaṁ dhammampi na gaṇhāti na parāmasati.",
  "atk-s0402a11:7_4": "Evamettha anupādānaṁ nāma dutiyo dhammo hoti.",
  "atk-s0402a11:7_5": "Dasamekādasamāni uttānatthānevāti.",
  "atk-s0402a11:8_0": "Āyācanavaggo dutiyo."
}