{
  "atk-s0403a30:0_0": "5. Dhammikavaggo",
  "atk-s0403a30:1_0": "1. Nāgasuttavaṇṇanā",
  "atk-s0403a30:2_0": "43.",
  "atk-s0403a30:2_1": "Pañcamassa paṭhame āyasmatā ānandena saddhinti idaṁ “āyāmānandā”ti theraṁ āmantetvā gatattā vuttaṁ,",
  "atk-s0403a30:2_2": "satthā pana anūnehi pañcahi bhikkhusatehi parivuto tattha agamāsīti veditabbo.",
  "atk-s0403a30:2_3": "Tenupasaṅkamīti teheva pañcahi bhikkhusatehi parivuto upasaṅkami.",
  "atk-s0403a30:2_4": "Parisiñcitvāti vohāravacanametaṁ,",
  "atk-s0403a30:2_5": "nhāyitvāti attho.",
  "atk-s0403a30:2_6": "Pubbāpayamānoti rattadupaṭṭaṁ nivāsetvā uttarāsaṅgacīvaraṁ dvīhi hatthehi gahetvā pacchimalokadhātuṁ",
  "atk-s0403a30:2_7": "piṭṭhito katvā puratthimalokadhātuṁ abhimukho vodakabhāvena gattāni pubbasadisāni kurumāno aṭṭhāsīti attho.",
  "atk-s0403a30:2_8": "Bhikkhusaṅghopi tena tena ṭhānena otaritvā nhatvā paccuttaritvā satthāraṁyeva parivāretvā aṭṭhāsi.",
  "atk-s0403a30:2_9": "Iti tasmiṁ samaye ākāsato patamānaṁ rattasuvaṇṇakuṇḍalaṁ viya sūriyo pacchimalokadhātuṁ paṭipajji,",
  "atk-s0403a30:2_10": "parisuddharajatamaṇḍalo viya pācīnalokadhātuto cando abbhuggañchi,",
  "atk-s0403a30:2_11": "majjhaṭṭhānepi pañcabhikkhusataparivāro sammāsambuddho chabbaṇṇabuddharasmiyo vissajjetvā pubbakoṭṭhakanadītīre lokaṁ alaṅkurumāno aṭṭhāsi.",
  "atk-s0403a30:3_0": "Tena kho pana samayena…pe…",
  "atk-s0403a30:3_1": "seto nāma nāgoti setavaṇṇatāya evaṁ laddhanāmo hatthināgo.",
  "atk-s0403a30:3_2": "Mahātūriyatāḷitavāditenāti mahantena tūriyatāḷitavāditena.",
  "atk-s0403a30:3_3": "Tattha paṭhamaṁ saṅghaṭṭanaṁ tāḷitaṁ nāma hoti,",
  "atk-s0403a30:3_4": "tato paraṁ vāditaṁ.",
  "atk-s0403a30:3_5": "Janoti hatthidassanatthaṁ sannipatitamahājano.",
  "atk-s0403a30:3_6": "Disvā evamāhāti aṅgapaccaṅgāni ghaṁsitvā nhāpetvā uttāretvā bahitīre ṭhapetvā gattāni vodakāni katvā",
  "atk-s0403a30:3_7": "hatthālaṅkārena alaṅkataṁ taṁ mahānāgaṁ disvā idaṁ “abhirūpo vata,",
  "atk-s0403a30:3_8": "bho”ti pasaṁsāvacanamāha.",
  "atk-s0403a30:3_9": "Kāyupapannoti sarīrasampattiyā upapanno,",
  "atk-s0403a30:3_10": "paripuṇṇaṅgapaccaṅgoti attho.",
  "atk-s0403a30:3_11": "Āyasmā udāyīti paṭisambhidāppatto kāḷudāyitthero.",
  "atk-s0403a30:3_12": "Etadavocāti taṁ mahājanaṁ hatthissa vaṇṇaṁ bhaṇantaṁ disvā “ayaṁ jano ahetukapaṭisandhiyaṁ nibbattahatthino vaṇṇaṁ katheti,",
  "atk-s0403a30:3_13": "na buddhahatthissa.",
  "atk-s0403a30:3_14": "Ahaṁ dāni iminā hatthināgena upamaṁ katvā buddhanāgassa vaṇṇaṁ kathessāmī”ti cintetvā etaṁ “hatthimeva nu kho,",
  "atk-s0403a30:3_15": "bhante”tiādivacanaṁ avoca.",
  "atk-s0403a30:3_16": "Tattha mahantanti ārohasampannaṁ.",
  "atk-s0403a30:3_17": "Brahantanti pariṇāhasampannaṁ.",
  "atk-s0403a30:3_18": "Evamāhāti evaṁ vadati.",
  "atk-s0403a30:3_19": "Atha bhagavā yasmā ayaṁ nāgasaddo hatthimhiceva assagoṇauragarukkhamanussesu cāpi pavattati,",
  "atk-s0403a30:3_20": "tasmā hatthimpi khotiādimāha.",
  "atk-s0403a30:4_0": "Āgunti pāpakaṁ lāmakaṁ akusaladhammaṁ.",
  "atk-s0403a30:4_1": "Tamahaṁ nāgoti brūmīti taṁ ahaṁ imehi tīhi dvārehi dasannaṁ akusalakammapathānaṁ dvādasannañca akusalacittānaṁ akaraṇato nāgoti vadāmi.",
  "atk-s0403a30:4_2": "Ayañhi na āguṁ karotīti iminā atthena nāgo.",
  "atk-s0403a30:4_3": "Imāhi gāthāhi anumodāmīti imāhi catusaṭṭhipadāhi soḷasahi gāthāhi anumodāmi abhinandāmi.",
  "atk-s0403a30:5_0": "Manussabhūtanti devādibhāvaṁ anupagantvā manussameva bhūtaṁ.",
  "atk-s0403a30:5_1": "Attadantanti attanāyeva dantaṁ,",
  "atk-s0403a30:5_2": "na aññehi damathaṁ upanītaṁ.",
  "atk-s0403a30:5_3": "Bhagavā hi attanā uppāditeneva maggadamathena cakkhutopi danto, sotatopi,",
  "atk-s0403a30:5_4": "ghānatopi,",
  "atk-s0403a30:5_5": "jivhātopi, kāyatopi,",
  "atk-s0403a30:5_6": "manatopīti imesu chasu ṭhānesu danto santo nibbuto parinibbuto. Tenāha –",
  "atk-s0403a30:5_7": "“attadanta”nti.",
  "atk-s0403a30:5_8": "Samāhitanti duvidhenāpi samādhinā samāhitaṁ.",
  "atk-s0403a30:5_9": "Iriyamānanti viharamānaṁ.",
  "atk-s0403a30:5_10": "Brahmapatheti seṭṭhapathe,",
  "atk-s0403a30:5_11": "amatapathe,",
  "atk-s0403a30:5_12": "nibbānapathe.",
  "atk-s0403a30:5_13": "Cittassūpasame ratanti paṭhamajjhānena pañca nīvaraṇāni vūpasametvā,",
  "atk-s0403a30:5_14": "dutiyajjhānena vitakkavicāre,",
  "atk-s0403a30:5_15": "tatiyajjhānena pītiṁ,",
  "atk-s0403a30:5_16": "catutthajjhānena sukhadukkhaṁ vūpasametvā tasmiṁ cittassūpasame rataṁ abhirataṁ.",
  "atk-s0403a30:6_0": "Namassantīti kāyena namassanti,",
  "atk-s0403a30:6_1": "vācāya namassanti,",
  "atk-s0403a30:6_2": "manasā namassanti,",
  "atk-s0403a30:6_3": "dhammānudhammapaṭipattiyā namassanti,",
  "atk-s0403a30:6_4": "sakkaronti garuṁ karonti.",
  "atk-s0403a30:6_5": "Sabbadhammānapāragunti sabbesaṁ khandhāyatanadhātudhammānaṁ abhiññāpāragū,",
  "atk-s0403a30:6_6": "pariññāpāragū,",
  "atk-s0403a30:6_7": "pahānapāragū,",
  "atk-s0403a30:6_8": "bhāvanāpāragū,",
  "atk-s0403a30:6_9": "sacchikiriyāpāragū,",
  "atk-s0403a30:6_10": "samāpattipāragūti chabbidhena pāragamanena pāragataṁ pārappattaṁ matthakappattaṁ.",
  "atk-s0403a30:6_11": "Devāpi taṁ namassantīti dukkhappattā subrahmadevaputtādayo sukhappattā ca sabbeva dasasahassacakkavāḷavāsino devāpi tumhe namassanti.",
  "atk-s0403a30:6_12": "Iti me arahato sutanti iti mayā catūhi kāraṇehi arahāti laddhavohārānaṁ tumhākaṁyeva santike sutanti dīpeti.",
  "atk-s0403a30:7_0": "Sabbasaṁyojanātītanti sabbāni dasavidhasaṁyojanāni atikkantaṁ.",
  "atk-s0403a30:7_1": "Vanā nibbanamāgatanti kilesavanato nibbanaṁ kilesavanarahitaṁ nibbānaṁ āgataṁ sampattaṁ.",
  "atk-s0403a30:7_2": "Kāmehi nekkhammaratanti duvidhehi kāmehi nikkhantattā pabbajjā aṭṭha samāpattiyo cattāro ca ariyamaggā kāmehi nekkhammaṁ nāma,",
  "atk-s0403a30:7_3": "tattha rataṁ abhirataṁ.",
  "atk-s0403a30:7_4": "Muttaṁ selāva kañcananti seladhātuto muttaṁ kañcanasadisaṁ.",
  "atk-s0403a30:8_0": "Sabbe accarucīti sabbasatte atikkamitvā pavattaruci.",
  "atk-s0403a30:8_1": "Aṭṭhamakañhi atikkamitvā pavattarucitāya sotāpanno accaruci nāma,",
  "atk-s0403a30:8_2": "sotāpannaṁ atikkamitvā pavattarucitāya sakadāgāmī…pe…",
  "atk-s0403a30:8_3": "khīṇāsavaṁ atikkamitvā pavattarucitāya paccekasambuddho,",
  "atk-s0403a30:8_4": "paccekasambuddhaṁ atikkamitvā pavattarucitāya sammāsambuddho accaruci nāma.",
  "atk-s0403a30:8_5": "Himavāvaññe siluccayeti yathā himavā pabbatarājā aññe pabbate atirocati,",
  "atk-s0403a30:8_6": "evaṁ atirocatīti attho.",
  "atk-s0403a30:8_7": "Saccanāmoti tacchanāmo bhūtanāmo āguṁ akaraṇeneva nāgoti evaṁ avitathanāmo.",
  "atk-s0403a30:9_0": "Soraccanti sucisīlaṁ.",
  "atk-s0403a30:9_1": "Avihiṁsāti karuṇā ca karuṇāpubbabhāgo ca.",
  "atk-s0403a30:9_2": "Pādā nāgassa te duveti te buddhanāgassa duve purimapādā.",
  "atk-s0403a30:10_0": "Tapoti dhutasamādānaṁ.",
  "atk-s0403a30:10_1": "Brahmacariyanti ariyamaggasīlaṁ.",
  "atk-s0403a30:10_2": "Caraṇā nāgassa tyāpareti te buddhanāgassa apare dve pacchimapādā.",
  "atk-s0403a30:10_3": "Saddhāhatthoti saddhāmayāya soṇḍāya samannāgato.",
  "atk-s0403a30:10_4": "Upekkhāsetadantavāti chaḷaṅgupekkhāmayehi setadantehi samannāgato.",
  "atk-s0403a30:11_0": "Sati gīvāti yathā nāgassa aṅgapaccaṅgasmiṁ sirājālānaṁ gīvā patiṭṭhā,",
  "atk-s0403a30:11_1": "evaṁ buddhanāgassa soraccādīnaṁ dhammānaṁ sati.",
  "atk-s0403a30:11_2": "Tena vuttaṁ –",
  "atk-s0403a30:11_3": "“sati gīvā”ti.",
  "atk-s0403a30:11_4": "Siro paññāti yathā hatthināgassa siro uttamaṅgo,",
  "atk-s0403a30:11_5": "evaṁ buddhanāgassa sabbaññutañāṇaṁ.",
  "atk-s0403a30:11_6": "Tena hi so sabbadhamme jānāti.",
  "atk-s0403a30:11_7": "Tena vuttaṁ –",
  "atk-s0403a30:11_8": "“siro paññā”ti.",
  "atk-s0403a30:11_9": "Vīmaṁsā dhammacintanāti yathā hatthināgassa aggasoṇḍo vīmaṁsā nāma hoti.",
  "atk-s0403a30:11_10": "So tāya thaddhamudukaṁ khāditabbākhāditabbañca vīmaṁsati,",
  "atk-s0403a30:11_11": "tato pahātabbaṁ pajahati,",
  "atk-s0403a30:11_12": "ādātabbaṁ ādiyati,",
  "atk-s0403a30:11_13": "evameva buddhanāgassa dhammakoṭṭhāsaparicchedakañāṇasaṅkhātā dhammacintanā vīmaṁsā.",
  "atk-s0403a30:11_14": "Tena hi ñāṇena so bhabbābhabbe jānāti.",
  "atk-s0403a30:11_15": "Tena vuttaṁ –",
  "atk-s0403a30:11_16": "“vīmaṁsā dhammacintanā”ti.",
  "atk-s0403a30:11_17": "Dhammakucchisamātapoti dhammo vuccati catutthajjhānasamādhi,",
  "atk-s0403a30:11_18": "kucchiyeva samātapo kucchisamātapo.",
  "atk-s0403a30:11_19": "Samātapo nāma samātapanaṭṭhānaṁ.",
  "atk-s0403a30:11_20": "Dhammo kucchisamātapo assāti dhammakucchisamātapo.",
  "atk-s0403a30:11_21": "Catutthajjhānasamādhismiṁ ṭhitassa hi te te iddhividhādidhammā ijjhanti,",
  "atk-s0403a30:11_22": "tasmā so kucchisamātapoti vutto.",
  "atk-s0403a30:11_23": "Vivekoti kāyacittaupadhiviveko.",
  "atk-s0403a30:11_24": "Yathā nāgassa vāladhi makkhikā vāreti,",
  "atk-s0403a30:11_25": "evaṁ tathāgatassa viveko gahaṭṭhapabbajite vāreti.",
  "atk-s0403a30:11_26": "Tasmā so vāladhīti vutto.",
  "atk-s0403a30:12_0": "Jhāyīti duvidhena jhānena jhāyī.",
  "atk-s0403a30:12_1": "Assāsaratoti nāgassa hi assāsapassāsā viya buddhanāgassa phalasamāpatti,",
  "atk-s0403a30:12_2": "tattha rato,",
  "atk-s0403a30:12_3": "assāsapassāsehi viya tāya vinā na vattatīti attho.",
  "atk-s0403a30:12_4": "Sabbattha saṁvutoti sabbadvāresu saṁvuto.",
  "atk-s0403a30:12_5": "Anavajjānīti sammāājīvena uppannabhojanāni.",
  "atk-s0403a30:12_6": "Sāvajjānīti pañcavidhamicchājīvavasena uppannabhojanāni.",
  "atk-s0403a30:13_0": "Aṇuṁthūlanti khuddakañca mahantañca.",
  "atk-s0403a30:13_1": "Sabbaṁ chetvāna bandhananti sabbaṁ dasavidhampi saṁyojanaṁ chinditvāna.",
  "atk-s0403a30:13_2": "Nupalippati lokenāti lokena saddhiṁ taṇhāmānadiṭṭhilepehi na lippati.",
  "atk-s0403a30:13_3": "Mahāginīti mahāaggi.",
  "atk-s0403a30:13_4": "Viññūhi desitāti idha paṭisambhidāppatto kāḷudāyittherova viññū paṇḍito,",
  "atk-s0403a30:13_5": "tena desitāti attho.",
  "atk-s0403a30:13_6": "Viññassanti mahānāgā,",
  "atk-s0403a30:13_7": "nāgaṁ nāgena desitanti udāyittheranāgena desitaṁ buddhanāgaṁ itare khīṇāsavā nāgā vijānissanti.",
  "atk-s0403a30:14_0": "Sarīraṁvijahaṁ nāgo,",
  "atk-s0403a30:14_1": "parinibbissatīti bodhipallaṅke kilesaparinibbānena parinibbuto,",
  "atk-s0403a30:14_2": "yamakasālantare anupādisesāya nibbānadhātuyā parinibbāyissati.",
  "atk-s0403a30:14_3": "Evaṁ paṭisambhidāppatto udāyitthero soḷasahi gāthāhi catusaṭṭhiyā padehi dasabalassa vaṇṇaṁ kathento desanaṁ niṭṭhāpesi.",
  "atk-s0403a30:14_4": "Bhagavā anumodi.",
  "atk-s0403a30:14_5": "Desanāvasāne caturāsītipāṇasahassāni amatapānaṁ piviṁsūti.",
  "atk-s0403a30:15_0": "2. Migasālāsuttavaṇṇanā",
  "atk-s0403a30:16_0": "44.",
  "atk-s0403a30:16_1": "Dutiye kathaṁ kathaṁ nāmāti kena kena kāraṇena.",
  "atk-s0403a30:16_2": "Aññeyyoti ājānitabbo.",
  "atk-s0403a30:16_3": "Yatra hi nāmāti yasmiṁ nāma dhamme.",
  "atk-s0403a30:16_4": "Samasamagatikāti samabhāveneva samagatikā.",
  "atk-s0403a30:16_5": "Bhavissantīti jātā.",
  "atk-s0403a30:16_6": "Sakadāgāmipatto tusitaṁ kāyaṁ upapannoti sakadāgāmipuggalo hutvā tusitabhavaneyeva nibbatto.",
  "atk-s0403a30:16_7": "Kathaṁ kathaṁ nāmāti kena kena nu kho kāraṇena,",
  "atk-s0403a30:16_8": "kiṁ nu kho jānitvā desito,",
  "atk-s0403a30:16_9": "udāhu ajānitvāti.",
  "atk-s0403a30:16_10": "Thero kāraṇaṁ ajānanto evaṁ kho panetaṁ bhagini bhagavatā byākatanti āha.",
  "atk-s0403a30:17_0": "Ammakā ammakapaññāti itthī hutvā itthisaññāya eva samannāgatā.",
  "atk-s0403a30:17_1": "Ke ca purisapuggalaparopariyañāṇeti ettha purisapuggalaparopariyañāṇaṁ vuccati purisapuggalānaṁ tikkhamuduvasena indriyaparopariyañāṇaṁ.",
  "atk-s0403a30:17_2": "Tasmā kā ca bālā migasālā,",
  "atk-s0403a30:17_3": "ke ca purisapuggalānaṁ indriyaparopariyañāṇe appaṭihatavisayā sammāsambuddhā,",
  "atk-s0403a30:17_4": "ubhayametaṁ dūre suvidūreti ayamettha saṅkhepo.",
  "atk-s0403a30:18_0": "Idāni migasālāya attano dūrabhāvaṁ dassento chayime,",
  "atk-s0403a30:18_1": "ānandātiādimāha.",
  "atk-s0403a30:18_2": "Sorato hotīti pāpato suṭṭhu orato virato hoti.",
  "atk-s0403a30:18_3": "Suratotipi pāṭho.",
  "atk-s0403a30:18_4": "Abhinandanti sabrahmacārī ekattavāsenāti tena saddhiṁ ekatovāsena sabrahmacārī abhinandanti tussanti.",
  "atk-s0403a30:18_5": "Ekantavāsenātipi pāṭho,",
  "atk-s0403a30:18_6": "satatavāsenāti attho.",
  "atk-s0403a30:18_7": "Savanenapi akataṁ hotīti sotabbayuttakaṁ asutaṁ hoti.",
  "atk-s0403a30:18_8": "Bāhusaccenapi akataṁ hotīti ettha bāhusaccaṁ vuccati vīriyaṁ,",
  "atk-s0403a30:18_9": "vīriyena kattabbayuttakaṁ akataṁ hotīti attho.",
  "atk-s0403a30:18_10": "Diṭṭhiyāpi appaṭividdhaṁ hotīti diṭṭhiyā paṭivijjhitabbaṁ appaṭividdhaṁ hoti.",
  "atk-s0403a30:18_11": "Sāmāyikampi vimuttiṁ na labhatīti kālānukālaṁ dhammassavanaṁ nissāya pītipāmojjaṁ na labhati.",
  "atk-s0403a30:18_12": "Hānagāmīyeva hotīti parihānimeva gacchati.",
  "atk-s0403a30:19_0": "Pamāṇikāti puggalesu pamāṇaggāhakā.",
  "atk-s0403a30:19_1": "Paminantīti pametuṁ tuletuṁ ārabhanti.",
  "atk-s0403a30:19_2": "Eko hīnoti eko guṇehi hīno.",
  "atk-s0403a30:19_3": "Eko paṇītoti eko guṇehi paṇīto.",
  "atk-s0403a30:19_4": "Taṁ hīti taṁ pamāṇakaraṇaṁ.",
  "atk-s0403a30:20_0": "Abhikkantataroti sundarataro.",
  "atk-s0403a30:20_1": "Paṇītataroti uttamataro.",
  "atk-s0403a30:20_2": "Dhammasoto nibbahatīti sūraṁ hutvā pavattamānavipassanāñāṇaṁ nibbahati,",
  "atk-s0403a30:20_3": "ariyabhūmiṁ sampāpeti.",
  "atk-s0403a30:20_4": "Tadantaraṁ ko jāneyyāti taṁ antaraṁ taṁ kāraṇaṁ aññatra tathāgatena ko jāneyyāti attho.",
  "atk-s0403a30:21_0": "Kodhamānoti kodho ca māno ca.",
  "atk-s0403a30:21_1": "Lobhadhammāti lobhoyeva.",
  "atk-s0403a30:21_2": "Vacīsaṅkhārāti ālāpasallāpavasena vacanāneva.",
  "atk-s0403a30:21_3": "Yo vā panassa mādisoti yo vā pana aññopi mayā sadiso sammāsambuddhoyeva assa,",
  "atk-s0403a30:21_4": "so puggalesu pamāṇaṁ gaṇheyyāti attho.",
  "atk-s0403a30:21_5": "Khaññatīti guṇakhaṇanaṁ pāpuṇāti. Ime kho, ānanda,",
  "atk-s0403a30:21_6": "cha puggalāti dve soratā,",
  "atk-s0403a30:21_7": "dve adhigatakodhamānalobhadhammā,",
  "atk-s0403a30:21_8": "dve adhigatakodhamānavacīsaṅkhārāti ime cha puggalā.",
  "atk-s0403a30:21_9": "Gatinti ñāṇagatiṁ.",
  "atk-s0403a30:21_10": "Ekaṅgahīnāti ekekena guṇaṅgena hīnā.",
  "atk-s0403a30:21_11": "Pūraṇo sīlena visesī ahosi,",
  "atk-s0403a30:21_12": "isidatto paññāya.",
  "atk-s0403a30:21_13": "Pūraṇassa sīlaṁ isidattassa paññāṭhāne ṭhitaṁ,",
  "atk-s0403a30:21_14": "isidattassa paññā pūraṇassa sīlaṭṭhāne ṭhitāti.",
  "atk-s0403a30:22_0": "3. Iṇasuttavaṇṇanā",
  "atk-s0403a30:23_0": "45.",
  "atk-s0403a30:23_1": "Tatiye dāliddiyanti daliddabhāvo.",
  "atk-s0403a30:23_2": "Kāmabhoginoti kāme bhuñjanakasattassa.",
  "atk-s0403a30:23_3": "Assakoti attano santakena rahito.",
  "atk-s0403a30:23_4": "Anāḷhikoti na aḍḍho.",
  "atk-s0403a30:23_5": "Iṇaṁ ādiyatīti jīvituṁ asakkonto iṇaṁ ādiyati.",
  "atk-s0403a30:23_6": "Vaḍḍhiṁ paṭissuṇātīti dātuṁ asakkonto vaḍḍhiṁ dassāmīti paṭijānāti.",
  "atk-s0403a30:23_7": "Anucarantipi nanti parisamajjhagaṇamajjhādīsu ātapaṭhapanapaṁsuokiraṇādīhi vippakāraṁ pāpento pacchato pacchato anubandhanti.",
  "atk-s0403a30:23_8": "Saddhā natthīti okappanakasaddhāmattakampi natthi.",
  "atk-s0403a30:23_9": "Hirī natthīti hirīyanākāramattakampi natthi.",
  "atk-s0403a30:23_10": "Ottappaṁnatthīti bhāyanākāramattakampi natthi.",
  "atk-s0403a30:23_11": "Vīriyaṁ natthīti kāyikavīriyamattakampi natthi.",
  "atk-s0403a30:23_12": "Paññā natthīti kammassakatapaññāmattakampi natthi.",
  "atk-s0403a30:23_13": "Iṇādānasmiṁ vadāmīti iṇaggahaṇaṁ vadāmi.",
  "atk-s0403a30:23_14": "Mā maṁ jaññūti mā maṁ jānātu.",
  "atk-s0403a30:24_0": "Dāliddiyaṁ dukkhanti dhanadaliddabhāvo dukkhaṁ.",
  "atk-s0403a30:24_1": "Kāmalābhābhijappinanti kāmalābhaṁ patthentānaṁ.",
  "atk-s0403a30:24_2": "Pāpakammavinibbayoti pāpakammavaḍḍhako.",
  "atk-s0403a30:24_3": "Saṁsappatīti paripphandati.",
  "atk-s0403a30:24_4": "Jānanti jānanto.",
  "atk-s0403a30:24_5": "Yassa vippaṭisārajāti ye assa vippaṭisārato jātā.",
  "atk-s0403a30:24_6": "Yonimaññataranti ekaṁ tiracchānayoniṁ.",
  "atk-s0403a30:24_7": "Dadaṁ cittaṁ pasādayanti cittaṁ pasādento dadamāno.",
  "atk-s0403a30:25_0": "Kaṭaggāhoti jayaggāho,",
  "atk-s0403a30:25_1": "anaparādhaggāho hoti.",
  "atk-s0403a30:25_2": "Gharamesinoti gharāvāsaṁ pariyesantassa vasamānassa vā.",
  "atk-s0403a30:25_3": "Cāgo puññaṁ pavaḍḍhatīti cāgoti saṅkhaṁ gataṁ puññaṁ vaḍḍhati.",
  "atk-s0403a30:25_4": "Cāgā puññanti vā pāṭho.",
  "atk-s0403a30:25_5": "Patiṭṭhitāti patiṭṭhitasaddhā nāma sotāpannassa saddhā.",
  "atk-s0403a30:25_6": "Hirimanoti hirisampayuttacitto.",
  "atk-s0403a30:25_7": "Nirāmisaṁ sukhanti tīṇi jhānāni nissāya uppajjanakasukhaṁ.",
  "atk-s0403a30:25_8": "Upekkhanti catutthajjhānupekkhaṁ.",
  "atk-s0403a30:25_9": "Āraddhavīriyoti paripuṇṇapaggahitavīriyo.",
  "atk-s0403a30:25_10": "Jhānāniupasampajjāti cattāri jhānāni patvā.",
  "atk-s0403a30:25_11": "Ekodi nipako satoti ekaggacitto kammassakatañāṇasatīhi ca samannāgato.",
  "atk-s0403a30:26_0": "Evaṁ ñatvā yathābhūtanti evaṁ ettakaṁ kāraṇaṁ yathāsabhāvaṁ jānitvā.",
  "atk-s0403a30:26_1": "Sabbasaṁyojanakkhayeti nibbāne.",
  "atk-s0403a30:26_2": "Sabbasoti sabbākārena.",
  "atk-s0403a30:26_3": "Anupādāyāti aggahetvā.",
  "atk-s0403a30:26_4": "Sammā cittaṁ vimuccatīti idaṁ vuttaṁ hoti –",
  "atk-s0403a30:26_5": "sabbasaṁyojanakkhayasaṅkhāte nibbāne sabbaso anupādiyitvā sammā hetunā nayena maggacittaṁ vimuccati.",
  "atk-s0403a30:26_6": "“Etaṁ ñatvā yathābhūtaṁ,",
  "atk-s0403a30:26_7": "sabbasaṁyojanakkhaya”ntipi pāḷiyaṁ likhitaṁ,",
  "atk-s0403a30:26_8": "tassa etaṁ sabbasaṁyojanakkhayasaṅkhātaṁ nibbānaṁ yathābhūtaṁ ñatvāti attho.",
  "atk-s0403a30:26_9": "Purimapacchimehi pana saddhiṁ na ghaṭīyati.",
  "atk-s0403a30:27_0": "Tassa sammā vimuttassāti tassa sammā vimuttassa khīṇāsavassa.",
  "atk-s0403a30:27_1": "Ñāṇaṁ hotīti paccavekkhaṇañāṇaṁ hoti.",
  "atk-s0403a30:27_2": "Tādinoti taṁsaṇṭhitassa.",
  "atk-s0403a30:27_3": "Akuppāti akuppārammaṇattā kuppakāraṇānaṁ kilesānañca abhāvena akuppā.",
  "atk-s0403a30:27_4": "Vimuttīti maggavimuttipi phalavimuttipi.",
  "atk-s0403a30:27_5": "Bhavasaṁyojanakkhayeti bhavasaṁyojanakkhayasaṅkhāte nibbāne bhavasaṁyojanānañca khayante uppannā.",
  "atk-s0403a30:27_6": "Etaṁ kho paramaṁ ñāṇanti etaṁ maggaphalañāṇaṁ paramañāṇaṁ nāma.",
  "atk-s0403a30:27_7": "Sukhamanuttaranti etadeva maggaphalasukhaṁ anuttaraṁ sukhaṁ nāma.",
  "atk-s0403a30:27_8": "Āṇaṇyamuttamanti sabbesaṁ aṇaṇānaṁ khīṇāsavo uttamaaṇaṇo,",
  "atk-s0403a30:27_9": "tasmā arahattaphalaṁ āṇaṇyamuttamanti arahattaphalena desanāya kūṭaṁ gaṇhi.",
  "atk-s0403a30:27_10": "Imasmiñca sutte vaṭṭameva kathetvā gāthāsu vaṭṭavivaṭṭaṁ kathitanti.",
  "atk-s0403a30:28_0": "4. Mahācundasuttavaṇṇanā",
  "atk-s0403a30:29_0": "46.",
  "atk-s0403a30:29_1": "Catutthe cetīsūti cetiraṭṭhe.",
  "atk-s0403a30:29_2": "Sayaṁjātiyanti evaṁnāmake nigame.",
  "atk-s0403a30:29_3": "Mahācundoti dhammasenāpatissa kaniṭṭhabhātiko.",
  "atk-s0403a30:29_4": "Dhamme yogo anuyogo etesanti dhammayogā.",
  "atk-s0403a30:29_5": "Dhammakathikānaṁ etaṁ nāmaṁ.",
  "atk-s0403a30:29_6": "Jhāyantīti jhāyī.",
  "atk-s0403a30:29_7": "Apasādentīti ghaṭṭenti hiṁsanti.",
  "atk-s0403a30:29_8": "Jhāyantīti cintenti.",
  "atk-s0403a30:29_9": "Pajjhāyantītiādīni upasaggavasena vaḍḍhitāni.",
  "atk-s0403a30:29_10": "Kimime jhāyantīti kiṁ nāma ime jhāyanti.",
  "atk-s0403a30:29_11": "Kintime jhāyantīti kimatthaṁ ime jhāyanti.",
  "atk-s0403a30:29_12": "Kathaṁ ime jhāyantīti kena kāraṇena ime jhāyanti.",
  "atk-s0403a30:29_13": "Amataṁ dhātuṁ kāyena phusitvā viharantīti maraṇavirahitaṁ nibbānadhātuṁ sandhāya kammaṭṭhānaṁ gahetvā",
  "atk-s0403a30:29_14": "viharantā anukkamena taṁ nāmakāyena phusitvā viharanti.",
  "atk-s0403a30:29_15": "Gambhīraṁ atthapadanti guḷhaṁ paṭicchannaṁ khandhadhātuāyatanādiatthaṁ.",
  "atk-s0403a30:29_16": "Paññāyaativijjha passantīti sahavipassanāya maggapaññāya paṭivijjhitvā passanti.",
  "atk-s0403a30:29_17": "Imasmiṁ panatthe sammasanapaṭivedhapaññāpi uggahaparipucchāpaññāpi vaṭṭatiyevāti.",
  "atk-s0403a30:30_0": "5-6. Sandiṭṭhikasuttadvayavaṇṇanā",
  "atk-s0403a30:31_0": "47- 48.",
  "atk-s0403a30:31_1": "Pañcame santaṁ vā ajjhattanti niyakajjhatte vijjamānaṁ.",
  "atk-s0403a30:31_2": "Lobhotiādīhi tīṇi akusalamūlāni dassitāni.",
  "atk-s0403a30:31_3": "Lobhadhammātiādīhi taṁsampayuttakā dhammā.",
  "atk-s0403a30:31_4": "Chaṭṭhe kāyasandosanti kāyadvārassa dussanākāraṁ.",
  "atk-s0403a30:31_5": "Sesadvayepi eseva nayo.",
  "atk-s0403a30:31_6": "Imesu dvīsu suttesu paccavekkhaṇāva kathitā.",
  "atk-s0403a30:32_0": "7. Khemasuttavaṇṇanā",
  "atk-s0403a30:33_0": "49.",
  "atk-s0403a30:33_1": "Sattame vusitavāti vutthabrahmacariyavāso.",
  "atk-s0403a30:33_2": "Katakaraṇīyoti catūhi maggehi kattabbaṁ katvā ṭhito.",
  "atk-s0403a30:33_3": "Ohitabhāroti khandhabhāraṁ kilesabhāraṁ abhisaṅkhārabhārañca otāretvā ṭhito.",
  "atk-s0403a30:33_4": "Anuppattasadatthoti sadattho vuccati arahattaṁ,",
  "atk-s0403a30:33_5": "taṁ pattoti attho.",
  "atk-s0403a30:33_6": "Parikkhīṇabhavasaṁyojanoti khīṇabhavabandhano.",
  "atk-s0403a30:33_7": "Sammadaññā vimuttoti sammā hetunā kāraṇena jānitvā vimutto.",
  "atk-s0403a30:33_8": "Tassa na evaṁ hoti atthi me seyyoti vātiādīhi seyyassa seyyohamasmīti mānādayo tayo mānā paṭikkhittā.",
  "atk-s0403a30:33_9": "Na hi khīṇāsavassa “atthi mayhaṁ seyyo,",
  "atk-s0403a30:33_10": "atthi sadiso,",
  "atk-s0403a30:33_11": "atthi hīno”ti māno hoti.",
  "atk-s0403a30:33_12": "Natthi me seyyotiādīhipi teyeva paṭikkhittā.",
  "atk-s0403a30:33_13": "Na hi khīṇāsavassa “ahameva seyyo,",
  "atk-s0403a30:33_14": "ahaṁ sadiso,",
  "atk-s0403a30:33_15": "ahaṁ hīno,",
  "atk-s0403a30:33_16": "aññe seyyādayo natthī”ti evaṁ māno hoti.",
  "atk-s0403a30:34_0": "Acirapakkantesūti arahattaṁ byākaritvā aciraṁyeva pakkantesu.",
  "atk-s0403a30:34_1": "Aññaṁ byākarontīti arahattaṁ kathenti.",
  "atk-s0403a30:34_2": "Hasamānakā maññe aññaṁ byākarontīti hasamānā viya kathenti.",
  "atk-s0403a30:34_3": "Vighātaṁ āpajjantīti dukkhaṁ āpajjanti.",
  "atk-s0403a30:35_0": "Na ussesu na omesu,",
  "atk-s0403a30:35_1": "samatte nopanīyareti ettha ussāti ussitatā seyyapuggalā.",
  "atk-s0403a30:35_2": "Omāti hīnā.",
  "atk-s0403a30:35_3": "Samattoti sadiso.",
  "atk-s0403a30:35_4": "Iti imesu tīsupi seyyahīnasadisesu khīṇāsavā mānena na upanīyare,",
  "atk-s0403a30:35_5": "na upanenti,",
  "atk-s0403a30:35_6": "na upagacchantīti attho.",
  "atk-s0403a30:35_7": "Khīṇā jātīti khīṇā tesaṁ jāti.",
  "atk-s0403a30:35_8": "Vusitaṁ brahmacariyanti vutthaṁ maggabrahmacariyaṁ.",
  "atk-s0403a30:35_9": "Caranti saṁyojanavippamuttāti sabbasaṁyojanehi vimuttā hutvā caranti.",
  "atk-s0403a30:35_10": "Suttepi gāthāyampi khīṇāsavo kathito.",
  "atk-s0403a30:36_0": "8. Indriyasaṁvarasuttavaṇṇanā",
  "atk-s0403a30:37_0": "50.",
  "atk-s0403a30:37_1": "Aṭṭhame hatūpanisaṁ hotīti hatūpanissayaṁ hoti.",
  "atk-s0403a30:37_2": "Sīlavipannassāti vipannasīlassa.",
  "atk-s0403a30:37_3": "Yathābhūtañāṇadassananti taruṇavipassanāñāṇaṁ.",
  "atk-s0403a30:37_4": "Nibbidāvirāgoti ettha nibbidā balavavipassanā,",
  "atk-s0403a30:37_5": "virāgo ariyamaggo.",
  "atk-s0403a30:37_6": "Vimuttiñāṇadassananti ettha vimuttīti arahattaphalaṁ,",
  "atk-s0403a30:37_7": "ñāṇadassananti paccavekkhaṇañāṇaṁ.",
  "atk-s0403a30:37_8": "Upanissayasampannaṁ hotīti sampannaupanissayaṁ hoti.",
  "atk-s0403a30:37_9": "Imasmiṁ sutte sīlānurakkhaṇaindriyasaṁvaro kathito.",
  "atk-s0403a30:38_0": "9. Ānandasuttavaṇṇanā",
  "atk-s0403a30:39_0": "51.",
  "atk-s0403a30:39_1": "Navame kittāvatāti kittakena.",
  "atk-s0403a30:39_2": "Assutañcevāti aññasmiṁ kāle assutapubbaṁ.",
  "atk-s0403a30:39_3": "Na sammosaṁ gacchantīti vināsaṁ na gacchanti.",
  "atk-s0403a30:39_4": "Cetaso samphuṭṭhapubbāti cittena phusitapubbā.",
  "atk-s0403a30:39_5": "Samudācarantīti manodvāre caranti.",
  "atk-s0403a30:39_6": "Aviññātañca vijānātīti aññasmiṁ kāle aviññātakāraṇaṁ jānāti.",
  "atk-s0403a30:39_7": "Pariyāpuṇātīti vaḷañjeti katheti.",
  "atk-s0403a30:39_8": "Desetīti pakāseti.",
  "atk-s0403a30:39_9": "Paraṁ vācetīti paraṁ uggaṇhāpeti.",
  "atk-s0403a30:40_0": "Āgatāgamāti dīghādīsu yo koci āgamo āgato etesanti āgatāgamā.",
  "atk-s0403a30:40_1": "Dhammadharāti suttantapiṭakadharā.",
  "atk-s0403a30:40_2": "Vinayadharāti vinayapiṭakadharā.",
  "atk-s0403a30:40_3": "Mātikādharāti dvepātimokkhadharā.",
  "atk-s0403a30:40_4": "Paripucchatīti anusandhipubbāparaṁ pucchati.",
  "atk-s0403a30:40_5": "Paripañhatīti idañcidañca pucchissāmīti paritulati paricchindati. Idaṁ, bhante, kathanti, bhante,",
  "atk-s0403a30:40_6": "idaṁ anusandhipubbāparaṁ kathaṁ hotīti pucchati.",
  "atk-s0403a30:40_7": "Imassa kvatthoti imassa bhāsitassa ko atthoti pucchati.",
  "atk-s0403a30:40_8": "Avivaṭanti avivaritaṁ.",
  "atk-s0403a30:40_9": "Vivarantīti pākaṭaṁ karonti.",
  "atk-s0403a30:40_10": "Kaṅkhāṭhāniyesūti kaṅkhāya kāraṇabhūtesu.",
  "atk-s0403a30:40_11": "Tattha yasmiṁ dhamme kaṅkhā uppajjati,",
  "atk-s0403a30:40_12": "sveva kaṅkhāṭhāniyo nāmāti veditabbo.",
  "atk-s0403a30:41_0": "10. Khattiyasuttavaṇṇanā",
  "atk-s0403a30:42_0": "52.",
  "atk-s0403a30:42_1": "Dasame bhogādhippāyāti bhogasaṁharaṇatthaṁ ṭhapitādhippāyā pavattaajjhāsayā.",
  "atk-s0403a30:42_2": "Paññūpavicārāti paññavanto bhaveyyāmāti evaṁ paññatthāya pavattūpavicārā.",
  "atk-s0403a30:42_3": "Ayameva nesaṁ vicāro citte upavicarati.",
  "atk-s0403a30:42_4": "Balādhiṭṭhānāti balakāyādhiṭṭhānā.",
  "atk-s0403a30:42_5": "Balakāyañhi laddhā te laddhapatiṭṭhā nāma honti.",
  "atk-s0403a30:42_6": "Pathavibhinivesāti pathavisāmino bhavissāmāti evaṁ pathaviatthāya katacittābhinivesā.",
  "atk-s0403a30:42_7": "Issariyapariyosānāti rajjābhisekapariyosānā.",
  "atk-s0403a30:42_8": "Abhisekañhi patvā te pariyosānappattā nāma honti.",
  "atk-s0403a30:42_9": "Iminā nayena sabbattha attho veditabbo.",
  "atk-s0403a30:43_0": "Sesapadesu panettha ayamadhippāyo –",
  "atk-s0403a30:43_1": "brāhmaṇā tāva mante labhitvā laddhapatiṭṭhā nāma honti,",
  "atk-s0403a30:43_2": "gahapatikā yaṁkiñci sippaṁ,",
  "atk-s0403a30:43_3": "itthī kuladāyajjasāmikaṁ puttaṁ,",
  "atk-s0403a30:43_4": "corā yaṁkiñci āvudhasatthaṁ,",
  "atk-s0403a30:43_5": "samaṇā sīlaparipuṇṇā laddhapatiṭṭhā nāma honti.",
  "atk-s0403a30:43_6": "Tasmā mantādhiṭṭhānātiādīni vuttāni.",
  "atk-s0403a30:44_0": "Brāhmaṇānañca “yaññaṁ yajissāmā”ti cittaṁ abhinivisati,",
  "atk-s0403a30:44_1": "brahmaloke patte pariyosānappattā nāma honti.",
  "atk-s0403a30:44_2": "Tasmā te yaññābhinivesā brahmalokapariyosānāti vuttā.",
  "atk-s0403a30:44_3": "Kammantakaraṇatthāya mano etesaṁ abhinivisatīti kammantābhinivesā.",
  "atk-s0403a30:44_4": "Kamme niṭṭhite pariyosānappattā nāma hontīti niṭṭhitakammantapariyosānā.",
  "atk-s0403a30:45_0": "Purisādhippāyāti purisesu pavattaajjhāsayā.",
  "atk-s0403a30:45_1": "Alaṅkāratthāya mano upavicarati etissāti alaṅkārūpavicārā.",
  "atk-s0403a30:45_2": "Asapattī hutvā ekikāva ghare vaseyyanti evamassā cittaṁ abhinivisatīti asapattībhinivesā.",
  "atk-s0403a30:45_3": "Gharāvāsissariye laddhe pariyosānappattā nāma hontīti issariyapariyosānā.",
  "atk-s0403a30:46_0": "Parabhaṇḍassa ādāne adhippāyo etesanti ādānādhippāyā.",
  "atk-s0403a30:46_1": "Gahane nilīyanaṭṭhāne etesaṁ mano upavicaratīti gahanūpavicārā.",
  "atk-s0403a30:46_2": "Andhakāratthāya etesaṁ cittaṁ abhinivisatīti andhakārābhinivesā.",
  "atk-s0403a30:46_3": "Adassanappattā pariyosānappattā hontīti adassanapariyosānā.",
  "atk-s0403a30:47_0": "Adhivāsanakkhantiyañca sucibhāvasīle ca adhippāyo etesanti khantisoraccādhippāyā.",
  "atk-s0403a30:47_1": "Akiñcanabhāve niggahaṇabhāve cittaṁ etesaṁ abhinivisatīti ākiñcaññābhinivesā.",
  "atk-s0403a30:47_2": "Nibbānappattā pariyosānappattā hontīti nibbānapariyosānā.",
  "atk-s0403a30:48_0": "11. Appamādasuttavaṇṇanā",
  "atk-s0403a30:49_0": "53.",
  "atk-s0403a30:49_1": "Ekādasame samadhiggayhāti suṭṭhu gaṇhitvā.",
  "atk-s0403a30:49_2": "Jaṅgalānaṁ pāṇānanti pathavītalacārīnaṁ sapādakapāṇānaṁ.",
  "atk-s0403a30:49_3": "Padajātānīti padāni.",
  "atk-s0403a30:49_4": "Samodhānaṁ gacchantīti odhānaṁ upanikkhepaṁ gacchanti.",
  "atk-s0403a30:49_5": "Aggamakkhāyatīti seṭṭhaṁ akkhāyati.",
  "atk-s0403a30:49_6": "Pabbajalāyakoti pabbajatiṇacchedako.",
  "atk-s0403a30:49_7": "Odhunātīti heṭṭhā mukhaṁ dhunāti.",
  "atk-s0403a30:49_8": "Nidhunātīti ubhohi passehi dhunāti.",
  "atk-s0403a30:49_9": "Nicchādetīti bāhāya vā paharati,",
  "atk-s0403a30:49_10": "rukkhe vā paharati.",
  "atk-s0403a30:49_11": "Ambapiṇḍiyāti ambaphalapiṇḍiyā.",
  "atk-s0403a30:49_12": "Vaṇṭūpanibandhanānīti vaṇṭe upanibandhanāni,",
  "atk-s0403a30:49_13": "vaṇṭe vā patiṭṭhitāni.",
  "atk-s0403a30:49_14": "Tadanvayāni bhavantīti vaṇṭānuvattakāni bhavanti,",
  "atk-s0403a30:49_15": "ambapiṇḍidaṇḍakānuvattakāni bhavantītipi attho.",
  "atk-s0403a30:49_16": "Khuddarājānoti khuddakarājāno,",
  "atk-s0403a30:49_17": "pakatirājāno vā.",
  "atk-s0403a30:50_0": "12. Dhammikasuttavaṇṇanā",
  "atk-s0403a30:51_0": "54.",
  "atk-s0403a30:51_1": "Dvādasame sabbasoti sabbesu.",
  "atk-s0403a30:51_2": "Sattasu vihāresūti sattasu pariveṇesu.",
  "atk-s0403a30:51_3": "Paribhāsatīti paribhavati bhayaṁ upadaṁseti.",
  "atk-s0403a30:51_4": "Vihiṁsatīti viheṭheti.",
  "atk-s0403a30:51_5": "Vitudatīti vijjhati.",
  "atk-s0403a30:51_6": "Roseti vācāyāti vācāya ghaṭṭeti.",
  "atk-s0403a30:51_7": "Pakkamantīti disā pakkamanti.",
  "atk-s0403a30:51_8": "Na saṇṭhahantīti nappatiṭṭhahanti.",
  "atk-s0403a30:51_9": "Riñcantīti chaḍḍenti vissajjenti.",
  "atk-s0403a30:51_10": "Pabbājeyyāmāti nīhareyyāma.",
  "atk-s0403a30:51_11": "Handāti vavassaggatthe nipāto.",
  "atk-s0403a30:51_12": "Alanti yuttametaṁ,",
  "atk-s0403a30:51_13": "yaṁ taṁ pabbājeyyunti attho.",
  "atk-s0403a30:51_14": "Kiṁ te imināti kiṁ tava iminā jātibhūmiyaṁ vāsena.",
  "atk-s0403a30:51_15": "Tīradassiṁ sakuṇanti disākākaṁ.",
  "atk-s0403a30:51_16": "Muñcantīti disādassanatthaṁ vissajjenti.",
  "atk-s0403a30:51_17": "Sāmantāti avidūre.",
  "atk-s0403a30:51_18": "Samantātipi pāṭho,",
  "atk-s0403a30:51_19": "samantatoti attho.",
  "atk-s0403a30:51_20": "Abhinivesoti pattharitvā ṭhitasākhānaṁ niveso.",
  "atk-s0403a30:51_21": "Mūlasantānakānanti mūlānaṁ niveso.",
  "atk-s0403a30:52_0": "Āḷhakathālikāti taṇḍulāḷhakassa bhattapacanathālikā.",
  "atk-s0403a30:52_1": "Khuddaṁ madhunti khuddamakkhikāhi kataṁ daṇḍakamadhuṁ.",
  "atk-s0403a30:52_2": "Anelakanti niddosaṁ.",
  "atk-s0403a30:52_3": "Na ca sudaṁ aññamaññassa phalāni hiṁsantīti aññamaññassa koṭṭhāse phalāni na hiṁsanti.",
  "atk-s0403a30:52_4": "Attano koṭṭhāsehi mūlaṁ vā tacaṁ vā pattaṁ vā chindanto nāma natthi,",
  "atk-s0403a30:52_5": "attano attano sākhāya heṭṭhā patitāneva paribhuñjanti.",
  "atk-s0403a30:52_6": "Aññassa koṭṭhāsato aññasa koṭṭhāsaṁ parivattitvā gatampi “na amhākaṁ sākhāya phala”nti ñatvā no khādanti.",
  "atk-s0403a30:52_7": "Yāvadatthaṁ bhakkhitvāti kaṇṭhappamāṇena khāditvā.",
  "atk-s0403a30:52_8": "Sākhaṁ bhañjitvāti chattappamāṇamattaṁ chinditvā chāyaṁ katvā pakkāmi.",
  "atk-s0403a30:52_9": "Yatra hi nāmāti yo hi nāma.",
  "atk-s0403a30:52_10": "Pakkamissatīti pakkanto.",
  "atk-s0403a30:52_11": "Nādāsīti devatāya ānubhāvena phalameva na gaṇhi.",
  "atk-s0403a30:52_12": "Evañhi sā adhiṭṭhāsi.",
  "atk-s0403a30:53_0": "Tenupasaṅkamīti janapadavāsīhi gantvā,",
  "atk-s0403a30:53_1": "“mahārāja,",
  "atk-s0403a30:53_2": "rukkho phalaṁ na gaṇhi,",
  "atk-s0403a30:53_3": "amhākaṁ nu kho doso tumhāka”nti vutte “neva mayhaṁ doso atthi,",
  "atk-s0403a30:53_4": "na jānapadānaṁ,",
  "atk-s0403a30:53_5": "amhākaṁ vijite adhammo nāma na vattati,",
  "atk-s0403a30:53_6": "kena nu kho kāraṇena rukkho na phalito,",
  "atk-s0403a30:53_7": "sakkaṁ upasaṅkamitvā pucchissāmī”ti cintetvā yena sakko devānamindo tenupasaṅkami.",
  "atk-s0403a30:53_8": "Pavattesīti parivattesi.",
  "atk-s0403a30:53_9": "Ummūlamakāsīti uddhaṁmūlaṁ akāsi.",
  "atk-s0403a30:53_10": "Api nu tvanti api nu tava.",
  "atk-s0403a30:53_11": "Aṭṭhitāyevāti aṭṭhitāya eva.",
  "atk-s0403a30:53_12": "Sacchavīnīti samānacchavīni pakatiṭṭhāne ṭhitāni.",
  "atk-s0403a30:53_13": "Na paccakkosatīti nappaṭikkosati.",
  "atk-s0403a30:53_14": "Rosantanti ghaṭṭentaṁ.",
  "atk-s0403a30:53_15": "Bhaṇḍantanti paharantaṁ.",
  "atk-s0403a30:54_0": "Sunettoti nettā vuccanti akkhīni,",
  "atk-s0403a30:54_1": "tesaṁ sundaratāya sunetto.",
  "atk-s0403a30:54_2": "Titthakaroti sugatiogāhanatitthassa kārako.",
  "atk-s0403a30:54_3": "Vītarāgoti vikkhambhanavasena vigatarāgo.",
  "atk-s0403a30:54_4": "Pasavatīti paṭilabhati.",
  "atk-s0403a30:54_5": "Diṭṭhisampannanti dassanasampannaṁ,",
  "atk-s0403a30:54_6": "sotāpannanti attho.",
  "atk-s0403a30:54_7": "Khantinti attano guṇakhaṇanaṁ.",
  "atk-s0403a30:54_8": "Yathāmaṁ sabrahmacārīsūti yathā imaṁ sabrahmacārīsu akkosanaparibhāsanaṁ,",
  "atk-s0403a30:54_9": "aññaṁ evarūpaṁ guṇakhantiṁ na vadāmīti attho.",
  "atk-s0403a30:54_10": "Na no samasabrahmacārīsūti ettha samajano nāma sakajano vuccati.",
  "atk-s0403a30:54_11": "Tasmā na no sakesu samānabrahmacārīsu cittāni paduṭṭhāni bhavissantīti ayamettha attho.",
  "atk-s0403a30:55_0": "Jotipālo ca govindoti nāmena jotipālo ṭhānena mahāgovindo.",
  "atk-s0403a30:55_1": "Sattapurohitoti reṇuādīnaṁ sattannaṁ rājūnaṁ purohito.",
  "atk-s0403a30:55_2": "Ahiṁsakā atītaṁseti ete cha satthāro atītaṁse ahiṁsakā ahesuṁ.",
  "atk-s0403a30:55_3": "Nirāmagandhāti kodhāmagandhena nirāmagandhā.",
  "atk-s0403a30:55_4": "Karuṇevimuttāti karuṇajjhāne adhimuttā,",
  "atk-s0403a30:55_5": "karuṇāya ca karuṇāpubbabhāge ca ṭhitā.",
  "atk-s0403a30:55_6": "Yeteti ete,",
  "atk-s0403a30:55_7": "ayameva vā pāṭho.",
  "atk-s0403a30:55_8": "Na sādhurūpaṁ āsīdeti sādhusabhāvaṁ na ghaṭṭeyya.",
  "atk-s0403a30:55_9": "Diṭṭhiṭṭhānappahāyinanti dvāsaṭṭhidiṭṭhigatappahāyinaṁ.",
  "atk-s0403a30:55_10": "Sattamoti arahattato paṭṭhāya sattamo.",
  "atk-s0403a30:55_11": "Avītarāgoti avigatarāgo.",
  "atk-s0403a30:55_12": "Etena anāgāmibhāvaṁ paṭikkhipati.",
  "atk-s0403a30:55_13": "Pañcindriyā mudūti pañca vipassanindriyāni mudūni.",
  "atk-s0403a30:55_14": "Tassa hi tāni sakadāgāmiṁ upādāya mudūni nāma honti.",
  "atk-s0403a30:55_15": "Vipassanāti saṅkhārapariggahañāṇaṁ.",
  "atk-s0403a30:55_16": "Pubbeva upahaññatīti paṭhamataraññeva upahaññati.",
  "atk-s0403a30:55_17": "Akkhatoti guṇakhaṇanena akkhato anupahato hutvā.",
  "atk-s0403a30:55_18": "Sesaṁ sabbattha uttānamevāti.",
  "atk-s0403a30:56_0": "Dhammikavaggo pañcamo.",
  "atk-s0403a30:57_0": "Paṭhamapaṇṇāsakaṁ niṭṭhitaṁ.",
  "atk-s0403a30:58_0": "2. Dutiyapaṇṇāsakaṁ"
}