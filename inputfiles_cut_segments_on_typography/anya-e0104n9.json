{
  "anya-e0104n9:0_0": "21. Paṭipadāñāṇadassanavisuddhiniddesavaṇṇanā",
  "anya-e0104n9:1_0": "Upakkilesavimuttaudayabbayañāṇakathāvaṇṇanā",
  "anya-e0104n9:2_0": "737.",
  "anya-e0104n9:2_1": "Vipassanācārassa matthakappattiyā saṅkhārupekkhāñāṇaṁ sikhāppattā vipassanā.",
  "anya-e0104n9:2_2": "Sikhāppatti panassa udayabbayañāṇādīnaṁ attaṭṭhamānaṁvasena jātāti āha “aṭṭhannaṁ pana ñāṇānaṁ vasena sikhāppattā vipassanā”ti.",
  "anya-e0104n9:2_3": "Oḷārikoḷārikassa saccapaṭicchādakamohatamassa vigamanena saccappaṭivedhānukūlattā “saccānulomikañāṇa”nti anulomañāṇamāha.",
  "anya-e0104n9:2_4": "Tāni pana ñāṇāni sarūpato dassetuṁ “aṭṭhannanti cā”tiādi āraddhaṁ.",
  "anya-e0104n9:2_5": "Tattha udayabbayadassanena saṅkhārānaṁ aniccalakkhaṇaṁ,",
  "anya-e0104n9:2_6": "tadanusārena itaralakkhaṇāni ca vibhāventīyeva udayabbayānupassanā pavattatīti katvā “vīthipaṭipannavipassanāsaṅkhātaṁ",
  "anya-e0104n9:2_7": "udayabbayānupassanāñāṇa”nti vuttanti keci.",
  "anya-e0104n9:2_8": "Tayidaṁ tassa sabbaso tīraṇapariññābhāvameva maññamānehi vuttaṁ.",
  "anya-e0104n9:2_9": "Kiñcāpi hi udayabbayañāṇaṁ tīraṇapariññantogadhameva,",
  "anya-e0104n9:2_10": "udayabbayādīnaṁ pana jānanaṭṭhena,",
  "anya-e0104n9:2_11": "paccakkhato dassanaṭṭhena ca ñāṇadassanāni,",
  "anya-e0104n9:2_12": "udayabbayañāṇādīni.",
  "anya-e0104n9:2_13": "Tāniyeva paṭipakkhato visuddhattā ñāṇadassanavisuddhi,",
  "anya-e0104n9:2_14": "sā eva ariyamaggo paṭipajjati etāyāti paṭipadā cāti paṭipadāñāṇadassanavisuddhīti vuttaṁ.",
  "anya-e0104n9:2_15": "Taṁ pana uppannamattaṁ appaguṇaṁ sandhāya vuttaṁ.",
  "anya-e0104n9:2_16": "Paguṇañhi niccasaññādipahānasiddhiyā pahānapariññāya adhiṭṭhānabhūtaṁ.",
  "anya-e0104n9:2_17": "Yato tadavigamena aṭṭhārasasu mahāvipassanāsu ekaccā adhigatā eva honti.",
  "anya-e0104n9:2_18": "Na hi udayabbayānaṁ paccakkhato paṭivedhena vinā sāmaññākārānaṁ tīraṇamattena sātisayaṁ paṭipakkhapahānaṁ sambhavati.",
  "anya-e0104n9:2_19": "Asati ca paṭipakkhapahāne kuto ñāṇādīnaṁ vajiramiva avihatavegatā,",
  "anya-e0104n9:2_20": "tikhiṇavisadāditā vā.",
  "anya-e0104n9:2_21": "Tasmā paguṇabhāvappattaṁ udayabbayañāṇaṁ pahānapariññāpakkhiyameva daṭṭhabbaṁ.",
  "anya-e0104n9:2_22": "Sabbasaṅkhārānaṁ bhaṅgasseva anupassanā bhaṅgānupassanā,",
  "anya-e0104n9:2_23": "tadeva ñāṇaṁ bhaṅgānupassanāñāṇaṁ.",
  "anya-e0104n9:2_24": "Yathābhūtadassāvī bhāyati etasmāti bhayaṁ,",
  "anya-e0104n9:2_25": "tebhūmakadhammā,",
  "anya-e0104n9:2_26": "tesu bhayato upaṭṭhitesu bhāyitabbākāragāhiñāṇaṁ bhayatupaṭṭhānañāṇaṁ.",
  "anya-e0104n9:2_27": "Muñcituṁ icchatīti muñcitukamyaṁ, cittaṁ,",
  "anya-e0104n9:2_28": "puggalo vā,",
  "anya-e0104n9:2_29": "tassa bhāvo muñcitukamyatā,",
  "anya-e0104n9:2_30": "tadeva ñāṇaṁ muñcitukamyatāñāṇaṁ.",
  "anya-e0104n9:2_31": "Puna paṭisaṅkhānākārena pavattaṁ ñāṇaṁ paṭisaṅkhānupassanāñāṇaṁ.",
  "anya-e0104n9:2_32": "Nirapekkhatāya saṅkhārānaṁ upekkhanavasena pavattañāṇaṁ saṅkhārupekkhāñāṇaṁ.",
  "anya-e0104n9:2_33": "Tasmāti yasmā upakkilesavimuttaṁ udayabbayañāṇādinavavidhañāṇaṁ paṭipadāñāṇadassanavisuddhi, tasmā.",
  "anya-e0104n9:3_0": "738.“Upakkilesavimutta”nti visesanena vibhāvitamatthaṁ anavabujjhanto codako “puna udayabbayañāṇe yogo kimatthiyo”ti pucchati.",
  "anya-e0104n9:3_1": "Tattha kimatthiyoti kiṁ payojano niratthako,",
  "anya-e0104n9:3_2": "pageva nibbattitattā pakkassa pacanaṁ viyāti adhippāyo.",
  "anya-e0104n9:3_3": "Atha vā lakkhaṇasallakkhaṇādihetupaṭipāṭiggahaṇavasena tamatthaṁ ñāpetukāmo ācariyova kathetukamyatāvasena “kimatthiyo”ti pucchati.",
  "anya-e0104n9:3_4": "Lakkhaṇasallakkhaṇatthoti aniccādilakkhaṇānaṁ sammadeva upadhāraṇattho.",
  "anya-e0104n9:3_5": "Tattha kāraṇaṁ dassento “udayabbayañāṇaṁ hī”tiādimāha.",
  "anya-e0104n9:3_6": "Nanu ca udayabbayañāṇaṁ nāma saṅkhārānaṁ udayabbayameva passati,",
  "anya-e0104n9:3_7": "na aniccādilakkhaṇattayaṁ,",
  "anya-e0104n9:3_8": "tena kathaṁ aniccatādilakkhaṇattayasallakkhaṇaṁ hotīti?",
  "anya-e0104n9:3_9": "Na kho panetaṁ evaṁ daṭṭhabbaṁ “udayabbayañāṇaṁ lakkhaṇattayavisayaṁ hotī”ti.",
  "anya-e0104n9:3_10": "Udayabbaye pana paṭividdhe aniccalakkhaṇaṁ pākaṭaṁ hutvā upaṭṭhāti.",
  "anya-e0104n9:3_11": "Tato “yadaniccaṁ,",
  "anya-e0104n9:3_12": "taṁ dukkhaṁ.",
  "anya-e0104n9:3_13": "Yaṁ dukkhaṁ,",
  "anya-e0104n9:3_14": "tadanattā”ti itaralakkhaṇampi.",
  "anya-e0104n9:3_15": "Atha vā udayabbayaggahaṇena hutvā abhāvākāro,",
  "anya-e0104n9:3_16": "abhiṇhasampaṭipīḷanākāro,",
  "anya-e0104n9:3_17": "avasavattanākāro ca vibhūtataro hotīti kāraṇabhāvena udayabbayañāṇe yogassa lakkhaṇattayasallakkhaṇatthatā veditabbā,",
  "anya-e0104n9:3_18": "na sammukheneva.",
  "anya-e0104n9:3_19": "Heṭṭhāti maggāmaggañāṇadassanavisuddhito heṭṭhā.",
  "anya-e0104n9:3_20": "Tañhi obhāsādiuppattihetutāya tikkhaṁ visadaṁ hutvā pavattampi diṭṭhiādīhi upakkiliṭṭhattā kuṇṭhaṁ avisadameva jātaṁ.",
  "anya-e0104n9:3_21": "Tenāha “dasahi…pe…",
  "anya-e0104n9:3_22": "nāsakkhī”ti.",
  "anya-e0104n9:4_0": "739.Amanasikārāti hetumhi nissakkavacanaṁ.",
  "anya-e0104n9:4_1": "“Kissa amanasikārā”ti hi idaṁ “kena paṭicchannattā”ti pucchitassa paṭicchādakassa hetupucchā.",
  "anya-e0104n9:4_2": "Santatiyā hissa paṭicchannattā aniccalakkhaṇaṁ na upaṭṭhāti,",
  "anya-e0104n9:4_3": "sā ca santati udayabbayāmanasikārena paṭicchādikā jātā.",
  "anya-e0104n9:4_4": "Iriyāpathehi paṭicchannattā dukkhalakkhaṇaṁ na upaṭṭhāti,",
  "anya-e0104n9:4_5": "te ca iriyāpathā abhiṇhasampaṭipīḷanāmanasikārena paṭicchādakā jātā.",
  "anya-e0104n9:4_6": "Ghanena paṭicchannattā anattalakkhaṇaṁ na upaṭṭhāti,",
  "anya-e0104n9:4_7": "te ca ghanā nānādhātuvinibbhogāmanasikārena paṭicchādakā jātāti.",
  "anya-e0104n9:4_8": "Udayabbayaṁ passato na udayāvatthā vayāvatthaṁ pāpuṇāti,",
  "anya-e0104n9:4_9": "vayāvatthā vā udayāvatthaṁ.",
  "anya-e0104n9:4_10": "Aññova udayakkhaṇo,",
  "anya-e0104n9:4_11": "aññova vayakkhaṇoti ekopi dhammo khaṇavasena bhedato upaṭṭhāti,",
  "anya-e0104n9:4_12": "pageva atītādikoti āha “udayabbayaṁ pana…pe…",
  "anya-e0104n9:4_13": "upaṭṭhātī”ti.",
  "anya-e0104n9:4_14": "Tattha santatiyā vikopitāyāti pubbāpariyena pavattamānānaṁ dhammānaṁ aññoññabhāvasallakkhaṇena santatiyā ugghāṭitāya.",
  "anya-e0104n9:4_15": "Na hi sammadeva udayabbayaṁ sallakkhentassa dhammā sambandhabhāvena upaṭṭhahanti,",
  "anya-e0104n9:4_16": "atha kho ayosalākā viya asambandhabhāvenāti suṭṭhutaraṁ aniccalakkhaṇaṁ pākaṭaṁ hoti.",
  "anya-e0104n9:5_0": "Abhiṇhasampaṭipīḷanaṁ manasi katvāti yathāpariggahitaudayabbayavasena saṅkhārānaṁ nirantaraṁ paṭipīḷiyamānataṁ vibādhiyamānataṁ manasi karitvā.",
  "anya-e0104n9:5_1": "Iriyāpathe ugghāṭiteti iriyāpathe labbhamānadukkhapaṭicchādakabhāve ugghāṭite.",
  "anya-e0104n9:5_2": "Ekasmiñhi iriyāpathe uppannassa dukkhassa vinodakaṁ iriyāpathantaraṁ tassa paṭicchādakaṁ viya hoti,",
  "anya-e0104n9:5_3": "evaṁ sesāpīti iriyāpathānaṁ taṁtaṁdukkhapaṭicchādakabhāve yāthāvato ñāte tesaṁ dukkhapaṭicchādakabhāvo",
  "anya-e0104n9:5_4": "ugghāṭito nāma hoti saṅkhārānaṁ nirantaraṁ dukkhābhitunnatāya pākaṭabhāvato.",
  "anya-e0104n9:5_5": "Tenāha “dukkhalakkhaṇaṁ yāthāvasarasato upaṭṭhātī”ti.",
  "anya-e0104n9:5_6": "Nānādhātuyoti nānāvidhā pathavīādidhātuyo nānāvidhe sabhāvadhamme.",
  "anya-e0104n9:5_7": "Vinibbhujitvāti “aññā pathavīdhātu,",
  "anya-e0104n9:5_8": "aññā āpodhātū”tiādinā,",
  "anya-e0104n9:5_9": "“añño phasso,",
  "anya-e0104n9:5_10": "aññā vedanā”tiādinā ca visuṁ visuṁ katvā.",
  "anya-e0104n9:5_11": "Ghanavinibbhoge kateti samūhaghane,",
  "anya-e0104n9:5_12": "kiccārammaṇaghane ca pabhedite.",
  "anya-e0104n9:5_13": "Yā hesā aññamaññūpatthaddhesu samuditesu rūpārūpadhammesu ekattābhinivesavasena aparimadditasaṅkhārehi gayhamānā samūhaghanatā,",
  "anya-e0104n9:5_14": "tathā tesaṁ tesaṁ dhammānaṁ kiccabhedassa satipi paṭiniyatabhāve ekato gayhamānā kiccaghanatā,",
  "anya-e0104n9:5_15": "tathā sārammaṇadhammānaṁ satipi ārammaṇakaraṇabhede ekato gayhamānā ārammaṇaghanatā ca,",
  "anya-e0104n9:5_16": "tā dhātūsu ñāṇena vinibbhujitvā dissamānā hatthena parimajjiyamāno pheṇapiṇḍo viya vilayaṁ gacchanti,",
  "anya-e0104n9:5_17": "“yathāpaccayaṁ pavattamānā suññā ete dhammā dhammamattā”ti anattalakkhaṇaṁ pākaṭataraṁ hoti.",
  "anya-e0104n9:5_18": "Tena vuttaṁ “nānādhātuyo…pe…",
  "anya-e0104n9:5_19": "upaṭṭhātī”ti.",
  "anya-e0104n9:6_0": "740.",
  "anya-e0104n9:6_1": "Dhuvabhāvapaṭikkhepato na niccanti aniccaṁ,",
  "anya-e0104n9:6_2": "khandhapañcakaṁ.",
  "anya-e0104n9:6_3": "Yathāha “rūpaṁ kho, rādha, aniccaṁ, vedanā… saññā… saṅkhārā…",
  "anya-e0104n9:6_4": "viññāṇaṁ anicca”nti.",
  "anya-e0104n9:6_5": "Tattha kāraṇaṁ vadanto “uppādavayaññathattabhāvā”ti āha.",
  "anya-e0104n9:6_6": "Uppādo nibbattilakkhaṇaṁ,",
  "anya-e0104n9:6_7": "vayo vipariṇāmalakkhaṇaṁ,",
  "anya-e0104n9:6_8": "aññathattaṁ jarā,",
  "anya-e0104n9:6_9": "tesaṁ sabbhāvatoti attho.",
  "anya-e0104n9:6_10": "Hutvā abhāvatoti uppajjitvā vinassanato.",
  "anya-e0104n9:6_11": "Ettha ca purimena jātijarāmaraṇasabbhāvato aniccanti dasseti,",
  "anya-e0104n9:6_12": "dutiyena pākabhāvaviddhaṁsābhāvato.",
  "anya-e0104n9:6_13": "Yassa bhāvena khandhapañcakaṁ “anicca”nti vuccati,",
  "anya-e0104n9:6_14": "taṁ aniccalakkhaṇanti dassetuṁ “uppādavayaññathatta”ntiādi vuttaṁ.",
  "anya-e0104n9:6_15": "Tena hi taṁ “anicca”nti lakkhīyati.",
  "anya-e0104n9:6_16": "Ākāravikāroti ākāravikati.",
  "anya-e0104n9:6_17": "Abhāvākāro hi vikatirūpena labbhati,",
  "anya-e0104n9:6_18": "virūpattā na uppādākāro.",
  "anya-e0104n9:6_19": "Ākāravikāroti vā ākāraviseso.",
  "anya-e0104n9:6_20": "Hutvā abhāvo hi pākabhāvato bhinno viddhaṁsābhāvattā tattha ca aniccalakkhaṇaṁ niruḷhaṁ.",
  "anya-e0104n9:6_21": "Aniccākāro hi dukkhānattākārehi viya uppādākārato ca visiṭṭho.",
  "anya-e0104n9:6_22": "Tathā hi saddassa viddhaṁsābhāvo saṅkhatabhāvenapi sādhīyati.",
  "anya-e0104n9:7_0": "Saṅkhatabhāvo ca atthato uppādavantatā.",
  "anya-e0104n9:7_1": "Uppādo ca pākabhāvasādhitā dharamānāvatthā.",
  "anya-e0104n9:7_2": "Iminā nayena dukkhānattālakkhaṇāni veditabbāni.",
  "anya-e0104n9:7_3": "Apica yathā niccapaṭikkhepato aniccanti niccākārapaṭikkhepato yathāvutto abhāvākārasaṅkhāto aniccākāro aniccalakkhaṇaṁ,",
  "anya-e0104n9:7_4": "evaṁ sukhapaṭikkhepato dukkhanti sukhākārapaṭikkhepato abhiṇhapaṭipīḷanākārasaṅkhāto dukkhākāro dukkhalakkhaṇaṁ,",
  "anya-e0104n9:7_5": "tathā attapaṭikkhepato anattāti attākārapaṭikkhepato avasavattanākārasaṅkhāto anattākāro anattalakkhaṇanti daṭṭhabbaṁ.",
  "anya-e0104n9:7_6": "Te yime tayopi ākārā asabhāvadhammattā khandhapariyāpannā na honti.",
  "anya-e0104n9:7_7": "Khandhehi vinā anupalabbhanīyato khandhavinimuttāpi na honti.",
  "anya-e0104n9:7_8": "Khandhe pana upādāya vohāravasena labbhamānā tadādīnavavibhāvanāya visesakāraṇabhūtā tajjāpaññattivisesāti veditabbā.",
  "anya-e0104n9:8_0": "Tayidaṁ sabbampīti yathāvuttalakkhaṇattayañceva lakkhitabbañca khandhapañcakaṁ.",
  "anya-e0104n9:8_1": "“Udayabbayānupassanāñāṇena yāthāvasarasato sallakkhetī”ti idaṁ tadatthe tabbohāravasena vuttaṁ.",
  "anya-e0104n9:8_2": "Udayabbayañāṇatthañhi lakkhaṇārammaṇikavipassanā “udayabbayañāṇa”nti kathitā.",
  "anya-e0104n9:8_3": "Na hi udayabbayañāṇaṁ dukkhalakkhaṇādivisayaṁ.",
  "anya-e0104n9:8_4": "Tabbisayatte vā udayabbayañāṇameva na siyā,",
  "anya-e0104n9:8_5": "udayabbayañāṇaṁ pana tikkhaṁ,",
  "anya-e0104n9:8_6": "visadañca kātukāmena lakkhaṇattayatīraṇameva kātabbaṁ.",
  "anya-e0104n9:8_7": "Parikammasadisañhetaṁ tassa.",
  "anya-e0104n9:8_8": "Esa nayo sesañāṇesupīti.",
  "anya-e0104n9:9_0": "Upakkilesavimuttaudayabbayañāṇaṁ niṭṭhitaṁ.",
  "anya-e0104n9:10_0": "Bhaṅgānupassanāñāṇakathāvaṇṇanā",
  "anya-e0104n9:11_0": "741.Vahatīti pavattati.",
  "anya-e0104n9:11_1": "Ñāṇassa tikkhabhāvo bhāvanāya paguṇabhāvena.",
  "anya-e0104n9:11_2": "Paguṇā ca bhāvanā vikkhepābhāvato ārammaṇe appitā viya pavattatīti ñāṇassa tikkhabhāvena saṅkhārānaṁ lahuupaṭṭhānatā dassitā.",
  "anya-e0104n9:11_3": "Saṅkhāresu pana udayabbayavasena lahuṁ lahuṁ upaṭṭhahantesu udayadassanañca “uppādavato vināso”ti yāvadeva",
  "anya-e0104n9:11_4": "vayadassanatthaṁ tassa nibbidāvahattāti vaye evassa ābhogasamannāhāro manasikāro pavattati,",
  "anya-e0104n9:11_5": "tena uppādādiṁ muñcitvā vayamevārabbha ñāṇaṁ uppajjati.",
  "anya-e0104n9:11_6": "Tena vuttaṁ “uppādaṁ vā”tiādi.",
  "anya-e0104n9:11_7": "Tattha uppādanti nibbattivikāraṁ.",
  "anya-e0104n9:11_8": "Ṭhitinti ṭhitippattaṁ,",
  "anya-e0104n9:11_9": "jaranti attho.",
  "anya-e0104n9:11_10": "Pavattanti upādinnakappavattaṁ.",
  "anya-e0104n9:11_11": "Nimittanti saṅkhāranimittaṁ.",
  "anya-e0104n9:11_12": "Yaṁ saṅkhārānaṁ samudayādighanavasena,",
  "anya-e0104n9:11_13": "sakiccaparicchedatāya ca saviggahānaṁ viya upaṭṭhānaṁ,",
  "anya-e0104n9:11_14": "taṁ saṅkhāranimittaṁ.",
  "anya-e0104n9:11_15": "Keci pana “pavattaṁ nāma saṅkhārānaṁ avicchedena pavattanaṁ uppādova,",
  "anya-e0104n9:11_16": "nimittaṁ nāma uppannānaṁ vijjamānatā ṭhānaparamparā,",
  "anya-e0104n9:11_17": "tasmā uppādameva gaṇhāti ce,",
  "anya-e0104n9:11_18": "pavattaṁ gaṇhāti nāma.",
  "anya-e0104n9:11_19": "Ṭhitiṁyeva gaṇhāti ce,",
  "anya-e0104n9:11_20": "nimittaṁ gaṇhāti nāmā”ti vadanti,",
  "anya-e0104n9:11_21": "taṁ “uppādaṁ vā”tiādivacanena virujjhati.",
  "anya-e0104n9:11_22": "Na hi asati bhede vikappo yutto.",
  "anya-e0104n9:11_23": "Na sampāpuṇāti aggahaṇato.",
  "anya-e0104n9:11_24": "Kiṁ pana sampāpuṇātīti āha “khaya…pe…",
  "anya-e0104n9:11_25": "santiṭṭhatī”ti.",
  "anya-e0104n9:11_26": "Tattha nirodhasaddo anuppādepi dissatīti bhedasaddena visesitaṁ,",
  "anya-e0104n9:11_27": "bhedasaddo visesavācakopi hotīti vayasaddena visesitaṁ,",
  "anya-e0104n9:11_28": "sopi anirodhavācakopi atthīti khayasaddena visesitaṁ,",
  "anya-e0104n9:11_29": "khayavayabhedasaṅkhāte khaṇikanirodheti attho.",
  "anya-e0104n9:11_30": "Sati santiṭṭhatīti satisīsena ñāṇamāha.",
  "anya-e0104n9:11_31": "Etasmiṁ ṭhāneti upakkilesavinimuttassa udayabbayañāṇassa tikkhabhāvāpattiyaṁ vuttanayena udayampi muñcitvā vayasseva manasikārakāle.",
  "anya-e0104n9:12_0": "Ārammaṇapaṭisaṅkhāti rūpavedanādiārammaṇaṁ khayavayavaseneva paṭisaṅkhāya.",
  "anya-e0104n9:12_1": "Yakāralopena hi niddeso “sayaṁ abhiññā”tiādīsu viya.",
  "anya-e0104n9:12_2": "Yathāvuttassa vā ārammaṇassa khayavayabhedavasena paṭisaṅkhā ārammaṇapaṭisaṅkhā.",
  "anya-e0104n9:12_3": "Bhaṅgānupassaneti yo tadārammaṇassa cittassa bhaṅgo,",
  "anya-e0104n9:12_4": "tassa anupassane.",
  "anya-e0104n9:12_5": "Paññāti pakārato jānanā.",
  "anya-e0104n9:12_6": "Yaṁ panettha vattabbaṁ,",
  "anya-e0104n9:12_7": "taṁ idāneva saṁvaṇṇīyati.",
  "anya-e0104n9:13_0": "742.Yaṁ kiñci ārammaṇanti rūpaṁ yāva jarāmaraṇanti vipassitabbabhāvena gahitaṁ sabbaṁ saṅkhāragatamāha.",
  "anya-e0104n9:13_1": "Paṭisaṅkhānaṁ nāma jānanaṁ,",
  "anya-e0104n9:13_2": "tañca bhaṅgānupassanāya adhippetattā bhaṅgato dassanamevāti āha “jānitvā khayato vayato disvāti attho”ti.",
  "anya-e0104n9:13_3": "Tassa ñāṇassāti sambandho.",
  "anya-e0104n9:14_0": "Rūpārammaṇameva rūpārammaṇatā yathā “devo eva devatā”ti imamatthaṁ dassetuṁ “rūpārammaṇaṁ citta”nti vuttaṁ.",
  "anya-e0104n9:14_1": "Rūpārammaṇatāti vā bhummatthe paccattavacananti dassento “atha vā rūpārammaṇabhāve”ti āha.",
  "anya-e0104n9:14_2": "Aparena cittena bhaṅgaṁ anupassatīti vipassanāvisayaṁ bhaṅgānupassanamāha.",
  "anya-e0104n9:14_3": "Evañhi bhaṅgānupassanā paguṇā hoti,",
  "anya-e0104n9:14_4": "ārammaṇañcassa vibhūtataraṁ hutvā upaṭṭhāti.",
  "anya-e0104n9:14_5": "Ñātanti ārammaṇamāha anupassanāvasena ñātattā.",
  "anya-e0104n9:14_6": "Ñāṇanti anupassanāñāṇaṁ.",
  "anya-e0104n9:14_7": "Ubhopi vipassatīti tadubhayampi khayato vayato vipassatīti.",
  "anya-e0104n9:14_8": "Ayaṁ hettha saṅkhepattho –",
  "anya-e0104n9:14_9": "rūpassa yāva jarāmaraṇassa khayato vayato dassanaṁ ārammaṇapaṭisaṅkhātaṁ,",
  "anya-e0104n9:14_10": "dassanakañāṇassa khayato vayato dassanaṁ ārammaṇapaṭisaṅkhāya bhaṅgassa anupassananti ubhayattha paññā.",
  "anya-e0104n9:14_11": "Purimaṁ vā tadabhāve abhāvato pacchimāyaṁ pakkhipitvā pacchimā eva paññā vipassane ñāṇanti.",
  "anya-e0104n9:15_0": "Etthāti “tassa cittassa…pe…",
  "anya-e0104n9:15_1": "bhaṅgaṁ anupassatī”ti ettha.",
  "anya-e0104n9:15_2": "Anekehi ākārehīti aniccato anupassanādīhi anekehi ākārehi. Anu-",
  "anya-e0104n9:15_3": "saddo “bhiyyo”ti etasmiṁ attheti āha “punappunaṁ passatī”ti.",
  "anya-e0104n9:16_0": "Idha saṅkhatadhammo nāma jātijarāmaraṇapakatiko,",
  "anya-e0104n9:16_1": "tassa jāti ādikoṭi,",
  "anya-e0104n9:16_2": "jarā majjhimakoṭi,",
  "anya-e0104n9:16_3": "maraṇaṁ osānakoṭi.",
  "anya-e0104n9:16_4": "Tattha kiñcāpi uppādāditividhampi saṅkhatalakkhaṇatāya aniccalakkhaṇaṁ,",
  "anya-e0104n9:16_5": "tathāpi jātijarāsu diṭṭhāsu na tathā aniccalakkhaṇaṁ pākaṭaṁ hutvā upaṭṭhāti yathā vayakkhaṇeti āha “bhaṅgo nāma aniccatāya paramā koṭī”ti,",
  "anya-e0104n9:16_6": "uttamā koṭi pariyosānakoṭīti attho.",
  "anya-e0104n9:16_7": "Yathā hi jarādhammaṁ,",
  "anya-e0104n9:16_8": "maraṇadhammameva ca jāyatīti jāti aniccatāya ādi koṭi,",
  "anya-e0104n9:16_9": "tathā jātidhammaṁ,",
  "anya-e0104n9:16_10": "maraṇadhammameva ca jīratīti jarā majjhimā koṭi,",
  "anya-e0104n9:16_11": "jātidhammaṁ,",
  "anya-e0104n9:16_12": "jarādhammameva ca bhijjatīti bhaṅgo paramā koṭīti.",
  "anya-e0104n9:16_13": "Aniccato anupassatīti na kalāpato sammasanto viya “aniccaṁ khayaṭṭhenā”ti anumānavasena,",
  "anya-e0104n9:16_14": "nāpi āraddhavipassako viya udayaggahaṇapubbakavayadassanavasena,",
  "anya-e0104n9:16_15": "atha kho udayabbayañāṇānubhāvena paccakkhato upaṭṭhitesu udayavayesu vuttanayena udayaṁ muñcitvā bhaṅgadassanavaseneva aniccato anupassati,",
  "anya-e0104n9:16_16": "evaṁ anupassato panassa niccagāhassa lesopi natthīti āha “no niccato”ti.",
  "anya-e0104n9:16_17": "Tathā hesa niccasaññaṁ pajahatīti vuccati.",
  "anya-e0104n9:16_18": "Ettha ca “aniccato eva anupassatī”ti eva-",
  "anya-e0104n9:16_19": "kāro luttaniddiṭṭhoti tena nivattitamatthaṁ dassetuṁ “no niccato”ti vuttaṁ.",
  "anya-e0104n9:16_20": "Na cettha dukkhato anupassanādinivattanamāsaṅkitabbaṁ paṭiyogīnivattanaparattā, eva-",
  "anya-e0104n9:16_21": "kārassa upari desanāruḷhattā ca tāsaṁ.",
  "anya-e0104n9:16_22": "Dukkhato anupassatītiādīsupi eseva nayo.",
  "anya-e0104n9:17_0": "Aniccato tāva anupassanā bhaṅgānupassakassa yuttā “bhaṅgo nāma aniccatāya paramā koṭī”ti,",
  "anya-e0104n9:17_1": "dukkhādito pana kathanti āha “aniccassa dukkhattā”tiādi.",
  "anya-e0104n9:17_2": "Etena yaṁ aniccaṁ,",
  "anya-e0104n9:17_3": "taṁ ekantato dukkhaṁ anattā,",
  "anya-e0104n9:17_4": "tato ca na abhinandaniyādirūpaṁ.",
  "anya-e0104n9:17_5": "Tasmā upari nibbattetabbato ñāṇaparikammatthañca itarāsampi channaṁ anupassanānaṁ vasena anupassatīti dasseti.",
  "anya-e0104n9:17_6": "Keci panettha “aniccato anupassati,",
  "anya-e0104n9:17_7": "no niccatotiādinā visuṁ dassanakiccaṁ natthi,",
  "anya-e0104n9:17_8": "bhaṅgadassaneneva sabbaṁ diṭṭhaṁ hotī”ti vadanti,",
  "anya-e0104n9:17_9": "taṁ bhaṅgānupassanāya matthakappattiyaṁ yuttaṁ,",
  "anya-e0104n9:17_10": "tato pana pubbabhāge anekākāravokārā anupassanā icchitabbāva.",
  "anya-e0104n9:17_11": "Aññathā “aniccato anupassatī”tiādikā pāḷi,",
  "anya-e0104n9:17_12": "“anekehi ākārehi punappunaṁ passatī”ti āgatā tassā aṭṭhakathā ca virodhitā siyā.",
  "anya-e0104n9:17_13": "Tadeva aniccato diṭṭhameva sabbasaṅkhāragataṁ.",
  "anya-e0104n9:18_0": "Na taṁ abhinanditabbanti taṁ saṅkhāragataṁ taṇhādiṭṭhābhinandanavasena “etaṁ mama,",
  "anya-e0104n9:18_1": "eso me attā”ti na abhinanditabbaṁ.",
  "anya-e0104n9:18_2": "Na tattha rañjitabbanti tattha saṅkhāragate rañjanavasena na pavattitabbaṁ, kāmarāgo,",
  "anya-e0104n9:18_3": "bhavarāgo vā na pavattetabboti attho.",
  "anya-e0104n9:18_4": "Rāgaṁ nirodhetīti rāgaṁ vikkhambhananirodhaṁ pāpeti,",
  "anya-e0104n9:18_5": "vikkhambhetīti attho.",
  "anya-e0104n9:18_6": "Tenāha “lokikeneva tāva ñāṇenā”ti.",
  "anya-e0104n9:18_7": "Sati ca vikkhambhane kathaṁ samudayoti āha “no samudeti,",
  "anya-e0104n9:18_8": "samudayaṁ na karotī”ti.",
  "anya-e0104n9:19_0": "Evaṁ virattoti evaṁ bhaṅgānupassanānusārena viratto.",
  "anya-e0104n9:19_1": "Yathā diṭṭhaṁ sampati upaṭṭhitaṁ saṅkhāragataṁ nirodheti nirodhaṁ manasi karoti,",
  "anya-e0104n9:19_2": "adiṭṭhampi atītānāgataṁ anvayañāṇavasena yathā idaṁ etarahi,",
  "anya-e0104n9:19_3": "evaṁ itarepīti anuminanto nirodheti manasikatassāpi nirodhaṁ karoti.",
  "anya-e0104n9:19_4": "No samudetīti etthāpi eseva nayo,",
  "anya-e0104n9:19_5": "no samudayaṁ manasi karotīti attho.",
  "anya-e0104n9:20_0": "Evaṁ paṭipannoti evaṁ vuttappakārena aniccānupassanādivasena paṭipanno.",
  "anya-e0104n9:20_1": "Saddhiṁ khandhābhisaṅkhārehikilesānaṁ pariccajanatoti khandhehi,",
  "anya-e0104n9:20_2": "abhisaṅkhārehi ca saha kilesānaṁ pajahanato.",
  "anya-e0104n9:20_3": "Kilese hi pajahanto tannimittakakammaṁ,",
  "anya-e0104n9:20_4": "tato nibbattanake khandhe ca pajahati nāma.",
  "anya-e0104n9:20_5": "Saṅkhatadosadassanenāti saṅkhatadhammesu aniccadukkhatādiādīnavadassanena.",
  "anya-e0104n9:20_6": "Tabbiparīteti niccasukhādisabhāve.",
  "anya-e0104n9:20_7": "Tanninnatāyāti tadadhimuttatāya.",
  "anya-e0104n9:20_8": "Paṭinissaggasaddo pariccāgattho,",
  "anya-e0104n9:20_9": "pakkhandanattho cāti paṭinissaggassa duvidhatā vuttā.",
  "anya-e0104n9:20_10": "Tattha pakkhandanaṁ adhimuccanaṁ.",
  "anya-e0104n9:20_11": "Yathāvuttenāti tadaṅgādippahānappakārena,",
  "anya-e0104n9:20_12": "tanninnappakārena ca.",
  "anya-e0104n9:20_13": "Nibbattanavasenāti uppādanavasena.",
  "anya-e0104n9:20_14": "Nibbattento hi kilese ādiyatīti te anibbattento kilese na ādiyati nāma.",
  "anya-e0104n9:20_15": "Adosadassitāvasenāti dosānaṁ adassāvibhāvena.",
  "anya-e0104n9:20_16": "Saṅkhatārammaṇaṁ ādiyatīti yojanā.",
  "anya-e0104n9:20_17": "Anādīnavadassitāya hi saṅkhāre ādiyatīti ādīnavadassitāya te na ādiyati na gaṇhāti.",
  "anya-e0104n9:21_0": "743.Assāti yogino.",
  "anya-e0104n9:21_1": "Tehi ñāṇehīti aniccānupassanādiñāṇehi.",
  "anya-e0104n9:21_2": "Tanti pahānaṁ.",
  "anya-e0104n9:21_3": "Niccasaññanti niccagāhaṁ,",
  "anya-e0104n9:21_4": "saññāsīsena niddeso.",
  "anya-e0104n9:21_5": "Sukhasaññaṁ attasaññanti etthāpi eseva nayo.",
  "anya-e0104n9:21_6": "Sappītikaṁ taṇhanti sauppilāvitaṁ abhipatthanaṁ.",
  "anya-e0104n9:22_0": "744.“Vatthusaṅkamanā”ti ettha vipassanāya pavattiṭṭhānabhāvato rūpādiārammaṇaṁ “vatthū”ti adhippetanti dassento “rūpassā”tiādimāha.",
  "anya-e0104n9:22_1": "Tattha saṅkamanāti vipassanābhāvasāmaññato ekattanayena vuttaṁ,",
  "anya-e0104n9:22_2": "aññathā aññadeva rūpabhaṅgavisayaṁ ñāṇaṁ,",
  "anya-e0104n9:22_3": "aññadeva tadārammaṇacittabhaṅgavisayanti kuto saṅkamanā.",
  "anya-e0104n9:22_4": "Paññāvivaṭṭanāyapi eseva nayo.",
  "anya-e0104n9:22_5": "Paññāyāti udayabbayadassanavasena pavattamānāya vipassanāpaññāya.",
  "anya-e0104n9:22_6": "Vayasseva gahaṇavasena udayato vinivaṭṭanā.",
  "anya-e0104n9:22_7": "Tenāha “udayaṁ pahāya vaye santiṭṭhanā”ti.",
  "anya-e0104n9:22_8": "“Anantarameva āvajjanasamatthatā”ti iminā bhaṅgānupassanāya paguṇabalavabhāvamāha.",
  "anya-e0104n9:23_0": "745.Ubhoti diṭṭhādiṭṭhabhāvena dvepi ārammaṇāni.",
  "anya-e0104n9:23_1": "Ekavavatthanāti khaṇabhaṅguratāya samānāti vavatthāpanā.",
  "anya-e0104n9:24_0": "Saṁvijjamānamhīti paccakkhato upalabbhamāne paccuppanne.",
  "anya-e0104n9:24_1": "Visuddhadassanoti bhaṅgadassanassa paribandhavidhamanena visuddhañāṇo,",
  "anya-e0104n9:24_2": "suvisuddhabhaṅgadassanoti attho.",
  "anya-e0104n9:24_3": "Tadanvayaṁ netīti tassa paccuppannasaṅkhārabhaṅgadassino ñāṇassa anvayaṁ anugatabhūtaṁ ñāṇaṁ pavatteti.",
  "anya-e0104n9:24_4": "Kattha pana pavattetīti āha “atītanāgate”ti, atīte,",
  "anya-e0104n9:24_5": "anāgate ca saṅkhāragate.",
  "anya-e0104n9:24_6": "Sabbepītiādi tassa pavattanākāradassanaṁ.",
  "anya-e0104n9:25_0": "Bhaṅgasaṅkhāte nirodhe,",
  "anya-e0104n9:25_1": "na nibbānasaṅkhāteti adhippāyo.",
  "anya-e0104n9:25_2": "Esāti yā ārammaṇanvayena ubho diṭṭhādiṭṭhe khaṇabhaṅguratāya ekabhāvena vavatthāpanā,",
  "anya-e0104n9:25_3": "esā vayalakkhaṇe vipariṇāmalakkhaṇe vipassanā bhaṅgānupassanāti attho.",
  "anya-e0104n9:26_0": "746.Ārammaṇañca paṭisaṅkhātiādi bhaṅgānupassanāya duppaṭivijjhattā vuttassevatthassa daḷhīkaraṇaṁ.",
  "anya-e0104n9:26_1": "Tayidaṁ bhaṅgadassanaṁ saṅkhārānaṁ avasavattanāvabodhanena anattalakkhaṇapaṭivedhāyāti taṁ dassento “suññato ca upaṭṭhāna”nti āha.",
  "anya-e0104n9:26_2": "Ārammaṇassa hi bhaṅgārammaṇacittassa ca bhaṅgamanupassato visesato saṅkhārā suññā hutvā upaṭṭhahanti.",
  "anya-e0104n9:26_3": "Tenāha “tasseva”ntiādi.",
  "anya-e0104n9:27_0": "Na catthi aññoti ettha imasmiṁ loke añño khandhavinimutto attā nāma koci natthi.",
  "anya-e0104n9:27_1": "Tesaṁ khayaṁ passatīti tesaṁ dhammānaṁ khaṇe khaṇe upaṭṭhahantaṁ bhaṅgaṁ passati.",
  "anya-e0104n9:27_2": "Yathāvuttāya appamādapaṭipattiyā appamatto.",
  "anya-e0104n9:27_3": "Yathā kiṁ?",
  "anya-e0104n9:27_4": "Maṇiṁva vijjhaṁ vajirena yoniso yathā nāma kusalo puriso upāyena maṇiṁ vijjhanto maṇissa chiddameva passati manasi karoti,",
  "anya-e0104n9:27_5": "na maṇissa vaṇṇādiṁ,",
  "anya-e0104n9:27_6": "evameva saṅkhārānaṁ nirantaraṁ bhaṅgameva yoniso manasi karoti,",
  "anya-e0104n9:27_7": "na saṅkhāreti adhippāyo.",
  "anya-e0104n9:27_8": "Yathā vā vajirena maṇiṁ vijjhantassa viddhaṭṭhānaṁ na puna ruhati,",
  "anya-e0104n9:27_9": "evaṁ vajirasadisena bhaṅgānupassanāñāṇena bhaṅge diṭṭhe na puna niccagāho ruhati,",
  "anya-e0104n9:27_10": "evaṁ bhaṅgameva passatīti attho.",
  "anya-e0104n9:28_0": "Yā ca ārammaṇapaṭisaṅkhāti “rūpārammaṇatā cittaṁ uppajjitvā bhijjati,",
  "anya-e0104n9:28_1": "taṁ ārammaṇaṁ paṭisaṅkhā”ti evamāgatā yā ca ārammaṇapaṭisaṅkhā,",
  "anya-e0104n9:28_2": "“tassa cittassa bhaṅgaṁ anupassatī”ti evaṁ vuttā yā ca bhaṅgānupassanā,",
  "anya-e0104n9:28_3": "“saṅkhārāva bhijjanti,",
  "anya-e0104n9:28_4": "tesaṁ bhedo maraṇaṁ,",
  "anya-e0104n9:28_5": "na añño koci atthī”ti evaṁ vuttaṁ yañca suññato upaṭṭhānaṁ,",
  "anya-e0104n9:28_6": "ayaṁ evaṁ tidhā vuttāpi adhipaññāvipassanā nāmāti attho.",
  "anya-e0104n9:29_0": "747.Aniccānupassanādīsūti aniccadukkhānattānupassanāsu.",
  "anya-e0104n9:29_1": "Nibbidādīsūti nibbidāvirāganirodhapaṭinissaggānupassanāsu.",
  "anya-e0104n9:29_2": "Tayo upaṭṭhāneti aniccādivasena tividhe upaṭṭhāne.",
  "anya-e0104n9:29_3": "Khayato vayato upaṭṭhānañhi aniccato upaṭṭhānaṁ,",
  "anya-e0104n9:29_4": "bhayato upaṭṭhānaṁ dukkhato,",
  "anya-e0104n9:29_5": "suññato upaṭṭhānaṁ anattatoti.",
  "anya-e0104n9:29_6": "Diṭṭhīsūti diṭṭhinimittaṁ na vedhati.",
  "anya-e0104n9:29_7": "Tā hi asaṁhīratāya na calati.",
  "anya-e0104n9:30_0": "748.Dubbalabhājanassa viyāti tintaāmamattikābhājanassa viya bhedameva passatīti sambandho.",
  "anya-e0104n9:30_1": "Ettha ca dubbalabhājanūpamā sarasabhiduratādassanatthaṁ,",
  "anya-e0104n9:30_2": "vippakiriyamānasukhumarajūpamā aññamaññaṁ asambandhatādassanatthaṁ,",
  "anya-e0104n9:30_3": "bhijjiyamānatilūpamā khaṇe khaṇe bhijjanakabhāvadassanatthanti daṭṭhabbā.",
  "anya-e0104n9:30_4": "Bhedamevāti vināsameva passati uppādādīnaṁ aggahaṇato.",
  "anya-e0104n9:30_5": "Evamevāti yathā udakabubbuḷakāni udakatalādipaccayaṁ paṭicca uppannāni na ciraṭṭhitikāni sīghaṁ sīghaṁ bhijjanti,",
  "anya-e0104n9:30_6": "evameva sabbe rūpārūpadhammā kammādipaccayaṁ paṭicca uppannā khaṇaṭṭhitikā sīghaṁ sīghaṁ bhijjantīti bhedameva passati.",
  "anya-e0104n9:30_7": "Turitaturitañhi nesaṁ bhedadassanatthaṁ “bhijjanti bhijjantī”ti āmeḍitavacanaṁ.",
  "anya-e0104n9:31_0": "Marīcipi ittarakālikāva,",
  "anya-e0104n9:31_1": "nissayapabandhavasena pana ciratarupaṭṭhānanti “yathā passe marīcika”nti vuttaṁ,",
  "anya-e0104n9:31_2": "na ayāthāvupaṭṭhānatova.",
  "anya-e0104n9:31_3": "Lokanti khandhalokaṁ.",
  "anya-e0104n9:31_4": "Maccurājā na passati arahattādhigamena punabbhavābhāvato.",
  "anya-e0104n9:32_0": "749.Bhavadiṭṭhippahānanti sassatadiṭṭhiyā vikkhambhanaṁ.",
  "anya-e0104n9:32_1": "Na hi nirantaraṁ bhaṅgameva passato sassatadiṭṭhiyā avasaro atthi.",
  "anya-e0104n9:32_2": "Tato eva jīvite nirālayattā jīvitanikantipariccāgo.",
  "anya-e0104n9:32_3": "Sadāti sabbakālaṁ rattindivaṁ.",
  "anya-e0104n9:32_4": "Bhāvanāya yuttappayuttatā.",
  "anya-e0104n9:32_5": "Icchācārānaṁ dūrībhāvato visuddhājīvitā.",
  "anya-e0104n9:32_6": "Ussukkappahānaṁ kiccākiccesu abyāvaṭatā tibbasaṁvegattā.",
  "anya-e0104n9:32_7": "Vigatabhayatā kutocipi nibbhayatā attasinehābhāvato.",
  "anya-e0104n9:32_8": "Khantisoraccapaṭilābho aniccatāya sudiṭṭhattā.",
  "anya-e0104n9:32_9": "Pantasenāsanesu adhikusalesu ca aratiyā,",
  "anya-e0104n9:32_10": "kāmaguṇesu ratiyā ca sahanato abhibhavanato aratiratisahanatā.",
  "anya-e0104n9:33_0": "Imāni aṭṭhagguṇamuttamānīti liṅgavipallāsena vuttaṁ. Ma-",
  "anya-e0104n9:33_1": "kāro ca padasandhikaro,",
  "anya-e0104n9:33_2": "bhavadiṭṭhippahānādike ime aṭṭha uttamānisaṁseti attho.",
  "anya-e0104n9:33_3": "Tahinti tattha bhaṅgānupassanāyanti attho.",
  "anya-e0104n9:34_0": "Bhaṅgānupassanāñāṇaṁ niṭṭhitaṁ.",
  "anya-e0104n9:35_0": "Bhayatupaṭṭhānañāṇakathāvaṇṇanā",
  "anya-e0104n9:36_0": "750.Sabbasaṅkhārānanti tebhūmakānaṁ sabbasaṅkhārānaṁ.",
  "anya-e0104n9:36_1": "Adhikāravasena hi padesasabbavisayo idha sabbasaddo.",
  "anya-e0104n9:36_2": "Āsevantassāti ādaravasena sevantassa pavattentassa.",
  "anya-e0104n9:36_3": "Bhāventassāti vaḍḍhentassa brūhentassa.",
  "anya-e0104n9:36_4": "Bahulīkarontassāti punappunaṁ karontassa yuñjantassa.",
  "anya-e0104n9:36_5": "Pabhedakāti khaṇe khaṇe bhijjanavasena pabhedakā.",
  "anya-e0104n9:36_6": "Ājīvikā byādhiādinimittaṁ maritukāmassa,",
  "anya-e0104n9:36_7": "amaritukāmassāpi sūrassa bhāyitabbampi na bhayato upaṭṭhātīti “sukhena jīvitukāmassa bhīrukapurisassā”ti vuttaṁ.",
  "anya-e0104n9:36_8": "Yathā bhīrukajātikassa sīhādayo santāsanimittaṁ bhayānakabhāvato,",
  "anya-e0104n9:36_9": "tathā yogino bhaṅgato dissamānā saṅkhārāti āha “sīha…pe…",
  "anya-e0104n9:36_10": "upaṭṭhahantī”ti.",
  "anya-e0104n9:36_11": "Paccuppannāti addhāpaccuppannā oḷārikā dīghatarapabandhā,",
  "anya-e0104n9:36_12": "khaṇapaccuppannā sukhumatarā ittarakālā,",
  "anya-e0104n9:36_13": "santatipaccuppannā majjhimā idha ādito pariggahetabbā.",
  "anya-e0104n9:36_14": "Bhayato bhāyitabbato upatiṭṭhanakesu ñāṇaṁ bhayatupaṭṭhānañāṇaṁ.",
  "anya-e0104n9:37_0": "Yathā itthiyā puttānaṁ sīsassa chinnatā chijjamānatā gayhamānā bhayāvahā,",
  "anya-e0104n9:37_1": "evaṁ yogino tiyaddhagatānaṁ saṅkhārānaṁ nirodhā gayhamānāti imamatthaṁ dassetuṁ “ekissā kira itthiyā”tiādi vuttaṁ.",
  "anya-e0104n9:38_0": "Yathā pūtibhūtaṁ odanādi na sabhāvena tiṭṭhati vinassati,",
  "anya-e0104n9:38_1": "evaṁ yassā itthiyā vijātavijātā puttā na jīvanti maranti eva,",
  "anya-e0104n9:38_2": "sā “pūtipajā”ti vuttā.",
  "anya-e0104n9:38_3": "Pūtipajāggahaṇañcettha visesato gabbhagatamaraṇacintādassanena yogino anāgatasaṅkhāranirodhasanniṭṭhānadassanatthaṁ.",
  "anya-e0104n9:38_4": "Atītapaccuppannasaṅkhāranirodho hissa supākaṭo evāti na so upamāya sādhetabbo.",
  "anya-e0104n9:38_5": "Antimabhavikassa ca yogino sattakkhattuṁ paramādibhāvino atīte dukkhabahutāya,",
  "anya-e0104n9:38_6": "anāgatadukkhaparittatāya ca dassanatthaṁ bahupajāva itthī nidassitā.",
  "anya-e0104n9:39_0": "Tattha yathā tassā nava puttā matā,",
  "anya-e0104n9:39_1": "evaṁ ajjhattādippabhedā atītā saṅkhārā,",
  "anya-e0104n9:39_2": "vusitapubbā vā nava sattāvāsā daṭṭhabbā,",
  "anya-e0104n9:39_3": "mīyamānaputto viya paccuppannā saṅkhārā,",
  "anya-e0104n9:39_4": "pavattamāno vā sattāvāso daṭṭhabbo.",
  "anya-e0104n9:39_5": "Ajātaputto viya anāgatā saṅkhārā,",
  "anya-e0104n9:39_6": "bhāvī vā sattāvāso daṭṭhabbo.",
  "anya-e0104n9:39_7": "Evamavaṭṭhite yadeke dasaputtamātaraṁ aggahetvā navaputtamātuggahaṇaṁ sātthakanti vadanti,",
  "anya-e0104n9:39_8": "tadapāhataṁ hoti.",
  "anya-e0104n9:39_9": "Dārakānaṁ maraṇassa cirakālikattā maraṇānussaraṇanti vuttaṁ.",
  "anya-e0104n9:39_10": "Gabbhagato appaccakkhatāya bhāvīpakkheyeva tiṭṭhatīti adhippāyena kucchigato anāgatasaṅkhāraṭṭhāniyo vutto.",
  "anya-e0104n9:39_11": "Etasmiṁ khaṇeti bhaṅgadassanamukhena saṅkhārānaṁ bhayānakabhāvena upaṭṭhānakkhaṇe.",
  "anya-e0104n9:40_0": "751.Na bhāyati ñāṇassa bhāyanākārena appavattanato.",
  "anya-e0104n9:40_1": "Paṭighacittuppādavasena hi bhāyanaṁ,",
  "anya-e0104n9:40_2": "ñāṇaṁ pana bhāyitabbavatthuṁ bhāyitabbanti yāthāvato jānāti.",
  "anya-e0104n9:40_3": "Tenāha “atītā…pe…",
  "anya-e0104n9:40_4": "tīraṇamattamevā”ti,",
  "anya-e0104n9:40_5": "tisso aṅgārakāsuyo atitāpena tikkhamajjhamudubhedāti adhippāyo.",
  "anya-e0104n9:40_6": "Kāmabhavādīnañhi tiṇṇaṁ bhavānaṁ nidassanabhāvena tāsaṁ gahaṇaṁ,",
  "anya-e0104n9:40_7": "tathā khadirādisūlattayassa appaṇītādibhāvato.",
  "anya-e0104n9:40_8": "Tenāha “kevalaṁ hī”tiādi.",
  "anya-e0104n9:40_9": "Assāti ñāṇassa.",
  "anya-e0104n9:40_10": "Byasanāpannāti nānāvidhavipulānatthapatitā.",
  "anya-e0104n9:40_11": "Bhayatoti bhāyitabbato.",
  "anya-e0104n9:41_0": "Saṅkhāranimittanti “saṅkhārānaṁ samūhādighanavasena,",
  "anya-e0104n9:41_1": "sakiccaparicchedatāya ca saviggahānaṁ viya upaṭṭhāna”nti vuttovāyamattho.",
  "anya-e0104n9:41_2": "Saṅkhārānaṁ pana tathā upaṭṭhānaṁ saṅkhāravinimuttaṁ na hotīti āha “atītā…pe…",
  "anya-e0104n9:41_3": "adhivacana”nti.",
  "anya-e0104n9:41_4": "Maraṇamevāti bhaṅgameva.",
  "anya-e0104n9:41_5": "Tenāti bhaṅgadassanena.",
  "anya-e0104n9:41_6": "Khaṇe khaṇe bhaṅgameva passato hi nimittasaññitaṁ saṅkhāragataṁ aniccatāya vuttanayena sappaṭibhayaṁ hutvā upaṭṭhāti.",
  "anya-e0104n9:41_7": "Pavattaṁ nāma kāmaṁ sabbā bhavapavatti,",
  "anya-e0104n9:41_8": "matthakappattāya pana bhaṅgānupassanāya sabbabhavesu abhiṇhasampaṭipīḷanassa suṭṭhutaraṁ upaṭṭhānato",
  "anya-e0104n9:41_9": "santasukhābhimatāpi bhavā dukkhasabhāvatāya bhayato upaṭṭhahantīti dassanatthaṁ “pavattanti rūpārūpabhavapavattī”tiādi vuttaṁ.",
  "anya-e0104n9:41_10": "Ubhayanti nimittaṁ,",
  "anya-e0104n9:41_11": "pavattañca.",
  "anya-e0104n9:41_12": "Dvayampi hi taṁ attasuññameva hutvā upaṭṭhahatīti.",
  "anya-e0104n9:42_0": "Bhayatupaṭṭhānañāṇaṁ niṭṭhitaṁ.",
  "anya-e0104n9:43_0": "Ādīnavānupassanāñāṇakathāvaṇṇanā",
  "anya-e0104n9:44_0": "752.Tāṇanti saṅkhārahetukā anattato rakkhaṇaṁ.",
  "anya-e0104n9:44_1": "Neva paññāyati sabbabhavādīnaṁ sādīnavatāya ekasadisattā.",
  "anya-e0104n9:44_2": "Leṇanti tassa pariharaṇatāṇāya upalīyanaṁ.",
  "anya-e0104n9:44_3": "Gatīti tadatthaṁ gantabbaṭṭhānaṁ.",
  "anya-e0104n9:44_4": "Paṭisaraṇanti tasseva paṭisaraṇaṭṭhānaṁ.",
  "anya-e0104n9:44_5": "Patthanāti āsīsanā na hoti.",
  "anya-e0104n9:44_6": "Etena “netaṁ mamā”ti taṇhāgāhābhāvamāha.",
  "anya-e0104n9:44_7": "Parāmāsoti diṭṭhiparāmāso.",
  "anya-e0104n9:44_8": "Tena “eso me attā”ti diṭṭhigāhābhāvamāha.",
  "anya-e0104n9:44_9": "Taṇhāgāhābhāveneva cettha “esohamasmī”ti mānagāhābhāvopi vuttoyeva hoti, vā-",
  "anya-e0104n9:44_10": "saddaggahaṇena vā.",
  "anya-e0104n9:45_0": "Idāni patthanādīnamabhāve kāraṇaṁ dassetuṁ “tayo bhavā”tiādi vuttaṁ.",
  "anya-e0104n9:45_1": "Tattha tayo bhavā aṅgārakāsuyo viya jātiādidukkhādhiṭṭhānabhāvena mahābhitāpatāya.",
  "anya-e0104n9:45_2": "Cattāro mahābhūtā kaṭṭhamukhapūtimukhaaggimukhasatthamukhasaṅkhātā ghoravisaāsīvisā viya kāyassa thaddhatāvissandanadāhacchedadukkhavidhānato visesato,",
  "anya-e0104n9:45_3": "avisesato pana āsayato,",
  "anya-e0104n9:45_4": "visavikārato,",
  "anya-e0104n9:45_5": "anatthadānato,",
  "anya-e0104n9:45_6": "durupacārato,",
  "anya-e0104n9:45_7": "durāsadato,",
  "anya-e0104n9:45_8": "akataññuto,",
  "anya-e0104n9:45_9": "avisesakārito,",
  "anya-e0104n9:45_10": "anekādīnavūpaddavato ca.",
  "anya-e0104n9:45_11": "“Cattāro āsīvisā uggatejā ghoravisāti kho,",
  "anya-e0104n9:45_12": "bhikkhave,",
  "anya-e0104n9:45_13": "catunnetaṁ mahābhūtānaṁ adhivacana”nti hi vuttaṁ.",
  "anya-e0104n9:45_14": "Pañcakkhandhā ekakkhandhabhede aññakkhandhānavaṭṭhānato.",
  "anya-e0104n9:45_15": "Aññamaññāghātanato,",
  "anya-e0104n9:45_16": "maraṇadukkhāvahanato ca ukkhittāsikavadhakā viya.",
  "anya-e0104n9:45_17": "Vuttampi cetaṁ “ukkhittāsiko vadhakoti kho,",
  "anya-e0104n9:45_18": "bhikkhave,",
  "anya-e0104n9:45_19": "pañcannetaṁ upādānakkhandhānaṁ adhivacana”nti.",
  "anya-e0104n9:45_20": "Cha ajjhattikāyatanāni attattaniyabhāvena gahitānipi tato rittabhāvato suññagāmo viya bhojanādigayhupagamettha atthīti paviṭṭhasuññagāmo viya.",
  "anya-e0104n9:45_21": "Tathā hi vuttaṁ –",
  "anya-e0104n9:46_0": "“Suññagāmoti kho,",
  "anya-e0104n9:46_1": "bhikkhave,",
  "anya-e0104n9:46_2": "channetaṁ ajjhattikānaṁ āyatanānaṁ adhivacanaṁ.",
  "anya-e0104n9:46_3": "Cakkhuto cepi naṁ,",
  "anya-e0104n9:46_4": "bhikkhave,",
  "anya-e0104n9:46_5": "paṇḍito byatto medhāvī upaparikkheyya,",
  "anya-e0104n9:46_6": "rittakaññeva khāyati,",
  "anya-e0104n9:46_7": "tucchakaññeva khāyati,",
  "anya-e0104n9:46_8": "suññakaññeva khāyatī”ti –",
  "anya-e0104n9:47_0": "Ādi.",
  "anya-e0104n9:47_1": "Cha bāhirāyatanāni gāmaghātakacorā viya sabbathāpi ghātakabhāvato.",
  "anya-e0104n9:47_2": "Tenevāha “corā gāmaghātakāti kho,",
  "anya-e0104n9:47_3": "bhikkhave,",
  "anya-e0104n9:47_4": "channetaṁ bāhirānaṁ āyatanānaṁ adhivacanaṁ. Cakkhu,",
  "anya-e0104n9:47_5": "bhikkhave,",
  "anya-e0104n9:47_6": "haññati manāpāmanāpesu rūpesū”tiādi.",
  "anya-e0104n9:47_7": "Rāgaggiādīhi ekādasahi aggīhi.",
  "anya-e0104n9:47_8": "Vuttañhetaṁ –",
  "anya-e0104n9:48_0": "“Cakkhu,",
  "anya-e0104n9:48_1": "bhikkhave, ādittaṁ.",
  "anya-e0104n9:48_2": "Kena ādittaṁ?",
  "anya-e0104n9:48_3": "Rāgagginā dosagginā mohagginā jātiyā jarāya maraṇena sokehi paridevehi dukkhehi domanassehi upāyāsehī”ti –",
  "anya-e0104n9:49_0": "Ādi.",
  "anya-e0104n9:49_1": "Saṅkhārānaṁ gaṇḍādisadisatā heṭṭhā vuttāyeva.",
  "anya-e0104n9:49_2": "Nirassādāti assādetabbarahitā dukkhasabhāvattā.",
  "anya-e0104n9:49_3": "Nirasāti sampattirahitā vipattipariyosānattā.",
  "anya-e0104n9:49_4": "Sabbattha yathā heṭṭhā nirassādā nirasā mahāādīnavarāsibhūtā hutvā upaṭṭhahantīti sambandho,",
  "anya-e0104n9:49_5": "evaṁ uparipi “savāḷakamiva vanagahana”ntiādīsu taṁ ānetvā sambandhitabbaṁ.",
  "anya-e0104n9:50_0": "Sasaddūlāti sabyagghā.",
  "anya-e0104n9:50_1": "Gāhā kumbhilādayo.",
  "anya-e0104n9:50_2": "Rakkhaso dakarakkhaso.",
  "anya-e0104n9:50_3": "“Nirasaṁ nirassāda”nti iminā ādīnavassa abbokiṇṇataṁ dasseti.",
  "anya-e0104n9:50_4": "Tathā hissa yogino sabbesu bhavādīsu sabbepi saṅkhārā nissaggato nirantaraṁ sappaṭibhayāva hutvā upaṭṭhahanti.",
  "anya-e0104n9:50_5": "Yañca sappaṭibhayaṁ,",
  "anya-e0104n9:50_6": "taṁ sādīnavaṁ.",
  "anya-e0104n9:50_7": "Tenāha “tasseva”ntiādi.",
  "anya-e0104n9:51_0": "Yanti ādīnavañāṇaṁ.",
  "anya-e0104n9:51_1": "Idaṁ vuttanti idaṁ dasavatthukaṁ dvādasavārapaṭimaṇḍitaṁ anvayabyatirekavasena tasseva padabhājanaṁ paṭisambhidāyaṁ vuttaṁ.",
  "anya-e0104n9:52_0": "Uppādo bhayanti saṅkhārānaṁ uppādo akhemaṭṭhena bhayavatthutāya bhayaṁ.",
  "anya-e0104n9:52_1": "Uppādamūlakañhi sabbaṁ taṁ sabbavatthukanti sabyasanaṁ.",
  "anya-e0104n9:52_2": "Pavattaṁ bhayantiādīsupi eseva nayo.",
  "anya-e0104n9:52_3": "Natthi etassa uppādo,",
  "anya-e0104n9:52_4": "na vā etasmiṁ adhigate saṅkhārānaṁ āyatiṁ uppādoti anuppādo, nibbānaṁ.",
  "anya-e0104n9:52_5": "Tañca sabbaso bhayābhāvato paramassāsabhūtattā nibbhayaṭṭhena khemanti.",
  "anya-e0104n9:52_6": "Santipadeti sabbasaṅkhārūpasamabhūte amatapade.",
  "anya-e0104n9:52_7": "Appavattantiādīhipi pavattādipaṭikkhepamukhena nibbānameva vadati.",
  "anya-e0104n9:52_8": "Pavattiyaṁ ādīnavaṁ disvā tadanantarameva nivattiyaṁ ānisaṁsadassanavasena sīghaṁ vipassanaṁ ussukkāpentānaṁ vasena “uppādo bhayaṁ,",
  "anya-e0104n9:52_9": "anuppādo khema”nti tatiyavāro vutto.",
  "anya-e0104n9:52_10": "Eseva nayo chaṭṭhavārādīsupi.",
  "anya-e0104n9:52_11": "Ettha ca uppādo viseso,",
  "anya-e0104n9:52_12": "bhayaṁ visesitabbaṁ sāmaññabhāvatoti satipi dvinnaṁ padānaṁ samānādhikaraṇabhāve liṅgabhedo gahito.",
  "anya-e0104n9:52_13": "Yathā “dukkhasamudayo ariyasacca”nti.",
  "anya-e0104n9:52_14": "Esa nayo “gati bhaya”ntiādīsupi.",
  "anya-e0104n9:53_0": "Uppādo saṅkhārāti ettha pana sabbesaṁ saṅkhārānaṁ uppādaṁ sāmaññena gahetvā saṅkhārā bhedato vihitā sabbatthakameva",
  "anya-e0104n9:53_1": "tesaṁ vibhāgato vipassiyamānattāti vacanabhedo kato.",
  "anya-e0104n9:54_0": "Āyūhanaṁ paṭisandhiṁ “dukkha”nti passatīti sambandho.",
  "anya-e0104n9:54_1": "Ñāṇaṁ ādīnave idanti ādīnave visayabhūte idaṁ pañcavatthukaṁ ñāṇaṁ veditabbaṁ.",
  "anya-e0104n9:54_2": "Ñāṇaṁ santipadeti santipade ninnādibhāvena ṭhitaṁ idaṁ ñāṇanti attho.",
  "anya-e0104n9:55_0": "753.",
  "anya-e0104n9:55_1": "Kammapaccayā paccuppannabhave uppajjamānānaṁ saṅkhārānaṁ uppādo pākaṭataro hutvā upaṭṭhātīti āha “purimakammapaccayā idha uppattī”ti.",
  "anya-e0104n9:55_2": "Pavattaṁ nāma idha pavattiyaṁ dhammappavattīti āha “uppannassa pavattī”ti.",
  "anya-e0104n9:55_3": "Sabbampīti tiyaddhagataṁ rūpārūpaṁ ajjhattabahiddhādivibhāgaṁ sabbampi.",
  "anya-e0104n9:55_4": "Kammanti etarahi pavattaṁ kammaṁ.",
  "anya-e0104n9:55_5": "Ettha ca uppādapavattaāyūhanaggahaṇena paccuppannaddhapariyāpannā saṅkhārā gahitā,",
  "anya-e0104n9:55_6": "paṭisandhiggahaṇena anāgataddhapariyāpannā upādittā.",
  "anya-e0104n9:55_7": "Uppādaggahaṇena ca atītaddhapariyāpannā kammasaṅkhārā ulliṅgattā.",
  "anya-e0104n9:55_8": "Nimittaggahaṇena pana sabbepi gahitā.",
  "anya-e0104n9:55_9": "Yāya gatiyā sā paṭisandhi hoti sā nirayādibhedā gati sucaritaduccaritavasena gantabbattā,",
  "anya-e0104n9:55_10": "sā panatthato taṁtaṁkammaniyamitā bhavasamaññārahā vipākakkhandhā,",
  "anya-e0104n9:55_11": "kaṭattā ca rūpanti veditabbā.",
  "anya-e0104n9:55_12": "Khandhānaṁ nibbattananti sabbesampi khandhānaṁ nibbattanaṁ.",
  "anya-e0104n9:55_13": "Pākaṭā eva saccavibhaṅge lakkhaṇādivasena niddiṭṭhattā.",
  "anya-e0104n9:55_14": "Vatthuvasenāti ārammaṇasaṅkhātapavattiṭṭhānavasena.",
  "anya-e0104n9:55_15": "Yadi te pañceva vatthubhāvena icchitā,",
  "anya-e0104n9:55_16": "atha kasmā sesā vuttāti āha “sesā tesaṁ vevacanavasenā”ti.",
  "anya-e0104n9:55_17": "Tena vipassakānaṁ ñāṇavipphārassa visayasaṁvaḍḍhanatthaṁ desanā vaḍḍhitāti dasseti.",
  "anya-e0104n9:56_0": "Anvayato dassitassa ādīnavañāṇassa byatirekato dassanatthaṁ paṭipakkhañāṇadassanaṁ “yattha uppādo natthi,",
  "anya-e0104n9:56_1": "tattha sabbena sabbaṁ bhayampi natthī”ti.",
  "anya-e0104n9:56_2": "“Bhayatupaṭṭhānena vā”tiādinā pavattiṁ dassetvā nivattidassanaṁ buddhānaṁ,",
  "anya-e0104n9:56_3": "anubuddhānañca āciṇṇametaṁ yathā purimaṁ saccadvayaṁ dassetvā nirodhasaccadesanāti dasseti.",
  "anya-e0104n9:56_4": "Yathā loke kassaci ādīnavadassanaṁ niratthakampi hoti,",
  "anya-e0104n9:56_5": "na tathā idaṁ,",
  "anya-e0104n9:56_6": "idaṁ pana sātthakamevāti imamatthaṁ dassetuṁ “yasmā vā”tiādi vuttaṁ.",
  "anya-e0104n9:56_7": "Tappaṭipakkhaninnaṁ cittaṁ hoti dāhābhibhūtassa sītaninnatā viya suṭṭhu diṭṭhādīnavato ekaṁsena muñcitukamyatābhāvato.",
  "anya-e0104n9:57_0": "Bhayanti bhāyitabbaṁ.",
  "anya-e0104n9:57_1": "“Niyamato dukkha”nti etenassa dukkhabhāvena bhāyitabbatāti bhāyitabbatā dukkhabhāvaṁ na byabhicaratīti dasseti.",
  "anya-e0104n9:57_2": "Vaṭṭāmisaṁ upādinnakkhandhāti vadanti.",
  "anya-e0104n9:57_3": "Tividhampi vaṭṭaṁ,",
  "anya-e0104n9:57_4": "vaṭṭasannissitañca vaṭṭāmisaṁ.",
  "anya-e0104n9:57_5": "Kilesehi āmasitabbato lokāmisaṁ,",
  "anya-e0104n9:57_6": "pañca kāmaguṇā.",
  "anya-e0104n9:57_7": "Kilesā eva kilesāmisaṁ.",
  "anya-e0104n9:57_8": "Saṅkhāramattamevāti ettha eva-",
  "anya-e0104n9:57_9": "saddena visaṅkhāraṁ nivatteti.",
  "anya-e0104n9:57_10": "Na hi tattha sāmisatālesopi atthīti. Matta-",
  "anya-e0104n9:57_11": "saddena pana aparipuṇṇataṁ vibhāveti.",
  "anya-e0104n9:57_12": "Na hi sabbasaṅkhāragataṁ sāmisanti.",
  "anya-e0104n9:57_13": "Tasmāti “bhaya”nti vuttassa dukkhādibhāvena niyatattā.",
  "anya-e0104n9:57_14": "Yadi yaṁ bhayaṁ,",
  "anya-e0104n9:57_15": "taṁ dukkhādisabhāvameva,",
  "anya-e0104n9:57_16": "tathā sati bhayādīsu ekeneva atthasiddhi.",
  "anya-e0104n9:57_17": "Kasmā sabbāni gahitānīti anuyogaṁ manasi katvā āha “evaṁ santepī”tiādi.",
  "anya-e0104n9:57_18": "Yathā tesu eva saṅkhāresu aniccato dukkhato anattato pavattivasena ākāranānattato anupassanānānattaṁ,",
  "anya-e0104n9:57_19": "evaṁ bhayākārādiākāranānattato pavattivasenevettha ñāṇassa nānattaṁ.",
  "anya-e0104n9:57_20": "Tattha bhayākārena pavattaṁ ñāṇaṁ bhayatupaṭṭhānañāṇaṁ,",
  "anya-e0104n9:57_21": "itarākāravasena pavattaṁ ādīnavañāṇanti daṭṭhabbaṁ.",
  "anya-e0104n9:58_0": "Yasmā ādīnavañāṇassa visayabhāvena vuttā pannarasāpi atthā uppādādīsu pañcasveva antogadhā,",
  "anya-e0104n9:58_1": "tattha ca ñāṇaṁ anvayabyatirekavasena pavattanato dasavidhaṁ hoti.",
  "anya-e0104n9:58_2": "Tasmā āha “dasa ñāṇe pajānātī”ti.",
  "anya-e0104n9:58_3": "Pajānanañca sātisayaṁ visayagatasammohavigamena asammūḷhaṁ,",
  "anya-e0104n9:58_4": "attanipi asammūḷhamevāti attānampi pajānantaṁ viya hotīti katvā vuttaṁ.",
  "anya-e0104n9:58_5": "Tenāha “paṭivijjhati sacchikarotī”ti.",
  "anya-e0104n9:58_6": "Dvinnanti dvīsu kusalasaddayogena hi bhummatthe sāmivacanaṁ yathā “kusalā naccagītassā”ti.",
  "anya-e0104n9:58_7": "Kusalatāti karaṇe paccattavacananti āha “dvinnaṁ kusalatāyā”ti.",
  "anya-e0104n9:58_8": "Dvinnanti vā dvinnaṁ ñāṇānaṁ vasenāti attho.",
  "anya-e0104n9:58_9": "Pavattiyā yāthāvato diṭṭhatāya tappaṭipakkhato santipadaṁ suvinicchitameva hutvā upaṭṭhāti.",
  "anya-e0104n9:58_10": "Tenassa cittaṁ paramadiṭṭhadhammanibbānādimicchāgāhavasena na vicalati.",
  "anya-e0104n9:58_11": "Tattha suparidiṭṭhādīnavattāti āha “nānādiṭṭhīsu na kampatī”tiādi.",
  "anya-e0104n9:58_12": "Sesamettha uttānatthameva.",
  "anya-e0104n9:59_0": "Ādīnavānupassanāñāṇaṁ niṭṭhitaṁ.",
  "anya-e0104n9:60_0": "Nibbidānupassanāñāṇakathāvaṇṇanā",
  "anya-e0104n9:61_0": "754.Saṅkhāragateti sabbasmiṁ tebhūmake saṅkhāre.",
  "anya-e0104n9:61_1": "Nibbindatīti ñāṇanibbidena nibbedaṁ āpajjati.",
  "anya-e0104n9:61_2": "Tathābhūto ca tattha ukkaṇṭhanto,",
  "anya-e0104n9:61_3": "anabhiramanto ca nāma hotīti vuttaṁ “ukkaṇṭhati nābhiramatī”ti.",
  "anya-e0104n9:62_0": "Tattha anabhiramaṇassa upamaṁ dassetuṁ “seyyathāpī”tiādi vuttaṁ.",
  "anya-e0104n9:62_1": "Anotattadahaṁ parikkhipitvā ṭhitesu dviyojanasatubbedhesu yathākkamaṁ sānuañjanarajatasuvaṇṇasattaratanamayesugandhamādanakāḷakelāsasudassanacittakūṭabhedesu",
  "anya-e0104n9:62_2": "pañcasu himavato mahāsikharesu pacchimo cittakūṭapabbato nāma.",
  "anya-e0104n9:62_3": "Sīhapapātādīsu sattasu mahāsaresu.",
  "anya-e0104n9:63_0": "Suvaṇṇapañjareti suvaṇṇamaye sīhapañjare.",
  "anya-e0104n9:63_1": "Pakkhittoti niruddho.",
  "anya-e0104n9:63_2": "Tividhe sugatibhaveti kāmasugatiādike tividhe sampattibhave.",
  "anya-e0104n9:64_0": "Hatthapādavālavatthikosehi bhūmiphusanehi sattahi patiṭṭhitoti sattapatiṭṭho.",
  "anya-e0104n9:64_1": "Nagaramajjhe nābhiramati dvārapañjaranāḷanādiavabādhanabhayena.",
  "anya-e0104n9:64_2": "Diṭṭheti adhimuttipubbakena anvayadassanena diṭṭhe.",
  "anya-e0104n9:64_3": "Tenāha “tanninnatappoṇatappabbhāramānaso”ti.",
  "anya-e0104n9:65_0": "Nibbidānupassanāñāṇaṁ niṭṭhitaṁ.",
  "anya-e0104n9:66_0": "755.Taṁ panetanti nibbidāñāṇamāha.",
  "anya-e0104n9:66_1": "Ñāṇadvayenāti bhayatupaṭṭhānādīnavānupassanāñāṇadvayena.",
  "anya-e0104n9:66_2": "Yasmā bhayato dissamānā eva saṅkhārā mahādīnavā,",
  "anya-e0104n9:66_3": "nibbinditabbā ca hutvā upaṭṭhahanti,",
  "anya-e0104n9:66_4": "tasmā ekampi taṁ ñāṇaṁ tathābhāvanābalappattiyā avatthāvisesayuttaṁ tividhakiccasāmatthiyavantaṁ hotīti vuttaṁ “atthato eka”nti.",
  "anya-e0104n9:66_5": "Tenāha “sabbasaṅkhāre”tiādi.",
  "anya-e0104n9:67_0": "Tayidaṁ tāsaṁ anupassanānaṁ matthakappattivasena vuttaṁ,",
  "anya-e0104n9:67_1": "ādimhi pana bhinnasabhāvā eva pavattanti.",
  "anya-e0104n9:67_2": "Uppādesīti pātvākāsi,",
  "anya-e0104n9:67_3": "vibhāvesīti attho.",
  "anya-e0104n9:68_0": "Muñcitukamyatāñāṇakathāvaṇṇanā",
  "anya-e0104n9:69_0": "756.Na sajjati bahvādīnavatāya diṭṭhattā.",
  "anya-e0104n9:69_1": "Muñcitukāmaṁ nissaritukāmaṁ hoti anādikālikassa khandhassa pariññāyamānattā.",
  "anya-e0104n9:69_2": "Muñcitukāmatā tato attānaṁ nibbedhetukāmatā nissaritukāmatā apagantukāmatā.",
  "anya-e0104n9:69_3": "Pañjarapakkhittoti pañjarena samoruddho.",
  "anya-e0104n9:69_4": "Evamādayoti ādi-",
  "anya-e0104n9:69_5": "saddena ādittaaṅgāraupasaṭṭhadesabyāḷasāpadākulavanagahanādīnaṁ saṅgaho daṭṭhabbo.",
  "anya-e0104n9:70_0": "Muñcitukamyatāñāṇaṁ niṭṭhitaṁ.",
  "anya-e0104n9:71_0": "Paṭisaṅkhānupassanāñāṇakathāvaṇṇanā",
  "anya-e0104n9:72_0": "757.“Sabbabhava…pe…",
  "anya-e0104n9:72_1": "muñcitukāmo”ti vatvā puna sabbasmā saṅkhāragatāti sabbaggahaṇaṁ sātisayamuttidassanatthaṁ adhikavacanaṁ aññamatthaṁ bodhetīti.",
  "anya-e0104n9:72_2": "Yañhi saṅkhārehi ananubandhassa muñcanaṁ,",
  "anya-e0104n9:72_3": "taṁ sātisayaṁ muñcanaṁ.",
  "anya-e0104n9:72_4": "Taṁ pana vuccamānāya paṭisaṅkhānupassanāya hotīti taṁ dassetuṁ “puna te evaṁ saṅkhāre”tiādi vuttaṁ.",
  "anya-e0104n9:72_5": "Tilakkhaṇaṁ āropetvā saṅkhārapariggaṇhanaṁ pubbepi katanti punaggahaṇaṁ.",
  "anya-e0104n9:72_6": "Bhavādigatassa saṅkhārassa aparitulitassa abhāvato “te”ti vuttaṁ.",
  "anya-e0104n9:72_7": "Anupassanākārassa apubbassapi atthitāya “eva”nti vuttaṁ.",
  "anya-e0104n9:72_8": "Idāni vuccamānākārenāti hi attho.",
  "anya-e0104n9:72_9": "Saṅkhārānaṁ pariggaṇhanaṁ nāma paripuṇṇalakkhaṇavaseneva hotīti “tilakkhaṇaṁ āropetvā”ti vuttaṁ.",
  "anya-e0104n9:73_0": "Anaccantikatotiādīsu yaṁ vattabbaṁ,",
  "anya-e0104n9:73_1": "taṁ heṭṭhā vuttameva.",
  "anya-e0104n9:73_2": "Paṭhamena ādi-",
  "anya-e0104n9:73_3": "saddena “ādiantavantato niccapaṭikkhepato”ti evamādīnaṁ saṅgaho.",
  "anya-e0104n9:74_0": "Dutiyena “udayabbayapaṭipīḷanato sukhapaṭikkhepato”ti evamādīnaṁ saṅgaho.",
  "anya-e0104n9:75_0": "Ajaññatoti amanuññato,",
  "anya-e0104n9:75_1": "asobhanato vā.",
  "anya-e0104n9:75_2": "Jegucchatoti “dhī”ti jigucchitabbato.",
  "anya-e0104n9:75_3": "Paṭikkūlatoti abhiruciyā paṭilomanena paṭikkūlabhāvato.",
  "anya-e0104n9:75_4": "Na maṇḍanena hatā amaṇḍanahatā,",
  "anya-e0104n9:75_5": "amaṇḍanena sakkā etesaṁ subhabhāvaṁ hantunti attho.",
  "anya-e0104n9:75_6": "Amaṇḍanena vā tesaṁ asubhatā pākaṭā hotīti amaṇḍanahatā.",
  "anya-e0104n9:75_7": "Maṇḍanena vā na hantabbasabhāvā “asūriyapassā”ti viya amaṇḍanahatā.",
  "anya-e0104n9:75_8": "Tato amaṇḍanahatabhāvatoti rūpasaṅkhāre sandhāya vadati.",
  "anya-e0104n9:75_9": "Virūpatoti asundarato.",
  "anya-e0104n9:75_10": "Paṭighasaṁyojanavatthutāya passante attani bandhatīti bībhacchaṁ ativiya virūpaṁ.",
  "anya-e0104n9:75_11": "Yaṁ diṭṭhamattameva domanassuppattinimittaṁ hoti.",
  "anya-e0104n9:75_12": "Ajaññajigucchanīyatā hi gūthaṁ viya pariccajitabbaṁ vā bībhacchaṁ. Idha ādi-",
  "anya-e0104n9:75_13": "saddena “asucito amanāpato”ti evamādīnaṁ saṅgaho.",
  "anya-e0104n9:76_0": "Catutthena ādi-saddena “apariṇāyakato attapaṭikkhepato”ti evamādīnaṁ saṅgaho.",
  "anya-e0104n9:77_0": "758.Ayanti yogāvacaro.",
  "anya-e0104n9:77_1": "Muñcanassāti puna ananubandhanatthaṁ sumuttamuñcanassa.",
  "anya-e0104n9:77_2": "Upāyasampādanatthanti aniccādivasena suṭṭhu pariggaṇhanaṁ parimaddanā upāyo,",
  "anya-e0104n9:77_3": "tassa sādhanatthaṁ.",
  "anya-e0104n9:78_0": "Macchagahaṇatthaṁ udake tattha tattha khipanti etanti khippaṁ,",
  "anya-e0104n9:78_1": "macchānaṁ gahaṇakūṭapaṁ.",
  "anya-e0104n9:78_2": "Oḍḍāpesīti osāresi,",
  "anya-e0104n9:78_3": "khipīti attho.",
  "anya-e0104n9:78_4": "Sappanti kaṇhasappaṁ.",
  "anya-e0104n9:78_5": "Gahaṇeti yathāgahitaṁ sappaṁ achaḍḍetvā gahaṇe.",
  "anya-e0104n9:78_6": "Hatthaṁ nibbeṭhetvāti sappena attano bhogena veṭhitaṁ hatthapadesaṁ nibbeṭhetvā mocetvā.",
  "anya-e0104n9:78_7": "Āvijjhitvā āveṭhikappahāpanena bhametvā.",
  "anya-e0104n9:78_8": "Nissajjitvāti chaḍḍetvā.",
  "anya-e0104n9:79_0": "Tatthātiādi upamāsaṁsandanaṁ.",
  "anya-e0104n9:79_1": "Tattha āditovāti viññutaṁ pattakāle.",
  "anya-e0104n9:79_2": "Ghanavinibbhogaṁ katvāti kammaṭṭhānaṁ gahetvā samūhādighanaggahaṇaṁ bhinditvā.",
  "anya-e0104n9:79_3": "Sumuttanti bhāvanapuṁsakaniddeso “visamaṁ candimasūriyā parivattantī”tiādīsu viya.",
  "anya-e0104n9:79_4": "Saṅkhārānaṁ niccādiākārena upaṭṭhātuṁ asamatthatā aniccasaññādibhedāya vipassanāya sātisayaṁ balavabhāvappattiyā,",
  "anya-e0104n9:79_5": "sā ca saṅkhārānaṁ aniccādiākārassa suṭṭhutaraṁ sallakkhaṇenāti āha “tilakkhaṇāropanena…pe…",
  "anya-e0104n9:79_6": "pāpetvā”ti.",
  "anya-e0104n9:79_7": "Yathā hi nibbuddhakaraṇe balavatarena paṭimallena tattha tattha muṭṭhippahārādinā vimathito itaro tena yujjhituṁ asamatthataṁ pāpito hoti.",
  "anya-e0104n9:79_8": "Na kevalaṁ asamatthataṁ pāpitova hoti,",
  "anya-e0104n9:79_9": "atha kho maraṇamattaṁ dukkhaṁ vā maraṇaṁ vā pāpuṇāti,",
  "anya-e0104n9:79_10": "evametepi saṅkhārā evaṁ dubbalabhāvaṁ pāpitā upariñāṇānubhāvena nibbisevanataṁ,",
  "anya-e0104n9:79_11": "sabbaso bhaṅgañca pāpuṇantīti.",
  "anya-e0104n9:80_0": "759.Ettāvatāti evaṁ “anaccantikato”tiādinā parocattālīsāya ākārehi saṅkhārānaṁ aniccādibhāvasallakkhaṇavasappavattena paṭisaṅkhānena.",
  "anya-e0104n9:81_0": "Aniccato manasikarototiādīsu yaṁ vattabbaṁ, taṁ bhayatupaṭṭhānakathāyaṁ vuttanayameva.",
  "anya-e0104n9:82_0": "Ayaṁ pana viseso –",
  "anya-e0104n9:82_1": "“paṭisaṅkhā”ti padassa “jānitvā”ti atthaṁ vatvā paṭisaṅkhānuppajjanakiriyānaṁ samānakhaṇattā asatipi",
  "anya-e0104n9:82_2": "pubbāparakālatte saddavohāramattena evaṁ vuttanti dassento “kāma”ntiādimāha.",
  "anya-e0104n9:82_3": "Tena “kusalaṁ dhammaṁ paṭicca kusalo dhammo uppajjati hetupaccayā,",
  "anya-e0104n9:82_4": "nihantvā timiraṁ sabbaṁ,",
  "anya-e0104n9:82_5": "uggatoyaṁ divākaro”ti ca evamādīsu viya samānakālavasenāyaṁ saddapayogoti.",
  "anya-e0104n9:82_6": "Tathā manañca dhamme ca paṭhamaṁ paṭicca pacchā na manoviññāṇassa uppatti,",
  "anya-e0104n9:82_7": "evamidhāpīti dassetuṁ “manañca paṭiccā”tiādi vuttaṁ.",
  "anya-e0104n9:82_8": "Ediso saddapayogo yebhuyyena loke pubbakālavaseneva dissatīti pubbakālavaseneva idhāpi taṁ dassetuṁ “ekattanayena vā…pe…",
  "anya-e0104n9:82_9": "veditabba”nti āha.",
  "anya-e0104n9:82_10": "Tassattho –",
  "anya-e0104n9:82_11": "aparāparaṁ uppannesu ñāṇesu purimassa vasena paṭisaṅkhānakiriyā,",
  "anya-e0104n9:82_12": "tadaññassa vasena uppajjanakiriyā ca yojetabbā,",
  "anya-e0104n9:82_13": "na ca tāni bhedato apekkhitabbāni ekasantānapatitatāya ekattanayavasena gahitattāti.",
  "anya-e0104n9:82_14": "Itarasmiṁ padadvayeti “pavattaṁ paṭisaṅkhā,",
  "anya-e0104n9:82_15": "nimittañca pavattañca paṭisaṅkhā”ti imasmiṁ padadvaye.",
  "anya-e0104n9:83_0": "Paṭisaṅkhānupassanāñāṇaṁ niṭṭhitaṁ.",
  "anya-e0104n9:84_0": "Saṅkhārupekkhāñāṇakathāvaṇṇanā",
  "anya-e0104n9:85_0": "760.",
  "anya-e0104n9:85_1": "Saṅkhārānaṁ aniccadukkhākārādipariggaṇhanavasena pavattampi paṭisaṅkhānupassanāñāṇaṁ visesato anattākārapariggaṇhanapadhānanti",
  "anya-e0104n9:85_2": "vuttaṁ “sabbe saṅkhārā suññāti pariggahetvā”tiādi.",
  "anya-e0104n9:85_3": "Tasmiñhi sati saccasampaṭivedho ijjhati, na asati.",
  "anya-e0104n9:85_4": "Tadabhāvato hi aniccadukkhalakkhaṇapaññāpakampi sarabhaṅgasatthārādīnaṁ sāsanaṁ aniyyānikameva jātaṁ.",
  "anya-e0104n9:85_5": "Atha vā tesaṁ niccasārādīhi rittakaṁ sandhāya “sabbe saṅkhārā suññāti pariggahetvā”ti vuttaṁ.",
  "anya-e0104n9:85_6": "Yañhi yato rittakaṁ,",
  "anya-e0104n9:85_7": "taṁ tena suññanti.",
  "anya-e0104n9:85_8": "Saṅkhārānaṁ attasuññatāya duviññeyyabhāvato anekavāraṁ paṭividdhāyapi suññatānupassanāya daḷhībhāvāpādanatthaṁ “puna suññamida”ntiādi āraddhaṁ.",
  "anya-e0104n9:85_9": "Tattha yadaggena saṅkhārā anattatā,",
  "anya-e0104n9:85_10": "tadaggena anattaniyā.",
  "anya-e0104n9:85_11": "Sati hi attani attaniyena bhavitabbanti vuttaṁ “suññamidaṁ attena vā attaniyena vā”ti.",
  "anya-e0104n9:85_12": "Dvikoṭikanti dviaṁsikaṁ,",
  "anya-e0104n9:85_13": "attānaṁ neva disvā ñāṇacakkhunā paccakkhato,",
  "anya-e0104n9:85_14": "anumānato ca tassa anupalabbhanīyatoti adhippāyo.",
  "anya-e0104n9:85_15": "Paraṁ aññaṁ sattaṁ,",
  "anya-e0104n9:85_16": "saṅkhāraṁ vā parikkhārabhāve attano sukhadukkhasādhanabhāve ṭhitaṁ na disvāti yojanā.",
  "anya-e0104n9:85_17": "Puna pariggaṇhātīti sambandho.",
  "anya-e0104n9:85_18": "Etthāti etasmiṁ suññatānupassanādhikāre.",
  "anya-e0104n9:86_0": "Kvacīti katthaci ṭhāne, kāle,",
  "anya-e0104n9:86_1": "dhamme vā.",
  "anya-e0104n9:86_2": "Atha vā kvacīti ajjhattaṁ,",
  "anya-e0104n9:86_3": "bahiddhā vā.",
  "anya-e0104n9:86_4": "Attano attānanti sakattānaṁ.",
  "anya-e0104n9:86_5": "“Ayaṁ kho bhavaṁ brahmā mahābrahmā…pe…",
  "anya-e0104n9:86_6": "seṭṭho sajitā vasī pitā bhūtabhabyāna”ntiādinā parehi parikappitaṁ attānañca kassaci kiñcanabhūtaṁ na passatīti dassento “kassacī”tiādimāha.",
  "anya-e0104n9:86_7": "Tattha parassāti “parajāti,",
  "anya-e0104n9:86_8": "paro puriso”ti ca evaṁ gahitassa.",
  "anya-e0104n9:86_9": "Na ca mama kvacanīti ettha mama-",
  "anya-e0104n9:86_10": "saddo aṭṭhāne payuttoti āha “mama-",
  "anya-e0104n9:86_11": "saddaṁ tāva ṭhapetvā”ti.",
  "anya-e0104n9:86_12": "Parassa cāti attato aññassa.",
  "anya-e0104n9:86_13": "“Paro puriso”ti evaṁbhūto attho mamatthāya ṭhito,",
  "anya-e0104n9:86_14": "tassa vasena mayhaṁ sabbaṁ sijjhatīti evaṁ ekaccadiṭṭhigatikaparikappitavasena paraṁ attānaṁ tañca attano",
  "anya-e0104n9:86_15": "kiñcanabhūtaṁ na passatīti dassento “na ca kvacanī”tiādimāha.",
  "anya-e0104n9:86_16": "Ettha ca nāhaṁ kvacanīti sakaattano abhāvaṁ passati.",
  "anya-e0104n9:86_17": "Na kassaci kiñcanatasminti sakaattano eva kassaci anattaniyataṁ passati.",
  "anya-e0104n9:86_18": "Na ca mamāti etaṁ dvayaṁ yathāsaṅkhyaṁ sambandhitabbaṁ.",
  "anya-e0104n9:86_19": "Atthīti paccekaṁ.",
  "anya-e0104n9:86_20": "Na ca kvacani parassa attā atthīti parassa attano abhāvaṁ passati.",
  "anya-e0104n9:86_21": "Tassa parassa attano mama kiñcanatā na catthīti parassa attano anattaniyataṁ passati.",
  "anya-e0104n9:86_22": "Evaṁ ajjhattaṁ,",
  "anya-e0104n9:86_23": "bahiddhā ca khandhānaṁ attattaniyasuññatā suddhasaṅkhārapuñjatā catukoṭikasuññatāpariggaṇhanena diṭṭhā hoti.",
  "anya-e0104n9:86_24": "Tena vuttaṁ “evamaya”ntiādi.",
  "anya-e0104n9:87_0": "761.“Chahākārehī”tiādinā niddesādīsu tattha tattha āgate pakāre suññatānupassanāya paribrūhanaṁ saṅgahetvā dasseti.",
  "anya-e0104n9:87_1": "Tattha chahākārehīti chahi gahaṇākārehi,",
  "anya-e0104n9:87_2": "gahetabbākārehi vā.",
  "anya-e0104n9:87_3": "Niccenāti “nicco”ti parikappitena attanā vā aññena vā kenaci.",
  "anya-e0104n9:87_4": "Niccenāti vā niccabhāvena.",
  "anya-e0104n9:87_5": "Dhuvādayo “nicco”ti gahitasseva gahetabbākārā.",
  "anya-e0104n9:87_6": "Tabbibhāgena hi imassa chakkatā.",
  "anya-e0104n9:87_7": "Tattha niccatā nāma kūṭaṭṭhatā.",
  "anya-e0104n9:87_8": "Dhuvabhāvo thiratā.",
  "anya-e0104n9:87_9": "Sadā bhāvitā sassatatā.",
  "anya-e0104n9:87_10": "Nibbikāratā avipariṇāmadhammatā.",
  "anya-e0104n9:87_11": "Yāva jarāmaraṇāti peyyālaṁ akatvā pariyosānapadameva dasseti.",
  "anya-e0104n9:88_0": "762.",
  "anya-e0104n9:88_1": "Na sāranti asāraṁ,",
  "anya-e0104n9:88_2": "natthi etassa sāranti nissāraṁ.",
  "anya-e0104n9:88_3": "Sārato apagataṁ,",
  "anya-e0104n9:88_4": "sāraṁ vā tato apagatanti sārāpagataṁ.",
  "anya-e0104n9:88_5": "Keci panettha “niccasārasārena vā sukhasārasārena vā attasārasārena vā”ti pāḷīti adhippāyena “asāraṁ",
  "anya-e0104n9:88_6": "nissāraṁ sārāpagata”nti padattayaṁ eko suññatāpariggahākāro,",
  "anya-e0104n9:88_7": "aññathā satteva ākārā siyuṁ,",
  "anya-e0104n9:88_8": "na aṭṭhāti vadanti.",
  "anya-e0104n9:88_9": "Apare pana “subhasārasārenātipi pāḷiyaṁ atthīti ‘asāraṁ nissāraṁ sārāpagata’nti idaṁ padattayaṁ ‘niccasārasārenā’tiādīsu",
  "anya-e0104n9:88_10": "paccekaṁ yojetabba”nti vadanti.",
  "anya-e0104n9:88_11": "Setavacchoti setavaruṇako.",
  "anya-e0104n9:88_12": "“Minarukkho”tipi vadanti.",
  "anya-e0104n9:88_13": "Pāḷibhaddakoti kiṁsuko.",
  "anya-e0104n9:89_0": "763.",
  "anya-e0104n9:89_1": "Niccasārādīnaṁ abhāvato rittato passati.",
  "anya-e0104n9:89_2": "Parittato,",
  "anya-e0104n9:89_3": "lāmakattā vā tucchato.",
  "anya-e0104n9:89_4": "Attasārābhāvena suññato.",
  "anya-e0104n9:89_5": "Sayaṁ anattatāya anattato.",
  "anya-e0104n9:89_6": "Issariyassa abhāvato,",
  "anya-e0104n9:89_7": "kenaci issariyaṁ kāretuṁ asakkuṇeyyatāya ca anissariyato.",
  "anya-e0104n9:89_8": "Pheṇapiṇḍena bhājanādiṁ kātukāmassa viya rūpassa niccatādiṁ kātukāmassa taṁ na sijjhati,",
  "anya-e0104n9:89_9": "sakaicchāvasena vā kāci kiriyā natthīti akāmakāriyato.",
  "anya-e0104n9:89_10": "“Evaṁ rūpaṁ hotu,",
  "anya-e0104n9:89_11": "mā eva”nti alabbhanīyato.",
  "anya-e0104n9:89_12": "Sayaṁ aññassa vase na vattati,",
  "anya-e0104n9:89_13": "nāpi aññaṁ attano vase vattetīti avasavattakato.",
  "anya-e0104n9:89_14": "Yasmiṁ santāne sayaṁ tassa paro viya avidheyyatāya parato.",
  "anya-e0104n9:89_15": "Kārakādi viya kāraṇehi,",
  "anya-e0104n9:89_16": "phalena ca vivittato.",
  "anya-e0104n9:89_17": "Na hi kāraṇena phalaṁ,",
  "anya-e0104n9:89_18": "phalena vā kāraṇaṁ sagabbhaṁ tiṭṭhati.",
  "anya-e0104n9:89_19": "Esa nayo vedanādīsupi.",
  "anya-e0104n9:90_0": "764.Rūpaṁ na sattotiādīsu yo lokavohārena satto,",
  "anya-e0104n9:90_1": "rūpaṁ so na hotīti ayamattho idha nādhippeto tassāvuttasiddhattā.",
  "anya-e0104n9:90_2": "Na hi loko rūpamattaṁ “satto”ti voharati,",
  "anya-e0104n9:90_3": "bāhirakaparikappito pana attā “satto”ti adhippeto.",
  "anya-e0104n9:90_4": "So hi tehi rūpādīsu sattavisattatāya paresaṁ sañjāpanaṭṭhena “satto”ti vuccati,",
  "anya-e0104n9:90_5": "rūpaṁ so na hotīti attho.",
  "anya-e0104n9:90_6": "Suññatāpariggaṇhanañhetanti.",
  "anya-e0104n9:90_7": "Esa nayo na jīvotiādīsupi.",
  "anya-e0104n9:90_8": "Tattha jīvanaṭṭhena jīvo.",
  "anya-e0104n9:90_9": "Naranaṭṭhena netubhāvena naro.",
  "anya-e0104n9:90_10": "“Ahamasmī”ti mānuppattiṭṭhānatāya māno ettha vāti pavattatīti mānavo.",
  "anya-e0104n9:90_11": "Thiyati ettha gabbhoti itthī.",
  "anya-e0104n9:90_12": "Padhānabhāvena puri setīti puriso.",
  "anya-e0104n9:90_13": "Āhito ahaṁmāno etthāti attā.",
  "anya-e0104n9:90_14": "Paccattaṁ tassa tassa ahaṁkāravatthutāya “aha”nti ca diṭṭhigatikehi attā vuccati,",
  "anya-e0104n9:90_15": "rūpaṁ pana tādisaṁ na hotīti suññatāpariggaṇhanavidhiṁ dassetuṁ “rūpaṁ na satto”tiādi vuttaṁ.",
  "anya-e0104n9:90_16": "Tasmā aṭṭhahipi padehi rūpassa attasuññatāva dassitā.",
  "anya-e0104n9:90_17": "Itarehi catūhi tassa kiñcanatābhāvo.",
  "anya-e0104n9:90_18": "Tattha na mamāti mayhaṁ attano santakaṁ na hoti,",
  "anya-e0104n9:90_19": "tathā aññassa attano santakaṁ na hoti,",
  "anya-e0104n9:90_20": "kassacipi attano santakaṁ na hoti attanoyeva abhāvato.",
  "anya-e0104n9:90_21": "“Na attaniya”nti padena pakāsito evattho pariyāyantarehi tīhipi padehi pakāsito.",
  "anya-e0104n9:90_22": "Esa nayo vedanādīsupi.",
  "anya-e0104n9:91_0": "765.",
  "anya-e0104n9:91_1": "Heṭṭhā kalāpasammasanassa daḷhabhāvāya vuttasammasananayāpi suññatānupassanāya daḷhabhāvāya saṁvattantīti dassento “tīraṇapariññāvasenā”tiādimāha.",
  "anya-e0104n9:91_2": "Tattha bhayassa ahiṁsanena asaraṇato.",
  "anya-e0104n9:91_3": "“Saraṇa”nti gahetuṁ ayuttatāya asaraṇībhūtato.",
  "anya-e0104n9:91_4": "“Anassādato”ti idaṁ pāḷiyaṁ natthi.",
  "anya-e0104n9:91_5": "Sati ca tecattālīsa ākārā siyuṁ.",
  "anya-e0104n9:91_6": "Rūpappavattiyaṁ sabbādīnavūpaladdhiyā ādīnavato.",
  "anya-e0104n9:91_7": "“Samudayato atthaṅgamato”ti idaṁ dvayaṁ yathā aniccato dassanaṁ panāḷikāya,",
  "anya-e0104n9:91_8": "niccasāravirahadīpanena vā suññatāvibhāvanaṁ hoti,",
  "anya-e0104n9:91_9": "evaṁ suññatāvibhāvananti katvā vuttaṁ.",
  "anya-e0104n9:91_10": "Tathā “yaṁ kho rūpaṁ paṭicca uppajjati sukhaṁ somanassaṁ,",
  "anya-e0104n9:91_11": "ayaṁ rūpassa assādo”ti dassanaṁ paccayapaccayuppannatāvibhāvanena suññatāvibhāvanaṁ.",
  "anya-e0104n9:91_12": "“Yaṁ rūpaṁ aniccaṁ dukkhaṁ vipariṇāmadhammaṁ,",
  "anya-e0104n9:91_13": "ayaṁ rūpassa ādīnavo”ti ca dassanaṁ niccatādisuññatābhāvanato.",
  "anya-e0104n9:91_14": "Tathā “yo rūpe chandarāgavinayo chandarāgappahānaṁ,",
  "anya-e0104n9:91_15": "idaṁ rūpassa nissaraṇa”nti evaṁ samudayādidassanānaṁ,",
  "anya-e0104n9:91_16": "itaresañca yathārahaṁ suññatānupassanānubrūhanatā daṭṭhabbā.",
  "anya-e0104n9:91_17": "Yaṁ pana ādīnavato dassanaṁ,",
  "anya-e0104n9:91_18": "pubbe vatvāpi puna vacanaṁ assādapaṭikkhepato dassanaṁ sandhāya vuttanti veditabbaṁ.",
  "anya-e0104n9:91_19": "Sesaṁ heṭṭhā vuttanayameva.",
  "anya-e0104n9:91_20": "Vedanādīsupi dvācattālīsa ākārā netabbāti āha “vedanaṁ…pe…",
  "anya-e0104n9:91_21": "viññāṇaṁ aniccato…pe…",
  "anya-e0104n9:91_22": "nissaraṇato passatī”ti.",
  "anya-e0104n9:92_0": "Vuttampi ca niddese etaṁ suññatāpariggaṇhanakathāsandassanaṁ “asukāya pāḷiyā ayaṁ niddeso”ti dassanatthaṁ,",
  "anya-e0104n9:92_1": "tassa phalasandassanatthañca.",
  "anya-e0104n9:93_0": "766.",
  "anya-e0104n9:93_1": "Evaṁ tīraṇapariññāvasena paccekaṁ khandhesu dvācattālīsāya ākārehi suññataṁ pariggahetvāpi tividhānupassanāvaseneva",
  "anya-e0104n9:93_2": "bhāvanaṁ anuyuñjantassa saṅkhārupekkhāñāṇuppattīti dassento “evaṁ suññato”tiādimāha.",
  "anya-e0104n9:93_3": "Tattha pariggaṇhantoti sammasanto.",
  "anya-e0104n9:93_4": "Bhayañca nandiñca vippahāyāti ajjhupekkhakatāya saṅkhārānaṁ vipattiṁ nissāya uppajjanakabhayañceva tesaṁ",
  "anya-e0104n9:93_5": "sampattiṁ nissāya uppajjanakapītiñca pajahitvā.",
  "anya-e0104n9:93_6": "Atha vā bhayatupaṭṭhānavasena uppajjanakañāṇabhayañca sammasanavasena uppajjanakapītisaṅkhātaṁ nandiñca pahāya.",
  "anya-e0104n9:93_7": "Na hi sabbaso suññatāya diṭṭhāya bhayanandīnaṁ avasaro atthi,",
  "anya-e0104n9:93_8": "atha kho upekkhāva saṇṭhāti.",
  "anya-e0104n9:93_9": "Tenāha “saṅkhāresu udāsīno hotī”ti.",
  "anya-e0104n9:93_10": "Tattha yena micchāgāhena anudāsīnatā siyā,",
  "anya-e0104n9:93_11": "tadabhāvaṁ dassento “ahanti vā mamanti vā na gaṇhātī”ti āha.",
  "anya-e0104n9:93_12": "Idānissa udāsīnatāya upamaṁ dassento “vissaṭṭhabhariyo viya puriso”tiādimāha.",
  "anya-e0104n9:94_0": "Tattha anudāsīnatāpubbikā udāsīnatā vuccamānā idha opammatthaṁ pharatīti dassetuṁ “iṭṭhā kantā”tiādi vuttaṁ.",
  "anya-e0104n9:94_1": "Ativiya naṁ mamāyeyya itthīnaṁ sāṭheyyakūṭeyyavaṅkeyyādīnaṁ ajānanato.",
  "anya-e0104n9:94_2": "Muñcitukāmo hutvāti muñcitukāmova hutvā,",
  "anya-e0104n9:94_3": "taṁ vissajjeyya nirapekkhatāya vasenevāti adhippāyo.",
  "anya-e0104n9:94_4": "Ayaṁ yogāvacaro.",
  "anya-e0104n9:94_5": "Muñcitukāmatāya uddhaṁ yāva saṅkhārupekkhāñāṇaṁ na uppajjati,",
  "anya-e0104n9:94_6": "tāva pavattā vipassanā paṭisaṅkhānupassanā evāti āha “paṭisaṅkhānupassanāya saṅkhāre pariggaṇhanto”ti.",
  "anya-e0104n9:95_0": "Patilīyatīti ekapassena nilīyati nilīnaṁ viya hoti.",
  "anya-e0104n9:95_1": "Patikuṭatīti saṅkucati.",
  "anya-e0104n9:95_2": "Paṭivaṭṭatīti vivaṭṭati.",
  "anya-e0104n9:95_3": "Na sampasāriyatīti na visarati,",
  "anya-e0104n9:95_4": "abhirativasena na pakkhandatīti attho.",
  "anya-e0104n9:96_0": "Iccassāti iti evaṁ assa yogino.",
  "anya-e0104n9:97_0": "767.",
  "anya-e0104n9:97_1": "Tikkhavisadasūrabhāvena saṅkhāresu ajjhupekkhane sijjhamāne taṁ panetaṁ saṅkhārupekkhāñāṇaṁ anekavāraṁ",
  "anya-e0104n9:97_2": "pavattamānaṁ paripākagamanena anulomañāṇassa paccayabhāvaṁ gacchantaṁ nibbānaṁ santato passati nāma.",
  "anya-e0104n9:97_3": "Tathābhūtañca sabbaṁ saṅkhārappavattaṁ vissajjetvā nibbānameva pakkhandati nāma.",
  "anya-e0104n9:97_4": "Tayidaṁ idha ñāṇaṁ anulomagotrabhuñāṇehi saddhiṁ ekattaṁ netvā vuttaṁ ekattanayavasena.",
  "anya-e0104n9:97_5": "No ce nibbānaṁ santato passatīti tāva saṅkhārupekkhāñāṇassa aparipakkatamevāha.",
  "anya-e0104n9:97_6": "Samuddaṁ tarantīti sāmuddikā,",
  "anya-e0104n9:97_7": "saṁyattikā.",
  "anya-e0104n9:97_8": "Disājānanako kāko disākāko,",
  "anya-e0104n9:97_9": "lakkhaṇamattañcetaṁ yo koci tādiso sakunto veditabbo.",
  "anya-e0104n9:97_10": "Videsanti adesaṁ samudde aparicitaṭṭhānaṁ.",
  "anya-e0104n9:97_11": "Anugantvāti anu anu gantvā.",
  "anya-e0104n9:98_0": "Tayidaṁ vipassanāñāṇaṁ.",
  "anya-e0104n9:98_1": "Piṭṭhaṁ vaṭṭayamānaṁ viyāti thūlathūlato vivecanavasena nipphoṭiyamānaṁ saṇhaṁ saṇhaṁ piṭṭhacuṇṇaṁ viya.",
  "anya-e0104n9:98_2": "Nibbaṭṭitakappāsanti nibbaṭṭitabījaṁ kappāsaṁ.",
  "anya-e0104n9:98_3": "Vihanamānaṁ viyāti dhanukena vihaññamānaṁ viya.",
  "anya-e0104n9:98_4": "Upamādvayenapi punappunaṁ sammasanena vipassanāñāṇassa sukhumatarabhāvāpattimāha.",
  "anya-e0104n9:98_5": "Yathā yathā hi vipassanābhāvanābalena tikkhā, visadā,",
  "anya-e0104n9:98_6": "sūrā ca hoti,",
  "anya-e0104n9:98_7": "tathā tathā sukhumatarāpi hotīti.",
  "anya-e0104n9:98_8": "Saṅkhāravicinaneti pavicayassa sikhāppattatāya saṅkhāresu viya tesaṁ vicinanepi udāsīnaṁ hutvā tividhānupassanāvasena",
  "anya-e0104n9:98_9": "tiṭṭhati pakārantarassa abhāvato.",
  "anya-e0104n9:98_10": "“Sattadhā aṭṭhārasadhā”tiādinā vibhattāpi hi anupassanāpakārā aniccānupassanādīsveva tīsu antogadhāti",
  "anya-e0104n9:98_11": "matthakappattā vipassanā tāsaṁ eva vasena tiṭṭhati.",
  "anya-e0104n9:99_0": "768.Tatrāti tasmiṁ vimokkhamukhabhāvāpajjane,",
  "anya-e0104n9:99_1": "ariyapuggalavibhāgapaccayatthe ca.",
  "anya-e0104n9:99_2": "Idaṁ vipassanāñāṇaṁ.",
  "anya-e0104n9:99_3": "Tiṇṇaṁ indriyānanti saddhindriyasamādhindriyapaññindriyānaṁ.",
  "anya-e0104n9:99_4": "Ādhipateyyavasenāti sampayuttadhammānaṁ adhipatibhāvavasena.",
  "anya-e0104n9:99_5": "Aniccānupassanābahulassa hi saddhindriyaṁ balavaṁ hoti,",
  "anya-e0104n9:99_6": "dukkhānupassanābahulassa samādhindriyaṁ,",
  "anya-e0104n9:99_7": "anattānupassanābahulassa paññindriyanti tissannaṁ anupassanānaṁ vasena balavatarabhāvaṁ pattāni imāni",
  "anya-e0104n9:99_8": "tīṇi indriyāni vimokkhamukhabhāvaṁ āpādentīti āha “tividhānupassanā…pe…",
  "anya-e0104n9:99_9": "āpajjati nāmā”ti.",
  "anya-e0104n9:99_10": "Tividhavimokkhamukhabhāvanti ettha ke pana tayo vimokkhā,",
  "anya-e0104n9:99_11": "kāni vā tīṇi vimokkhamukhānīti antolīne anuyoge vimokkhamukhādhīnattā vimokkhādhigamassa vimokkhamukhāni tāva dassento “tisso hi…pe…",
  "anya-e0104n9:99_12": "vuccantī”ti vatvā ayañca attho pāḷito eva viññāyatīti dassento “yathāhā”tiādimāha.",
  "anya-e0104n9:100_0": "Lokaniyyānāyāti lokato nikkhamanāya,",
  "anya-e0104n9:100_1": "sattalokassa vā vaṭṭadukkhato nikkhamanāya.",
  "anya-e0104n9:100_2": "Paricchedaparivaṭumatoti udayabbayavasena paricchedato ceva parivaṭumato ca.",
  "anya-e0104n9:100_3": "Samanupassanatāyāti sammadeva anu anu passanāya saṁvattantīti sambandho.",
  "anya-e0104n9:100_4": "Aniccānupassanā hi saṅkhāre ādito udayena,",
  "anya-e0104n9:100_5": "antato vayena paricchinne passati.",
  "anya-e0104n9:100_6": "Ādiantavantatāya hi te aniccāti.",
  "anya-e0104n9:100_7": "Animittāya ca dhātuyāti sabbasaṅkhāranimittavirahato “animittā”ti laddhanāmāya asaṅkhatāya dhātuyā.",
  "anya-e0104n9:100_8": "Cittasampakkhandanatāyāti paricchinditvā anulomañāṇādibhāvena sammadeva adhicittassa anupavisanatthāya.",
  "anya-e0104n9:100_9": "Appaṇihitāyāti rāgapaṇidhiādīnaṁ abhāvena “appaṇihitā”ti laddhanāmāya.",
  "anya-e0104n9:100_10": "Suññatāyāti attasuññatāya “suññatā”ti laddhanāmāya.",
  "anya-e0104n9:101_0": "Gatinti nibbattiṁ.",
  "anya-e0104n9:101_1": "Saṅkhārānaṁ sabhāvavibhāvanena saṁvejiyamānaṁ cittaṁ sammāpaṭipattiyaṁ samuttejitaṁ nāma hotīti āha “manosamuttejanatāyāti cittasaṁvejanatāyā”ti.",
  "anya-e0104n9:101_2": "Mamaṁkārena attaniyasaññitassa vatthuno sāmibhūto attā paṭhamaṁ parāmasīyati,",
  "anya-e0104n9:101_3": "tato attaniyanti āha “nāhaṁ,",
  "anya-e0104n9:101_4": "na mamāti evaṁ anattato samanupassanatāyā”ti.",
  "anya-e0104n9:101_5": "Tīṇi padānīti paricchedaparivaṭuma,",
  "anya-e0104n9:101_6": "manosamuttejana,",
  "anya-e0104n9:101_7": "samanupassanapadānīti vadanti,",
  "anya-e0104n9:101_8": "“sabbasaṅkhāre”tiādīni pana tīṇi vākyāni tīṇi padānīti veditabbāni.",
  "anya-e0104n9:101_9": "Tenevāti aniccānupassanādīnaṁ vasena tesaṁ tiṇṇaṁ padānaṁ vuttattā eva.",
  "anya-e0104n9:101_10": "Pañhavissajjaneti “aniccato manasi karoto kathaṁ saṅkhārā upaṭṭhahantī”ti pañhassa vissajjane.",
  "anya-e0104n9:102_0": "769.",
  "anya-e0104n9:102_1": "Evaṁ vimokkhamukhāni dassetvā idāni vimokkhe dassetuṁ “katame panā”tiādi vuttaṁ.",
  "anya-e0104n9:102_2": "Aniccato manasi karontoti aniccānupassanaṁ anuyuñjanto.",
  "anya-e0104n9:102_3": "Adhimokkhabahuloti saddhindriyabahulo.",
  "anya-e0104n9:102_4": "Yassa visesato aniccānupassanā tikkhā sūrā hoti,",
  "anya-e0104n9:102_5": "tassa saddhindriyaṁ adhimattaṁ hoti.",
  "anya-e0104n9:102_6": "“Aniccā saṅkhārā”ti hi ādito saddhāmattakena paṭipajjitvā vipassanāya ukkaṁsagatāya tarupallavādīsu viya",
  "anya-e0104n9:102_7": "maṇikanakādīsupi tesaṁ aniccataṁ sātisayaṁ paccakkhato passato “sammāsambuddho vata so bhagavā”ti satthari",
  "anya-e0104n9:102_8": "saddhā balavatī pavattatīti so adhimokkhabahulo,",
  "anya-e0104n9:102_9": "adhimattasaddho ca hoti.",
  "anya-e0104n9:102_10": "Tassa aniccānupassanābahulatāya aniccākārato vuṭṭhānaṁ hotīti so “animittaṁ vimokkhaṁ paṭilabhatī”ti vuttaṁ.",
  "anya-e0104n9:102_11": "Passaddhibahuloti dukkhānupassanaṁ anuyuñjanto “dukkhā saṅkhārā,",
  "anya-e0104n9:102_12": "tappaṭipakkhato sukho nirodho”ti ca manasikāravasena nibbānassa santapaṇītasukhabhāvaṁ adhimuccanto abhiṇhaṁ",
  "anya-e0104n9:102_13": "pītipāmojjasamāyogato passaddhibahulo hoti.",
  "anya-e0104n9:102_14": "Tato ca adhimattasamādhindriyapaṭilābhena rāgapaṇidhiyā dūrībhāvato appaṇihitavimokkhasamadhigamo hotīti vuttaṁ “dukkhato…pe…",
  "anya-e0104n9:102_15": "paṭilabhatī”ti.",
  "anya-e0104n9:102_16": "Vedabahuloti anattānupassanaṁ anuyuñjanto attasuññatāya nipuṇañāṇavisayattā ñāṇabahulo hoti.",
  "anya-e0104n9:102_17": "Tato ca adhimattapaññindriyapaṭilābhena mohassa dūrībhāvato suññatavimokkhasamadhigamo hotīti āha “anattato…pe…",
  "anya-e0104n9:102_18": "paṭilabhatī”ti.",
  "anya-e0104n9:103_0": "Yo aniccānupassanāya nimittavasena saṅkhāre pariggahetvā vipassanaṁ anuyuñjanto yattha idaṁ saṅkhāranimittaṁ sabbaso natthi,",
  "anya-e0104n9:103_1": "taṁ “animittaṁ nibbāna”nti animittākārena adhimuccanto vuṭṭhānagāminimaggena ghaṭeti.",
  "anya-e0104n9:103_2": "Tassa maggo animittato nibbānaṁ sacchikarotīti vuccatīti āha “animittākārena nibbānaṁ ārammaṇaṁ katvā pavatto ariyamaggo”ti.",
  "anya-e0104n9:103_3": "Svāyaṁ nibbānassa animittākāro neva maggena kato,",
  "anya-e0104n9:103_4": "na vipassanāya,",
  "anya-e0104n9:103_5": "atha kho sabhāvasiddho.",
  "anya-e0104n9:103_6": "Tadārammaṇatāya ca maggo animittoti vuccatīti dassento āha “animittāya dhātuyā uppannattā animitto”ti.",
  "anya-e0104n9:103_7": "Yo dukkhānupassanāvasena paṇidhiyā dūrībhāvakaraṇena appaṇihitaṁ adhimuccanto,",
  "anya-e0104n9:103_8": "yo anattānupassanāvasena attūpaladdhiyā dūrībhāvakaraṇena suññataṁ adhimuccantoti ca ādinā yojetabbaṁ.",
  "anya-e0104n9:103_9": "Tenāha “eteneva nayenā”tiādi.",
  "anya-e0104n9:104_0": "770.",
  "anya-e0104n9:104_1": "Yadi ariyamaggo tividhampi vimokkhanāmaṁ labhati,",
  "anya-e0104n9:104_2": "atha kasmā abhidhamme vimokkhadvayameva āgatanti codanaṁ sandhāyāha “yaṁ panā”tiādi.",
  "anya-e0104n9:104_3": "Tattha tanti abhidhamme vimokkhadvayavacanaṁ.",
  "anya-e0104n9:104_4": "Nippariyāyato vipassanāgamanaṁ sandhāyāti ujukameva vipassanato maggassa nāmāgamanaṁ sandhāya vuttaṁ. Kasmā?",
  "anya-e0104n9:104_5": "Animittavipassanā āgamanīyaṭṭhāne ṭhatvā attano maggassa nāmaṁ dātuṁ na sakkoti.",
  "anya-e0104n9:104_6": "Kāmaṁ sutte “animittañca bhāvehi,",
  "anya-e0104n9:104_7": "mānānusayamujjahā”ti animittavipassanā kathitā,",
  "anya-e0104n9:104_8": "sā pana niccanimittadhuvanimittaattanimittāni ugghāṭentīpi sayaṁ nimittadhammesu eva caratīti sanimittāva hotīti.",
  "anya-e0104n9:104_9": "Apica abhidhammo nāma paramatthadesanā,",
  "anya-e0104n9:104_10": "animittamaggassa ca paramatthato hetuvekallameva.",
  "anya-e0104n9:104_11": "Aniccānupassanāvasena hi animittavimokkho kathito.",
  "anya-e0104n9:104_12": "Tattha ca saddhindriyaṁ adhimattaṁ hoti,",
  "anya-e0104n9:104_13": "taṁ ariyamagge ekaṅgampi na hoti,",
  "anya-e0104n9:104_14": "amaggaṅgattā attano maggassa nāmaṁ dātuṁ na sakkoti.",
  "anya-e0104n9:104_15": "Itaresu dukkhānupassanāya vasena appaṇihitavimokkho,",
  "anya-e0104n9:104_16": "anattānupassanāya vasena suññatavimokkho.",
  "anya-e0104n9:105_0": "Tesu appaṇihitavimokkhena samādhindriyaṁ,",
  "anya-e0104n9:105_1": "suññatavimokkhena paññindriyaṁ adhimattaṁ hotīti tāni ariyamaggassa aṅgattā attano maggassa nāmaṁ dātuṁ sakkonti,",
  "anya-e0104n9:105_2": "na animittamaggo tadabhāvatoti keci.",
  "anya-e0104n9:105_3": "Ye pana vadanti “animittamaggo āgamanato nāmaṁ alabhantopi saguṇato ca ārammaṇato ca nāmaṁ labhatī”ti,",
  "anya-e0104n9:105_4": "tesaṁ matena appaṇihitasuññatamaggāpi saguṇato eva,",
  "anya-e0104n9:105_5": "ārammaṇato eva ca nāmaṁ labheyyunti?",
  "anya-e0104n9:105_6": "Taṁ ayuttaṁ. Kasmā?",
  "anya-e0104n9:105_7": "Maggo hi dvīhi kāraṇehi nāmaṁ labhati sarasato ca paccanīkato cāti,",
  "anya-e0104n9:105_8": "sabhāvato ca paṭipakkhato cāti attho.",
  "anya-e0104n9:105_9": "Appaṇihitamaggo hi rāgapaṇidhiādīhi vimutto,",
  "anya-e0104n9:105_10": "suññatamaggo rāgādīhi suñño evāti te sarasato nāmaṁ labhanti.",
  "anya-e0104n9:105_11": "Tathā appaṇihitamaggo paṇidhissa paṭipakkho,",
  "anya-e0104n9:105_12": "suññatamaggo attābhinivesassa evāti te paccanīkato nāmaṁ labhanti,",
  "anya-e0104n9:105_13": "animittamaggo pana rāgādinimittānaṁ,",
  "anya-e0104n9:105_14": "niccanimittādīnaṁ vā abhāvena sarasato eva nāmaṁ labhati,",
  "anya-e0104n9:105_15": "no paccanīkato.",
  "anya-e0104n9:105_16": "Na hi so saṅkhāranimittārammaṇāya aniccānupassanāya paṭipakkho,",
  "anya-e0104n9:105_17": "sā panassa anulomabhāve ṭhitāti sabbathāpi abhidhammapariyāyena animittamaggo na labbhati.",
  "anya-e0104n9:105_18": "Tena vuttaṁ “taṁ nippariyāyato vipassanāgamanaṁ sandhāyā”ti.",
  "anya-e0104n9:106_0": "Yasmā suttantapariyāyena animittamaggo labbhati.",
  "anya-e0104n9:106_1": "Vuṭṭhānagāminī hi vipassanā yaṁ yaṁ sammasantī vuṭṭhānaṁ gacchati,",
  "anya-e0104n9:106_2": "tassa tassa vasena āgamanīyaṭṭhāne ṭhatvā attano maggassa nāmaṁ deti,",
  "anya-e0104n9:106_3": "tattha aniccato vuṭṭhahantassa maggo animitto hoti,",
  "anya-e0104n9:106_4": "dukkhato vuṭṭhahantassa appaṇihito,",
  "anya-e0104n9:106_5": "anattato vuṭṭhahantassa suññato,",
  "anya-e0104n9:106_6": "tasmā suttantasaṁvaṇṇanā esāti katvā idha tayopi vimokkhā uddhaṭā.",
  "anya-e0104n9:106_7": "Yaṁ pana paṭisambhidāmagge abhinivesanimittapaṇidhimuñcanaṁ upādāya tissannampi anupassanānaṁ tadāgamanavasena",
  "anya-e0104n9:106_8": "tadanvayassa maggassa ca suññatavimokkhādibhāvo niddiṭṭho,",
  "anya-e0104n9:106_9": "tassa pariyāyabhāve vattabbameva natthīti dassetuṁ “vipassanāñāṇaṁ hī”tiādi vuttaṁ.",
  "anya-e0104n9:106_10": "Vipassanāñāṇaṁ paṭisambhidāmagge “appaṇihito,",
  "anya-e0104n9:106_11": "vimokkho”ti ca kiñcāpi vuttanti sambandho.",
  "anya-e0104n9:107_0": "Aniccānupassanāñāṇanti “aniccā saṅkhārā”ti anupassanāvasena pavattañāṇaṁ.",
  "anya-e0104n9:107_1": "Niccato abhinivesaṁ muñcatīti “te niccā”ti niccākārato pavattamicchābhinivesaviddhaṁsanavasena,",
  "anya-e0104n9:107_2": "tadanvayaṁ pana maggañāṇaṁ samucchedavasena muñcati.",
  "anya-e0104n9:107_3": "Itīti tasmā.",
  "anya-e0104n9:107_4": "Aniccābhinivesato rittatāya,",
  "anya-e0104n9:107_5": "vimuttatāya ca suññato vimokkho.",
  "anya-e0104n9:107_6": "Sesapadesupi eseva nayo.",
  "anya-e0104n9:108_0": "Tanti tividhaṁ vipassanāñāṇaṁ.",
  "anya-e0104n9:108_1": "Tattha yassa pariyāyato,",
  "anya-e0104n9:108_2": "yassa ca nippariyāyato nāmalābho,",
  "anya-e0104n9:108_3": "taṁ dassetuṁ “saṅkhāranimittassā”tiādi vuttaṁ.",
  "anya-e0104n9:108_4": "Na nippariyāyena,",
  "anya-e0104n9:108_5": "atha kho pariyāyenāti attho.",
  "anya-e0104n9:108_6": "Tasmāti nippariyāyakathābhāvato.",
  "anya-e0104n9:108_7": "Vimokkhadvayameva vuttaṁ abhidhammeti adhippāyo.",
  "anya-e0104n9:108_8": "Etthāti etasmiṁ vipassanādhikāre.",
  "anya-e0104n9:108_9": "“Tividhavimokkhamukhabhāvaṁ āpajjitvā”ti etasmiṁ vā uddesavacane.",
  "anya-e0104n9:109_0": "771.Tesaṁ vibhāgāyāti tesaṁ yathāvuttānaṁ sattannaṁ ariyapuggalānaṁ saddhānusāriādibhāvena vibhattasabhāvatāya.",
  "anya-e0104n9:110_0": "772.Saddhindriyaṁ paṭilabhatīti saddhānusāribhāvitākāraṇabhūtaṁ adhimattaṁ saddhindriyaṁ paṭilabhati.",
  "anya-e0104n9:110_1": "Adhimokkhabahulatāya,",
  "anya-e0104n9:110_2": "saddhindriyādhimattatāya ca kāraṇaṁ heṭṭhā vuttameva.",
  "anya-e0104n9:110_3": "Apica ayamettha saṅkhepattho –",
  "anya-e0104n9:110_4": "aniccākārasallakkhaṇassa saddhābhibuddhiyā upanissayabhāvato tadanvaye magge saddhā tikkhatarā hoti,",
  "anya-e0104n9:110_5": "tena aṭṭhamako saddhānusārī nāma hoti.",
  "anya-e0104n9:110_6": "Sesesu sattasu ṭhānesūti paṭhamaphalato paṭṭhāya yāva aggaphalā sattasu ṭhānesu.",
  "anya-e0104n9:110_7": "“Sattasu ṭhānesū”ti kasmā vuttaṁ,",
  "anya-e0104n9:110_8": "nanu sesesu chasu ṭhānesu saddhāvimutto,",
  "anya-e0104n9:110_9": "aggaphale pana sacāyaṁ arūpajjhānalābhī,",
  "anya-e0104n9:110_10": "ubhatobhāgavimutto hoti,",
  "anya-e0104n9:110_11": "no ce arūpajjhānalābhī,",
  "anya-e0104n9:110_12": "paññāvimutto,",
  "anya-e0104n9:110_13": "na saddhāvimutto.",
  "anya-e0104n9:110_14": "Abhidhamme hi –",
  "anya-e0104n9:111_0": "“Katamo ca puggalo saddhāvimutto?",
  "anya-e0104n9:111_1": "Idhekacco puggalo ‘idaṁ dukkha’nti yathābhūtaṁ pajānāti,",
  "anya-e0104n9:111_2": "‘ayaṁ dukkhasamudayo’ti,",
  "anya-e0104n9:111_3": "‘ayaṁ dukkhanirodho’ti,",
  "anya-e0104n9:111_4": "‘ayaṁ dukkhanirodhagāminī paṭipadā’ti yathābhūtaṁ pajānāti.",
  "anya-e0104n9:111_5": "Tathāgatappaveditā cassa dhammā paññāya diṭṭhā honti,",
  "anya-e0104n9:111_6": "paññāya cassa disvā ekacce āsavā parikkhīṇā honti,",
  "anya-e0104n9:111_7": "no ca kho yathādiṭṭhippattassa.",
  "anya-e0104n9:111_8": "Ayaṁ vuccati puggalo saddhāvimutto”ti –",
  "anya-e0104n9:112_0": "Ekaccāsavaparikkhayavacanato saddhāvimuttassa sekkhabhāvo viññāyati,",
  "anya-e0104n9:112_1": "na asekkhabhāvo.",
  "anya-e0104n9:112_2": "Aṭṭhakathāyañca “dve dhurāni,",
  "anya-e0104n9:112_3": "dve abhinivesā,",
  "anya-e0104n9:112_4": "dve sīsānī”ti vacanato natthi arahato saddhāvimuttatāti?",
  "anya-e0104n9:112_5": "Saccametaṁ nippariyāyato.",
  "anya-e0104n9:112_6": "Nippariyāyakathā hi abhidhammo,",
  "anya-e0104n9:112_7": "idha pana pariyāyena evaṁ vuttaṁ.",
  "anya-e0104n9:112_8": "Yadi pariyāyato arahato saddhāvimuttatā,",
  "anya-e0104n9:112_9": "ko pana so pariyāyo?",
  "anya-e0104n9:112_10": "Saddhāvimuttanvayatā.",
  "anya-e0104n9:112_11": "Yo hi aggamaggakkhaṇe saddhāvimutto hoti,",
  "anya-e0104n9:112_12": "so aggaphalakkhaṇepi tadanvayatāya saddhāvimuttoti paṭisambhidāmagge pariyāyena vuttoti idhāpi tatheva vuttaṁ.",
  "anya-e0104n9:112_13": "Atha vā saddhāvimuttasadisatāya arahā saddhāvimutto.",
  "anya-e0104n9:112_14": "Kā panettha sadisatā?",
  "anya-e0104n9:112_15": "Yathā saddhāvimuttassa sekkhassa kilesakkhayo kuṇṭhena asinā kadalicchedasadiso “no ca kho yathādiṭṭhippattassā”ti vacanato,",
  "anya-e0104n9:112_16": "evaṁ tadanvayassāpi arahatoti ayamettha sadisatā.",
  "anya-e0104n9:112_17": "Kiṁ pana nesaṁ kilesapahāne nānattaṁ atthīti? Natthi.",
  "anya-e0104n9:112_18": "Atha kasmā saddhāvimutto diṭṭhippattaṁ na pāpuṇātīti?",
  "anya-e0104n9:112_19": "Āgamanīyanānattena.",
  "anya-e0104n9:112_20": "Diṭṭhippatto hi āgamanamhi kilese vikkhambhento appakasirena akilamanto vikkhambhetuṁ sakkoti,",
  "anya-e0104n9:112_21": "saddhāvimutto kicchena kasirena vikkhambhetuṁ sakkoti.",
  "anya-e0104n9:112_22": "Apica paññāyapi nesaṁ vemattatā.",
  "anya-e0104n9:112_23": "Sā ca yāvatikā labbhatevāti vadanti.",
  "anya-e0104n9:112_24": "Evañca katvā paṭhamamaggādīsu satipi indriyasamatte saddhādīnaṁ tikkhatāvacanampi samatthitaṁ hoti.",
  "anya-e0104n9:113_0": "773.Soti dukkhato vuṭṭhito.",
  "anya-e0104n9:113_1": "Sabbatthāti aṭṭhasupi ṭhānesu.",
  "anya-e0104n9:113_2": "Nanu ca aṭṭhakathāyaṁ “dve dhurānī”ti niyamitattā paṭhamamaggakkhaṇe saddhānusārī vā siyā,",
  "anya-e0104n9:113_3": "dhammānusārī vā?",
  "anya-e0104n9:113_4": "Idha na saddhānusārī yutto,",
  "anya-e0104n9:113_5": "kāyasakkhitāpi arahato natthi.",
  "anya-e0104n9:113_6": "Abhidhamme hi –",
  "anya-e0104n9:114_0": "“Katamo ca puggalo kāyasakkhī?",
  "anya-e0104n9:114_1": "Idhekacco puggalo aṭṭha vimokkhe kāyena phusitvā viharati,",
  "anya-e0104n9:114_2": "paññāya cassa disvā ekacce āsavā parikkhīṇā honti.",
  "anya-e0104n9:114_3": "Ayaṁ vuccati puggalo kāyasakkhī”ti –",
  "anya-e0104n9:115_0": "Ekaccāsavaparikkhayavacanato kāyasakkhino sekkhabhāvova viññāyatīti?",
  "anya-e0104n9:115_1": "Saccametaṁ nippariyāyato,",
  "anya-e0104n9:115_2": "idha pana pariyāyena vuttaṁ.",
  "anya-e0104n9:115_3": "Ko pana so pariyāyoti?",
  "anya-e0104n9:115_4": "Kāyasakkhisadisatā.",
  "anya-e0104n9:115_5": "Upacārarūpajjhānasamādhito hi sātisayaṁ arūpasamādhisamphassaṁ laddhā nibbattīti ekaccāsavaparikkhayaṁ",
  "anya-e0104n9:115_6": "upādāya “kāyasakkhī”ti vattabbapuggalena sātisayasamādhisamphassatadadhiṭṭhānāsavaparikkhayasāmaññaṁ",
  "anya-e0104n9:115_7": "apekkhitvā kāyasakkhī viya kāyasakkhīti arahā paṭisambhidāmagge vuttoti idhāpi tameva nayaṁ gahetvā arahatopi",
  "anya-e0104n9:115_8": "kāyasakkhitā vuttā.",
  "anya-e0104n9:115_9": "Suttantasaṁvaṇṇanā hesāti.",
  "anya-e0104n9:115_10": "Nippariyāyena pana paṭhamaphalato paṭṭhāya chasu ṭhānesu kāyasakkhī nāma hoti,",
  "anya-e0104n9:115_11": "so ca kho aṭṭhasamāpattilābhī,",
  "anya-e0104n9:115_12": "na vipassanāyāniko sukkhavipassako,",
  "anya-e0104n9:115_13": "upacāramattalābhī,",
  "anya-e0104n9:115_14": "rūpajjhānamattalābhī vā.",
  "anya-e0104n9:115_15": "Passaddhibahuloti ca passaddhisīsena samādhi vuttoti sātisayasamādhilābhī samathayānikova adhippeto,",
  "anya-e0104n9:115_16": "samathayānikasseva ca kāyasakkhibhāvo heṭṭhā vutto.",
  "anya-e0104n9:115_17": "Arūpajjhānanti catubbidhaṁ arūpajjhānaṁ.",
  "anya-e0104n9:115_18": "Tattha pana ekampi laddhā arahattaṁ patto ubhatobhāgavimutto eva hotīti imamatthaṁ dassetuṁ “arūpajjhāna”micceva vuttaṁ,",
  "anya-e0104n9:115_19": "na “cattāri arūpajjhānānī”ti.",
  "anya-e0104n9:115_20": "Tenāyaṁ catunnaṁ arūpasamāpattīnaṁ,",
  "anya-e0104n9:115_21": "nirodhasamāpattiyā ca vasena pañcavidho hoti.",
  "anya-e0104n9:115_22": "Esa nayo kāyasakkhimhipi.",
  "anya-e0104n9:115_23": "Dvīhi bhāgehi dve vāre vimuttoti ubhatobhāgavimutto.",
  "anya-e0104n9:116_0": "774.",
  "anya-e0104n9:116_1": "Paññavato nipuṇatarā,",
  "anya-e0104n9:116_2": "gambhīrā ca atthā pākaṭā hutvā upaṭṭhahantīti anattato manasi karoto vedabahulatā,",
  "anya-e0104n9:116_3": "paññindriyapaṭilābho ca vutto.",
  "anya-e0104n9:116_4": "Dhammānusārī hoti paññindriyassa adhimattattā.",
  "anya-e0104n9:116_5": "Paññā hi idha “dhammo”ti adhippetā “saccaṁ dhammo dhiti cāgo”tiādīsu viya.",
  "anya-e0104n9:117_0": "775.",
  "anya-e0104n9:117_1": "Yassā pāḷiyā vasena idha ariyapuggalassa saddhāvimuttādibhāvo vutto,",
  "anya-e0104n9:117_2": "taṁ pāḷiṁ dassetuṁ “vuttaṁ heta”ntiādi āraddhaṁ,",
  "anya-e0104n9:117_3": "taṁ suviññeyyameva.",
  "anya-e0104n9:118_0": "776.",
  "anya-e0104n9:118_1": "“Saddhindriyassa adhimattattā saddhāvimutto”ti evamādiatthassa sādhakaṁ aparampi vuttaṁ.",
  "anya-e0104n9:118_2": "“Saddahanto vimutto”ti etena sabbathā avimuttassa saddhāmattena vimuttabhāvadassanena saddhāvimuttassa sekkhabhāvameva vibhāveti.",
  "anya-e0104n9:118_3": "Saddhāvimuttoti vā saddhāya adhimuttoti attho.",
  "anya-e0104n9:119_0": "Phuṭṭhantaṁ sacchikatoti phuṭṭhānaṁ anantaraṁ phuṭṭhanto,",
  "anya-e0104n9:119_1": "phuṭṭhānaṁ arūpajjhānānaṁ anantaro kāloti adhippāyo,",
  "anya-e0104n9:119_2": "accantasaṁyoge cetaṁ upayogavacanaṁ,",
  "anya-e0104n9:119_3": "phuṭṭhānantarakālameva sacchikaraṇūpāyena sacchikātabbaṁ sacchākāsīti vuttaṁ hoti.",
  "anya-e0104n9:119_4": "Bhāvanapuṁsakaṁ vā etaṁ yathā “ekamanta”nti.",
  "anya-e0104n9:119_5": "Yo hi arūpajjhānena rūpakāyato,",
  "anya-e0104n9:119_6": "nāmakāyekadesato ca vikkhambhanavimokkhena vimutto,",
  "anya-e0104n9:119_7": "tena nirodhasaṅkhāto vimokkho ālocito pakāsito viya hoti,",
  "anya-e0104n9:119_8": "na pana kāyena sacchikato,",
  "anya-e0104n9:119_9": "nirodhaṁ pana ārammaṇaṁ katvā ekaccesu āsavesu khepitesu tena so sacchikatova hoti.",
  "anya-e0104n9:119_10": "Tasmā so sacchikātabbaṁ yathāālocitaṁ nāmakāyena sacchākāsīti kāyasakkhīti vuccati,",
  "anya-e0104n9:119_11": "na tu vimutto ekaccānaṁ āsavānaṁ aparikkhīṇattā.",
  "anya-e0104n9:119_12": "Diṭṭhantaṁ pattoti dassanasaṅkhātassa sotāpattimaggañāṇassa anantaraṁ pattoti vuttaṁ hoti.",
  "anya-e0104n9:119_13": "Paṭhamaphalato paṭṭhāya hi yāva aggamaggā diṭṭhippattoti.",
  "anya-e0104n9:119_14": "“Diṭṭhiyā patto”ti vā pāṭho,",
  "anya-e0104n9:119_15": "catusaccadassanasaṅkhātāya diṭṭhiyā nirodhaṁ pattoti attho.",
  "anya-e0104n9:119_16": "Ime ca saddhāvimuttādayo tayo paramatthato apariyositañāṇakiccāti taṁ nayaṁ dassetuṁ “saddahanto vimuccatī”tiādi vuttaṁ.",
  "anya-e0104n9:119_17": "Jhānaphassanti sātisayaṁ jhānaphassaṁ.",
  "anya-e0104n9:119_18": "Tena arūpajjhānaphasso saṅgahito hoti.",
  "anya-e0104n9:120_0": "“Dukkhā saṅkhārāti ñātaṁ hotī”ti iminā dukkhasaccapaṭivedhamāha,",
  "anya-e0104n9:120_1": "“sukho nirodhoti ñātaṁ hotī”ti iminā nirodhasaccapaṭivedhaṁ.",
  "anya-e0104n9:120_2": "Tadubhayena ca samudayamaggasaccapaṭivedhaṁ nānantariyakabhāvato.",
  "anya-e0104n9:120_3": "“Ñātaṁ hotī”ti iminā dutiyamaggakiccaṁ,",
  "anya-e0104n9:120_4": "“diṭṭhaṁ hotī”ti iminā tatiyamaggakiccaṁ,",
  "anya-e0104n9:120_5": "“viditaṁ hotī”ti iminā catutthamaggakiccaṁ,",
  "anya-e0104n9:120_6": "“sacchikata”nti iminā paṭhamaphalakiccaṁ,",
  "anya-e0104n9:120_7": "“phusita”nti iminā sesaphaladvayakiccaṁ.",
  "anya-e0104n9:120_8": "Iti diṭṭhippattassa maggaphalañāṇabyāpāradassanāni imāni padānīti vadanti.",
  "anya-e0104n9:121_0": "777.Itaresūti saddhānusāriādipadesu.",
  "anya-e0104n9:121_1": "Saddhaṁ anusaratīti āgamanīyaṭṭhāne ṭhitaṁ saddhaṁ anugacchati.",
  "anya-e0104n9:121_2": "Yathā sā tikkhā sūrā ahosi,",
  "anya-e0104n9:121_3": "maggakkhaṇepi tadanurūpameva pavattetīti attho.",
  "anya-e0104n9:121_4": "Saddhāya vā anusaratīti saddhāya kāraṇabhūtāya saccapaṭivedhassa anurūpaṁ sarati gacchati,",
  "anya-e0104n9:121_5": "paṭipajjatīti attho.",
  "anya-e0104n9:121_6": "Dvīhipi atthavikappehi saddhāya adhimattataṁyeva vibhāveti.",
  "anya-e0104n9:121_7": "Dhammānusārīti etthāpi eseva nayo.",
  "anya-e0104n9:121_8": "Ubhatobhāgavimuttoti dvīhi bhāgehi dve vāre vimutto,",
  "anya-e0104n9:121_9": "rūpakāyato ca nāmakāyato ca vikkhambhanavasena,",
  "anya-e0104n9:121_10": "samucchedavasena ca vimuttoti attho.",
  "anya-e0104n9:121_11": "Arūpajjhānena rūpakāyato ca nāmakāyekadesato ca vimutto,",
  "anya-e0104n9:121_12": "ariyamaggena nāmakāyato vimuttoti ubhohi bhāgehi dve vāre vimuttattā ubhatobhāgavimutto.",
  "anya-e0104n9:121_13": "Pajānanto vimuttoti paṭhamajjhānaphassena vinā parijānanādippakārehi cattāri ariyasaccāni jānanto paṭivijjhanto",
  "anya-e0104n9:121_14": "tesaṁ kiccānaṁ matthakappattiyā niṭṭhitakiccatāya visesena muttoti vimutto.",
  "anya-e0104n9:122_0": "Ayaṁ panettha nippariyāyato saṅkhepakathā –",
  "anya-e0104n9:122_1": "yassa aniccākārato vuṭṭhānaṁ hoti,",
  "anya-e0104n9:122_2": "so adhimokkhabahulo saddhindriyassa tikkhabhāvena paṭhamamaggakkhaṇe saddhānusārī nāma hoti,",
  "anya-e0104n9:122_3": "majjhe chasu ṭhānesu saddhāvimutto.",
  "anya-e0104n9:122_4": "Aggaphalakkhaṇe paññāvimutto nāma hoti.",
  "anya-e0104n9:122_5": "Tathā yassa dukkhākārato vuṭṭhānaṁ hoti,",
  "anya-e0104n9:122_6": "tassa passaddhibahulatāya samādhindriyaṁ adhimattaṁ hoti dukkhupanisāya saddhāyapi tibbatarattā,",
  "anya-e0104n9:122_7": "dhuraniyamato ca.",
  "anya-e0104n9:122_8": "Sopi paṭhamamaggakkhaṇe saddhānusārī eva hoti,",
  "anya-e0104n9:122_9": "majjhe chasu ṭhānesu saddhāvimutto,",
  "anya-e0104n9:122_10": "ante paññāvimutto ca hoti.",
  "anya-e0104n9:122_11": "Yassa pana anattākārato vuṭṭhānaṁ hoti,",
  "anya-e0104n9:122_12": "so vedabahulo paññindriyassa tikkhabhāvena paṭhamamaggakkhaṇe dhammānusārī eva hoti,",
  "anya-e0104n9:122_13": "majjhe chasu ṭhānesu diṭṭhippatto,",
  "anya-e0104n9:122_14": "ante paññāvimutto eva hoti.",
  "anya-e0104n9:122_15": "Ime pana na aṭṭhavimokkhalābhino,",
  "anya-e0104n9:122_16": "aṭṭhavimokkhalābhī pana paṭhamamaggakkhaṇe saddhānusārī vā dhammānusārī vā siyā.",
  "anya-e0104n9:122_17": "Majjhe chasu ṭhānesu kāyasakkhī,",
  "anya-e0104n9:122_18": "pariyosāne ubhatobhāgavimuttoti.",
  "anya-e0104n9:123_0": "Saṅkhārupekkhāñāṇaṁ.",
  "anya-e0104n9:124_0": "778.",
  "anya-e0104n9:124_1": "Yaṁ taṁ vimokkhamukhabhāvaṁ āpajjitvā sattaariyapuggalavibhāgāya ca paccayo hotīti vuttaṁ,",
  "anya-e0104n9:124_2": "taṁ panetaṁ saṅkhārupekkhāñāṇaṁ.",
  "anya-e0104n9:124_3": "Purimena ñāṇadvayenāti muñcitukamyatāpaṭisaṅkhānupassanāñāṇadvayena atthatoekaṁ,",
  "anya-e0104n9:124_4": "pavattiākārabhedato nānanti adhippāyo.",
  "anya-e0104n9:124_5": "Yathāvuttamatthaṁ aṭṭhakathāya,",
  "anya-e0104n9:124_6": "pāḷiyā ca sādhetuṁ “tenāhū”tiādi vuttaṁ.",
  "anya-e0104n9:124_7": "Muñcitukamyatāmuñcanupāyakaraṇañāṇānipi saṅkhāresu udāsīnabhāveneva pavattanato saṅkhārupekkhāsamaññāneva",
  "anya-e0104n9:124_8": "hontīti vuttaṁ “idaṁ saṅkhārupekkhāñāṇaṁ ekameva tīṇi nāmāni labhatī”ti.",
  "anya-e0104n9:124_9": "Tena saṅkhārupekkhāvohāro muñcitukamyatādiñāṇasamudāyavisayoti dasseti.",
  "anya-e0104n9:125_0": "780.Uppādādīnīti uppādapavattādiapadesena vutte saṅkhāre.",
  "anya-e0104n9:125_1": "Pariccajitukāmatāti tappaṭibandhachandarāgappahānena vissajjitukāmatā.",
  "anya-e0104n9:125_2": "Paṭisaṅkhānanti punappunaṁ tīraṇaṁ.",
  "anya-e0104n9:125_3": "Muñcitvāti nirālayabhāvāpattiyā apekkhāvissajjanavasena vissajjitvā.",
  "anya-e0104n9:125_4": "Avasāneti tathākaraṇassa uttarakālaṁ.",
  "anya-e0104n9:125_5": "Yāva nibbānasampakkhandanā na ijjhati,",
  "anya-e0104n9:125_6": "tāva vicinanepi udāsīnatāya ñāṇassa santānavasena pavattiṁ sandhāyāha “ajjhupekkhanaṁ santiṭṭhanā”ti.",
  "anya-e0104n9:125_7": "Evanti ajjhupekkhanākārasāmaññato “muñcitukamyatā ca sā santiṭṭhanā cā”ti vuttākārena.",
  "anya-e0104n9:126_0": "781.Ime dhammāti ime ñāṇasaṅkhātā dhammā,",
  "anya-e0104n9:126_1": "ñāṇapariyāyo vā idha dhamma- saddo,",
  "anya-e0104n9:126_2": "tasmā imāni ñāṇānīti attho.",
  "anya-e0104n9:126_3": "Ekattāti ekasabhāvā.",
  "anya-e0104n9:127_0": "782.Vuṭṭhānagāminī hoti vuṭṭhānagamanato.",
  "anya-e0104n9:127_1": "Saṅkhārupekkhādiñāṇattayassāti saṅkhārupekkhānulomagotrabhusaññitassa ñāṇattayassa.",
  "anya-e0104n9:127_2": "Kiccavasena pavattiṭṭhānavasenapi lokiyañāṇānaṁ upari ṭhitattā vuttaṁ “uttamabhāvaṁ pattattā”ti.",
  "anya-e0104n9:127_3": "Nimittabhūtatoti vipassanāya ārammaṇabhūtato khandhapañcakato.",
  "anya-e0104n9:127_4": "Tenāha “abhiniviṭṭhavatthuto”ti.",
  "anya-e0104n9:127_5": "Tañhi vipassanāya gocarakaraṇasaṅkhātena abhinivesena abhiniviṭṭhavatthunti pavuccati.",
  "anya-e0104n9:127_6": "Taṁ panetaṁ sasantatipariyāpannampi parato diṭṭhitāya “bahiddhā”ti vuttaṁ.",
  "anya-e0104n9:127_7": "Tadeva hi “bahiddhā sabbanimittānī”ti tattha tattha vuccati.",
  "anya-e0104n9:127_8": "Ajjhattapavattatoti sasantāne micchādiṭṭhipavattanaādito,",
  "anya-e0104n9:127_9": "tadanuvattakakilesakkhandhehi ca.",
  "anya-e0104n9:127_10": "Tañhi sasantatiyaṁ kilesappavattabhāvato,",
  "anya-e0104n9:127_11": "tannimittaṁ asati maggabhāvanāya uppajjanakaupādinnakkhandhapavattabhāvato ca tathā vuttaṁ.",
  "anya-e0104n9:127_12": "Vuṭṭhahanañca nesaṁ ārammaṇākaraṇaṁ,",
  "anya-e0104n9:127_13": "āyatiṁ anuppattidhammatāpādanañca.",
  "anya-e0104n9:127_14": "Ghaṭiyati attano anantarameva maggasamuppattito.",
  "anya-e0104n9:128_0": "783.Tatrāti tasmiṁ “abhiniviṭṭhavatthuto vuṭṭhahanato”ti saṅkhepavacane.",
  "anya-e0104n9:128_1": "Ajjhattabahiddhā rūpārūpapapañcakkhandhalakkhaṇattayavasena ayaṁ mātikā uddeso.",
  "anya-e0104n9:128_2": "Ajjhattaṁ abhinivisitvāti sasantatipariyāpannesu khandhesu vipassanaṁ paṭṭhapetvā.",
  "anya-e0104n9:128_3": "“Ajjhattā vuṭṭhātī”ti idaṁ vuṭṭhānagāminiyā ajjhattadhammārammaṇattā pariyāyato vuttaṁ,",
  "anya-e0104n9:128_4": "nippariyāyato pana maggo sabbatopi vuṭṭhāti.",
  "anya-e0104n9:128_5": "Bahiddhā vuṭṭhātītiādīsupi eseva nayo.",
  "anya-e0104n9:128_6": "Ekappahārenāti ekajjhaṁ,",
  "anya-e0104n9:128_7": "taṁ pana ajjhattādivibhāgaṁ akatvā “yaṁ kiñci samudayadhammaṁ,",
  "anya-e0104n9:128_8": "sabbaṁ taṁ nirodhadhamma”nti avibhāgena vuṭṭhānagāminiyā pavattivasena veditabbaṁ,",
  "anya-e0104n9:128_9": "tayidaṁ satthu sammukhā desanānusārena ñāṇaṁ pesentassa ñāṇuttarassa sambhavatīti vadanti.",
  "anya-e0104n9:129_0": "784.Suddhaajjhattadassanamatteneva maggavuṭṭhānaṁ na hoti mamaṁkāravatthunopi pariññeyyattā maggasaṅkhātaṁ vuṭṭhānaṁ,",
  "anya-e0104n9:129_1": "maggena vā vuṭṭhānaṁ maggavuṭṭhānaṁ.",
  "anya-e0104n9:130_0": "785.Rāsiṁ katvāti bhūtupādāyavasena duvidhaṁ antarabhedavasena anekabhedampi “ruppanaṭṭhena rūpa”nti piṇḍato gahetvā.",
  "anya-e0104n9:130_1": "Yathā rūpe vipassanābhiniveso yebhuyyena vipassanāyānikassa,",
  "anya-e0104n9:130_2": "evaṁ arūpe vipassanābhiniveso yebhuyyena samathayānikassa hoti.",
  "anya-e0104n9:130_3": "Abhinivesoti ca vipassanāya pubbabhāge kattabbanāmarūpaparicchedo veditabbo.",
  "anya-e0104n9:130_4": "Tasmā paṭhamaṁ rūpapariggaṇhanaṁ rūpe abhiniveso.",
  "anya-e0104n9:130_5": "Esa nayo sesesupi.",
  "anya-e0104n9:131_0": "786.Yaṁ kiñci samudayadhammaṁ,",
  "anya-e0104n9:131_1": "sabbaṁ taṁ nirodhadhammanti kāmaṁ udayabbayapariggaṇhanaṁ abhinivesoti dassitaṁ,",
  "anya-e0104n9:131_2": "yathāupaṭṭhite pana rūpārūpadhamme,",
  "anya-e0104n9:131_3": "tesañca paccaye pariggahetvā saṅkhepeneva vipassanāñāṇaṁ cārento ñāṇuttaro yathānisinnova ñāṇapaṭipāṭiyā",
  "anya-e0104n9:131_4": "khippameva saccāni paṭivijjhanto ekappahārena pañcahi khandhehi vuṭṭhāti nāma.",
  "anya-e0104n9:131_5": "Aññathā ekeneva lokiyacittena pañcannaṁ khandhānaṁ pariggahaparijānanādīnaṁ asambhavato.",
  "anya-e0104n9:131_6": "Na hi sanidassanasappaṭighādiṁ ekajjhaṁ ārammaṇaṁ kātuṁ sakkā.",
  "anya-e0104n9:131_7": "Yassa pana ekavāraṁ ñāṇena phassitaṁ,",
  "anya-e0104n9:131_8": "puna taṁ phassitabbameva,",
  "anya-e0104n9:131_9": "tādisassa vasena vuttanti vadanti.",
  "anya-e0104n9:132_0": "788.",
  "anya-e0104n9:132_1": "Ettha ca abhiniveso akāraṇaṁ vuṭṭhānameva pamāṇaṁ,",
  "anya-e0104n9:132_2": "tasmā heṭṭhā vuttavimokkhaariyapuggalavibhāgāpi vuṭṭhānavasena sambhavantīti dassetuṁ “ettha ca yopī”tiādi āraddhaṁ.",
  "anya-e0104n9:132_3": "Tattha tayopi janāti vuṭṭhānavasena bhede asatipi abhinivesavaseneva laddhaṁ bhedaṁ gahetvā vuttaṁ.",
  "anya-e0104n9:133_0": "789.Saddhiṁpurimapacchimañāṇehīti bhayatupaṭṭhānādipurimañāṇehi ceva gotrabhuādipacchimañāṇehi ca saha.",
  "anya-e0104n9:133_1": "Uddānanti uddeso.",
  "anya-e0104n9:134_0": "Yattha katthaci…pe…",
  "anya-e0104n9:134_1": "vaṭṭeyyuṁ taṁtaṁñāṇaṭṭhāniyassa upamāvatthuno labbhanato.",
  "anya-e0104n9:134_2": "Imasmiṁ pana ṭhāneti imasmiṁ vuṭṭhānagāminivipassanāpadese.",
  "anya-e0104n9:134_3": "Sabbanti sabbaṁ ñāṇaṁ,",
  "anya-e0104n9:134_4": "sabbaṁ vā ñāṇakiccaṁ pākaṭaṁ hoti vemajjhe ṭhatvā vibhāviyamānattā.",
  "anya-e0104n9:134_5": "Vuttā visuddhikathāyaṁ.",
  "anya-e0104n9:135_0": "790.Nilīyitvāti upavisitvā. Parāmasitvāti vīmaṁsitvā.",
  "anya-e0104n9:136_0": "Gayhupagaṁ adisvāti gahaṇayoggaṁ niccasārādiṁ adisvā.",
  "anya-e0104n9:136_1": "Cittassa vaṅkabhāvakarānaṁ māyādīnaṁ suṭṭhu vikkhambhanena anulomassa ujukasākhāsadisatā.",
  "anya-e0104n9:136_2": "Nibbānālocanato gotrabhuñāṇassa uddhaṁ ullokanasadisatā.",
  "anya-e0104n9:136_3": "Appatiṭṭhe nibbāne patiṭṭhitattā maggañāṇassa ākāse uppatanasadisatā.",
  "anya-e0104n9:137_0": "791.Sappavissajjanaṁ viya gotrabhuñāṇaṁ sabbasaṅkhāragataṁ vissajjitvā nibbānassa ālambanato.",
  "anya-e0104n9:137_1": "Āgatamaggaṁ olokentassa ṭhānaṁ viya maggañāṇaṁ asammohapaṭivedhavasena attanopi dassanato.",
  "anya-e0104n9:137_2": "Abhayaṭṭhāne ṭhānanti abhayaṭṭhānaṁ sampattamāha,",
  "anya-e0104n9:137_3": "na tassa pāpuṇapaṭipattiṁ.",
  "anya-e0104n9:138_0": "792.",
  "anya-e0104n9:138_1": "Attatthādīnaṁ anavabujjhanato “ahaṁ,",
  "anya-e0104n9:138_2": "mamā”ti gahaṇassa niddokkamanasadisatā.",
  "anya-e0104n9:138_3": "Muñcitukamyatāggahaṇeneva paṭisaṅkhā santiṭṭhanāpi gahitā.",
  "anya-e0104n9:138_4": "Tissannampi tāsaṁ saṁsārato nikkhamanādhimuttatāya nikkhamanamaggolokanasadisatā.",
  "anya-e0104n9:138_5": "Magge diṭṭhe maggapaṭipatti viya anulome siddhe maggo siddho evāti anulomassa maggadassanasadisatā.",
  "anya-e0104n9:138_6": "Saṅkhāranimittato nikkhantattā ādittagharato nikkhamanaṁ viya gotrabhuñāṇaṁ.",
  "anya-e0104n9:138_7": "Vegenagamanaṁviya maggañāṇaṁ vissajjetabbagahetabbapadesesu sādhanakiccavisesayogato.",
  "anya-e0104n9:139_0": "793.",
  "anya-e0104n9:139_1": "Parato na mamāyitabbato ca passitabbānaṁ khandhānaṁ “ahaṁ,",
  "anya-e0104n9:139_2": "mamā”ti gahaṇassa rājagoṇānaṁ sakagahaṇasadisatā vuttā.",
  "anya-e0104n9:140_0": "794.",
  "anya-e0104n9:140_1": "Sabhaye abhayadassanahetutāya khandhānaṁ “ahaṁ,",
  "anya-e0104n9:140_2": "mamā”ti gahaṇassa yakkhiniyā saṁvāsasadisatā.",
  "anya-e0104n9:140_3": "Susānavijahanaṁ viya saṅkhārasusānaṁ vijahitvā nibbānārammaṇavasena pavattaṁ gotrabhu.",
  "anya-e0104n9:141_0": "795.Puttagiddhinīti puttavacchalā.",
  "anya-e0104n9:141_1": "Ottappamānāti sārajjayamānā.",
  "anya-e0104n9:141_2": "Oḷārikaoḷārikalobhakkhandhādivikkhambhanena saṅkhārapariccajanato anulomassa tattheva dārakoropanasadisatā.",
  "anya-e0104n9:142_0": "796.Vuṭṭhānagāminiyā…pe…",
  "anya-e0104n9:142_1": "dassanatthaṁ vuttā,",
  "anya-e0104n9:142_2": "na purimāsu viya bhayatupaṭṭhānādīsu ṭhitassa bhāyanādiākāradassanatthanti adhippāyo.",
  "anya-e0104n9:142_3": "Aparāparuppattito,",
  "anya-e0104n9:142_4": "cirānubandhato,",
  "anya-e0104n9:142_5": "dussahato ca vaṭṭadukkhasadisaṁ jighacchādukkhanti āha “saṁsāravaṭṭajighacchāyā”ti.",
  "anya-e0104n9:142_6": "Kāyagatāsati eva bhojanaṁ kāyagatāsatibhojanaṁ.",
  "anya-e0104n9:142_7": "Sā panettha maggasampayuttā sammāsati kāyānupassanādikiccasādhanavasena amatarasaparibhogatāya ca “amatarasaṁ kāyagatāsatibhojana”nti vuttā.",
  "anya-e0104n9:142_8": "Tenāha bhagavā “amataṁ te,",
  "anya-e0104n9:142_9": "bhikkhave,",
  "anya-e0104n9:142_10": "paribhuñjanti,",
  "anya-e0104n9:142_11": "ye kāyagatāsatiṁ paribhuñjantī”tiādi.",
  "anya-e0104n9:143_0": "Phalarasāmalakasiṅgīveramuggamāsādi anekaṅgasambhāraṁ.",
  "anya-e0104n9:144_0": "Kapaṇāseribhāvādikaraṇena taṇhāsinehassa sītasadisatā. Maggatejanti ariyamaggasaṅkhātaṁ indaggiṁ.",
  "anya-e0104n9:145_0": "Rāgaggiādayo ekādasaggī vūpasamanti etthāti ekādasaggivūpasamaṁ, nibbānaṁ.",
  "anya-e0104n9:146_0": "Andhakāraparetoti caturaṅgasamannāgatena andhakārena kiñci attatthaṁ vā paratthaṁ vā kātuṁ asakkuṇeyyabhāvena abhibhūto.",
  "anya-e0104n9:146_1": "Ñāṇamayo āloko etissāti ñāṇālokā,",
  "anya-e0104n9:146_2": "maggabhāvanā.",
  "anya-e0104n9:147_0": "Amatabhūtaṁ,",
  "anya-e0104n9:147_1": "amatabhāvasādhakaṁ vā osadhaṁ amatosadhaṁ, nibbānaṁ.",
  "anya-e0104n9:147_2": "Heṭṭhā attanā vuttameva saṅkhārupekkhābyāpāraṁ nigamanavasena dassento “tena vutta”ntiādimāha.",
  "anya-e0104n9:148_0": "797.",
  "anya-e0104n9:148_1": "Nirālayatāya taṇhāvasena bhavādīsu avisaṭajjhāsayo hutvā tato saṅkucitacitto patilīnabhāvena carati pavattatīti patilīnacaro,",
  "anya-e0104n9:148_2": "tassa patilīnacarassa.",
  "anya-e0104n9:148_3": "Saṁsāre bhayassa ikkhanatāya bhikkhuno kāyacittavivekasiddhiyā vivittamāsanaṁ bhajamānassa.",
  "anya-e0104n9:148_4": "Sāmaggiyanti yuttaṁ,",
  "anya-e0104n9:148_5": "patirūpanti attho.",
  "anya-e0104n9:148_6": "Bhavaneti kāmabhavādike tividhepi bhave.",
  "anya-e0104n9:148_7": "So hi idha bhavanaṭṭhena bhavanti vutto.",
  "anya-e0104n9:148_8": "Na dassayeti anuppajjanavasena na dasseyya.",
  "anya-e0104n9:148_9": "Tassa taṁ adassanaṁ sāmaggiyanti buddhādayo ariyā āhūti yojanā.",
  "anya-e0104n9:149_0": "Niyametvāti niyataṁ ekaṁsikaṁ katvā.",
  "anya-e0104n9:149_1": "Bojjhaṅgavisesaṁ,",
  "anya-e0104n9:149_2": "maggaṅgavisesaṁ,",
  "anya-e0104n9:149_3": "jhānaṅgavisesaṁ,",
  "anya-e0104n9:149_4": "paṭipadāvisesaṁ,",
  "anya-e0104n9:149_5": "vimokkhavisesanti visesasaddo paccekaṁ yojetabbo.",
  "anya-e0104n9:149_6": "Visesanti chasattabhāvo sattaṭṭhabhāvo pañcādibhāvoti imaṁ yathākkamaṁ bojjhaṅgādīnaṁ ariyamagge labbhamānabhedaṁ.",
  "anya-e0104n9:149_7": "Pādakajjhānanti maggassa āsannavuṭṭhānagāminiyā vipassanāya padaṭṭhānabhūtaṁ jhānaṁ.",
  "anya-e0104n9:149_8": "Vipassanāya ārammaṇabhūtāti maggāsannāya eva vuṭṭhānagāminiyā vipassanāya gocarabhūtā vipassitā.",
  "anya-e0104n9:149_9": "Puggalajjhāsayoti ubhinnaṁ bhede sati vipassakassa ajjhāsayo.",
  "anya-e0104n9:149_10": "Ettha ca paṭhamaṁ kecīti vutto tipiṭakacūḷanāgatthero.",
  "anya-e0104n9:149_11": "Dutiyaṁ kecīti vutto moravāpīvāsimahādattatthero.",
  "anya-e0104n9:149_12": "Tatiyaṁ kecīti vutto tipiṭakacūḷābhayatthero.",
  "anya-e0104n9:150_0": "Tesampi vādesu ayaṁ pubbabhāgavuṭṭhānagāminivipassanā niyametiyevāti veditabbā. Kasmā?",
  "anya-e0104n9:150_1": "Vipassanāniyameneva hi paṭhamattheravādepi apādakapaṭhamajjhānapādakamaggā paṭhamajjhānikāva honti,",
  "anya-e0104n9:150_2": "itare ca dutiyajjhānikādimaggā pādakajjhānavipassanāniyamehi taṁtaṁjhānikāva tato tato dutiyādipādakajjhānato",
  "anya-e0104n9:150_3": "uppannassa saṅkhārupekkhāñāṇassa pādakajjhānātikkantānaṁ aṅgānaṁ asamāpajjitukāmatāvirāgabhāvanābhāvato,",
  "anya-e0104n9:150_4": "itarassa ca atabbhāvato.",
  "anya-e0104n9:150_5": "Yathā hi maggāsannāya vipassanāya somanassasahagatatte maggassa paṭhamādijhānikatā ca upekkhāsahagatatte pañcamajjhānikatā eva ca hoti,",
  "anya-e0104n9:150_6": "tato ca bojjhaṅgādīnaṁ visesoti tesaṁ niyamane āsannakāraṇaṁ,",
  "anya-e0104n9:150_7": "padhānakāraṇañca vuṭṭhānagāminivipassanā,",
  "anya-e0104n9:150_8": "na evaṁ pādakajjhānādayo.",
  "anya-e0104n9:150_9": "Yasmā pana pādakajjhānena vinā vipassanāva imaṁ yathāvuttavisesaṁ niyametuṁ na sakkoti,",
  "anya-e0104n9:150_10": "vuttanayena pana padhānakāraṇaṁ hotiyeva,",
  "anya-e0104n9:150_11": "tasmā “vuṭṭhānagāminivipassanāva niyametī”ti avatvā “vuṭṭhānagāminivipassanā niyametiyevā”ti vuttaṁ.",
  "anya-e0104n9:150_12": "Evaṁ sesavādesupi vipassanāniyamo yathāsambhavaṁ yojetabbo.",
  "anya-e0104n9:150_13": "Yathā hi pādakajjhānātikkantānaṁ aṅgānaṁ asamāpajjitukāmatāvirāgabhāvanābhūtā vuṭṭhānagāminivipassanā",
  "anya-e0104n9:150_14": "adhiṭṭhānabhūtena pādakajjhānena āhitavisesā maggassa bojjhaṅgādivisesaniyāmikā hoti,",
  "anya-e0104n9:150_15": "evaṁ ārammaṇabhūtasammasitajjhānātikkantānaṁ aṅgānaṁ jigucchanākāravirāgabhāvanābhūtā sammasitajjhānena āhitavisesā,",
  "anya-e0104n9:150_16": "ubhayasabbhāve ajjhāsayavasena tato aññatarena āhitavisesā ca vuṭṭhānagāminivipassanā maggassa bojjhaṅgādivisesaṁ niyametīti.",
  "anya-e0104n9:151_0": "798.Tatra tasmiṁ bojjhaṅgādivisesaniyamane.",
  "anya-e0104n9:151_1": "Ajhānalābhī suddhavipassanāyānikova sukkhavipassako.",
  "anya-e0104n9:151_2": "So hi jhānasinehena vipassanāya asiniddhabhāvato sukkhā lūkhā vipassanā etassāti sukkhavipassakoti vuccati.",
  "anya-e0104n9:151_3": "Pakiṇṇakasaṅkhāreti pādakajjhānato aññe saṅkhāre.",
  "anya-e0104n9:151_4": "Tena pādakajjhānasaṅkhāresu sammasitesu vattabbameva natthīti dasseti.",
  "anya-e0104n9:151_5": "“Paṭhamaṁ jhānaṁ pādakaṁ katvā”ti hi vuttaṁ.",
  "anya-e0104n9:151_6": "Ettha ca sukkhavipassakādiggahaṇaṁ vipassanāniyamassa ekantikabhāvadassanatthaṁ.",
  "anya-e0104n9:151_7": "Na hi vuṭṭhānagāminiṁ vinā kevalaṁ pādakajjhānādayo niyamahetū diṭṭhā,",
  "anya-e0104n9:151_8": "vuṭṭhānagāminī pana pādakajjhānādīnaṁ abhāvepi sukkhavipassakādīnaṁ maggassa paṭhamajjhānikabhāvahetu,",
  "anya-e0104n9:151_9": "tasmā sā bojjhaṅgādivisesaniyamane ekantikahetūti.",
  "anya-e0104n9:151_10": "Idāni yathāvuttamatthaṁ pākaṭataraṁ kātuṁ “tesaṁ hī”tiādi vuttaṁ.",
  "anya-e0104n9:151_11": "Ayaṁ visesoti ayaṁ jhānādīnaṁ caturaṅgikādiviseso,",
  "anya-e0104n9:151_12": "na pubbe viya vipassanāniyameneva,",
  "anya-e0104n9:151_13": "atha kho pādakajjhānaniyamena ceva vipassanāniyamena ca.",
  "anya-e0104n9:151_14": "Tesampīti pañcakanaye dutiyatatiyacatutthajjhānāni pādakāni katvā uppāditamaggānampi.",
  "anya-e0104n9:151_15": "“Āsannapadese”ti iminā vipassakena antarantarā paviṭṭhasamāpattiyā vasena ayaṁ viseso natthīti dasseti.",
  "anya-e0104n9:152_0": "799.Tatrāpicāti dutiyattheravādepi.",
  "anya-e0104n9:152_1": "Taṁtaṁsamāpattisadisatā taṁtaṁsammasitasaṅkhāravipassanāniyamehi hoti.",
  "anya-e0104n9:152_2": "Tatrāpi hi vipassanā taṁtaṁvirāgāvirāgabhāvanābhāvena somanassasahagatā,",
  "anya-e0104n9:152_3": "upekkhāsahagatā ca hutvā jhānaṅgādiniyamaṁ maggassa karotīti evaṁ vipassanāniyamo vuttanayeneva veditabbo.",
  "anya-e0104n9:153_0": "800.Tanti taṁtaṁjhānasadisabhavaṁ.",
  "anya-e0104n9:153_1": "Svāyamattho pādakajjhānasammasitajjhānupanissayehi vinā ajjhāsayamattena asijjhanaṁ upanissayena vinā",
  "anya-e0104n9:153_2": "saṅkappamattena sakadāgāmiphalādīnaṁ asijjhanadīpakena nandakovādena dīpetabbo.",
  "anya-e0104n9:153_3": "Tattha hi yathā sotāpannāyapi paripuṇṇasaṅkappataṁ vadantena bhagavatā “yassa yassa upanissayo atthi,",
  "anya-e0104n9:153_4": "tassa tasseva ajjhāsayo niyāmako,",
  "anya-e0104n9:153_5": "nāññassā”ti tena tena paripuṇṇasaṅkappatā hoti,",
  "anya-e0104n9:153_6": "na tato paraṁ,",
  "anya-e0104n9:153_7": "saṅkappasabbhāve satipi asijjhanatoti ayamattho dīpito,",
  "anya-e0104n9:153_8": "evamidhāpi yassa yassa dutiyādijhānikassa maggassa yathāvutto upanissayo atthi,",
  "anya-e0104n9:153_9": "tassa tasseva ajjhāsayo niyāmako,",
  "anya-e0104n9:153_10": "nāññassa satipi tasmiṁ asijjhanato.",
  "anya-e0104n9:153_11": "Imasmiṁ pana vāde pādakasammasitajjhānupanissayasabbhāve ajjhāsayo ekantena hoti taṁtaṁphalūpanissayasabbhāve",
  "anya-e0104n9:153_12": "taṁtaṁsaṅkappo viyāti tadabhāvābhāvato “ajjhāsayo niyametī”ti vuttaṁ.",
  "anya-e0104n9:153_13": "Etthāpīti tatiyattheravādepi.",
  "anya-e0104n9:153_14": "Vuttanayenevāti “yato yato samāpattito vuṭṭhāyā”tiādinā vuttanayena.",
  "anya-e0104n9:153_15": "Tasmā “tatrāpi hi vipassanā”tiādinā idha vuttanayena tadattho veditabbo.",
  "anya-e0104n9:154_0": "801.",
  "anya-e0104n9:154_1": "Evaṁ vipassanāya bojjhaṅgādiniyāmikataṁ dassetvā idāni paṭipadādiniyāmikataṁ dassento “sace panāya”ntiādimāha.",
  "anya-e0104n9:154_2": "Tattha ayanti saṅkhārupekkhā vuttā.",
  "anya-e0104n9:154_3": "Sāpi hi kāmaṁ “imaṁ vāraṁ rocesu”nti ettha kalāpasammasanāvasāne udayabbayānupassanāya pavattamānāya",
  "anya-e0104n9:154_4": "uppannassa vipassanupakkilesassa tikkhattuṁ vikkhambhanena kicchatāvāraṁ dukkhāpaṭipadāti rocesunti vadanti,",
  "anya-e0104n9:154_5": "aṭṭhakathāyaṁ pana “vipassanāñāṇe tikkhe sūre pasanne vahante uppannaṁ vipassanānikantiṁ dukkhena kasirena",
  "anya-e0104n9:154_6": "kilamanto pariyādiyatī”ti vuttattā pubbabhāge muñcitukamyatādibhāvena pavattamānā saṅkhārupekkhā attano",
  "anya-e0104n9:154_7": "paṭipakkhe kicchena kasirena vikkhambhentī dukkhāpaṭipadāpakkheyeva tiṭṭhatīti.",
  "anya-e0104n9:154_8": "Tenāha “ādito kilese vikkhambhayamānā”tiādi.",
  "anya-e0104n9:154_9": "Keci pana “yena ñāṇena vipassanupakkilesā vikkhambhitā,",
  "anya-e0104n9:154_10": "tena saddhiṁ idaṁ ñāṇaṁ ekattanayavasena ekaṁ katvā ‘ādito kilese vikkhambhayamānā’ti vutta”nti vadanti.",
  "anya-e0104n9:154_11": "Sappayogenāti cittappayogasaṅkhātena saussāhanena.",
  "anya-e0104n9:154_12": "Sasaṅkhārenāti tasseva vevacanaṁ.",
  "anya-e0104n9:154_13": "Ubhayenāpi vikkhambhanassa kicchasiddhimeva vadati.",
  "anya-e0104n9:154_14": "Vipariyāyenāti adukkhena appayogena asaṅkhārena.",
  "anya-e0104n9:154_15": "Maggasaññitaṁ icchitaṭṭhānaṁ anugantvā parivasati vippavasati etthāti parivāso,",
  "anya-e0104n9:154_16": "vipassanā parivāso etassa atthīti vipassanāparivāso,",
  "anya-e0104n9:154_17": "maggapātubhāvo,",
  "anya-e0104n9:154_18": "taṁ pana sīghaṁ kurumānā khippābhiññā nāma hotīti vuttaṁ “saṇika”nti.",
  "anya-e0104n9:154_19": "Kurumānā ayaṁ saṅkhārupekkhāti yojanā.",
  "anya-e0104n9:154_20": "Yato maggo āgacchati,",
  "anya-e0104n9:154_21": "taṁ āgamanīyaṭṭhānaṁ,",
  "anya-e0104n9:154_22": "tasmiṁ āgamanīyaṭṭhāne.",
  "anya-e0104n9:154_23": "Maggassa pabhavaṭṭhāne ṭhatvā nāmaṁ detīti sambandho.",
  "anya-e0104n9:154_24": "Dukkhāpaṭipadādandhābhiññādivipassanānayo añño,",
  "anya-e0104n9:154_25": "añño eva maggoti āha “attano attano maggassā”ti.",
  "anya-e0104n9:154_26": "Tena āgamanato laddhanāmena “dukkhāpaṭipadā dandhābhiññā”tiādīni cattāri nāmāni labhati.",
  "anya-e0104n9:154_27": "Na hi maggassa sarasato edisaṁ nāmaṁ atthi.",
  "anya-e0104n9:155_0": "Sā panāyaṁ vuttappabhedā paṭipadā.",
  "anya-e0104n9:155_1": "Nānā hotīti visuṁ visuṁ hoti.",
  "anya-e0104n9:155_2": "Ekassa bhikkhuno catūsupi maggesu ekāva hotīti niyamo natthi calanato.",
  "anya-e0104n9:155_3": "Ahesunti vuttaṁ,",
  "anya-e0104n9:155_4": "amhākaṁ bhagavantaṁ sandhāya hontīti pana vattabbaṁ.",
  "anya-e0104n9:155_5": "Sabbesampi hi sammāsambuddhānaṁ cattāropi maggā sukhāpaṭipadā khippābhiññāva hontīti.",
  "anya-e0104n9:155_6": "Paṭipadāpasaṅgena adhipatimpi dassetuṁ “yathā cā”tiādi vuttaṁ.",
  "anya-e0104n9:155_7": "Adhipatayoti chandādiadhipatayo.",
  "anya-e0104n9:155_8": "Pubbābhisaṅkhārānurūpañhi maggo paccekaṁ chandādhipateyyo vā hoti vīriyādīsu aññatarādhipateyyo vā,",
  "anya-e0104n9:155_9": "na kassaci niyamo atthi.",
  "anya-e0104n9:155_10": "Tenāha “kassaci bhikkhuno”tiādi.",
  "anya-e0104n9:156_0": "802.",
  "anya-e0104n9:156_1": "Pubbe vuttappakārato sātisayaṁ katvā anavasesato maggassa nāmalābhe kāraṇaṁ dassetuṁ “apicā”tiādi vuttaṁ.",
  "anya-e0104n9:156_2": "Tattha sarasenāti sabhāvena attano pavattivisesena.",
  "anya-e0104n9:156_3": "Paccanīkenāti paṭipakkhavasena.",
  "anya-e0104n9:156_4": "Saguṇenāti attano guṇavasena.",
  "anya-e0104n9:157_0": "Kāmañcettha yathā āgamanena vinā saguṇena,",
  "anya-e0104n9:157_1": "ārammaṇena ca maggassa nāmalābho avavatthito,",
  "anya-e0104n9:157_2": "evaṁ paccanīkena vinā saraseneva nāmalābho,",
  "anya-e0104n9:157_3": "tathāpi sarasādayo paccekaṁ nāmalābhassa kāraṇamevāti dassetuṁ “sarasena vā”tiādinā sabbattha aniyamattho vā-",
  "anya-e0104n9:157_4": "saddo vutto.",
  "anya-e0104n9:157_5": "Te ca asaṅkarato dassetuṁ “sace hī”tiādi āraddhaṁ.",
  "anya-e0104n9:157_6": "Tattha sammasitvāti sammasanahetu.",
  "anya-e0104n9:157_7": "Hetuattho hi ayaṁ tvā-",
  "anya-e0104n9:157_8": "saddo “ghataṁ pivitvā balaṁ hoti,",
  "anya-e0104n9:157_9": "sīhaṁ disvā bhayaṁ hotī”tiādīsu viya,",
  "anya-e0104n9:157_10": "maggakattukāya vuṭṭhānakiriyāya ekantikahetubhūtā saṅkhārupekkhā phalūpacārena “vuṭṭhātī”ti vuttā.",
  "anya-e0104n9:157_11": "Yasmā vā saṅkhārupekkhāti vuṭṭhānagāminiyā etaṁ upalakkhaṇaṁ,",
  "anya-e0104n9:157_12": "tadantogadhañca gotrabhuñāṇaṁ nimittato vuṭṭhāti,",
  "anya-e0104n9:157_13": "tasmā vuttaṁ ekattanayena “sammasitvā vuṭṭhātī”ti.",
  "anya-e0104n9:157_14": "Animittavimokkhena vimuccatīti animittasaññitena vimuccanena vimuccati,",
  "anya-e0104n9:157_15": "“maggo”ti ānetvā sambandhitabbaṁ.",
  "anya-e0104n9:157_16": "Vimuccatīti vā taṁsamaṅgī ariyapuggalo.",
  "anya-e0104n9:157_17": "Sesadvayepi eseva nayo.",
  "anya-e0104n9:157_18": "Idaṁ sarasato nāmaṁ nāmāti idaṁ nimittādivirahato animittaṁ appaṇihitaṁ suññatanti tividhampi maggassa sabhāvato siddhanāmaṁ nāma.",
  "anya-e0104n9:158_0": "Esāti maggo.",
  "anya-e0104n9:158_1": "So ca kho pubbabhāgamaggena saddhiṁ ekaṁ katvā vutto ekattanayena.",
  "anya-e0104n9:158_2": "Idaṁ paccanīkato nāmaṁ nāmāti idaṁ niccanimittādīnaṁ paṇidhiyā,",
  "anya-e0104n9:158_3": "attasaññāya ca pahānavasena laddhaṁ maggassa animittādināmattayaṁ paṭipakkhato siddhanāmaṁ nāma.",
  "anya-e0104n9:159_0": "Suññattāti vivittattā.",
  "anya-e0104n9:159_1": "Na hi magge rāgādayo santi.",
  "anya-e0104n9:159_2": "Rūpanimittādīnanti rūpanimittavedanānimittādīnaṁ gahetabbānanti adhippāyo.",
  "anya-e0104n9:159_3": "Rāganimittādīnanti etthāpi eseva nayo.",
  "anya-e0104n9:159_4": "Saviggahānaṁ viya upaṭṭhānañhettha nimittanti adhippetaṁ.",
  "anya-e0104n9:159_5": "Idamassa saguṇato nāmanti idaṁ rāgādivivittattā rūpanimittādipaṇidhiādiabhāvavasena assa maggassa saguṇato siddhaṁ nāmaṁ.",
  "anya-e0104n9:160_0": "Svāyanti so ayaṁ maggo.",
  "anya-e0104n9:160_1": "Suññatanti sabbasaṅkhārasuññato,",
  "anya-e0104n9:160_2": "attasuññato ca suññataṁ.",
  "anya-e0104n9:160_3": "Sabbasaṅkhāranimittābhāvato animittaṁ.",
  "anya-e0104n9:160_4": "Taṇhāpaṇidhiādīnaṁ abhāvena appaṇihitaṁ.",
  "anya-e0104n9:160_5": "Idamassa ārammaṇato nāmanti yathā sukhārammaṇaṁ rūpaṁ “sukha”nti vuccati,",
  "anya-e0104n9:160_6": "evaṁ suññatādināmassa nibbānassa ārammaṇakaraṇato idaṁ assa maggassa suññatādibhedaṁ ārammaṇato siddhaṁ nāmaṁ.",
  "anya-e0104n9:161_0": "803.",
  "anya-e0104n9:161_1": "Anattānupassanā attasuññatāya diṭṭhattā sarasato suññatā nāma.",
  "anya-e0104n9:161_2": "Tassā suññatāvipassanāya maggo vipassanāgamanena suññato.",
  "anya-e0104n9:161_3": "Animittā nāma niccanimittādīnaṁ ugghāṭanato.",
  "anya-e0104n9:161_4": "Idaṁ pana maggassa animittanāmaṁ na abhidhammapariyāyena labbhati.",
  "anya-e0104n9:161_5": "Kiṁ kāraṇaṁ?",
  "anya-e0104n9:161_6": "Abhidhamme sarasaṁ anāmasitvā paccanīkato nāmalābhato.",
  "anya-e0104n9:161_7": "Yo hi saguṇārammaṇehi nāmalābho,",
  "anya-e0104n9:161_8": "so sarasappadhāno hoti,",
  "anya-e0104n9:161_9": "saraseneva ca nāmalābhe sabbamaggānaṁ suññatādibhāvoti vavatthānaṁ na siyā.",
  "anya-e0104n9:161_10": "Tasmā abhidhamme satipi dvīhipi kāraṇehi animittanāmalābhe paccanīkatova nāmavavatthānakaraṇaṁ gayhatīti tadabhāvā na labbhati.",
  "anya-e0104n9:161_11": "Atha vā na labbhatīti aññanirapekkhehi saguṇārammaṇehi na labbhati.",
  "anya-e0104n9:161_12": "Kiṁ kāraṇaṁ?",
  "anya-e0104n9:161_13": "Abhidhamme sarasapaccanīkehi sahitehi nāmalābhato.",
  "anya-e0104n9:161_14": "Paccanīkañhi vavatthānakaraṇaṁ anapekkhitvā kevalassa sarasassa nāmahetubhāvo abhidhamme natthi,",
  "anya-e0104n9:161_15": "avavatthānāpattito.",
  "anya-e0104n9:161_16": "Tasmā attābhinivesapaṇidhipaṭipakkhavipassanānulomā maggā satipi sarasantare paccanīkasahitena sarasena nāmaṁ labhanti.",
  "anya-e0104n9:161_17": "Animittamaggassa pana vipassanā nimittapaṭipakkhā na hoti,",
  "anya-e0104n9:161_18": "sayaṁ nimittaggahaṇato nimittaggahaṇānivāraṇāti tadanulomo maggopi na nimittassa paṭipakkho.",
  "anya-e0104n9:161_19": "Yadi siyā,",
  "anya-e0104n9:161_20": "nimittagatavipassanāyapi paṭipakkho siyā,",
  "anya-e0104n9:161_21": "tasmā vijjamānopi saraso vavatthānakarapaccanīkābhāvā abhidhamme animittanāmadāyako na gayhatīti.",
  "anya-e0104n9:161_22": "Yadi evaṁ,",
  "anya-e0104n9:161_23": "aniccānupassanānulomo maggo abhidhamme asaṅgahito siyāti? Na,",
  "anya-e0104n9:161_24": "suddhikapaṭipadānaye tassa saṅgahitattā.",
  "anya-e0104n9:161_25": "Tasmā eva hi so vutto.",
  "anya-e0104n9:161_26": "Suttante pana pariyāyadesanattā saguṇārammaṇamattenapi nāmaṁ gayhatīti āha “suttantapariyāyena labbhatī”ti.",
  "anya-e0104n9:161_27": "Yaṁ panettha vattabbaṁ,",
  "anya-e0104n9:161_28": "taṁ heṭṭhā vuttameva.",
  "anya-e0104n9:161_29": "Āgamanavasenapi maggassa animittanāmaṁ labbhatiyevāti dassetuṁ “tatrā hī”tiādi vuttaṁ.",
  "anya-e0104n9:161_30": "Āgamanīyaṭṭhāneti āgamanapaṭipadāṭhāne.",
  "anya-e0104n9:161_31": "Sesaṁ vuttanayattā uttānamevāti.",
  "anya-e0104n9:162_0": "Saṅkhārupekkhāñāṇaṁ niṭṭhitaṁ.",
  "anya-e0104n9:163_0": "Anulomañāṇakathāvaṇṇanā",
  "anya-e0104n9:164_0": "804.Adhimokkhasaddhāti pasādabhūto vatthugato nicchayo adhimokkho.",
  "anya-e0104n9:164_1": "Tasmā tathābhūtā bhāvanāvisesena kiccato adhimattatāya balavatarā nibbattati.",
  "anya-e0104n9:164_2": "Supaggahitanti suṭṭhu paggahitaṁ.",
  "anya-e0104n9:164_3": "Asallīnaṁ paṭutarabhāvena paṭipakkhavidhamanasamatthaṁ vīriyaṁ hoti.",
  "anya-e0104n9:164_4": "Sūpaṭṭhitāti tikkhataratāya ārammaṇābhimukhabhāvena suṭṭhu upaṭṭhitā sati hoti.",
  "anya-e0104n9:164_5": "Susamāhitanti passaddhisukhānaṁ sātisayatāya suṭṭhu samāhitaṁ ārammaṇe sammadeva ṭhapitaṁ appitaṁ viya hoti.",
  "anya-e0104n9:164_6": "Tikkhatarāti anulomañāṇuppattiyā paccayo bhavituṁ samatthabhāvena sātisayaṁ tikkhā sūrā.",
  "anya-e0104n9:164_7": "Saṅkhārānaṁ vicinanepi majjhattabhūtasaṅkhārupekkhā paññā uppajjati.",
  "anya-e0104n9:164_8": "Aniccāti vā…pe…",
  "anya-e0104n9:164_9": "sammasitvā bhavaṅgaṁ otaratīti aniccādīsu ekenākārena sammasantī sattakkhattuṁ pavattitvā bhijjantī bhavaṅgaṁ",
  "anya-e0104n9:164_10": "otiṇṇā nāma hoti tato paraṁ bhavaṅgassa vāroti katvā.",
  "anya-e0104n9:164_11": "Saṅkhārupekkhāya katanayenevāti aniccādinā ālambanakaraṇanayeneva,",
  "anya-e0104n9:164_12": "na sammasitanayena.",
  "anya-e0104n9:164_13": "Tenāha “ārammaṇaṁ kurumāna”nti.",
  "anya-e0104n9:164_14": "Āvaṭṭetvāti nivattetvā cittassa bhavaṅgavasena vattituṁ adatvā.",
  "anya-e0104n9:164_15": "Visadisacittapavattisaṅkhātāya vīciyā abhāvena avīcikā,",
  "anya-e0104n9:164_16": "cittasantati.",
  "anya-e0104n9:164_17": "Kiriyamanodhātuyā hi bhavaṅge āvaṭṭite kiriyamayacittapavattivipākacittuppattiyā savīcikā santarā,",
  "anya-e0104n9:164_18": "na evaṁ manodvārāvajjanenāti vuttaṁ “avīcikaṁ cittasantatiṁ anuppabandhamāna”nti.",
  "anya-e0104n9:164_19": "Tathevāti yathā atītāsu dvattiṁsajavanavīthīsu saṅkhārupekkhā “aniccā”ti vā “dukkhā”ti vā “anattā”ti vā saṅkhāre ārammaṇamakāsi, tatheva.",
  "anya-e0104n9:164_20": "Parikammanti vuccati maggassa parikammattā paṭisaṅkhārakattā.",
  "anya-e0104n9:164_21": "Upacāranti vuccati maggassa āsannattā,",
  "anya-e0104n9:164_22": "samīpacārikattā vā.",
  "anya-e0104n9:164_23": "Anulomattaṁ sayameva vadati.",
  "anya-e0104n9:165_0": "Ayañca nayo kāmaṁ maggavīthiyaṁ paṭhamajavanassa paṭisaṅkharaṇaṭṭho,",
  "anya-e0104n9:165_1": "dutiyassa tato āsannaṭṭho,",
  "anya-e0104n9:165_2": "tatiyassa heṭṭhimuparimānaṁ anulomaṭṭho ca yuttoti vutto,",
  "anya-e0104n9:165_3": "tathāpi sabbesampi imā samaññā sambhavantīti dassetuṁ “avisesena panā”tiādi vuttaṁ.",
  "anya-e0104n9:165_4": "Tattha āsevananti ādarena sevanaṁ.",
  "anya-e0104n9:165_5": "Purimabhāgapacchimabhāgānanti heṭṭhimānaṁ,",
  "anya-e0104n9:165_6": "uparimānañca dhammakoṭṭhāsānaṁ.",
  "anya-e0104n9:165_7": "Aṭṭhannanti udayabbayañāṇādīnaṁ aṭṭhannaṁ.",
  "anya-e0104n9:165_8": "Sabbāpi vipassanā lakkhaṇattayasammasanakiccāva,",
  "anya-e0104n9:165_9": "idampi tathevāti vuttaṁ “tathakiccatāyā”ti.",
  "anya-e0104n9:165_10": "Uparīti magge.",
  "anya-e0104n9:165_11": "Bodhipakkhiyadhammānaṁ tathakiccatāya anulometi sammosādipaṭipakkhavidhamanato.",
  "anya-e0104n9:165_12": "Idāni anulomañāṇassa tadubhayakiccānulomaṁ vitthārato dassetuṁ “tañhī”tiādi vuttaṁ.",
  "anya-e0104n9:165_13": "Tattha anulomañāṇaṁ saccapaṭicchādakamohakkhandhādīnaṁ sātisayaṁ vidhamanena lokiyañāṇesu ukkaṁsapariyantagataṁ,",
  "anya-e0104n9:165_14": "tato eva heṭṭhā nibbattitaudayabbayañāṇādīnampi kiccaṁ paṭipakkhadūrībhāvena atthato sādhentameva hutvā pavattati,",
  "anya-e0104n9:165_15": "tathāpavattamānañca tesaṁ kiccaṁ anulomentaṁ viya hotīti āha “udayabbayavantānaṁ…pe…",
  "anya-e0104n9:165_16": "tathakiccatāya anulometī”ti.",
  "anya-e0104n9:165_17": "Tattha “bhayato upaṭṭhita”nti imināpi ārammaṇasīsena ñāṇabyāpārameva vadati sappaṭibhayānaṁ saṅkhārānaṁ yathāsabhāvadassanadīpanato.",
  "anya-e0104n9:165_18": "Sesesu pana sattasupi ṭhānesu ñāṇabyāpārova dassito.",
  "anya-e0104n9:165_19": "Yasmā etaṁ anulomañāṇaṁ aniccādīsu aññataralakkhaṇavaseneva saṅkhāre ārabbha pavattati,",
  "anya-e0104n9:165_20": "tasmā vuttaṁ “aniccalakkhaṇādivasena saṅkhāre ārabbha pavattattā”ti.",
  "anya-e0104n9:165_21": "Tāya paṭipattiyāti yā sā anulomañāṇassa thūlathūlasaccapaṭicchādakasaṁkilesavikkhambhanapaṭipatti, tāya.",
  "anya-e0104n9:165_22": "Na hi anulomañāṇe tathā anuppanne gotrabhuñāṇaṁ nibbānaṁ ālambituṁ sakkoti,",
  "anya-e0104n9:165_23": "gotrabhuñāṇe vā anuppanne maggañāṇaṁ uppajjatīti.",
  "anya-e0104n9:166_0": "Vuttamatthaṁ opammena pākaṭataraṁ kātuṁ “yathā hī”tiādi vuttaṁ.",
  "anya-e0104n9:166_1": "Tattha aṭṭhannaṁ vohārikamahāmattānaṁ agatigamanaṁ pahāya taṁtaṁvinicchayakaraṇaṁ viya aṭṭhannaṁ ñāṇānaṁ",
  "anya-e0104n9:166_2": "yathāsakaṁ paṭipakkhaṁ pahāya saṅkhāresu udayabbayādipaṭipatti,",
  "anya-e0104n9:166_3": "rañño majjhattabhāvo viya anulomañāṇassa purimapacchimadhammakoṭṭhāsassa anukūlatā.",
  "anya-e0104n9:166_4": "Tenevāti heṭṭhimañāṇānaṁ anulomanamukhena uparibodhipakkhiyānaṁ anulomanatoyeva.",
  "anya-e0104n9:166_5": "Saccānulomikanti vuccati maggasaccassa anulomikattā.",
  "anya-e0104n9:167_0": "Anulomañāṇaṁ niṭṭhitaṁ.",
  "anya-e0104n9:168_0": "Vuṭṭhānagāminīvipassanākathāvaṇṇanā",
  "anya-e0104n9:169_0": "805.",
  "anya-e0104n9:169_1": "Kiñci asaṅkhatārammaṇampi ñāṇaṁ vuṭṭhānagāminiyā ekasaṅgahanti katvā “saṅkhārārammaṇāyā”ti visesanaṁ kataṁ.",
  "anya-e0104n9:169_2": "Tañhi visesato vuṭṭhānaṁ ariyamaggaṁ gacchati upetīti vuṭṭhānagāminīti vattabbataṁ labhati.",
  "anya-e0104n9:169_3": "Tenāha “sabbena sabba”ntiādi.",
  "anya-e0104n9:169_4": "Asammohatthanti tattha tattha sutte pariyāyantarehi āgatāya sammohābhāvatthaṁ.",
  "anya-e0104n9:169_5": "Suttasaṁsandanāti suttānaṁ tesaṁ tesaṁ suttapadānaṁ anusandānaṁ.",
  "anya-e0104n9:170_0": "Ye lokiye saṅkhāre ārabbha anulomapariyosānā vuṭṭhānagāminivipassanā pavattati,",
  "anya-e0104n9:170_1": "taṁsannissitā tappaṭibaddhā taṇhā tehi vinā appavattanato tammayā nāma,",
  "anya-e0104n9:170_2": "tammayāva tammayatā,",
  "anya-e0104n9:170_3": "tammayā vā taṇhāsampayuttā khandhā,",
  "anya-e0104n9:170_4": "tesaṁ bhāvo tammayatā,",
  "anya-e0104n9:170_5": "sā eva taṇhā.",
  "anya-e0104n9:170_6": "Tappaṭipakkhā vuṭṭhānagāminivipassanā atammayatā.",
  "anya-e0104n9:170_7": "Tena vuttaṁ aṭṭhakathāyaṁ “tammayatā nāma taṇhā,",
  "anya-e0104n9:170_8": "tassā pariyādiyanato vuṭṭhānagāminivipassanā atammayatāti vuccatī”ti.",
  "anya-e0104n9:170_9": "Nissāyāti taṁ atammayataṁ nissayaṁ katvā,",
  "anya-e0104n9:170_10": "bhāvetvāti attho.",
  "anya-e0104n9:170_11": "Ekattāti ettha ayaṁ pāḷi “atthi,",
  "anya-e0104n9:170_12": "bhikkhave,",
  "anya-e0104n9:170_13": "upekkhā rūpesu…pe…",
  "anya-e0104n9:170_14": "phoṭṭhabbesu, ayaṁ,",
  "anya-e0104n9:170_15": "bhikkhave,",
  "anya-e0104n9:170_16": "upekkhā nānattā nānattasitā”ti,",
  "anya-e0104n9:170_17": "sayampi nānāsabhāvā,",
  "anya-e0104n9:170_18": "nānārammaṇanissitā cāti attho.",
  "anya-e0104n9:170_19": "Sā pana samādhisampayuttā vipassanupekkhā veditabbā. “Atthi,",
  "anya-e0104n9:170_20": "bhikkhave,",
  "anya-e0104n9:170_21": "upekkhā ākāsānañcāyatananissitā…pe…",
  "anya-e0104n9:170_22": "nevasaññānāsaññāyatananissitā, ayaṁ,",
  "anya-e0104n9:170_23": "bhikkhave,",
  "anya-e0104n9:170_24": "upekkhā ekattā ekattasitā”ti.",
  "anya-e0104n9:170_25": "Yā hi taṁtaṁarūpacittuppādapariyāpannā upekkhā,",
  "anya-e0104n9:170_26": "sā ekasabhāvattā,",
  "anya-e0104n9:170_27": "ekārammaṇattā ca ekattā,",
  "anya-e0104n9:170_28": "ekattasitā cāti vuccati,",
  "anya-e0104n9:170_29": "sā pana taṁtaṁjhānasahagatavedanupekkhā ca tadārammaṇavipassanupekkhā cāti vadanti.",
  "anya-e0104n9:170_30": "Taṁ pajahathāti tadārammaṇakilesapahānena pajahatha.",
  "anya-e0104n9:170_31": "Tenāha “taṁ samatikkamathā”ti.",
  "anya-e0104n9:171_0": "Nibbidāti vuṭṭhānagāminī. Tattha hi sutte virajjatīti maggakiccamāha, vimuccatīti phalakiccaṁ.",
  "anya-e0104n9:172_0": "Susimasuttaṁ nidānavagge.",
  "anya-e0104n9:172_1": "Tattha dhammaṭṭhitiñāṇaṁ vuṭṭhānagāminīti vuttā dhammaṭṭhitiyaṁ paṭiccasamuppāde asammuyhanavasena pavattanato.",
  "anya-e0104n9:172_2": "Nibbāne ñāṇanti maggañāṇamāha.",
  "anya-e0104n9:173_0": "Saññā kho,",
  "anya-e0104n9:173_1": "poṭṭhapādāti ettha kāmaṁ “saññā”icceva vuccati,",
  "anya-e0104n9:173_2": "pubbe pana “saññaggaṁ phusatī”ti vuttattā āha “saññagganti vuttā”ti.",
  "anya-e0104n9:174_0": "Paṭipadāñāṇadassanavisuddhīti tadekadesabhūtā vuṭṭhānagāminī vuttā.",
  "anya-e0104n9:174_1": "Samudāyesu hi pavattā vohārā avayavesupi pavattantīti.",
  "anya-e0104n9:174_2": "Pārisuddhipadhāniyaṅganti pārisuddhiyā padhānakāraṇaṁ.",
  "anya-e0104n9:175_0": "Tīhi nāmehīti anulomagotrabhuvodānasaṅkhātehi tīhi nāmehi.",
  "anya-e0104n9:176_0": "Kittitāti thomitā ariyamaggādhiṭṭhānatāya.",
  "anya-e0104n9:176_1": "Mahantānaṁ sīlakkhandhādīnaṁ esanaṭṭhena mahesinā sammāsambuddhena.",
  "anya-e0104n9:176_2": "Santakilesatāya santā.",
  "anya-e0104n9:176_3": "Yoganti bhāvanaṁ,",
  "anya-e0104n9:176_4": "bhāvanābhiyogaṁ vā.",
  "anya-e0104n9:177_0": "Paṭipadāñāṇadassanavisuddhiniddesavaṇṇanā niṭṭhitā.",
  "anya-e0104n9:178_0": "Iti ekavīsatimaparicchedavaṇṇanā."
}