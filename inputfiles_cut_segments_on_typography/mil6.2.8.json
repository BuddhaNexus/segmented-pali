{
  "mil6.2.8:0.1_0": "Milindapañha",
  "mil6.2.8:0.2_0": "Anumānapañha",
  "mil6.2.8:0.3_0": "Nippapañcavagga",
  "mil6.2.8:0.4_0": "8 Anavasesasikkhāpadapañha",
  "mil6.2.8:1.1_0": "“Bhante nāgasena, ye te ahesuṁ tikicchakānaṁ pubbakā ācariyā seyyathidaṁ—",
  "mil6.2.8:1.2_0": "nārado dhammantarī aṅgiraso kapilo kaṇḍaraggi sāmo atulo pubbakaccāyano,",
  "mil6.2.8:1.2_1": "sabbepete ācariyā sakiṁyeva roguppattiñca nidānañca sabhāvañca samuṭṭhānañca tikicchañca kiriyañca siddhāsiddhañca",
  "mil6.2.8:1.2_2": "sabbaṁ taṁ niravasesaṁ jānitvā ‘imasmiṁ kāye ettakā rogā uppajjissantī’ti ekappahārena kalāpaggāhaṁ karitvā",
  "mil6.2.8:1.2_3": "suttaṁ bandhiṁsu,",
  "mil6.2.8:1.2_4": "asabbaññuno ete sabbe,",
  "mil6.2.8:1.2_5": "kissa pana tathāgato sabbaññū samāno anāgataṁ kiriyaṁ buddhañāṇena jānitvā ‘ettake nāma vatthusmiṁ ettakaṁ",
  "mil6.2.8:1.2_6": "nāma sikkhāpadaṁ paññapetabbaṁ bhavissatī’ti paricchinditvā anavasesato sikkhāpadaṁ na paññapesi,",
  "mil6.2.8:1.2_7": "uppannuppanne vatthusmiṁ ayase pākaṭe dose vitthārike puthugate ujjhāyantesu manussesu tasmiṁ tasmiṁ kāle sāvakānaṁ sikkhāpadaṁ paññapesī”ti?",
  "mil6.2.8:2.1_0": "“Ñātametaṁ, mahārāja,",
  "mil6.2.8:2.1_1": "tathāgatassa ‘imasmiṁ samaye imesu manussesu sādhikaṁ diyaḍḍhasikkhāpadasataṁ paññapetabbaṁ bhavissatī’ti,",
  "mil6.2.8:2.1_2": "api ca tathāgatassa evaṁ ahosi ‘sace kho ahaṁ sādhikaṁ diyaḍḍhasikkhāpadasataṁ ekappahāraṁ paññapessāmi,",
  "mil6.2.8:2.1_3": "mahājano santāsamāpajjissati “bahukaṁ idha rakkhitabbaṁ,",
  "mil6.2.8:2.1_4": "dukkaraṁ vata bho samaṇassa gotamassa sāsane pabbajitun”ti,",
  "mil6.2.8:2.1_5": "pabbajitukāmāpi na pabbajissanti,",
  "mil6.2.8:2.1_6": "vacanañca me na saddahissanti,",
  "mil6.2.8:2.1_7": "asaddahantā te manussā apāyagāmino bhavissanti uppannuppanne vatthusmiṁ dhammadesanāya viññāpetvā pākaṭe dose sikkhāpadaṁ paññapessāmī’”ti.",
  "mil6.2.8:3.1_0": "“Acchariyaṁ,",
  "mil6.2.8:3.1_1": "bhante nāgasena,",
  "mil6.2.8:3.1_2": "buddhānaṁ, abbhutaṁ,",
  "mil6.2.8:3.1_3": "bhante nāgasena,",
  "mil6.2.8:3.1_4": "buddhānaṁ,",
  "mil6.2.8:3.1_5": "yāva mahantaṁ tathāgatassa sabbaññutañāṇaṁ, evametaṁ,",
  "mil6.2.8:3.1_6": "bhante nāgasena,",
  "mil6.2.8:3.1_7": "suniddiṭṭho eso attho tathāgatena,",
  "mil6.2.8:3.1_8": "‘bahukaṁ idha sikkhitabban’ti sutvā sattānaṁ santāso uppajjeyya,",
  "mil6.2.8:3.1_9": "ekopi jinasāsane na pabbajeyya,",
  "mil6.2.8:3.1_10": "evametaṁ tathā sampaṭicchāmī”ti.",
  "mil6.2.8:4.1_0": "Anavasesasikkhāpadapañho aṭṭhamo."
}