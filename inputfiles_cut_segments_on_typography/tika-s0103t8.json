{
  "tika-s0103t8:0_0": "9. Āṭānāṭiyasuttavaṇṇanā",
  "tika-s0103t8:1_0": "Paṭhamabhāṇavāravaṇṇanā",
  "tika-s0103t8:2_0": "275.",
  "tika-s0103t8:2_1": "“Catuddisaṁ rakkhaṁ ṭhapetvā”ti idaṁ dvīsu ṭhānesu catūsu disāsu ṭhapitaṁ rakkhaṁ sandhāya vuttanti tadubhayaṁ dassetuṁ “asurasenāyā”tiādi vuttaṁ.",
  "tika-s0103t8:2_2": "Attano hi adhikāre,",
  "tika-s0103t8:2_3": "attano rakkhāya ca appamajjanena tesaṁ idaṁ dvīsu ṭhānesu catūsu disāsu ārakkhaṭṭhapanaṁ.",
  "tika-s0103t8:2_4": "Yañhi taṁ asurasenāya paṭisedhanatthaṁ devapure catūsu disāsu sakkassa devānamindassa ārakkhaṭṭhapanaṁ,",
  "tika-s0103t8:2_5": "taṁ attano adhikāre appamajjanaṁ.",
  "tika-s0103t8:2_6": "Yaṁ pana nesaṁ bhagavato santikaṁ upasaṅkamane catūsu disāsu ārakkhaṭṭhapanaṁ,",
  "tika-s0103t8:2_7": "taṁ attano katā rakkhāya appamajjanaṁ.",
  "tika-s0103t8:2_8": "Tena vuttaṁ “asurasenāya nivāraṇattha”ntiādi.",
  "tika-s0103t8:2_9": "Pāḷiyaṁ catuddisanti bhummatthe upayogavacananti bhummavasena tadatthaṁ dassento “catūsu disāsū”ti āha.",
  "tika-s0103t8:2_10": "Ārakkhaṁ ṭhapetvāti vessavaṇādayo cattāro mahārājāno attanā attanā rakkhitabbadisāsu ārakkhaṁ ṭhapetvā guttiṁ sammadeva vidahitvā.",
  "tika-s0103t8:2_11": "Balagumbaṁ ṭhapetvāti yakkhasenādisenābalasamūhaṁ ṭhapetvā.",
  "tika-s0103t8:2_12": "Ovaraṇaṁ ṭhapetvāti paṭipakkhanisedhanasamatthaṁ āvaraṇaṁ ṭhapetvā.",
  "tika-s0103t8:2_13": "Iti tīhi padehi yathākkamaṁ paccekaṁ devanagaradvārassa anto,",
  "tika-s0103t8:2_14": "dvārasamīpe,",
  "tika-s0103t8:2_15": "dvārato bahi,",
  "tika-s0103t8:2_16": "disārakkhāvasanoti tividhāya rakkhāya ṭhapitabhāvo vā dīpito.",
  "tika-s0103t8:2_17": "Tenāha “evaṁ sakkassa…pe… katvā”ti.",
  "tika-s0103t8:2_18": "Satta buddhe ārabbhāti ettha satteva buddhe ārabbha paribandhanakāraṇaṁ mahāpadānaṭīkāyaṁ vuttanayeneva veditabbaṁ.",
  "tika-s0103t8:2_19": "Dhammaāṇanti dhammamayaṁ āṇaṁ,",
  "tika-s0103t8:2_20": "satthu dhammacakkanti attho.",
  "tika-s0103t8:2_21": "“Parisato bāhirabhāvo,",
  "tika-s0103t8:2_22": "asambhogo”ti evamādiṁ idañcidañca vivajjanakaraṇaṁ karissāmāti.",
  "tika-s0103t8:2_23": "Sāvananti catunnampi parisānaṁ tikkhattuṁ parivārena anusāvanaṁ,",
  "tika-s0103t8:2_24": "yathā sakko devānamindo asurasenāya nivāraṇatthaṁ catūsu disāsu ārakkhaṁ ṭhapāpeti,",
  "tika-s0103t8:2_25": "evaṁ mahārājānopi tādise kiccavisese attano ārakkhaṁ ṭhapenti.",
  "tika-s0103t8:2_26": "Imesampi hi tato sāsaṅkaṁ sappaṭibhayanti.",
  "tika-s0103t8:2_27": "Tena vuttaṁ “attanopī”tiādi.",
  "tika-s0103t8:3_0": "Abhikkantāti atikkantā,",
  "tika-s0103t8:3_1": "vigatāti atthoti āha “khaye dissatī”ti.",
  "tika-s0103t8:3_2": "Teneva hi “nikkhanto paṭhamo yāmo”ti anantaraṁ vuttaṁ.",
  "tika-s0103t8:3_3": "Abhikkantataroti ativiya kantataro.",
  "tika-s0103t8:3_4": "Tādiso ca sundaro bhaddako nāma hotīti āha “sundare dissatī”ti.",
  "tika-s0103t8:4_0": "Koti devanāgayakkhagandhabbādīsu ko katamo.",
  "tika-s0103t8:4_1": "Meti mama.",
  "tika-s0103t8:4_2": "Pādānīti pāde.",
  "tika-s0103t8:4_3": "Iddhiyāti imāya evarūpāya deviddhiyā.",
  "tika-s0103t8:4_4": "“Yasasā”ti iminā edisena parivārena,",
  "tika-s0103t8:4_5": "paricchedena ca.",
  "tika-s0103t8:4_6": "Jalanti vijjotamāno.",
  "tika-s0103t8:4_7": "Abhikkantenāti ativiya kantena kamanīyena abhirūpena.",
  "tika-s0103t8:4_8": "Vaṇṇenāti sarīravaṇṇanibhāya.",
  "tika-s0103t8:4_9": "Sabbā obhāsayaṁ disāti dasapi disā pabhāsento cando viya,",
  "tika-s0103t8:4_10": "sūriyo viya ca ekobhāsaṁ ekālokaṁ karontoti gāthāya attho.",
  "tika-s0103t8:4_11": "Abhirūpeti uḷārarūpe sampannarūpe.",
  "tika-s0103t8:4_12": "Abbhanumodaneti sampahaṁsane.",
  "tika-s0103t8:4_13": "Idha panāti “abhikkantāya rattiyā”ti etasmiṁ pade.",
  "tika-s0103t8:4_14": "Tenāti khayapariyāyattā.",
  "tika-s0103t8:5_0": "Rūpāyatanādīsūti ādi-",
  "tika-s0103t8:5_1": "saddena akkharādīnaṁ saṅgaho daṭṭhabbo.",
  "tika-s0103t8:5_2": "Suvaṇṇavaṇṇoti suvaṇṇacchavīti ayamettha atthoti āha “chaviya”nti.",
  "tika-s0103t8:5_3": "Tathā hi vuttaṁ “kañcanasannibhattaco”ti saññūḷhāti saṅganthitā.",
  "tika-s0103t8:5_4": "Vaṇṇāti guṇavaṇṇanāti āha “thutiya”nti,",
  "tika-s0103t8:5_5": "thomanāyanti attho.",
  "tika-s0103t8:5_6": "Kulavaggeti khattiyādikulakoṭṭhāse.",
  "tika-s0103t8:5_7": "Tattha “accho vippasanno”tiādinā vaṇṇitabbaṭṭhena vaṇṇo, chavi.",
  "tika-s0103t8:5_8": "Vaṇṇanaṭṭhena vaṇṇo, thuti.",
  "tika-s0103t8:5_9": "Abhitthavanaṭṭhena vaṇṇo, thuti,",
  "tika-s0103t8:5_10": "aññamaññaṁ asaṅkarato vaṇṇitabbato ṭhapetabbato vaṇṇo,",
  "tika-s0103t8:5_11": "khattiyādikulavaggo.",
  "tika-s0103t8:5_12": "Vaṇṇīyati ñāpīyati etenāti vaṇṇo,",
  "tika-s0103t8:5_13": "ñāpakaṁ kāraṇaṁ.",
  "tika-s0103t8:5_14": "Vaṇṇanato thūlarassādibhāvena upaṭṭhānato vaṇṇo,",
  "tika-s0103t8:5_15": "saṇṭhānaṁ.",
  "tika-s0103t8:5_16": "“Mahantaṁ khuddakaṁ,",
  "tika-s0103t8:5_17": "majjhima”nti vaṇṇetabbato pamāṇetabbato vaṇṇo, pamāṇaṁ.",
  "tika-s0103t8:5_18": "Vaṇṇīyati cakkhunā vivarīyatīti vaṇṇo,",
  "tika-s0103t8:5_19": "rūpāyatananti evaṁ tasmiṁ tasmiṁ atthe vaṇṇa-",
  "tika-s0103t8:5_20": "saddassa pavatti veditabbā.",
  "tika-s0103t8:5_21": "Soti vaṇṇasaddo.",
  "tika-s0103t8:5_22": "Chaviyaṁ daṭṭhabbo rūpāyatane gayhamānassa chavimukheneva gahetabbato.",
  "tika-s0103t8:5_23": "“Chavigatā pana vaṇṇadhātu eva suvaṇṇavaṇṇoti ettha vaṇṇaggahaṇena gahitā”ti apare.",
  "tika-s0103t8:6_0": "Kevalaparipuṇṇanti ekadesampi asesetvā niravasesatova paripuṇṇanti ayamettha atthoti āha “anavasesatā attho”ti.",
  "tika-s0103t8:6_1": "Kevalakappāti kappa-",
  "tika-s0103t8:6_2": "saddo nipāto padapūraṇamattaṁ,",
  "tika-s0103t8:6_3": "kevalaṁ icceva attho. Kevala-",
  "tika-s0103t8:6_4": "saddo bahulavācīti āha “yebhuyyatā attho”ti.",
  "tika-s0103t8:6_5": "Keci pana “īsakaṁ asamattā kevalakappā”ti vadanti.",
  "tika-s0103t8:6_6": "Evaṁ sati anavasesattho eva kevala-",
  "tika-s0103t8:6_7": "saddattho siyā,",
  "tika-s0103t8:6_8": "anatthantarena pana kappa-",
  "tika-s0103t8:6_9": "saddena padavaḍḍhanaṁ kataṁ kevalameva kevalakappanti.",
  "tika-s0103t8:6_10": "Atha vā kappanīyatā,",
  "tika-s0103t8:6_11": "paññāpetabbatā kevalakappā.",
  "tika-s0103t8:6_12": "Abyāmissatā vijātiyena asaṅkarā suddhatā.",
  "tika-s0103t8:6_13": "Anatirekatā taṁparamatā visesābhāvo.",
  "tika-s0103t8:6_14": "Kevalakappanti kevalaṁ daḷhaṁ katvāti attho.",
  "tika-s0103t8:6_15": "Kevalaṁ vuccati nibbānaṁ sabbasaṅkhatavivittattā.",
  "tika-s0103t8:6_16": "Taṁ etassa adhigataṁ atthīti kevalī,",
  "tika-s0103t8:6_17": "sacchikatanirodho khīṇāsavo.",
  "tika-s0103t8:7_0": "Kappa-",
  "tika-s0103t8:7_1": "saddo panāyaṁ sa- upasaggo,",
  "tika-s0103t8:7_2": "anupasaggo cāti adhippāyena okappaniyapade labbhamānaṁ kappaniyasaddamattaṁ nidasseti,",
  "tika-s0103t8:7_3": "aññathā kappa-",
  "tika-s0103t8:7_4": "saddassa atthuddhāre okappaniyapadaṁ anidassanameva siyā.",
  "tika-s0103t8:7_5": "Samaṇakappehīti vinayakkamasiddhehi samaṇavohārehi.",
  "tika-s0103t8:7_6": "Niccakappanti niccakālaṁ.",
  "tika-s0103t8:7_7": "Paññattīti nāmañhetaṁ tassa āyasmato,",
  "tika-s0103t8:7_8": "yadidaṁ kappoti.",
  "tika-s0103t8:7_9": "Kappitakesamassūti kattariyā cheditakesamassu.",
  "tika-s0103t8:7_10": "Dvaṅgulakappoti majjhanhikavelāya vītikkantāya dvaṅgulatāvikappo.",
  "tika-s0103t8:7_11": "Lesoti apadeso.",
  "tika-s0103t8:7_12": "Anavasesaṁ pharituṁ samatthassa obhāsassa kenaci kāraṇena ekadesapharaṇampi siyā,",
  "tika-s0103t8:7_13": "ayaṁ pana sabbasova pharīti dassetuṁ samantattho kappa-",
  "tika-s0103t8:7_14": "saddo gahitoti āha “anavasesaṁ samantato”ti.",
  "tika-s0103t8:8_0": "Yasmā devatānaṁ sarīrappabhā dvādasayojanamattaṁ ṭhānaṁ,",
  "tika-s0103t8:8_1": "tato bhiyyopi pharitvā tiṭṭhati,",
  "tika-s0103t8:8_2": "tathā vatthābharaṇādīhi samuṭṭhitā pabhā,",
  "tika-s0103t8:8_3": "tasmā vuttaṁ “candimā viya,",
  "tika-s0103t8:8_4": "sūriyo viya ca ekobhāsaṁ ekaṁ pajjotaṁ karitvā”ti.",
  "tika-s0103t8:8_5": "Kasmā ete mahārājāno bhagavato santike nisīdiṁsu?",
  "tika-s0103t8:8_6": "Nanu yebhuyyena devatā bhagavato santikaṁ upagatā ṭhatvāva kathetabbaṁ kathentā gacchantīti?",
  "tika-s0103t8:8_7": "Saccametaṁ,",
  "tika-s0103t8:8_8": "idha pana nisīdane kāraṇaṁ atthi,",
  "tika-s0103t8:8_9": "taṁ dassetuṁ “devatāna”ntiādi vuttaṁ.",
  "tika-s0103t8:8_10": "“Idaṁ parittaṁ nāma sattabuddhapaṭisaṁyuttaṁ garu,",
  "tika-s0103t8:8_11": "tasmā na amhehi ṭhatvā gahetabba”nti cintetvā parittagāravavasena nisīdiṁsu.",
  "tika-s0103t8:9_0": "276.",
  "tika-s0103t8:9_1": "Kasmā panettha vessavaṇo eva kathesi,",
  "tika-s0103t8:9_2": "na itaresu yo kocīti?",
  "tika-s0103t8:9_3": "Tattha kāraṇaṁ dassetuṁ “kiñcāpī”tiādi vuttaṁ.",
  "tika-s0103t8:9_4": "Vissāsiko abhiṇhaṁ upasaṅkamanena.",
  "tika-s0103t8:9_5": "Byattoti visārado,",
  "tika-s0103t8:9_6": "tañcassa veyyattiyaṁ suṭṭhu sikkhitabhāvenāti āha “susikkhito”ti.",
  "tika-s0103t8:9_7": "Manussesu viya hi devesupi kocideva purimajātiparicayena susikkhito hoti,",
  "tika-s0103t8:9_8": "tatrāpi kocideva yathādhippetamatthaṁ vattuṁ samattho paripuṇṇapadabyañjanāya poriyā vācāya samannāgato.",
  "tika-s0103t8:9_9": "“Mahesakkhā”ti imassa atthavacanaṁ “ānubhāvasampannā”ti,",
  "tika-s0103t8:9_10": "mahesakkhāti vā mahāparivārāti attho.",
  "tika-s0103t8:9_11": "Pāṇātipāte ādīnavadassaneneva taṁ vipariyāyato tato veramaṇiyaṁ ānisaṁso pākaṭo hotīti “ādīnavaṁ dassetvā” icceva vuttaṁ.",
  "tika-s0103t8:9_12": "Tesu senāsanesūti yāni “araññavanappatthānī”tiādinā vuttāni bhikkhūnaṁ vasanaṭṭhānabhūtāni araññāyatanāni,",
  "tika-s0103t8:9_13": "tesu bhikkhūhi sayitabbato,",
  "tika-s0103t8:9_14": "āsitabbato ca senāsanasaññitesu.",
  "tika-s0103t8:9_15": "Nibaddhavāsinoti rukkhapabbatapaṭibaddhesu vimānesu niccavāsitāya nibaddhavāsino.",
  "tika-s0103t8:9_16": "Baddhattāti gāthābhāvena ganthitattā sambandhitattā.",
  "tika-s0103t8:10_0": "“Uggaṇhātu bhante bhagavā”ti attanā vuccamānaṁ parittaṁ bhagavantaṁ uggaṇhāpetukāmo vessavaṇo avocāti",
  "tika-s0103t8:10_1": "adhippāyena codako “kiṁ pana bhagavato appaccakkhadhammo nāma atthī”ti codesi.",
  "tika-s0103t8:10_2": "Ācariyo sabbattha appaṭihatañāṇacārassa bhagavato na kiñci appaccakkhanti dassento “natthī”ti vatvā “uggaṇhātu",
  "tika-s0103t8:10_3": "bhante bhagavā”ti vadato vessavaṇassa adhippāyaṁ vivaranto “okāsakaraṇattha”ntiādimāha.",
  "tika-s0103t8:10_4": "Yathā hi pañcasikho gandhabbadevaputto devānaṁ tāvatiṁsānaṁ,",
  "tika-s0103t8:10_5": "brahmuno ca sanaṅkumārassa sammukhā attano yathāsutaṁ dhammaṁ bhagavato santikaṁ upagantvā pavedeti,",
  "tika-s0103t8:10_6": "evamayampi mahārājā itarehi saddhiṁ āṭānāṭanagare gāthāvasena bandhitaṁ parittaṁ bhagavato pavedetuṁ okāsaṁ kārento “uggaṇhātu bhante bhagavā”ti āha,",
  "tika-s0103t8:10_7": "na naṁ tassa pariyāpuṇane niyojento.",
  "tika-s0103t8:10_8": "Tasmā uggaṇhātūti yathidaṁ parittaṁ mayā paveditamattameva hutvā catunnaṁ parisānaṁ cirakālaṁ hitāvahaṁ hoti,",
  "tika-s0103t8:10_9": "evaṁ uddhaṁ ārakkhāya gaṇhātu,",
  "tika-s0103t8:10_10": "sampaṭicchatūti attho.",
  "tika-s0103t8:10_11": "Satthu kathiteti satthu ārocite,",
  "tika-s0103t8:10_12": "catunnaṁ parisānaṁ satthu kathane vāti attho.",
  "tika-s0103t8:10_13": "Sukhavihārāyāti yakkhādīhi avihiṁsāya laddhabbasukhavihārāya.",
  "tika-s0103t8:11_0": "277.Sattapibuddhā cakkhumanto pañcahi cakkhūhi cakkhumabhāve visesābhāvato.",
  "tika-s0103t8:11_1": "Tasmāti yasmā cakkhumabhāvo viya sabbabhūtānukampitādayo sabbepi visesā sattannampi buddhānaṁ sādhāraṇā, tasmā,",
  "tika-s0103t8:11_2": "guṇanemittakāneva vā yasmā buddhānaṁ nāmāni nāma,",
  "tika-s0103t8:11_3": "na liṅgikāvatthikayādicchakāni,",
  "tika-s0103t8:11_4": "tasmā buddhānaṁ guṇavisesadīpanāni “cakkhumantassā”tiādinā vuttāni etāni ekekassa satta satta nāmāni honti.",
  "tika-s0103t8:11_5": "Tesaṁ nāmānaṁ sādhāraṇabhāvaṁ atthavasena yojetabbāti dassetuṁ “sabbepī”tiādi vuttaṁ.",
  "tika-s0103t8:11_6": "Sabbabhūtānukampinoti anaññasādhāraṇamahākaruṇāya sabbasattānaṁ anukampikā.",
  "tika-s0103t8:11_7": "Nhātakilesattāti aṭṭhaṅgikena ariyamaggajalena saparasantānesu niravasesato dhotakilesamalattā.",
  "tika-s0103t8:11_8": "Mārasenāpamaddinoti saparivāre pañcapi māre pamadditavanto.",
  "tika-s0103t8:11_9": "Vusitavantoti maggabrahmacariyavāsaṁ,",
  "tika-s0103t8:11_10": "dasavidhaṁ ariyavāsañca vusitavanto.",
  "tika-s0103t8:11_11": "Vusitavantatāya eva bāhitapāpatā vuttā hotīti “brāhmaṇassā”ti padaṁ anāmaṭṭhaṁ.",
  "tika-s0103t8:11_12": "Vimuttāti anaññasādhāraṇānaṁ pañcannampi vimuttīnaṁ vasena niravasesato muttā.",
  "tika-s0103t8:11_13": "Aṅgatoti sarīraṅgato,",
  "tika-s0103t8:11_14": "ñāṇaṅgato ca,",
  "tika-s0103t8:11_15": "dvattiṁsamahāpurisalakkhaṇa-",
  "tika-s0103t8:11_16": "asītianubyañjanehi nikkhamanappabhā,",
  "tika-s0103t8:11_17": "byāmappabhā,",
  "tika-s0103t8:11_18": "ketumālāuṇhīsappabhā ca sarīraṅgato nikkhamanakarasmiyo,",
  "tika-s0103t8:11_19": "yamakamahāpāṭihāriyādīsu uppajjanakappabhā ñāṇaṅgato nikkhamanakarasmiyo.",
  "tika-s0103t8:11_20": "Na etāneva “cakkhumā”tiādinā vuttāni satta nāmāni,",
  "tika-s0103t8:11_21": "atha kho aññānipi bahūni aparimitāni nāmāni.",
  "tika-s0103t8:11_22": "Kathanti āha “asaṅkhyeyyāni nāmāni saguṇena mahesinoti vutta”nti.",
  "tika-s0103t8:11_23": "Kena vuttaṁ?",
  "tika-s0103t8:11_24": "Dhammasenāpatinā.",
  "tika-s0103t8:12_0": "Yadi evaṁ kasmā vessavaṇo etāneva gaṇhīti āha “attano pākaṭanāmavasenā”ti.",
  "tika-s0103t8:12_1": "Khīṇāsavājanāti adhippetā.",
  "tika-s0103t8:12_2": "Te hi kammakilesehi jātāpi evaṁ na puna jāyissantīti iminā atthena janā.",
  "tika-s0103t8:12_3": "Yathāha “yo ca kālaghaso bhūto”ti desanāsīsamattanti nidassanamattanti attho,",
  "tika-s0103t8:12_4": "avayavena vā samudāyupalakkhaṇametaṁ.",
  "tika-s0103t8:12_5": "Sati ca pisuṇavācappahāne pharusavācā pahīnāva hoti,",
  "tika-s0103t8:12_6": "pageva ca musāvādoti “apisuṇā” icceva vuttā.",
  "tika-s0103t8:12_7": "Mahattāti mahā attā sabhāvo etesanti mahattā.",
  "tika-s0103t8:12_8": "Tenāha “mahantabhāvaṁ pattā”ti.",
  "tika-s0103t8:12_9": "Mahantāti vā mahā antā,",
  "tika-s0103t8:12_10": "parinibbānapariyosānāti vuttaṁ hoti.",
  "tika-s0103t8:12_11": "Mahantehi vā sīlādīhi samannāgatā.",
  "tika-s0103t8:12_12": "Ayaṁ tāva aṭṭhakathāyaṁ āgatanayena attho.",
  "tika-s0103t8:12_13": "Itaresaṁ pana matena buddhādīhi ariyehi mahanīyato pūjanīyato mahaṁ nāma nibbānaṁ,",
  "tika-s0103t8:12_14": "mahamanto etesanti mahantā,",
  "tika-s0103t8:12_15": "nibbānadiṭṭhāti attho.",
  "tika-s0103t8:12_16": "Nissāradāti sārajjarahitā,",
  "tika-s0103t8:12_17": "nibbhayāti attho.",
  "tika-s0103t8:12_18": "Tenāha “vigatalomahaṁsā”ti.",
  "tika-s0103t8:13_0": "Hitanti hitacittaṁ,",
  "tika-s0103t8:13_1": "sattānaṁ hitesīti attho.",
  "tika-s0103t8:13_2": "Yathābhūtaṁ vipassisunti pañcupādānakkhandhesu samudayādito yāthāvato vividhenākārena passiṁsu.",
  "tika-s0103t8:13_3": "“Ye cāpī”ti pubbe paccattabahuvacanena aniyamato vutte tesampīti atthaṁ sampadānabahuvacanavasena niyametvā",
  "tika-s0103t8:13_4": "“namatthū”ti ca padaṁ ānetvā yojeti yaṁ taṁ-",
  "tika-s0103t8:13_5": "saddānaṁ abyabhicāritasambandhabhāvato.",
  "tika-s0103t8:13_6": "Vipassiṁsu namassantīti vā yojanā.",
  "tika-s0103t8:13_7": "Paṭhamagāthāyāti “ye cāpi nibbutā loke”ti evaṁ vuttagāthāya.",
  "tika-s0103t8:13_8": "Dutiyagāthāyāti tadantaragāthāya.",
  "tika-s0103t8:13_9": "Tattha desanāmukhamattanti itaresampi buddhānaṁ nāmaggahaṇe patte imasseva bhagavato nāmaggahaṇaṁ tathā desanāya mukhamattaṁ,",
  "tika-s0103t8:13_10": "tasmā tepi atthato gahitā evāti adhippāyo.",
  "tika-s0103t8:13_11": "Tenāha “ayampi hī”tiādi.",
  "tika-s0103t8:13_12": "Tattha ayanti ayaṁ gāthā.",
  "tika-s0103t8:13_13": "Purimayojanāyaṁ tassāti visesitabbatāya abhāvato “yanti nipātamatta”nti vuttaṁ,",
  "tika-s0103t8:13_14": "idha pana “tassa namatthū”ti evaṁ sambandhassa ca icchitattā “ya”nti nāmapadaṁ upayogekavacananti dassento “yaṁ namassanti gotama”nti āha.",
  "tika-s0103t8:14_0": "278.",
  "tika-s0103t8:14_1": "“Yato uggacchati sūriyo”tiādikaṁ kasmā āraddhaṁ?",
  "tika-s0103t8:14_2": "Yaṁ ye yakkhādayo satthu dhammaāṇaṁ,",
  "tika-s0103t8:14_3": "attano ca rājāṇaṁ nādiyanti,",
  "tika-s0103t8:14_4": "tesaṁ “idañcidañca niggahaṁ karissāmā”ti sāvanaṁ kātukāmā tattha tattha dvisahassaparittadīpaparivāresu",
  "tika-s0103t8:14_5": "catūsu mahādīpesu attano āṇāya vattānaṁ attano puttānaṁ,",
  "tika-s0103t8:14_6": "aṭṭhavīsatiyā yakkhasenāpatiādīnañca satthari pasādagāravabahumānañca pavedetvā niggahārahānaṁ santajjanatthaṁ āraddhaṁ.",
  "tika-s0103t8:14_7": "Tattha “yato uggacchatī”tiādīsu “yato ṭhānato udetī”ti vuccati,",
  "tika-s0103t8:14_8": "kuto pana ṭhānato udetīti vuccati?",
  "tika-s0103t8:14_9": "Pubbavidehavāsīnaṁ tāva majjhanhikaṭṭhāne ṭhito jambudīpavāsīnaṁ udetīti vuccati,",
  "tika-s0103t8:14_10": "uttarakurukānaṁ pana oggacchatīti iminā nayena sesadīpesupi sūriyassa uggacchanoggacchanapariyāyo veditabbo.",
  "tika-s0103t8:14_11": "Ayañca attho heṭṭhā aggaññasuttavaṇṇanāyaṁ pakāsito eva.",
  "tika-s0103t8:14_12": "Aditiyā puttoti lokasamudācāravasena vuttaṁ.",
  "tika-s0103t8:14_13": "Lokiyā hi deve aditiyā puttā,",
  "tika-s0103t8:14_14": "asure atithiyā puttāti vadanti.",
  "tika-s0103t8:14_15": "Ādippanato pana ādicco,",
  "tika-s0103t8:14_16": "ekappahāreneva tīsu dīpesu ālokavidaṁsanena samujjalanatoti attho.",
  "tika-s0103t8:14_17": "Maṇḍalīti ettha ī-",
  "tika-s0103t8:14_18": "kāro bhusatthoti āha “mahantaṁ maṇḍalaṁ assāti maṇḍalī”ti.",
  "tika-s0103t8:14_19": "Mahantaṁ hissa vimānamaṇḍalaṁ paññāsayojanāyāmavitthārato.",
  "tika-s0103t8:14_20": "“Saṁvarīpinirujjhatī”ti imināva divasopi jāyatīti ayampi attho vuttoti veditabbo.",
  "tika-s0103t8:14_21": "Ratti antaradhāyatīti sinerupacchāyālakkhaṇassa andhakārassa vigacchanato.",
  "tika-s0103t8:15_0": "Udakarahadoti jaladhi.",
  "tika-s0103t8:15_1": "“Tasmiṁ ṭhāne”ti idaṁ puratthimasamuddassa uparibhāgena sūriyassa gamanaṁ sandhāya vuttaṁ.",
  "tika-s0103t8:15_2": "Tathā hi jambudīpe ṭhitānaṁ puratthimasamuddato sūriyo uggacchanto viya upaṭṭhāti.",
  "tika-s0103t8:15_3": "Tenāha “yato uggacchati sūriyo”ti.",
  "tika-s0103t8:15_4": "Samuddanaṭṭhena attani patitassa sammadeva,",
  "tika-s0103t8:15_5": "sabbaso ca undanaṭṭhena kiledanaṭṭhena samuddo.",
  "tika-s0103t8:15_6": "Samuddo hi kiledanaṭṭho rahado.",
  "tika-s0103t8:15_7": "Sāritodakoti anekāni yojanasahassāni vitthiṇṇodako,",
  "tika-s0103t8:15_8": "saritā nadiyo udake etassāti vā saritodako.",
  "tika-s0103t8:16_0": "Sinerupabbatarājā cakkavāḷassa vemajjhe ṭhito,",
  "tika-s0103t8:16_1": "taṁ padhānaṁ katvā vattabbanti adhippāyena “itoti sineruto”ti vatvā tathā pana disāvavatthānaṁ anavaṭṭhitanti “tesaṁ nisinnaṭṭhānato vā”ti vuttaṁ.",
  "tika-s0103t8:16_2": "Tesanti catunnaṁ mahārājānaṁ.",
  "tika-s0103t8:16_3": "Nisinnaṭṭhānaṁ āṭānāṭanagaraṁ.",
  "tika-s0103t8:16_4": "Tattha hi nisinnā te imaṁ parittaṁ bandhiṁsu.",
  "tika-s0103t8:16_5": "Tesaṁ nisinnaṭṭhānatoti vā satthu santike tesaṁ nisinnaṭṭhānato.",
  "tika-s0103t8:16_6": "Ubhayathāpi sūriyassa udayaṭṭhānā puratthimā disā nāma hoti.",
  "tika-s0103t8:16_7": "Purimapakkhaṁyevettha vaṇṇenti.",
  "tika-s0103t8:16_8": "Tena vuttaṁ “ito sā purimā disā”ti. Sūriyo,",
  "tika-s0103t8:16_9": "pana candanakkhattādayo ca sineruṁ dakkhiṇato,",
  "tika-s0103t8:16_10": "cakkavāḷapabbatañca vāmato katvā parivattenti.",
  "tika-s0103t8:16_11": "Yattha ca nesaṁ uggamanaṁ paññāyati,",
  "tika-s0103t8:16_12": "sā puratthimā disā.",
  "tika-s0103t8:16_13": "Yattha okkamanaṁ paññāyati,",
  "tika-s0103t8:16_14": "sā pacchimā disā.",
  "tika-s0103t8:16_15": "Dakkhiṇapasse uttarā disā,",
  "tika-s0103t8:16_16": "vāmapasse dakkhiṇā disāti catumahādīpavāsīnaṁ paccekaṁ sineru uttarādisāyameva,",
  "tika-s0103t8:16_17": "tasmā anavaṭṭhitā disāvavatthāti āha “iti naṁ ācikkhati jano”ti.",
  "tika-s0103t8:16_18": "Yaṁ disanti yaṁ puratthimadisaṁ yasassīti mahāparivāro.",
  "tika-s0103t8:16_19": "Koṭisatasahassaparimāṇā hi devatā abhiṇhaṁ parivārenti.",
  "tika-s0103t8:16_20": "Candananāgarukkhādīsu osadhitiṇavanappatisugandhānaṁ abbanato,",
  "tika-s0103t8:16_21": "tehi dittabhāvūpagamanato “gandhabbā”ti laddhanāmānaṁ cātumahārājikadevānaṁ adhipati bhāvato.",
  "tika-s0103t8:16_22": "Me sutanti ettha meti nipātamattaṁ.",
  "tika-s0103t8:16_23": "Sutanti vissutanti attho.",
  "tika-s0103t8:16_24": "Ayañhettha yojanā –",
  "tika-s0103t8:16_25": "tassa dhataraṭṭhamahārājassa puttāpi bahavo. Kittakā? Asīti,",
  "tika-s0103t8:16_26": "dasa eko ca. Ekanāmā. Kathaṁ? Indanāmā.",
  "tika-s0103t8:16_27": "“Mahapphalā”ti ca sutaṁ vissutametaṁ loketi.",
  "tika-s0103t8:17_0": "Ādicco gotamagotto,",
  "tika-s0103t8:17_1": "bhagavāpi gotamagotto,",
  "tika-s0103t8:17_2": "ādiccena samānagottatāya ādicco bandhu etassātipi ādiccabandhu,",
  "tika-s0103t8:17_3": "ādiccassa vā bandhūti ādiccabandhu,",
  "tika-s0103t8:17_4": "taṁ ādiccabandhunaṁ.Anavajjenāti avajjapaṭipakkhena brahmavihārena.",
  "tika-s0103t8:17_5": "Samekkhasi odhiso,",
  "tika-s0103t8:17_6": "anodhiso ca pharaṇena olokesiāsayānusayacariyādhimuttiādivibhāgāvabodhavasena.",
  "tika-s0103t8:17_7": "Vatvā vandantīti “lokassa anukampako”ti kittetvā vandanti.",
  "tika-s0103t8:17_8": "Sutaṁ netanti sutaṁ nanūti etasmiṁ atthe nu- saddo.",
  "tika-s0103t8:17_9": "Aṭṭhakathāyaṁ pana nokāroyanti adhippāyena amhehīti attho vutto.",
  "tika-s0103t8:17_10": "Etanti etaṁ tathā parikittetvā amanussānaṁ devatānaṁ vandanaṁ.",
  "tika-s0103t8:17_11": "Vadanti dhataraṭṭhamahārājassa puttā.",
  "tika-s0103t8:18_0": "279.Yenapetā pavuccantīti ettha vacanasesena attho veditabbo,",
  "tika-s0103t8:18_1": "na yathārutavasenevāti dassento “yena disābhāgena nīharīyantūti vuccantī”ti āha.",
  "tika-s0103t8:18_2": "Ḍayhantu vāti pete sandhāya vadati.",
  "tika-s0103t8:18_3": "Chijjantu vā hatthapādādike pisuṇā piṭṭhimaṁsikā.",
  "tika-s0103t8:18_4": "Haññantu pāṇātipātinotiādikā.",
  "tika-s0103t8:18_5": "Pavuccantīti vā samuccanti,",
  "tika-s0103t8:18_6": "“alaṁ tesa”nti samācinīyantīti attho.",
  "tika-s0103t8:18_7": "Evañhi vacanasesena vinā eva attho siddho hoti.",
  "tika-s0103t8:18_8": "Rahassaṅganti bījaṁ sandhāya vadati.",
  "tika-s0103t8:19_0": "280.Yasmiṁ disābhāge sūriyo atthaṁ gacchatīti ettha “yato ṭhānato udetī”ti ettha vuttanayānusārena attho veditabbo.",
  "tika-s0103t8:20_0": "281.",
  "tika-s0103t8:20_1": "Yena disābhāgena uttarakuru rammo avaṭṭhito,",
  "tika-s0103t8:20_2": "ito sā uttarā disāti yojanā.",
  "tika-s0103t8:20_3": "Mahānerūti mahanto,",
  "tika-s0103t8:20_4": "mahanīyo ca nerusaṅkhāto pabbato.",
  "tika-s0103t8:20_5": "Tenāha “mahāsineru pabbatarājā”ti.",
  "tika-s0103t8:20_6": "Rajatamayaṁ.",
  "tika-s0103t8:20_7": "Tathā hi tassa pabhāya ajjhotthataṁ tassaṁ disāyaṁ samuddodakaṁ khīraṁ viya paññāyati.",
  "tika-s0103t8:20_8": "Maṇimayanti indanīlamayaṁ.",
  "tika-s0103t8:20_9": "Tathā hi dakkhiṇadisāya samuddodakaṁ yebhuyyena nīlavaṇṇaṁ hutvā paññāyati,",
  "tika-s0103t8:20_10": "tathā ākāsaṁ.",
  "tika-s0103t8:20_11": "Manussā jāyanti.",
  "tika-s0103t8:20_12": "Kathaṁ jāyanti?",
  "tika-s0103t8:20_13": "Amamā apariggahāti yojanā.",
  "tika-s0103t8:20_14": "Mamattavirahitāti “idaṁ mama idaṁ mamā”ti mamaṅkāravirahitāti adhippāyo.",
  "tika-s0103t8:20_15": "Yadi tesaṁ “ayaṁ mayhaṁ bhariyā”ti pariggaho natthi,",
  "tika-s0103t8:20_16": "“ayaṁ me mātā,",
  "tika-s0103t8:20_17": "ayaṁ bhaginī”ti evarūpā idha viya mariyādāpi na siyā mātuādibhāvassa ajānanatoti codanaṁ sandhāyāha “mātaraṁ vā”tiādi.",
  "tika-s0103t8:20_18": "Chandarāgo nuppajjatīti ettha “dhammatāsiddhassa sīlassa ānubhāvena putte diṭṭhamatte eva mātu thanato thaññaṁ paggharati,",
  "tika-s0103t8:20_19": "tena saññāṇena nesaṁ mātari puttassa mātusaññā,",
  "tika-s0103t8:20_20": "mātu ca putte puttasaññā paccupaṭṭhitā”ti keci.",
  "tika-s0103t8:21_0": "Naṅgalāti liṅgavipallāsena vuttanti āha “naṅgalānipī”ti. Akaṭṭheti akasite akatakasikamme.",
  "tika-s0103t8:22_0": "Taṇḍulāva tassa phalanti sattānaṁ puññānubhāvahetukā thusādiabhāvena taṇḍulā eva tassa sālissa phalaṁ.",
  "tika-s0103t8:22_1": "Tuṇḍikiranti pacanabhājanassa nāmanti vuttaṁ “ukkhaliya”nti.",
  "tika-s0103t8:22_2": "Ākiritvāti taṇḍulāni pakkhipitvā.",
  "tika-s0103t8:22_3": "Niddhūmaṅgārenāti dhūmaṅgārarahitena kevalena agginā.",
  "tika-s0103t8:22_4": "Jotikapāsāṇato aggimhi uṭṭhahante kuto dhūmaṅgārānaṁ sambhavo.",
  "tika-s0103t8:22_5": "Bhojananti odanamevādhippetanti “bhojanamevā”ti avadhāraṇaṁ katvā tena nivattetabbaṁ dassento “añño sūpo vā byañjanaṁ vā na hotī”ti āha.",
  "tika-s0103t8:22_6": "Yadi evaṁ rasavisesayutto tesaṁ āhāro na hotīti?",
  "tika-s0103t8:22_7": "Noti dassento “bhuñjantānaṁ…pe…",
  "tika-s0103t8:22_8": "raso hotī”ti āha.",
  "tika-s0103t8:22_9": "Macchariyacittaṁ nāma na hotīti dhammatāsiddhassa sīlassa ānubhāvena.",
  "tika-s0103t8:22_10": "Tathā hi te katthacipi amamā pariggahāva hutvā vasanti.",
  "tika-s0103t8:23_0": "Apica tattha uttarakurukānaṁ puññānubhāvasiddho ayampi viseso veditabbo –",
  "tika-s0103t8:23_1": "tattha kira tesu tesu padesesu ghanacitapattasañchannasākhāpasākhā kūṭāgārūpamā manoramā rukkhā tesaṁ manussānaṁ nivesanakiccaṁ sādhenti,",
  "tika-s0103t8:23_2": "yattha sukhaṁ nivasanti,",
  "tika-s0103t8:23_3": "aññepi tattha rukkhā sujātā sabbadāpi pupphitaggā tiṭṭhanti,",
  "tika-s0103t8:23_4": "jalāsayāpi vikasitakamalakuvalayapuṇḍarīkasogandhikādipupphasañchannā sabbakālaṁ paramasugandhaṁ samantato pavāyantā tiṭṭhanti.",
  "tika-s0103t8:23_5": "Sarīrampi tesaṁ atidīghatādidosarahitaṁ ārohapariṇāhasampannaṁ jarāya anabhibhūtattā valipalitādidosarahitaṁ",
  "tika-s0103t8:23_6": "yāvatāyukaṁ aparikkhīṇajavabalaparakkamasobhameva hutvā tiṭṭhati.",
  "tika-s0103t8:23_7": "Anuṭṭhānaphalūpajīvitāya na ca nesaṁ kasivāṇijjādivasena,",
  "tika-s0103t8:23_8": "āhārapariyeṭṭhivasena dukkhaṁ atthi,",
  "tika-s0103t8:23_9": "tato eva na dāsadāsikammakarādipariggaho atthi,",
  "tika-s0103t8:23_10": "na ca tattha sītuṇhaḍaṁsamakasavātātapasarīsapavāḷādiparissayo atthi.",
  "tika-s0103t8:23_11": "Yathā nāmettha gimhānaṁ pacchime māse paccūsavelāyaṁ samasītuṇhautu hoti,",
  "tika-s0103t8:23_12": "evameva sabbakālaṁ samasītuṇhova utu hoti,",
  "tika-s0103t8:23_13": "na ca tesaṁ koci upaghāto,",
  "tika-s0103t8:23_14": "vihesā vā uppajjati.",
  "tika-s0103t8:23_15": "Akaṭṭhapākimameva sāliṁ akaṇaṁ athusaṁ sugandhaṁ taṇḍulaphalaṁ paribhuñjantānaṁ nesaṁ kuṭṭhaṁ, gaṇḍo, kilāso, soso, kāso, sāso, apamāro,",
  "tika-s0103t8:23_16": "jaroti evamādiko na koci rogo uppajjati.",
  "tika-s0103t8:23_17": "Na te khujjā vā vāmanakā vā kāṇā vā kuṇī vā khañjā vā pakkhahatā vā vikalaṅgā vā vikalindriyā vā honti.",
  "tika-s0103t8:23_18": "Itthiyopi tattha nātidīghā nātirassā nātikisā nātithūlā nātikāḷā nāccodātā sobhaggappattarūpā honti.",
  "tika-s0103t8:23_19": "Tathā hi dīghaṅgulī tambanakhī lambatthanā tanumajjhā puṇṇacandamukhī visālakkhī mudugattā saṁhitūrū",
  "tika-s0103t8:23_20": "odātadantā gambhīranābhī tanujaṅghā dīghanīlavellitakesī puthulasusoṇī nātilomānālomā subhagā utusukhasamphassā",
  "tika-s0103t8:23_21": "saṇhā sakhilasambhāsā nānābharaṇavibhūsitā vicaranti.",
  "tika-s0103t8:23_22": "Sabbadā hi soḷasavassuddesikā viya honti.",
  "tika-s0103t8:23_23": "Purisā ca pañcavīsativassuddesikā viya,",
  "tika-s0103t8:23_24": "na puttadāresu rajjanti.",
  "tika-s0103t8:23_25": "Ayaṁ tattha dhammatā.",
  "tika-s0103t8:24_0": "Sattāhikameva ca tattha itthipurisā kāmaratiyā viharanti,",
  "tika-s0103t8:24_1": "tato vītarāgā yathāsakaṁ gacchanti.",
  "tika-s0103t8:24_2": "Na tattha idha viya gabbhokkantimūlakaṁ,",
  "tika-s0103t8:24_3": "gabbhapariharaṇamūlakaṁ,",
  "tika-s0103t8:24_4": "vijāyanamūlakaṁ vā dukkhaṁ hoti.",
  "tika-s0103t8:24_5": "Rattakañcukato kañcanapaṭimā viya dārakā mātukucchito amakkhitā eva semhādinā sukheneva nikkhamanti,",
  "tika-s0103t8:24_6": "ayaṁ tattha dhammatā.",
  "tika-s0103t8:25_0": "Mātā pana puttaṁ vā dhītaraṁ vā vijāyitvā tesaṁ vicaraṇappadese ṭhapetvā anapekkhā yathāruci gacchati.",
  "tika-s0103t8:25_1": "Tesaṁ tattha sayitānaṁ ye passanti purisā,",
  "tika-s0103t8:25_2": "itthiyo vā,",
  "tika-s0103t8:25_3": "te attano aṅguliyo upanāmenti,",
  "tika-s0103t8:25_4": "tesaṁ kammabalena tato khīraṁ pavattati,",
  "tika-s0103t8:25_5": "tena dārakā yāpenti.",
  "tika-s0103t8:25_6": "Evaṁ pana vaḍḍhantā katipayadivaseheva laddhabalā hutvā dārikā itthiyo upagacchanti,",
  "tika-s0103t8:25_7": "dārakā purise.",
  "tika-s0103t8:25_8": "Kapparukkhato eva ca tesaṁ tattha tattha vatthābharaṇāni nippajjanti.",
  "tika-s0103t8:25_9": "Nānāvirāgavaṇṇavicittāni hi sukhumāni mudusukhasamphassāni vatthāni tattha tattha kapparukkhesu olambantāni iṭṭhanti.",
  "tika-s0103t8:25_10": "Nānāvidharaṁsijālasamujjalavividhavaṇṇaratanavinaddhāni anekavidhamālākammalatākammabhittikammavicittāni",
  "tika-s0103t8:25_11": "sīsūpagagīvūpagahatthūpagakaṭūpagapādūpagāni sovaṇṇamayāni ābharaṇāni ca kapparukkhato olambanti.",
  "tika-s0103t8:25_12": "Tathā vīṇāmudiṅgapaṇavasammatāḷasaṅkhavaṁsavetāḷaparivānivallakīpabhutikā tūriyabhaṇḍāpi tato tato olambanti.",
  "tika-s0103t8:25_13": "Tattha ca bahū phalarukkhā kumbhamattāni phalāni phalanti madhurarasāni,",
  "tika-s0103t8:25_14": "yāni paribhuñjitvā te sattāhampi khuppipāsāhi na bādhīyanti.",
  "tika-s0103t8:25_15": "Najjopi tattha suvisuddhajalā supatitthā ramaṇīyā akaddamā vālukatalā nātisītā nāccuṇhā surabhigandhīhi",
  "tika-s0103t8:25_16": "jalajapupphehi sañchannā sabbakālaṁ surabhiṁ vāyantiyo sandanti.",
  "tika-s0103t8:25_17": "Na tattha kaṇṭakatiṇakakkhaḷagacchalatā honti,",
  "tika-s0103t8:25_18": "akaṇṭakā pupphaphalasampannā eva honti.",
  "tika-s0103t8:25_19": "Candananāgarukkhā sayameva rasaṁ paggharanti.",
  "tika-s0103t8:25_20": "Nhāyitukāmā ca nadītitthe ekajjhaṁ vatthābharaṇāni ṭhapetvā nadiṁ otaritvā nhatvā uttiṇṇuttiṇṇā upariṭṭhimaṁ vatthābharaṇaṁ gaṇhanti,",
  "tika-s0103t8:25_21": "na tesaṁ evaṁ hoti “idaṁ mama,",
  "tika-s0103t8:25_22": "idaṁ parassā”ti,",
  "tika-s0103t8:25_23": "tato eva na tesaṁ koci viggaho vā vivādo vā.",
  "tika-s0103t8:25_24": "Sattāhikā eva ca nesaṁ kāmaratikīḷā hoti,",
  "tika-s0103t8:25_25": "tato vītarāgā viya vicaranti.",
  "tika-s0103t8:25_26": "Yattha ca rukkhe sayitukāmā honti,",
  "tika-s0103t8:25_27": "tattheva sayanaṁ upalabhanti.",
  "tika-s0103t8:25_28": "Mate ca satte disvā na rodanti,",
  "tika-s0103t8:25_29": "na socanti,",
  "tika-s0103t8:25_30": "tañca maṇḍayitvā nikkhipanti.",
  "tika-s0103t8:25_31": "Tāvadeva ca nesaṁ tathārūpā sakuṇā upagantvā mataṁ dīpantaraṁ nenti.",
  "tika-s0103t8:25_32": "Tasmā susānaṁ vā asuciṭṭhānaṁ vā tattha natthi.",
  "tika-s0103t8:25_33": "Na ca tato matā nirayaṁ vā tiracchānayoniṁ vā pettivisayaṁ vā upapajjanti.",
  "tika-s0103t8:25_34": "“Dhammatāsiddhassa pañcasīlassa ānubhāvena te devaloke nibbattantī”ti vadanti.",
  "tika-s0103t8:25_35": "Vassasahassameva ca nesaṁ sabbakālaṁ āyuppamāṇaṁ.",
  "tika-s0103t8:25_36": "Sabbametaṁ tesaṁ pañcasīlaṁ viya dhammatāsiddhaṁ evāti veditabbaṁ.",
  "tika-s0103t8:25_37": "Tatthāti tasmiṁ uttarakurudīpe.",
  "tika-s0103t8:26_0": "Ekakhuraṁ katvāti anekasaphampi ekasaphaṁ viya katvā,",
  "tika-s0103t8:26_1": "assaṁ viya katvāti attho.",
  "tika-s0103t8:26_2": "“Gāvi”nti vatvā puna “pasu”nti vuttattā gāvito itaro sabbo catuppado idha “pasū”ti adhippetoti āha “ṭhapetvā gāvi”nti.",
  "tika-s0103t8:27_0": "Tassāti gabbhinitthiyā.",
  "tika-s0103t8:27_1": "Piṭṭhi onamituṁ sahatīti kucchiyā garubhāratāya tesaṁ āruḷhakāle piṭṭhi onamati,",
  "tika-s0103t8:27_2": "tesaṁ nisajjaṁ sahati pallaṅke nisinnā viya honti.",
  "tika-s0103t8:27_3": "Sammādiṭṭhiketi kammapathasammādiṭṭhiyā sammādiṭṭhike.",
  "tika-s0103t8:27_4": "Etthāti jambudīpe.",
  "tika-s0103t8:27_5": "Ettha hi janapadavohāro,",
  "tika-s0103t8:27_6": "na uttarakurumhi.",
  "tika-s0103t8:27_7": "Tathā hi “paccantimamilakkhuvāsike”ti ca vuttaṁ.",
  "tika-s0103t8:28_0": "Tassa raññoti vessavaṇamahārājassa.",
  "tika-s0103t8:28_1": "Iti so attānameva paraṁ viya katvā vadati.",
  "tika-s0103t8:28_2": "Eseva nayo paratopi.",
  "tika-s0103t8:28_3": "Bahuvidhaṁ nānāratanavicittaṁ nānāsaṇṭhānaṁ rathādi dibbayānaṁ upaṭṭhitameva hoti sudantavāhanayuttaṁ,",
  "tika-s0103t8:28_4": "na nesaṁ yānānaṁ upaṭṭhāpane ussukkaṁ āpajjitabbaṁ atthi.",
  "tika-s0103t8:28_5": "Etānīti hatthiyānādīni.",
  "tika-s0103t8:28_6": "Nesanti vessavaṇaparicārikānaṁ.",
  "tika-s0103t8:28_7": "Kappitāni hutvā uṭṭhitāni āruhituṁ upakappanayānāni.",
  "tika-s0103t8:28_8": "Nipannāpi nisinnāpi vicaranti candimasūriyā viya yathāsakaṁ vimānesu.",
  "tika-s0103t8:29_0": "Nagarāahūti liṅgavipallāsena vuttanti āha “nagarāni bhaviṁsūti attho”ti.",
  "tika-s0103t8:29_1": "Āṭānāṭā nāmāti itthiliṅgavasena laddhanāmaṁ nagaraṁ āsi.",
  "tika-s0103t8:30_0": "Tasmiṁ ṭhatvāti tasmiṁ padese parakusiṭanāṭānāmake nagare ṭhatvā.",
  "tika-s0103t8:30_1": "Tato ujuṁ uttaradisāyaṁ.",
  "tika-s0103t8:30_2": "Etassāti kasivantanagarassa.",
  "tika-s0103t8:30_3": "Aparabhāge aparakoṭṭhāse,",
  "tika-s0103t8:30_4": "parato icceva attho.",
  "tika-s0103t8:31_0": "Kuveroti tassa purimajātisamudāgataṁ nāmanti teneva pasaṅgena yenāyaṁ sampatti adhigatā,",
  "tika-s0103t8:31_1": "tadassa pubbakammaṁ ācikkhituṁ “ayaṁ kirā”tiādi vuttaṁ.",
  "tika-s0103t8:31_2": "Ucchuvappanti ucchusassaṁ.",
  "tika-s0103t8:31_3": "Avasesasālāhīti avasesayantasālāhi,",
  "tika-s0103t8:31_4": "nissakkavacanañcetaṁ.",
  "tika-s0103t8:31_5": "Tatthevāti puññatthaṁ dinnasālāyameva.",
  "tika-s0103t8:32_0": "Paṭiesantoti pati pati atthe esanto vīmaṁsanto.",
  "tika-s0103t8:32_1": "Na kevalaṁ te vīmaṁsanti eva,",
  "tika-s0103t8:32_2": "atha kho tamatthaṁ patiṭṭhāpentīti āha “visuṁ visuṁ atthe upaparikkhamānā anusāsamānā”ti.",
  "tika-s0103t8:32_3": "Yakkharaṭṭhikāti yakkharaṭṭhādhipatino.",
  "tika-s0103t8:32_4": "Yakkhā ca vessavaṇassa rañño nivesanadvāre niyuttā cāti yakkhadovārikā,",
  "tika-s0103t8:32_5": "tesaṁ yakkhadovārikānaṁ.",
  "tika-s0103t8:33_0": "Yasmā dharaṇīporakkhaṇito purāṇodakaṁ bhassayantaṁ heṭṭhā vuṭṭhi hutvā nikkhamati,",
  "tika-s0103t8:33_1": "tasmā taṁ tato gahetvā meghehi pavuṭṭhaṁ viya hotīti vuttaṁ “yato pokkharaṇito udakaṁ gahetvā meghā pavassantī”ti.",
  "tika-s0103t8:33_2": "Yatoti yato dharaṇīpokkharaṇito.",
  "tika-s0103t8:33_3": "Sabhāti yakkhānaṁ upaṭṭhānasabhā.",
  "tika-s0103t8:34_0": "Tasmiṁ ṭhāneti tassā pokkharaṇiyā tīre yakkhānaṁ vasanavane.",
  "tika-s0103t8:34_1": "Sadā phalitāti niccakālaṁ sañjātaphalā.",
  "tika-s0103t8:34_2": "Niccapupphitāti niccaṁ sañjātapupphā.",
  "tika-s0103t8:34_3": "Nānādijagaṇāyutāti nānāvidhehi dijagaṇehi yuttā.",
  "tika-s0103t8:34_4": "Tehi pana sakuṇasaṅghehi ito cito ca sampatantehi paribbhamantehi yasmā sā pokkharaṇī ākulā viya hoti,",
  "tika-s0103t8:34_5": "tasmā vuttaṁ “vividhapakkhisaṅghasamākulā”ti.",
  "tika-s0103t8:34_6": "Koñcasakuṇehīti sārasasakuntehi.",
  "tika-s0103t8:35_0": "“Evaṁ viravantāna”nti iminā tathā vassitavasena “jīvañjīvakā”ti ayaṁ tesaṁ samaññāti dasseti.",
  "tika-s0103t8:35_1": "Uṭṭhavacittakāti etthāpi eseva nayo.",
  "tika-s0103t8:35_2": "Tenāha “evaṁ vassamānā”ti.",
  "tika-s0103t8:35_3": "Pokkharasātakāti pokkharasaṇṭhānatāya “pokkharasātakā”ti evaṁ laddhanāmā.",
  "tika-s0103t8:36_0": "Sabbakālaṁsobhatīti sabbautūsu sobhati,",
  "tika-s0103t8:36_1": "na tassā hemantādivasena sobhāvirato atthi.",
  "tika-s0103t8:36_2": "Evaṁbhūtā ca niccaṁ pupphitajalajathalajapupphatāya,",
  "tika-s0103t8:36_3": "phalabhārabharitarukkhaparivāritatāya,",
  "tika-s0103t8:36_4": "aṭṭhaṅgasamannāgatasalilatāya ca nirantaraṁ sobhati.",
  "tika-s0103t8:37_0": "282.Parikammanti pubbupacāraṁ.",
  "tika-s0103t8:37_1": "Parisodhetvāti ekakkharassāpi avirādhanavasena ācariyasantike sabbaṁ sodhetvā.",
  "tika-s0103t8:37_2": "Suṭṭhu uggahitāti parimaṇḍalapadabyañjanāya poriyā vācāya vissaṭṭhāya anelagaḷāya atthassa viññāpanīyā sammadeva uggahitā.",
  "tika-s0103t8:37_3": "Tathā hi “atthañca byañjanañca parisodhetvā”ti vuttaṁ.",
  "tika-s0103t8:37_4": "Atthaṁ jānato eva hi byañjanaṁ parisujjhati,",
  "tika-s0103t8:37_5": "no ajānato.",
  "tika-s0103t8:37_6": "Padabyañjanānīti padañceva byañjanañca ahāpetvā.",
  "tika-s0103t8:37_7": "Evañhi paripuṇṇā nāma hotīti.",
  "tika-s0103t8:37_8": "Visaṁvādetvāti aññathā katvā.",
  "tika-s0103t8:37_9": "Tejavantaṁ na hoti virajjhanato ceva vimhayatthabhāvato ca.",
  "tika-s0103t8:37_10": "Sabbasoti anavasesato ādimajjhapariyosānato.",
  "tika-s0103t8:37_11": "Tejavantaṁ hotīti sabhāvaniruttiṁ avirādhetvā suppavattibhāvena sādhanato.",
  "tika-s0103t8:37_12": "Evaṁ payogavipattiṁ pahāya payogasampattiyā sati parittassa atthasādhakataṁ dassetvā idāni ajjhāsayavipattiṁ",
  "tika-s0103t8:37_13": "pahāya ajjhāsayasampattiyā atthasādhakataṁ dassetuṁ “lābhahetū”tiādi vuttaṁ.",
  "tika-s0103t8:37_14": "Idaṁ parittabhaṇanaṁ sattānaṁ anatthapaṭibāhanahetūti tassa ñāṇakaruṇāpubbakatā nissaraṇapakkho.",
  "tika-s0103t8:37_15": "Mettaṁ purecārikaṁ katvāti mettāmanasikārena sattesu hitapharaṇaṁ purakkhatvā.",
  "tika-s0103t8:38_0": "“Vatthuṁ vā”tiādi pubbe catuparisamajjhe katāya sādhanāya bhagavato pavedanaṁ.",
  "tika-s0103t8:38_1": "Gharavatthunti vasanagehaṁ.",
  "tika-s0103t8:38_2": "Nibaddhavāsanti paragehepi nevāsikabhāvena vāsaṁ na labheyya,",
  "tika-s0103t8:38_3": "yaṁ pana mahārājānaṁ,",
  "tika-s0103t8:38_4": "yakkhasenāpatīnañca ajānantānaṁyeva kadāci vasitvā gamanaṁ,",
  "tika-s0103t8:38_5": "taṁ appamāṇanti adhippāyo.",
  "tika-s0103t8:38_6": "Samitinti yakkhādisamāgamaṁ.",
  "tika-s0103t8:38_7": "Kāmaṁ pāḷiyaṁ “na me so”ti āgataṁ,",
  "tika-s0103t8:38_8": "itaresampi pana mahārājānamattanā ekajjhāsayatāya tesampi ajjhāsayaṁ hadaye ṭhapetvā vessavaṇo tathā avoca.",
  "tika-s0103t8:38_9": "Kaññaṁ anu anu vahituṁ ayutto anāvayho,",
  "tika-s0103t8:38_10": "sabbakālaṁ kaññaṁ laddhuṁ ayuttoti attho,",
  "tika-s0103t8:38_11": "taṁ anāvayhaṁ.",
  "tika-s0103t8:38_12": "Tenāha “na āvāhayutta”nti.",
  "tika-s0103t8:38_13": "Na vivayhanti avivayhaṁ,",
  "tika-s0103t8:38_14": "kaññaṁ gahetumayuttanti attho.",
  "tika-s0103t8:38_15": "Tenāha “na vivāhayutta”nti.",
  "tika-s0103t8:38_16": "Āhito ahaṁmāno etthāti attā,",
  "tika-s0103t8:38_17": "attabhāvo.",
  "tika-s0103t8:38_18": "Attā visayabhūto etāsaṁ atthīti attā,",
  "tika-s0103t8:38_19": "paribhāsā, tāhi.",
  "tika-s0103t8:38_20": "Pariyattaṁ katvā vacanena paripuṇṇāhi.",
  "tika-s0103t8:38_21": "Yathā yakkhā akkositabbā,",
  "tika-s0103t8:38_22": "evaṁ pavattā akkosā yakkhaakkosā nāma, tehi.",
  "tika-s0103t8:38_23": "Te pana “kaḷārakkhi kaḷāradantā kāḷavaṇṇā”ti evaṁ ādayo.",
  "tika-s0103t8:39_0": "Viruddhāti virujjhanakā parehi virodhino.",
  "tika-s0103t8:39_1": "Rabhasāti sārambhakāti adhippāyo.",
  "tika-s0103t8:39_2": "Tenāha “karaṇuttariyā”ti.",
  "tika-s0103t8:39_3": "Rabhasāti vā sāhasikā.",
  "tika-s0103t8:39_4": "Sāmino manaso assavāti manassā, kiṅkarā.",
  "tika-s0103t8:39_5": "Ye hi “kiṁ karomi bhaddante”ti sāmikassa vase vattanti,",
  "tika-s0103t8:39_6": "te evaṁ vuccanti.",
  "tika-s0103t8:39_7": "Tena vuttaṁ “yakkhasenāpatīnaṁ ye manassā, tesa”nti.",
  "tika-s0103t8:39_8": "Āṇāya avarodhitupacārā avaruddhā,",
  "tika-s0103t8:39_9": "te pana āṇāvato paccatthikā nāma hontīti “paccāmittā verino”ti vuttaṁ.",
  "tika-s0103t8:39_10": "Ujjhāpetabbanti heṭṭhā katvā cintāpetabbaṁ,",
  "tika-s0103t8:39_11": "taṁ pana ujjhāpanaṁ tesaṁ nīcakiriyāya jānāpanaṁ hotīti āha “jānāpetabbā”ti.",
  "tika-s0103t8:40_0": "Parittaparikammakathāvaṇṇanā",
  "tika-s0103t8:41_0": "Parittassa parikammaṁ kathetabbanti āṭānāṭiyaparittassa parikammaṁ pubbupacāraṭṭhāniyaṁ mettasuttādi kathetabbaṁ.",
  "tika-s0103t8:41_1": "Evañhi taṁ laddhāsevanaṁ hutvā tejavantaṁ hoti.",
  "tika-s0103t8:41_2": "Tenāha “paṭhamameva hī”tiādi.",
  "tika-s0103t8:41_3": "Piṭṭhaṁ vā maṁsaṁ vāti vā-",
  "tika-s0103t8:41_4": "saddo aniyamattho,",
  "tika-s0103t8:41_5": "tena macchaghatasūpādiṁ saṅgaṇhāti.",
  "tika-s0103t8:41_6": "Otāraṁ labhanti attanā piyāyitabbaāhāravasena piyāyitabbaṭṭhānavasena ca.",
  "tika-s0103t8:41_7": "“Paritta…pe…",
  "tika-s0103t8:41_8": "nisīditabba”nti imināva parittakārakassa bhikkhuno parisuddhipi icchitabbāti dasseti.",
  "tika-s0103t8:42_0": "“Parittakārako…pe…",
  "tika-s0103t8:42_1": "samparivāritenā”ti idaṁ parittakaraṇe bāhirarakkhāsaṁvidhānaṁ.",
  "tika-s0103t8:42_2": "“Mettacittaṁ …pe…",
  "tika-s0103t8:42_3": "kātabba”nti idaṁ abbhantararakkhā ubhayato rakkhāsaṁvidhānaṁ.",
  "tika-s0103t8:42_4": "Evañhi amanussā parittakaraṇassa antarāyaṁ kātuṁ na visahanti.",
  "tika-s0103t8:42_5": "Maṅgalakathā vattabbā pubbupacāravasena.",
  "tika-s0103t8:42_6": "Sabbasannipātoti tasmiṁ vihāre,",
  "tika-s0103t8:42_7": "tasmiṁ vā gāmakhette sabbesaṁ bhikkhūnaṁ sannipāto.",
  "tika-s0103t8:42_8": "Ghosetabbo,“cetiyaṅgaṇe sabbehi sannipatitabba”nti.",
  "tika-s0103t8:42_9": "Anāgantuṁ nāma na labbhati amanussena buddhāṇābhayena,",
  "tika-s0103t8:42_10": "rājāṇābhayena ca.",
  "tika-s0103t8:42_11": "Gahitakāpadesena amanussova pucchito hotīti āha “amanussaggahitako ‘tvaṁ ko nāmā’ti pucchitabbo”ti.",
  "tika-s0103t8:42_12": "Mālāgandhādīsu pūjanatthaṁ viniyuñjiyamānesu.",
  "tika-s0103t8:42_13": "Pattīti tuyhaṁ pattidānaṁ.",
  "tika-s0103t8:42_14": "Piṇḍapāte pattīti piṇḍapāte diyyamāne pattidānaṁ.",
  "tika-s0103t8:42_15": "Devatānanti yakkhasenāpatīnaṁ.",
  "tika-s0103t8:42_16": "Parittaṁ bhaṇitabbanti etthāpi “mettacittaṁ purecārikaṁ katvā”ti ca “maṅgalakathā vattabbā”ti ca “vihārassa",
  "tika-s0103t8:42_17": "upavane”ti evamādi ca sabbaṁ gihīnaṁ parittakaraṇe vuttaṁ parikammaṁ kātabbameva.",
  "tika-s0103t8:43_0": "Sarīre adhimuccatīti sarīraṁ anupavisitvā viya āvisanto yathā gahitakassa vasena na vattati,",
  "tika-s0103t8:43_1": "attano eva vasena vattati,",
  "tika-s0103t8:43_2": "evaṁ adhimuccati adhiṭṭhahitvā tiṭṭhati.",
  "tika-s0103t8:43_3": "Tenāha “āvisatītitasseva vevacana”nti.",
  "tika-s0103t8:43_4": "Laggatīti tattheva laggo allīno hoti.",
  "tika-s0103t8:43_5": "Tenāha “na apetī”ti.",
  "tika-s0103t8:43_6": "Rogaṁvaḍḍhentoti dhātūnaṁ samabhāvena vattituṁ appadānavasena uppannaṁ rogaṁ vaḍḍhento.",
  "tika-s0103t8:43_7": "Dhātūnaṁ visamabhāvāpattiyā ca āhārassa ca aruccanena gahitakassa sarīre lohitaṁ sussati,",
  "tika-s0103t8:43_8": "maṁsaṁ milāyati,",
  "tika-s0103t8:43_9": "taṁ panassa yakkho dhātukkhobhanimittatāya karonto viya hotīti vuttaṁ “appamaṁsalohitaṁ karonto”ti.",
  "tika-s0103t8:44_0": "283.Tesaṁ nāmāni indādināmabhāvena voharitabbato.",
  "tika-s0103t8:44_1": "Tatoti tato ārocanato paraṁ.",
  "tika-s0103t8:44_2": "Teti yakkhasenāpatayo.",
  "tika-s0103t8:44_3": "Okāso na bhavissatīti bhikkhubhikkhuniyo,",
  "tika-s0103t8:44_4": "upāsakaupāsikāyo viheṭhetuṁ avasaro na bhavissati sammadeva ārakkhāya vihitattāti.",
  "tika-s0103t8:45_0": "Āṭānāṭiyasuttavaṇṇanāya līnatthappakāsanā."
}