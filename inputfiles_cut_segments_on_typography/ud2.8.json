{
  "ud2.8:0.1_0": "Udāna 2.8",
  "ud2.8:0.2_0": "Suppavāsāsutta",
  "ud2.8:1.1_0": "Evaṁ me sutaṁ—",
  "ud2.8:1.2_0": "ekaṁ samayaṁ bhagavā kuṇḍikāyaṁ viharati kuṇḍadhānavane.",
  "ud2.8:1.3_0": "Tena kho pana samayena suppavāsā koliyadhītā satta vassāni gabbhaṁ dhāreti.",
  "ud2.8:1.4_0": "Sattāhaṁ mūḷhagabbhā sā dukkhāhi tibbāhi kharāhi kaṭukāhi vedanāhi phuṭṭhā tīhi vitakkehi adhivāseti:",
  "ud2.8:1.5_0": "“sammāsambuddho vata so bhagavā yo imassa evarūpassa dukkhassa pahānāya dhammaṁ deseti;",
  "ud2.8:1.6_0": "suppaṭipanno vata tassa bhagavato sāvakasaṅgho yo imassa evarūpassa dukkhassa pahānāya paṭipanno;",
  "ud2.8:1.7_0": "susukhaṁ vata taṁ nibbānaṁ yatthidaṁ evarūpaṁ dukkhaṁ na saṁvijjatī”ti.",
  "ud2.8:2.1_0": "Atha kho suppavāsā koliyadhītā sāmikaṁ āmantesi:",
  "ud2.8:2.2_0": "“ehi tvaṁ,",
  "ud2.8:2.2_1": "ayyaputta,",
  "ud2.8:2.2_2": "yena bhagavā tenupasaṅkama;",
  "ud2.8:2.2_3": "upasaṅkamitvā mama vacanena bhagavato pāde sirasā vandāhi;",
  "ud2.8:2.2_4": "appābādhaṁ appātaṅkaṁ lahuṭṭhānaṁ balaṁ phāsuvihāraṁ puccha:",
  "ud2.8:2.3_0": "‘suppavāsā, bhante,",
  "ud2.8:2.3_1": "koliyadhītā bhagavato pāde sirasā vandati;",
  "ud2.8:2.3_2": "appābādhaṁ appātaṅkaṁ lahuṭṭhānaṁ balaṁ phāsuvihāraṁ pucchatī’ti.",
  "ud2.8:2.4_0": "Evañca vadehi:",
  "ud2.8:2.5_0": "‘suppavāsā, bhante, koliyadhītā satta vassāni gabbhaṁ dhāreti.",
  "ud2.8:2.6_0": "Sattāhaṁ mūḷhagabbhā sā dukkhāhi tibbāhi kharāhi kaṭukāhi vedanāhi phuṭṭhā tīhi vitakkehi adhivāseti—",
  "ud2.8:2.7_0": "sammāsambuddho vata so bhagavā yo imassa evarūpassa dukkhassa pahānāya dhammaṁ deseti;",
  "ud2.8:2.8_0": "suppaṭipanno vata tassa bhagavato sāvakasaṅgho yo imassa evarūpassa dukkhassa pahānāya paṭipanno;",
  "ud2.8:2.9_0": "susukhaṁ vata taṁ nibbānaṁ yatthidaṁ evarūpaṁ dukkhaṁ na saṁvijjatī’”ti.",
  "ud2.8:3.1_0": "“Paraman”ti kho so koliyaputto suppavāsāya koliyadhītāya paṭissutvā yena bhagavā tenupasaṅkami;",
  "ud2.8:3.1_1": "upasaṅkamitvā bhagavantaṁ abhivādetvā ekamantaṁ nisīdi.",
  "ud2.8:3.2_0": "Ekamantaṁ nisinno kho koliyaputto bhagavantaṁ etadavoca:",
  "ud2.8:3.3_0": "“suppavāsā, bhante,",
  "ud2.8:3.3_1": "koliyadhītā bhagavato pāde sirasā vandati,",
  "ud2.8:3.3_2": "appābādhaṁ appātaṅkaṁ lahuṭṭhānaṁ balaṁ phāsuvihāraṁ pucchati;",
  "ud2.8:3.4_0": "evañca vadeti:",
  "ud2.8:3.5_0": "‘suppavāsā, bhante, koliyadhītā satta vassāni gabbhaṁ dhāreti.",
  "ud2.8:3.6_0": "Sattāhaṁ mūḷhagabbhā sā dukkhāhi tibbāhi kharāhi kaṭukāhi vedanāhi phuṭṭhā tīhi vitakkehi adhivāseti—",
  "ud2.8:3.7_0": "sammāsambuddho vata so bhagavā yo imassa evarūpassa dukkhassa pahānāya dhammaṁ deseti;",
  "ud2.8:3.8_0": "suppaṭipanno vata tassa bhagavato sāvakasaṅgho yo imassa evarūpassa dukkhassa pahānāya paṭipanno;",
  "ud2.8:3.9_0": "susukhaṁ vata nibbānaṁ yatthidaṁ evarūpaṁ dukkhaṁ na saṁvijjatī’”ti.",
  "ud2.8:4.1_0": "“Sukhinī hotu suppavāsā koliyadhītā; arogā arogaṁ puttaṁ vijāyatū”ti.",
  "ud2.8:4.2_0": "Saha vacanā ca pana bhagavato suppavāsā koliyadhītā sukhinī arogā arogaṁ puttaṁ vijāyi.",
  "ud2.8:5.1_0": "“Evaṁ,",
  "ud2.8:5.1_1": "bhante”ti kho so koliyaputto bhagavato bhāsitaṁ abhinanditvā anumoditvā uṭṭhāyāsanā bhagavantaṁ abhivādetvā",
  "ud2.8:5.1_2": "padakkhiṇaṁ katvā yena sakaṁ gharaṁ tena paccāyāsi.",
  "ud2.8:5.2_0": "Addasā kho so koliyaputto suppavāsaṁ koliyadhītaraṁ sukhiniṁ arogaṁ arogaṁ puttaṁ vijātaṁ.",
  "ud2.8:5.3_0": "Disvānassa etadahosi:",
  "ud2.8:5.4_0": "“acchariyaṁ vata bho,",
  "ud2.8:5.4_1": "abbhutaṁ vata bho,",
  "ud2.8:5.4_2": "tathāgatassa mahiddhikatā mahānubhāvatā,",
  "ud2.8:5.4_3": "yatra hi nāmāyaṁ suppavāsā koliyadhītā saha vacanā ca pana bhagavato sukhinī arogā arogaṁ puttaṁ vijāyissatī”ti.",
  "ud2.8:5.5_0": "Attamano pamudito pītisomanassajāto ahosi.",
  "ud2.8:6.1_0": "Atha kho suppavāsā koliyadhītā sāmikaṁ āmantesi:",
  "ud2.8:6.2_0": "“ehi tvaṁ,",
  "ud2.8:6.2_1": "ayyaputta,",
  "ud2.8:6.2_2": "yena bhagavā tenupasaṅkama;",
  "ud2.8:6.2_3": "upasaṅkamitvā mama vacanena bhagavato pāde sirasā vandāhi:",
  "ud2.8:6.3_0": "‘suppavāsā, bhante, koliyadhītā bhagavato pāde sirasā vandatī’ti;",
  "ud2.8:6.4_0": "evañca vadehi:",
  "ud2.8:6.5_0": "‘suppavāsā, bhante, koliyadhītā satta vassāni gabbhaṁ dhāreti.",
  "ud2.8:6.6_0": "Sattāhaṁ mūḷhagabbhā sā etarahi sukhinī arogā arogaṁ puttaṁ vijātā.",
  "ud2.8:6.7_0": "Sā sattāhaṁ buddhappamukhaṁ bhikkhusaṅghaṁ bhattena nimanteti.",
  "ud2.8:6.8_0": "Adhivāsetu kira, bhante,",
  "ud2.8:6.8_1": "bhagavā suppavāsāya koliyadhītāya satta bhattāni saddhiṁ bhikkhusaṅghenā’”ti.",
  "ud2.8:7.1_0": "“Paraman”ti kho so koliyaputto suppavāsāya koliyadhītāya paṭissutvā yena bhagavā tenupasaṅkami;",
  "ud2.8:7.1_1": "upasaṅkamitvā bhagavantaṁ abhivādetvā ekamantaṁ nisīdi.",
  "ud2.8:7.2_0": "Ekamantaṁ nisinno kho so koliyaputto bhagavantaṁ etadavoca:",
  "ud2.8:8.1_0": "“Suppavāsā, bhante, koliyadhītā bhagavato pāde sirasā vandati;",
  "ud2.8:8.2_0": "evañca vadeti:",
  "ud2.8:8.3_0": "‘suppavāsā, bhante, koliyadhītā satta vassāni gabbhaṁ dhāreti.",
  "ud2.8:8.4_0": "Sattāhaṁ mūḷhagabbhā sā etarahi sukhinī arogā arogaṁ puttaṁ vijātā.",
  "ud2.8:8.5_0": "Sā sattāhaṁ buddhappamukhaṁ bhikkhusaṅghaṁ bhattena nimanteti.",
  "ud2.8:8.6_0": "Adhivāsetu kira, bhante,",
  "ud2.8:8.6_1": "bhagavā suppavāsāya koliyadhītāya satta bhattāni saddhiṁ bhikkhusaṅghenā’”ti.",
  "ud2.8:9.1_0": "Tena kho pana samayena aññatarena upāsakena buddhappamukho bhikkhusaṅgho svātanāya bhattena nimantito hoti.",
  "ud2.8:9.2_0": "So ca upāsako āyasmato mahāmoggallānassa upaṭṭhāko hoti.",
  "ud2.8:9.3_0": "Atha kho bhagavā āyasmantaṁ mahāmoggallānaṁ āmantesi:",
  "ud2.8:9.4_0": "“ehi tvaṁ, moggallāna, yena so upāsako tenupasaṅkama; upasaṅkamitvā taṁ upāsakaṁ evaṁ vadehi:",
  "ud2.8:9.5_0": "‘suppavāsā, āvuso, koliyadhītā satta vassāni gabbhaṁ dhāresi.",
  "ud2.8:9.6_0": "Sattāhaṁ mūḷhagabbhā sā etarahi sukhinī arogā arogaṁ puttaṁ vijātā.",
  "ud2.8:9.7_0": "Sā sattāhaṁ buddhappamukhaṁ bhikkhusaṅghaṁ bhattena nimanteti.",
  "ud2.8:9.8_0": "Karotu suppavāsā koliyadhītā satta bhattāni, pacchā tvaṁ karissasī’ti.",
  "ud2.8:9.9_0": "Tuyheso upaṭṭhāko”ti.",
  "ud2.8:10.1_0": "“Evaṁ,",
  "ud2.8:10.1_1": "bhante”ti kho āyasmā mahāmoggallāno bhagavato paṭissutvā yena so upāsako tenupasaṅkami;",
  "ud2.8:10.1_2": "upasaṅkamitvā taṁ upāsakaṁ etadavoca:",
  "ud2.8:10.2_0": "“suppavāsā, āvuso, koliyadhītā satta vassāni gabbhaṁ dhāreti.",
  "ud2.8:10.3_0": "Sattāhaṁ mūḷhagabbhā sā etarahi sukhinī arogā arogaṁ puttaṁ vijātā.",
  "ud2.8:10.4_0": "Sā sattāhaṁ buddhappamukhaṁ bhikkhusaṅghaṁ bhattena nimanteti.",
  "ud2.8:10.5_0": "Karotu suppavāsā koliyadhītā satta bhattāni, pacchā tvaṁ karissasī”ti.",
  "ud2.8:11.1_0": "“Sace me, bhante, ayyo mahāmoggallāno tiṇṇaṁ dhammānaṁ pāṭibhogo—",
  "ud2.8:11.2_0": "bhogānañca jīvitassa ca saddhāya ca,",
  "ud2.8:11.3_0": "karotu suppavāsā koliyadhītā satta bhattāni, pacchāhaṁ karissāmī”ti.",
  "ud2.8:11.4_0": "“Dvinnaṁ kho te ahaṁ, āvuso, dhammānaṁ pāṭibhogo—",
  "ud2.8:11.5_0": "bhogānañca jīvitassa ca.",
  "ud2.8:11.6_0": "Saddhāya pana tvaṁyeva pāṭibhogo”ti.",
  "ud2.8:12.1_0": "“Sace me, bhante, ayyo mahāmoggallāno dvinnaṁ dhammānaṁ pāṭibhogo—",
  "ud2.8:12.2_0": "bhogānañca jīvitassa ca,",
  "ud2.8:12.3_0": "karotu suppavāsā koliyadhītā satta bhattāni, pacchāhaṁ karissāmī”ti.",
  "ud2.8:13.1_0": "Atha kho āyasmā mahāmoggallāno taṁ upāsakaṁ saññāpetvā yena bhagavā tenupasaṅkami;",
  "ud2.8:13.1_1": "upasaṅkamitvā bhagavantaṁ etadavoca:",
  "ud2.8:13.2_0": "“saññatto, bhante, so upāsako mayā;",
  "ud2.8:13.3_0": "karotu suppavāsā koliyadhītā satta bhattāni, pacchā so karissatī”ti.",
  "ud2.8:14.1_0": "Atha kho suppavāsā koliyadhītā sattāhaṁ buddhappamukhaṁ bhikkhusaṅghaṁ paṇītena khādanīyena bhojanīyena sahatthā santappesi sampavāresi,",
  "ud2.8:14.2_0": "tañca dārakaṁ bhagavantaṁ vandāpesi sabbañca bhikkhusaṅghaṁ.",
  "ud2.8:15.1_0": "Atha kho āyasmā sāriputto taṁ dārakaṁ etadavoca:",
  "ud2.8:15.2_0": "“kacci te, dāraka, khamanīyaṁ, kacci yāpanīyaṁ, kacci na kiñci dukkhan”ti?",
  "ud2.8:15.3_0": "“Kuto me, bhante sāriputta, khamanīyaṁ, kuto yāpanīyaṁ.",
  "ud2.8:15.4_0": "Satta me vassāni lohitakumbhiyaṁ vutthānī”ti.",
  "ud2.8:16.1_0": "Atha kho suppavāsā koliyadhītā:",
  "ud2.8:16.2_0": "“putto me dhammasenāpatinā saddhiṁ mantetī”ti attamanā pamuditā pītisomanassajātā ahosi.",
  "ud2.8:16.3_0": "Atha kho bhagavā suppavāsaṁ koliyadhītaraṁ attamanaṁ pamuditaṁ pītisomanassajātaṁ viditvā suppavāsaṁ koliyadhītaraṁ etadavoca:",
  "ud2.8:16.4_0": "“iccheyyāsi tvaṁ, suppavāse, aññampi evarūpaṁ puttan”ti?",
  "ud2.8:16.5_0": "“Iccheyyāmahaṁ, bhagavā, aññānipi evarūpāni satta puttānī”ti.",
  "ud2.8:17.1_0": "Atha kho bhagavā etamatthaṁ viditvā tāyaṁ velāyaṁ imaṁ udānaṁ udānesi:",
  "ud2.8:18.1_0": "“Asātaṁ sātarūpena,",
  "ud2.8:18.2_0": "piyarūpena appiyaṁ;",
  "ud2.8:18.3_0": "Dukkhaṁ sukhassa rūpena,",
  "ud2.8:18.4_0": "pamattamativattatī”ti.",
  "ud2.8:18.5_0": "Aṭṭhamaṁ."
}