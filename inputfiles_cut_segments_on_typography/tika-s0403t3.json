{
  "tika-s0403t3:0_0": "4. Sumanavaggo",
  "tika-s0403t3:1_0": "1. Sumanasuttavaṇṇanā",
  "tika-s0403t3:2_0": "31.",
  "tika-s0403t3:2_1": "Catutthassa paṭhame satakkakūti satasikharo,",
  "tika-s0403t3:2_2": "anekakūṭoti attho.",
  "tika-s0403t3:2_3": "Idaṁ tassa mahāmeghabhāvadassanaṁ.",
  "tika-s0403t3:2_4": "So hi mahāvassaṁ vassati.",
  "tika-s0403t3:2_5": "Tenevāha –",
  "tika-s0403t3:2_6": "“ito cito ca uṭṭhitena valāhakakūṭasatena samannāgatoti attho”ti.",
  "tika-s0403t3:2_7": "Dassanasampannoti ettha dassanaṁ nāma sotāpattimaggo.",
  "tika-s0403t3:2_8": "So hi paṭhamaṁ nibbānadassanato “dassana”nti vuccati.",
  "tika-s0403t3:2_9": "Yadipi taṁ gotrabhu paṭhamataraṁ passati,",
  "tika-s0403t3:2_10": "disvā pana kattabbakiccassa kilesappahānassa akaraṇato na taṁ “dassana”nti vuccati.",
  "tika-s0403t3:2_11": "Āvajjanaṭṭhāniyañhi taṁ ñāṇaṁ.",
  "tika-s0403t3:2_12": "Maggassa nibbānārammaṇatāsāmaññena cetaṁ vuttaṁ,",
  "tika-s0403t3:2_13": "na nibbānappaṭivijjhanena,",
  "tika-s0403t3:2_14": "tasmā dhammacakkhuṁ punappunaṁ nibbattanena bhāvanaṁ appattaṁ dassanaṁ,",
  "tika-s0403t3:2_15": "dhammacakkhuñca pariññādikiccakaraṇena catusaccadhammadassanaṁ tadabhisamayoti natthettha gotrabhussa dassanabhāvāpatti.",
  "tika-s0403t3:2_16": "Sesamettha suviññeyyameva.",
  "tika-s0403t3:3_0": "Sumanasuttavaṇṇanā niṭṭhitā.",
  "tika-s0403t3:4_0": "2. Cundīsuttavaṇṇanā",
  "tika-s0403t3:5_0": "32.",
  "tika-s0403t3:5_1": "Dutiye “ariyakantehi sīlehi samannāgato”tiādīsu ariyakantānīti pañcasīlāni āgatāni.",
  "tika-s0403t3:5_2": "Ariyakantāni hi pañcasīlāni ariyānaṁ kantāni piyāni,",
  "tika-s0403t3:5_3": "bhavantaragatāpi ariyā tāni na vijahanti.",
  "tika-s0403t3:5_4": "Idha pana “yāvatā, cunda,",
  "tika-s0403t3:5_5": "sīlāni ariyakantāni sīlāni,",
  "tika-s0403t3:5_6": "tesaṁ aggamakkhāyati…pe…",
  "tika-s0403t3:5_7": "agge te paripūrakārino”ti vuttattā maggaphalāni sīlāni adhippetānīti āha “ariyakantāni sīlānīti maggaphalasampayuttāni sīlānī”ti.",
  "tika-s0403t3:6_0": "Cundīsuttavaṇṇanā niṭṭhitā.",
  "tika-s0403t3:7_0": "3. Uggahasuttavaṇṇanā",
  "tika-s0403t3:8_0": "33.",
  "tika-s0403t3:8_1": "Tatiye sabbapaṭhamaṁ uṭṭhānasīlāti rattiyā vibhāyanavelāya sāmike parijane seyyāya avuṭṭhite sabbapaṭhamaṁ uṭṭhānasīlā.",
  "tika-s0403t3:8_2": "Sāmikaṁ disvā nisinnāsanato aggidaḍḍhā viya paṭhamameva vuṭṭhahantīti vā pubbuṭṭhāyiniyo.",
  "tika-s0403t3:8_3": "Kiṁkāranti kiṁkaraṇīyaṁ,",
  "tika-s0403t3:8_4": "kiṁkaraṇabhāvena pucchitvā kātabbaveyyāvaccanti attho.",
  "tika-s0403t3:8_5": "Taṁ paṭissuṇantā vicarantīti kiṁkārappaṭissāviniyo.",
  "tika-s0403t3:8_6": "Manāpaṁyeva kiriyaṁ karonti sīlenāti manāpacāriniyo.",
  "tika-s0403t3:8_7": "Piyameva vadanti sīlenāti piyavādiniyo.",
  "tika-s0403t3:9_0": "Tatrupāyāyāti tatra kamme sādhetabbaupāyabhūtāya vīmaṁsāya.",
  "tika-s0403t3:9_1": "Tenāha “tasmiṁ uṇṇākappāsasaṁvidhāne”tiādi.",
  "tika-s0403t3:9_2": "Alaṁ kātunti kātuṁ samatthā.",
  "tika-s0403t3:9_3": "Alaṁ saṁvidhātunti vicāretuṁ samatthā.",
  "tika-s0403t3:9_4": "Tenāha “alaṁ kātuṁ alaṁ saṁvidhātunti attanā kātumpi parehi kārāpetumpī”tiādi.",
  "tika-s0403t3:9_5": "Sesamettha suviññeyyameva.",
  "tika-s0403t3:10_0": "Uggahasuttavaṇṇanā niṭṭhitā.",
  "tika-s0403t3:11_0": "4-5. Sīhasenāpatisuttādivaṇṇanā",
  "tika-s0403t3:12_0": "34- 35.",
  "tika-s0403t3:12_1": "Catutthe sandiṭṭhikanti asamparāyikatāya sāmaṁ daṭṭhabbaṁ.",
  "tika-s0403t3:12_2": "Sayaṁ anubhavitabbaṁ attapaccakkhaṁ diṭṭhadhammikanti attho.",
  "tika-s0403t3:12_3": "Na saddhāmattakeneva tiṭṭhatīti “dānaṁ nāma sādhu sundaraṁ,",
  "tika-s0403t3:12_4": "buddhādīhi paṇḍitehi pasattha”nti evaṁ saddhāmattakeneva na tiṭṭhati.",
  "tika-s0403t3:12_5": "Yaṁ dānaṁ detīti yaṁ deyyadhammaṁ parassa deti.",
  "tika-s0403t3:12_6": "Tassa pati hutvāti tabbisayaṁ lobhaṁ suṭṭhu abhibhavanto tassa adhipati hutvā deti.",
  "tika-s0403t3:12_7": "Tena anadhibhavanīyattā na dāso na sahāyoti.",
  "tika-s0403t3:12_8": "Tattha tadubhayaṁ anvayato byatirekato ca dassetuṁ “yo hī”tiādi vuttaṁ.",
  "tika-s0403t3:12_9": "Dāso hutvā deti taṇhādāsabyassa upagatattā.",
  "tika-s0403t3:12_10": "Sahāyo hutvā deti tassa piyabhāvāvissajjanato.",
  "tika-s0403t3:12_11": "Sāmī hutvā deti tattha taṇhādāsabyato attānaṁ mocetvā abhibhuyya pavattanato.",
  "tika-s0403t3:12_12": "Atha vā yo dānasīlatāya dāyako puggalo,",
  "tika-s0403t3:12_13": "so dāne pavattibhedena dānadāso,",
  "tika-s0403t3:12_14": "dānasahāyo,",
  "tika-s0403t3:12_15": "dānapatīti tippakāro hoti.",
  "tika-s0403t3:12_16": "Tadassa tippakārataṁ vibhajitvā dassetuṁ “yo hī”tiādi vuttaṁ.",
  "tika-s0403t3:12_17": "Dātabbaṭṭhena dānaṁ,",
  "tika-s0403t3:12_18": "annapānādi.",
  "tika-s0403t3:13_0": "Tattha yaṁ attanā paribhuñjati,",
  "tika-s0403t3:13_1": "taṇhādhipannatāya tassa vasena vattanato dāso viya hoti.",
  "tika-s0403t3:13_2": "Yaṁ paresaṁ dīyati,",
  "tika-s0403t3:13_3": "tatthāpi annapānasāmaññena idaṁ vuttaṁ “dānasaṅkhātassa deyyadhammassa dāso hutvā”ti.",
  "tika-s0403t3:13_4": "Sahāyo hutvā deti attanā paribhuñjitabbassa paresaṁ dātabbassa ca samasamaṁ ṭhapanato.",
  "tika-s0403t3:13_5": "Pati hutvā deti sayaṁ deyyadhammassa vase avattitvā tassa attano vase vattāpanato.",
  "tika-s0403t3:13_6": "Aparo nayo –",
  "tika-s0403t3:13_7": "yo attanā paṇītaṁ paribhuñjitvā paresaṁ nihīnaṁ deti,",
  "tika-s0403t3:13_8": "so dānadāso nāma tannimittanihīnabhāvāpattito.",
  "tika-s0403t3:13_9": "Yo yādisaṁ attanā paribhuñjati,",
  "tika-s0403t3:13_10": "tādisameva paresaṁ deti,",
  "tika-s0403t3:13_11": "so dānasahāyo nāma tannimittahīnādhikabhāvavivajjanena sadisabhāvāpattito.",
  "tika-s0403t3:13_12": "Yo attanā nihīnaṁ paribhuñjitvā paresaṁ paṇītaṁ deti,",
  "tika-s0403t3:13_13": "so dānapati nāma tannimittaseṭṭhabhāvāpattito.",
  "tika-s0403t3:14_0": "Nittejabhūto tejahānippattiyā.",
  "tika-s0403t3:14_1": "Saha byati gacchatīti sahabyo,",
  "tika-s0403t3:14_2": "sahapavattanako,",
  "tika-s0403t3:14_3": "tassa bhāvo sahabyatā,",
  "tika-s0403t3:14_4": "sahapavattīti āha “sahabhāvaṁ ekībhāvaṁ gatā”ti.",
  "tika-s0403t3:14_5": "Asitassāti vā abandhassa,",
  "tika-s0403t3:14_6": "taṇhābandhanena abandhassāti attho.",
  "tika-s0403t3:14_7": "Pañcamaṁ uttānameva.",
  "tika-s0403t3:15_0": "Sīhasenāpatisuttādivaṇṇanā niṭṭhitā.",
  "tika-s0403t3:16_0": "6-7. Kāladānasuttādivaṇṇanā",
  "tika-s0403t3:17_0": "36- 37.",
  "tika-s0403t3:17_1": "Chaṭṭhe ārāmatoti phalārāmato.",
  "tika-s0403t3:17_2": "Paṭhamuppannānīti sabbapaṭhamaṁ sujātāni.",
  "tika-s0403t3:17_3": "Bhāsitaññūti bhikkhū gharadvāre ṭhitā kiñcāpi tuṇhī honti,",
  "tika-s0403t3:17_4": "atthato pana “bhikkhaṁ dethā”ti vadanti nāma ariyāya yācanāya.",
  "tika-s0403t3:17_5": "Vuttañhetaṁ “uddhissa ariyā tiṭṭhanti,",
  "tika-s0403t3:17_6": "esā ariyānaṁ yācanā”ti.",
  "tika-s0403t3:17_7": "Tatra ye “mayaṁ pacāma,",
  "tika-s0403t3:17_8": "ime na pacanti,",
  "tika-s0403t3:17_9": "pacamāne patvā alabhantā kuhiṁ labhissantī”ti deyyadhammaṁ saṁvibhajanti,",
  "tika-s0403t3:17_10": "te bhāsitaññū nāma ñatvā kattabbassa karaṇato.",
  "tika-s0403t3:17_11": "Yuttappattakāleti dātuṁ yuttappattakāle.",
  "tika-s0403t3:17_12": "Appaṭivānacittoti anivattanacitto.",
  "tika-s0403t3:17_13": "Sattamaṁ uttānameva.",
  "tika-s0403t3:18_0": "Kāladānasuttādivaṇṇanā niṭṭhitā.",
  "tika-s0403t3:19_0": "8. Saddhasuttavaṇṇanā",
  "tika-s0403t3:20_0": "38.",
  "tika-s0403t3:20_1": "Aṭṭhame anukampantīti “sabbe sattā sukhī hontu averā abyāpajjā”ti evaṁ hitapharaṇena anuggaṇhanti.",
  "tika-s0403t3:20_2": "Apica upaṭṭhākānaṁ gehaṁ aññe sīlavante sabrahmacārino gahetvā pavisantāpi anuggaṇhanti nāma.",
  "tika-s0403t3:20_3": "Nīcavuttinti paṇipātasīlaṁ.",
  "tika-s0403t3:20_4": "Kodhamānathaddhatāya rahitanti kodhamānavasena uppanno yo thaddhabhāvo cittassa uddhumātalakkhaṇo,",
  "tika-s0403t3:20_5": "tena virahitanti attho.",
  "tika-s0403t3:20_6": "Soraccenāti “tattha katamaṁ soraccaṁ?",
  "tika-s0403t3:20_7": "Yo kāyiko avītikkamo,",
  "tika-s0403t3:20_8": "vācasiko avītikkamo,",
  "tika-s0403t3:20_9": "kāyikavācasiko avītikkamo,",
  "tika-s0403t3:20_10": "idaṁ vuccati soraccaṁ.",
  "tika-s0403t3:20_11": "Sabbopi sīlasaṁvaro soracca”nti evamāgatena sīlasaṁvarasaṅkhātena soratabhāvena.",
  "tika-s0403t3:20_12": "Sakhilanti “tattha katamaṁ sākhalyaṁ?",
  "tika-s0403t3:20_13": "Yā sā vācā thaddhakā kakkasā pharusā kaṭukā abhisajjanī kodhasāmantā asamādhisaṁvattanikā,",
  "tika-s0403t3:20_14": "tathārūpiṁ vācaṁ pahāya yā sā vācā nelā kaṇṇasukhā pemanīyā hadayaṅgamā porī bahujanakantā bahujanamanāpā,",
  "tika-s0403t3:20_15": "tathārūpiṁ vācaṁ bhāsitā hoti.",
  "tika-s0403t3:20_16": "Yā tattha saṇhavācatā sakhilavācatā apharusavācatā,",
  "tika-s0403t3:20_17": "idaṁ vuccati sākhalya”nti evaṁ vuttena sammodakamudubhāvena samannāgataṁ.",
  "tika-s0403t3:20_18": "Tenāha “sakhilanti sammodaka”nti.",
  "tika-s0403t3:21_0": "Saddhasuttavaṇṇanā niṭṭhitā.",
  "tika-s0403t3:22_0": "9-10. Puttasuttādivaṇṇanā",
  "tika-s0403t3:23_0": "39- 40.",
  "tika-s0403t3:23_1": "Navame bhatoti posito.",
  "tika-s0403t3:23_2": "Taṁ pana bharaṇaṁ jātakālato paṭṭhāya sukhapaccayūpaharaṇena dukkhapaccayāpaharaṇena ca pavattitanti dassetuṁ “amhehī”tiādi vuttaṁ.",
  "tika-s0403t3:23_3": "Hatthapādavaḍḍhanādīhīti ādi-",
  "tika-s0403t3:23_4": "saddena mukhena siṅghānikāpanayananahāpanamaṇḍanādiñca saṅgaṇhāti.",
  "tika-s0403t3:23_5": "Mātāpitūnaṁ santakaṁ khettādiṁ avināsetvā rakkhitaṁ tesaṁ paramparāya ṭhitiyā kāraṇaṁ hotīti āha “amhākaṁ santakaṁ…pe…",
  "tika-s0403t3:23_6": "kulavaṁso ciraṁ ṭhassatī”ti.",
  "tika-s0403t3:23_7": "Salākabhattādīni anupacchinditvāti salākabhattādīni avicchinditvā.",
  "tika-s0403t3:23_8": "Yasmā dāyajjappaṭilābhassa yogyabhāvena vattamānoyeva dāyassa paṭipajjissati,",
  "tika-s0403t3:23_9": "na itaroti āha “kulavaṁsānurūpāya paṭipattiyā”tiādi.",
  "tika-s0403t3:23_10": "Attanā dāyajjārahaṁ karontoti attānaṁ dāyajjārahaṁ karonto.",
  "tika-s0403t3:23_11": "Mātāpitaro hi attano ovāde avattamāne micchāpaṭipanne dārake vinicchayaṁ gantvā aputte karonti,",
  "tika-s0403t3:23_12": "te dāyajjārahā na honti.",
  "tika-s0403t3:23_13": "Ovāde vattamāne pana kulasantakassa sāmike karonti.",
  "tika-s0403t3:23_14": "Tatiyadivasato paṭṭhāyāti matadivasato tatiyadivasato paṭṭhāya.",
  "tika-s0403t3:23_15": "Sesaṁ suviññeyyameva.",
  "tika-s0403t3:23_16": "Dasamaṁ uttānameva.",
  "tika-s0403t3:24_0": "Puttasuttādivaṇṇanā niṭṭhitā.",
  "tika-s0403t3:25_0": "Sumanavaggavaṇṇanā niṭṭhitā."
}