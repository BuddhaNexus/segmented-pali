{
  "mil5.5.11:0.1_0": "Milindapañha",
  "mil5.5.11:0.2_0": "Meṇḍakapañha",
  "mil5.5.11:0.3_0": "Santhavavagga",
  "mil5.5.11:0.4_0": "11. Ācariyānācariyapañha",
  "mil5.5.11:1.1_0": "“Bhante nāgasena, bhāsitampetaṁ bhagavatā—",
  "mil5.5.11:2.1_0": "‘Na me ācariyo atthi,",
  "mil5.5.11:2.2_0": "sadiso me na vijjati;",
  "mil5.5.11:2.3_0": "Sadevakasmiṁ lokasmiṁ,",
  "mil5.5.11:2.4_0": "natthi me paṭipuggalo’ti.",
  "mil5.5.11:3.1_0": "Puna ca bhaṇitaṁ—",
  "mil5.5.11:3.2_0": "‘iti kho,",
  "mil5.5.11:3.2_1": "bhikkhave,",
  "mil5.5.11:3.2_2": "āḷāro kālāmo ācariyo me samāno antevāsiṁ maṁ samānaṁ attanā samasamaṁ ṭhapesi,",
  "mil5.5.11:3.2_3": "uḷārāya ca maṁ pūjāya pūjesī’ti.",
  "mil5.5.11:3.3_0": "Yadi, bhante nāgasena, tathāgatena bhaṇitaṁ—",
  "mil5.5.11:3.4_0": "‘na me ācariyo atthi, sadiso me na vijjati.",
  "mil5.5.11:3.5_0": "Sadevakasmiṁ lokasmiṁ,",
  "mil5.5.11:3.5_1": "natthi me paṭipuggalo’ti,",
  "mil5.5.11:3.5_2": "tena hi ‘iti kho,",
  "mil5.5.11:3.5_3": "bhikkhave,",
  "mil5.5.11:3.5_4": "āḷāro kālāmo ācariyo me samāno antevāsiṁ maṁ samānaṁ attanā samasamaṁ ṭhapesī’ti yaṁ vacanaṁ,",
  "mil5.5.11:3.5_5": "taṁ micchā.",
  "mil5.5.11:3.6_0": "Yadi tathāgatena bhaṇitaṁ—",
  "mil5.5.11:3.7_0": "‘iti kho,",
  "mil5.5.11:3.7_1": "bhikkhave,",
  "mil5.5.11:3.7_2": "āḷāro kālāmo ācariyo me samāno antevāsiṁ maṁ samānaṁ attanā samasamaṁ ṭhapesī’ti,",
  "mil5.5.11:3.7_3": "tena hi ‘na me ācariyo atthi,",
  "mil5.5.11:3.7_4": "sadiso me na vijjati.",
  "mil5.5.11:3.8_0": "Sadevakasmiṁ lokasmiṁ, natthi me paṭipuggalo’ti tampi vacanaṁ micchā.",
  "mil5.5.11:3.9_0": "Ayampi ubhato koṭiko pañho tavānuppatto, so tayā nibbāhitabbo”ti.",
  "mil5.5.11:4.1_0": "“Bhāsitampetaṁ, mahārāja, tathāgatena",
  "mil5.5.11:5.1_0": "‘Na me ācariyo atthi,",
  "mil5.5.11:5.2_0": "sadiso me na vijjati;",
  "mil5.5.11:5.3_0": "Sadevakasmiṁ lokasmiṁ,",
  "mil5.5.11:5.4_0": "natthi me paṭipuggalo’ti.",
  "mil5.5.11:6.1_0": "Bhaṇitañca—",
  "mil5.5.11:6.2_0": "‘iti kho,",
  "mil5.5.11:6.2_1": "bhikkhave,",
  "mil5.5.11:6.2_2": "āḷāro kālāmo ācariyo me samāno antevāsiṁ maṁ samānaṁ attanā samasamaṁ ṭhapesi,",
  "mil5.5.11:6.2_3": "uḷārāya ca maṁ pūjāya pūjesī’ti.",
  "mil5.5.11:7.1_0": "Tañca pana vacanaṁ pubbeva sambodhā anabhisambuddhassa bodhisattasseva sato ācariyabhāvaṁ sandhāya bhāsitaṁ.",
  "mil5.5.11:8.1_0": "Pañcime, mahārāja,",
  "mil5.5.11:8.1_1": "pubbeva sambodhā anabhisambuddhassa bodhisattassa sato ācariyā,",
  "mil5.5.11:8.1_2": "yehi anusiṭṭho bodhisatto tattha tattha divasaṁ vītināmesi.",
  "mil5.5.11:8.2_0": "Katame pañca?",
  "mil5.5.11:8.3_0": "Ye te, mahārāja, aṭṭha brāhmaṇā jātamatte bodhisatte lakkhaṇāni pariggaṇhiṁsu, seyyathidaṁ—",
  "mil5.5.11:8.4_0": "rāmo dhajo lakkhaṇo mantī yañño suyāmo subhojo sudattoti.",
  "mil5.5.11:8.5_0": "Te tassa sotthiṁ pavedayitvā rakkhākammaṁ akaṁsu, te ca paṭhamaṁ ācariyā.",
  "mil5.5.11:9.1_0": "Puna caparaṁ, mahārāja,",
  "mil5.5.11:9.1_1": "bodhisattassa pitā suddhodano rājā yaṁ tena samayena abhijātaṁ udiccajātimantaṁ padakaṁ veyyākaraṇaṁ",
  "mil5.5.11:9.1_2": "chaḷaṅgavantaṁ sabbamittaṁ nāma brāhmaṇaṁ upanetvā sovaṇṇena bhiṅgārena udakaṁ oṇojetvā ‘imaṁ kumāraṁ",
  "mil5.5.11:9.1_3": "sikkhāpehī’ti adāsi,",
  "mil5.5.11:9.1_4": "ayaṁ dutiyo ācariyo.",
  "mil5.5.11:10.1_0": "Puna caparaṁ, mahārāja,",
  "mil5.5.11:10.1_1": "yā sā devatā bodhisattaṁ saṁvejesi,",
  "mil5.5.11:10.1_2": "yassā vacanaṁ sutvā bodhisatto saṁviggo ubbiggo tasmiṁyeva khaṇe nekkhammaṁ nikkhamitvā pabbaji,",
  "mil5.5.11:10.1_3": "ayaṁ tatiyo ācariyo.",
  "mil5.5.11:11.1_0": "Puna caparaṁ, mahārāja, āḷāro kālāmo ākiñcaññāyatanassa parikammaṁ ācikkhi, ayaṁ catuttho ācariyo.",
  "mil5.5.11:12.1_0": "Puna caparaṁ, mahārāja,",
  "mil5.5.11:12.1_1": "udako rāmaputto nevasaññānāsaññāyatanassa parikammaṁ ācikkhi,",
  "mil5.5.11:12.1_2": "ayaṁ pañcamo ācariyo.",
  "mil5.5.11:13.1_0": "Ime kho, mahārāja, pubbeva sambodhā anabhisambuddhassa bodhisattassa sato pañca ācariyā.",
  "mil5.5.11:13.2_0": "Te ca pana ācariyā lokiye dhamme.",
  "mil5.5.11:13.3_0": "Imasmiñca pana, mahārāja,",
  "mil5.5.11:13.3_1": "lokuttare dhamme sabbaññutañāṇappaṭivedhāya natthi tathāgatassa anuttaro anusāsako, sayambhū, mahārāja,",
  "mil5.5.11:13.3_2": "tathāgato anācariyako,",
  "mil5.5.11:13.3_3": "tasmā kāraṇā tathāgatena bhaṇitaṁ—",
  "mil5.5.11:14.1_0": "‘Na me ācariyo atthi,",
  "mil5.5.11:14.2_0": "sadiso me na vijjati;",
  "mil5.5.11:14.3_0": "Sadevakasmiṁ lokasmiṁ,",
  "mil5.5.11:14.4_0": "natthi me paṭipuggalo’”ti.",
  "mil5.5.11:15.1_0": "“Sādhu, bhante nāgasena, evametaṁ tathā sampaṭicchāmī”ti.",
  "mil5.5.11:16.1_0": "Ācariyānācariyapañho ekādasamo.",
  "mil5.5.11:17.1_0": "Santhavavaggo pañcamo.",
  "mil5.5.11:18.0_0": "Tassuddānaṁ",
  "mil5.5.11:18.1_0": "Imasmiṁ vagge ekādasa pañhā.",
  "mil5.5.11:19.1_0": "Meṇḍakapañho niṭṭhito."
}