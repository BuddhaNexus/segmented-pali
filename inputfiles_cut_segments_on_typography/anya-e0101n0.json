{
  "anya-e0101n0:0_0": "Namo tassa bhagavato arahato sammāsambuddhassa",
  "anya-e0101n0:1_0": "Visuddhimaggo",
  "anya-e0101n0:2_0": "(Paṭhamo bhāgo)",
  "anya-e0101n0:3_0": "Nidānādikathā",
  "anya-e0101n0:4_0": "1.",
  "anya-e0101n0:5_0": "Sīlepatiṭṭhāya naro sapañño, cittaṁ paññañca bhāvayaṁ;",
  "anya-e0101n0:6_0": "Ātāpī nipako bhikkhu, so imaṁ vijaṭaye jaṭanti. ;",
  "anya-e0101n0:7_0": "Iti hidaṁ vuttaṁ,",
  "anya-e0101n0:7_1": "kasmā panetaṁ vuttaṁ,",
  "anya-e0101n0:7_2": "bhagavantaṁ kira sāvatthiyaṁ viharantaṁ rattibhāge aññataro devaputto upasaṅkamitvā attano saṁsayasamugghāṭatthaṁ –",
  "anya-e0101n0:8_0": "Antojaṭā bahijaṭā, jaṭāya jaṭitā pajā;",
  "anya-e0101n0:9_0": "Taṁ taṁ gotama pucchāmi, ko imaṁ vijaṭaye jaṭanti. –",
  "anya-e0101n0:10_0": "Imaṁ pañhaṁ pucchi.",
  "anya-e0101n0:10_1": "Tassāyaṁ saṅkhepattho –",
  "anya-e0101n0:10_2": "jaṭāti taṇhāya jāliniyā etaṁ adhivacanaṁ.",
  "anya-e0101n0:10_3": "Sā hi rūpādīsu ārammaṇesu heṭṭhupariyavasena punappunaṁ uppajjanato saṁsibbanaṭṭhena veḷugumbādīnaṁ sākhājālasaṅkhātā jaṭā viyāti jaṭā,",
  "anya-e0101n0:10_4": "sā panesā sakaparikkhāraparaparikkhāresu sakaattabhāvaparaattabhāvesu ajjhattikāyatanabāhirāyatanesu ca uppajjanato antojaṭā bahijaṭāti vuccati.",
  "anya-e0101n0:10_5": "Tāya evaṁ uppajjamānāya jaṭāya jaṭitā pajā.",
  "anya-e0101n0:10_6": "Yathā nāma veḷugumbajaṭādīhi veḷuādayo,",
  "anya-e0101n0:10_7": "evaṁ tāya taṇhājaṭāya sabbāpi ayaṁ sattanikāyasaṅkhātā pajā jaṭitā vinaddhā,",
  "anya-e0101n0:10_8": "saṁsibbitāti attho.",
  "anya-e0101n0:10_9": "Yasmā ca evaṁ jaṭitā.",
  "anya-e0101n0:10_10": "Taṁ taṁ gotama pucchāmīti tasmā taṁ pucchāmi.",
  "anya-e0101n0:10_11": "Gotamāti bhagavantaṁ gottena ālapati.",
  "anya-e0101n0:10_12": "Ko imaṁ vijaṭaye jaṭanti imaṁ evaṁ tedhātukaṁ jaṭetvā ṭhitaṁ jaṭaṁ ko vijaṭeyya,",
  "anya-e0101n0:10_13": "vijaṭetuṁ ko samatthoti pucchati.",
  "anya-e0101n0:11_0": "Evaṁ puṭṭho panassa sabbadhammesu appaṭihatañāṇacāro devadevo sakkānaṁ atisakko brahmānaṁ atibrahmā catuvesārajjavisārado",
  "anya-e0101n0:11_1": "dasabaladharo anāvaraṇañāṇo samantacakkhu bhagavā tamatthaṁ vissajjento –",
  "anya-e0101n0:12_0": "Sīle patiṭṭhāya naro sapañño, cittaṁ paññañca bhāvayaṁ;",
  "anya-e0101n0:13_0": "Ātāpī nipako bhikkhu, so imaṁ vijaṭaye jaṭanti. –",
  "anya-e0101n0:14_0": "Imaṁ gāthamāha.",
  "anya-e0101n0:15_0": "2.",
  "anya-e0101n0:16_0": "Imissā dāni gāthāya, kathitāya mahesinā;",
  "anya-e0101n0:17_0": "Vaṇṇayanto yathābhūtaṁ, atthaṁ sīlādibhedanaṁ.",
  "anya-e0101n0:18_0": "Sudullabhaṁ labhitvāna, pabbajjaṁ jinasāsane;",
  "anya-e0101n0:19_0": "Sīlādisaṅgahaṁ khemaṁ, ujuṁ maggaṁ visuddhiyā.",
  "anya-e0101n0:20_0": "Yathābhūtaṁ ajānantā, suddhikāmāpi ye idha;",
  "anya-e0101n0:21_0": "Visuddhiṁ nādhigacchanti, vāyamantāpi yogino.",
  "anya-e0101n0:22_0": "Tesaṁ pāmojjakaraṇaṁ, suvisuddhavinicchayaṁ;",
  "anya-e0101n0:23_0": "Mahāvihāravāsīnaṁ, desanānayanissitaṁ.",
  "anya-e0101n0:24_0": "Visuddhimaggaṁ bhāsissaṁ, taṁ me sakkacca bhāsato;",
  "anya-e0101n0:25_0": "Visuddhikāmā sabbepi, nisāmayatha sādhavoti.",
  "anya-e0101n0:26_0": "3.",
  "anya-e0101n0:26_1": "Tattha visuddhīti sabbamalavirahitaṁ accantaparisuddhaṁ nibbānaṁ veditabbaṁ.",
  "anya-e0101n0:26_2": "Tassā visuddhiyā maggoti visuddhimaggo.",
  "anya-e0101n0:26_3": "Maggoti adhigamūpāyo vuccati.",
  "anya-e0101n0:26_4": "Taṁ visuddhimaggaṁ bhāsissāmīti attho.",
  "anya-e0101n0:27_0": "So panāyaṁ visuddhimaggo katthaci vipassanāmattavaseneva desito. Yathāha –",
  "anya-e0101n0:28_0": "“Sabbe saṅkhārā aniccāti, yadā paññāya passati;",
  "anya-e0101n0:29_0": "Atha nibbindati dukkhe, esa maggo visuddhiyā”ti. ;",
  "anya-e0101n0:30_0": "Katthaci jhānapaññāvasena. Yathāha –",
  "anya-e0101n0:31_0": "“Yamhi jhānañca paññā ca, sa ve nibbānasantike”ti. ;",
  "anya-e0101n0:32_0": "Katthaci kammādivasena. Yathāha –",
  "anya-e0101n0:33_0": "“Kammaṁ vijjā ca dhammo ca, sīlaṁ jīvitamuttamaṁ;",
  "anya-e0101n0:34_0": "Etena maccā sujjhanti, na gottena dhanena vā”ti. ;",
  "anya-e0101n0:35_0": "Katthaci sīlādivasena. Yathāha –",
  "anya-e0101n0:36_0": "“Sabbadā sīlasampanno, paññavā susamāhito;",
  "anya-e0101n0:37_0": "Āraddhavīriyo pahitatto, oghaṁ tarati duttara”nti. ;",
  "anya-e0101n0:38_0": "Katthaci satipaṭṭhānādivasena. Yathāha –",
  "anya-e0101n0:39_0": "“Ekāyano ayaṁ,",
  "anya-e0101n0:39_1": "bhikkhave,",
  "anya-e0101n0:39_2": "maggo sattānaṁ visuddhiyā…pe…",
  "anya-e0101n0:39_3": "nibbānassa sacchikiriyāya,",
  "anya-e0101n0:39_4": "yadidaṁ cattāro satipaṭṭhānā”ti.",
  "anya-e0101n0:40_0": "Sammappadhānādīsupi eseva nayo. Imasmiṁ pana pañhābyākaraṇe sīlādivasena desito.",
  "anya-e0101n0:41_0": "4.",
  "anya-e0101n0:41_1": "Tatrāyaṁ saṅkhepavaṇṇanā –",
  "anya-e0101n0:41_2": "sīle patiṭṭhāyāti sīle ṭhatvā,",
  "anya-e0101n0:41_3": "sīlaṁ paripūrayamānoyeva cettha sīle ṭhitoti vuccati.",
  "anya-e0101n0:41_4": "Tasmā sīlaparipūraṇena sīle patiṭṭhahitvāti ayamettha attho.",
  "anya-e0101n0:41_5": "Naroti satto.",
  "anya-e0101n0:41_6": "Sapaññoti kammajatihetukapaṭisandhipaññāya paññavā.",
  "anya-e0101n0:41_7": "Cittaṁ paññañca bhāvayanti samādhiñceva vipassanañca bhāvayamāno,",
  "anya-e0101n0:41_8": "cittasīsena hettha samādhi niddiṭṭho.",
  "anya-e0101n0:41_9": "Paññānāmena ca vipassanāti.",
  "anya-e0101n0:41_10": "Ātāpīti vīriyavā.",
  "anya-e0101n0:41_11": "Vīriyañhi kilesānaṁ ātāpanaparitāpanaṭṭhena ātāpoti vuccati.",
  "anya-e0101n0:41_12": "Tadassa atthīti ātāpī.",
  "anya-e0101n0:41_13": "Nipakoti nepakkaṁ vuccati paññā,",
  "anya-e0101n0:41_14": "tāya samannāgatoti attho.",
  "anya-e0101n0:41_15": "Iminā padena pārihārikapaññaṁ dasseti.",
  "anya-e0101n0:41_16": "Imasmiñhi pañhābyākaraṇe tikkhattuṁ paññā āgatā.",
  "anya-e0101n0:41_17": "Tattha paṭhamā jātipaññā,",
  "anya-e0101n0:41_18": "dutiyā vipassanāpaññā,",
  "anya-e0101n0:41_19": "tatiyā sabbakiccapariṇāyikā pārihārikapaññā.",
  "anya-e0101n0:41_20": "Saṁsāre bhayaṁ ikkhatīti bhikkhu.",
  "anya-e0101n0:41_21": "So imaṁ vijaṭaye jaṭanti so iminā ca sīlena iminā ca cittasīsena niddiṭṭhasamādhinā imāya ca tividhāya",
  "anya-e0101n0:41_22": "paññāya iminā ca ātāpenāti chahi dhammehi samannāgato bhikkhu.",
  "anya-e0101n0:41_23": "Seyyathāpi nāma puriso pathaviyaṁ patiṭṭhāya sunisitaṁ satthaṁ ukkhipitvā mahantaṁ veḷugumbaṁ vijaṭeyya,",
  "anya-e0101n0:41_24": "evameva sīlapathaviyaṁ patiṭṭhāya samādhisilāyaṁ sunisitaṁ vipassanāpaññāsatthaṁ vīriyabalapaggahitena",
  "anya-e0101n0:41_25": "pārihārikapaññāhatthena ukkhipitvā sabbampi taṁ attano santāne patitaṁ taṇhājaṭaṁ vijaṭeyya sañchindeyya",
  "anya-e0101n0:41_26": "sampadāleyya.",
  "anya-e0101n0:41_27": "Maggakkhaṇe panesa taṁ jaṭaṁ vijaṭeti nāma.",
  "anya-e0101n0:41_28": "Phalakkhaṇe vijaṭitajaṭo sadevakassa lokassa aggadakkhiṇeyyo hoti.",
  "anya-e0101n0:41_29": "Tenāha bhagavā –",
  "anya-e0101n0:42_0": "“Sīle patiṭṭhāya naro sapañño, cittaṁ paññañca bhāvayaṁ;",
  "anya-e0101n0:43_0": "Ātāpī nipako bhikkhu, so imaṁ vijaṭaye jaṭa”nti. ;",
  "anya-e0101n0:44_0": "5.",
  "anya-e0101n0:44_1": "Tatrāyaṁ yāya paññāya sapaññoti vutto,",
  "anya-e0101n0:44_2": "tatrāssa karaṇīyaṁ natthi.",
  "anya-e0101n0:44_3": "Purimakammānubhāveneva hissa sā siddhā.",
  "anya-e0101n0:44_4": "Ātāpī nipakoti ettha vuttavīriyavasena pana tena sātaccakārinā paññāvasena ca sampajānakārinā hutvā sīle",
  "anya-e0101n0:44_5": "patiṭṭhāya cittapaññāvasena vuttā samathavipassanā bhāvetabbāti imamatra bhagavā sīlasamādhipaññāmukhena",
  "anya-e0101n0:44_6": "visuddhimaggaṁ dasseti.",
  "anya-e0101n0:45_0": "Ettāvatā hi tisso sikkhā,",
  "anya-e0101n0:45_1": "tividhakalyāṇaṁ sāsanaṁ,",
  "anya-e0101n0:45_2": "tevijjatādīnaṁ upanissayo,",
  "anya-e0101n0:45_3": "antadvayavajjanamajjhimapaṭipattisevanāni,",
  "anya-e0101n0:45_4": "apāyādisamatikkamanupāyo,",
  "anya-e0101n0:45_5": "tīhākārehi kilesappahānaṁ,",
  "anya-e0101n0:45_6": "vītikkamādīnaṁ paṭipakkho,",
  "anya-e0101n0:45_7": "saṁkilesattayavisodhanaṁ,",
  "anya-e0101n0:45_8": "sotāpannādibhāvassa ca kāraṇaṁ pakāsitaṁ hoti.",
  "anya-e0101n0:46_0": "Kathaṁ?",
  "anya-e0101n0:46_1": "Ettha hi sīlena adhisīlasikkhā pakāsitā hoti,",
  "anya-e0101n0:46_2": "samādhinā adhicittasikkhā,",
  "anya-e0101n0:46_3": "paññāya adhipaññāsikkhā.",
  "anya-e0101n0:47_0": "Sīlena ca sāsanassa ādikalyāṇatā pakāsitā hoti.",
  "anya-e0101n0:47_1": "“Ko cādi kusalānaṁ dhammānaṁ,",
  "anya-e0101n0:47_2": "sīlañca suvisuddha”nti hi vacanato,",
  "anya-e0101n0:47_3": "“sabbapāpassa akaraṇa”nti ādivacanato ca sīlaṁ sāsanassa ādi,",
  "anya-e0101n0:47_4": "tañca kalyāṇaṁ,",
  "anya-e0101n0:47_5": "avippaṭisārādiguṇāvahattā.",
  "anya-e0101n0:47_6": "Samādhinā majjhekalyāṇatā pakāsitā hoti.",
  "anya-e0101n0:47_7": "“Kusalassa upasampadā”ti ādivacanato hi samādhi sāsanassa majjhe,",
  "anya-e0101n0:47_8": "so ca kalyāṇo,",
  "anya-e0101n0:47_9": "iddhividhādiguṇāvahattā.",
  "anya-e0101n0:47_10": "Paññāya sāsanassa pariyosānakalyāṇatā pakāsitā hoti.",
  "anya-e0101n0:47_11": "“Sacittapariyodāpanaṁ,",
  "anya-e0101n0:47_12": "etaṁ buddhāna sāsana”nti hi vacanato,",
  "anya-e0101n0:47_13": "paññuttarato ca paññā sāsanassa pariyosānaṁ,",
  "anya-e0101n0:47_14": "sā ca kalyāṇaṁ,",
  "anya-e0101n0:47_15": "iṭṭhāniṭṭhesu tādibhāvāvahanato.",
  "anya-e0101n0:48_0": "“Selo yathā ekaghano, vātena na samīrati;",
  "anya-e0101n0:49_0": "Evaṁ nindāpasaṁsāsu, na samiñjanti paṇḍitā”ti. ; –",
  "anya-e0101n0:50_0": "Hi vuttaṁ.",
  "anya-e0101n0:51_0": "Tathā sīlena tevijjatāya upanissayo pakāsito hoti.",
  "anya-e0101n0:51_1": "Sīlasampattiñhi nissāya tisso vijjā pāpuṇāti,",
  "anya-e0101n0:51_2": "na tato paraṁ.",
  "anya-e0101n0:51_3": "Samādhinā chaḷabhiññatāya upanissayo pakāsito hoti.",
  "anya-e0101n0:51_4": "Samādhisampadañhi nissāya cha abhiññā pāpuṇāti,",
  "anya-e0101n0:51_5": "na tato paraṁ.",
  "anya-e0101n0:51_6": "Paññāya paṭisambhidāpabhedassa upanissayo pakāsito hoti.",
  "anya-e0101n0:51_7": "Paññāsampattiñhi nissāya catasso paṭisambhidā pāpuṇāti,",
  "anya-e0101n0:51_8": "na aññena kāraṇena.",
  "anya-e0101n0:52_0": "Sīlena ca kāmasukhallikānuyogasaṅkhātassa antassa vajjanaṁ pakāsitaṁ hoti,",
  "anya-e0101n0:52_1": "samādhinā attakilamathānuyogasaṅkhātassa.",
  "anya-e0101n0:52_2": "Paññāya majjhimāya paṭipattiyā sevanaṁ pakāsitaṁ hoti.",
  "anya-e0101n0:53_0": "Tathā sīlena apāyasamatikkamanupāyo pakāsito hoti,",
  "anya-e0101n0:53_1": "samādhinā kāmadhātusamatikkamanupāyo,",
  "anya-e0101n0:53_2": "paññāya sabbabhavasamatikkamanupāyo.",
  "anya-e0101n0:54_0": "Sīlena ca tadaṅgappahānavasena kilesappahānaṁ pakāsitaṁ hoti,",
  "anya-e0101n0:54_1": "samādhinā vikkhambhanappahānavasena,",
  "anya-e0101n0:54_2": "paññāya samucchedappahānavasena.",
  "anya-e0101n0:55_0": "Tathā sīlena kilesānaṁ vītikkamapaṭipakkho pakāsito hoti,",
  "anya-e0101n0:55_1": "samādhinā pariyuṭṭhānapaṭipakkho,",
  "anya-e0101n0:55_2": "paññāya anusayapaṭipakkho.",
  "anya-e0101n0:56_0": "Sīlena ca duccaritasaṁkilesavisodhanaṁ pakāsitaṁ hoti,",
  "anya-e0101n0:56_1": "samādhinā taṇhāsaṁkilesavisodhanaṁ,",
  "anya-e0101n0:56_2": "paññāya diṭṭhisaṁkilesavisodhanaṁ.",
  "anya-e0101n0:57_0": "Tathā sīlena sotāpannasakadāgāmibhāvassa kāraṇaṁ pakāsitaṁ hoti,",
  "anya-e0101n0:57_1": "samādhinā anāgāmibhāvassa,",
  "anya-e0101n0:57_2": "paññāya arahattassa.",
  "anya-e0101n0:57_3": "Sotāpanno hi “sīlesu paripūrakārī”ti vutto,",
  "anya-e0101n0:57_4": "tathā sakadāgāmī.",
  "anya-e0101n0:57_5": "Anāgāmī pana “samādhismiṁ paripūrakārī”ti.",
  "anya-e0101n0:57_6": "Arahā pana “paññāya paripūrakārī”ti.",
  "anya-e0101n0:58_0": "Evaṁ ettāvatā tisso sikkhā,",
  "anya-e0101n0:58_1": "tividhakalyāṇaṁ sāsanaṁ,",
  "anya-e0101n0:58_2": "tevijjatādīnaṁ upanissayo,",
  "anya-e0101n0:58_3": "antadvayavajjanamajjhimapaṭipattisevanāni,",
  "anya-e0101n0:58_4": "apāyādisamatikkamanupāyo,",
  "anya-e0101n0:58_5": "tīhākārehi kilesappahānaṁ,",
  "anya-e0101n0:58_6": "vītikkamādīnaṁ paṭipakkho,",
  "anya-e0101n0:58_7": "saṁkilesattayavisodhanaṁ,",
  "anya-e0101n0:58_8": "sotāpannādibhāvassa ca kāraṇanti ime nava,",
  "anya-e0101n0:58_9": "aññe ca evarūpā guṇattikā pakāsitā hontīti."
}