{
  "atk-s0508a22:0_0": "6. Chakkanipāto",
  "atk-s0508a22:1_0": "1. Uruvelakassapattheragāthāvaṇṇanā",
  "atk-s0508a22:2_0": "Chakkanipāte disvāna pāṭihīrānītiādikā āyasmato uruvelakassapattherassa gāthā.",
  "atk-s0508a22:2_1": "Kā uppatti?",
  "atk-s0508a22:2_2": "Ayampi purimabuddhesu katādhikāro tattha tattha bhave vivaṭṭūpanissayaṁ kusalaṁ upacinanto padumuttarassa bhagavato kāle kulagehe nibbattitvā,",
  "atk-s0508a22:2_3": "vayappatto satthu santike dhammaṁ suṇanto satthāraṁ ekaṁ bhikkhuṁ mahāparisānaṁ aggaṭṭhāne ṭhapentaṁ disvā,",
  "atk-s0508a22:2_4": "sayampi taṁ ṭhānantaraṁ patthetvā mahādānaṁ datvā paṇidhānamakāsi.",
  "atk-s0508a22:2_5": "Bhagavā cassa anantarāyataṁ disvā,",
  "atk-s0508a22:2_6": "“anāgate gotamabuddhassa sāsane mahāparisānaṁ aggo bhavissatī”ti byākāsi.",
  "atk-s0508a22:3_0": "So tattha yāvajīvaṁ puññāni katvā tato cavitvā devamanussesu saṁsaranto ito dvānavutikappamatthake phussassa",
  "atk-s0508a22:3_1": "bhagavato vemātikakaniṭṭhabhātā hutvā nibbatti.",
  "atk-s0508a22:3_2": "Aññepissa dve kaniṭṭhabhātaro ahesuṁ.",
  "atk-s0508a22:3_3": "Te tayopi buddhappamukhaṁ saṅghaṁ paramāya pūjāya pūjetvā yāvajīvaṁ kusalaṁ katvā devamanussesu saṁsaranto",
  "atk-s0508a22:3_4": "amhākaṁ bhagavato nibbattito puretarameva bārāṇasiyaṁ brāhmaṇakule bhātaro hutvā,",
  "atk-s0508a22:3_5": "anukkamena nibbattā gottavasena tayopi kassapā eva nāma jātā.",
  "atk-s0508a22:3_6": "Te vayappattā tayo vede uggaṇhiṁsu.",
  "atk-s0508a22:3_7": "Tesaṁ jeṭṭhabhātikassa pañca māṇavakasatāni parivāro,",
  "atk-s0508a22:3_8": "majjhimassa tīṇi,",
  "atk-s0508a22:3_9": "kaniṭṭhassa dve.",
  "atk-s0508a22:3_10": "Te attano ganthe sāraṁ olokentā diṭṭhadhammikameva atthaṁ disvā pabbajjaṁ rocesuṁ.",
  "atk-s0508a22:3_11": "Tesu jeṭṭhabhātā attano parivārena saddhiṁ uruvelaṁ gantvā isipabbajjaṁ pabbajitvā uruvelakassapo nāma",
  "atk-s0508a22:3_12": "jāto mahāgaṅgānadīvaṅke pabbajito nadīkassapo nāma jāto,",
  "atk-s0508a22:3_13": "gayāsīse pabbajito gayākassapo nāma jāto.",
  "atk-s0508a22:4_0": "Evaṁ tesu isipabbajjaṁ pabbajitvā tattha tattha vasantesu bahūnaṁ divasānaṁ accayena amhākaṁ bodhisatto mahābhinikkhamanaṁ nikkhamitvā,",
  "atk-s0508a22:4_1": "paṭividdhasabbaññutaññāṇo anukkamena dhammacakkaṁ pavattetvā,",
  "atk-s0508a22:4_2": "pañcavaggiyatthere arahatte patiṭṭhāpetvā yasappamukhe pañcapaññāsa sahāyake vinetvā saṭṭhi arahante “caratha,",
  "atk-s0508a22:4_3": "bhikkhave,",
  "atk-s0508a22:4_4": "cārika”nti vissajjetvā,",
  "atk-s0508a22:4_5": "bhaddavaggiye vinetvā uruvelakassapassa vasanaṭṭhānaṁ gantvā vasanatthāya agyāgāraṁ pavisitvā,",
  "atk-s0508a22:4_6": "tattha katanāgadamanaṁ ādiṁ katvā aḍḍhuḍḍhasahassehi pāṭihāriyehi uruvelakassapaṁ saparisaṁ vinetvā pabbājesi.",
  "atk-s0508a22:4_7": "Tassa pabbajitabhāvaṁ ñatvā itarepi dve bhātaro saparisā āgantvā satthu santike pabbajiṁsu.",
  "atk-s0508a22:4_8": "Sabbeva ehibhikkhū iddhimayapattacīvaradharā ahesuṁ.",
  "atk-s0508a22:5_0": "Satthā taṁ samaṇasahassaṁ ādāya gayāsīsaṁ gantvā piṭṭhipāsāṇe nisinno ādittapariyāyadesanāya sabbe arahatte patiṭṭhāpesi.",
  "atk-s0508a22:5_1": "Tena vuttaṁ apadāne –",
  "atk-s0508a22:6_0": "“Padumuttaro nāma jino, sabbalokavidū muni;",
  "atk-s0508a22:7_0": "Ito satasahassamhi, kappe uppajji cakkhumā.",
  "atk-s0508a22:8_0": "“Ovādako viññāpako, tārako sabbapāṇinaṁ;",
  "atk-s0508a22:9_0": "Desanākusalo buddho, tāresi janataṁ bahuṁ.",
  "atk-s0508a22:10_0": "“Anukampako kāruṇiko, hitesī sabbapāṇinaṁ;",
  "atk-s0508a22:11_0": "Sampatte titthiye sabbe, pañcasīle patiṭṭhapi.",
  "atk-s0508a22:12_0": "“Evaṁ nirākulaṁ āsi, suññataṁ titthiyehi ca;",
  "atk-s0508a22:13_0": "Vicittaṁ arahantehi, vasībhūtehi tādibhi.",
  "atk-s0508a22:14_0": "“Ratanānaṭṭhapaññāsaṁ, uggato so mahāmuni;",
  "atk-s0508a22:15_0": "Kañcanagghiyasaṅkāso, bāttiṁsavaralakkhaṇo.",
  "atk-s0508a22:16_0": "“Vassasatasahassāni, āyu vijjati tāvade;",
  "atk-s0508a22:17_0": "Tāvatā tiṭṭhamāno so, tāresi janataṁ bahuṁ.",
  "atk-s0508a22:18_0": "“Tadāhaṁ haṁsavatiyā, brāhmaṇo sādhusammato;",
  "atk-s0508a22:19_0": "Upecca lokapajjotaṁ, assosiṁ dhammadesanaṁ.",
  "atk-s0508a22:20_0": "“Tadā mahāparisatiṁ, mahāparisasāvakaṁ;",
  "atk-s0508a22:21_0": "Ṭhapentaṁ etadaggamhi, sutvāna mudito ahaṁ.",
  "atk-s0508a22:22_0": "“Mahatā parivārena, nimantetvā mahājinaṁ;",
  "atk-s0508a22:23_0": "Brāhmaṇānaṁ sahassena, sahadānamadāsahaṁ.",
  "atk-s0508a22:24_0": "“Mahādānaṁ daditvāna, abhivādiya nāyakaṁ;",
  "atk-s0508a22:25_0": "Ekamantaṁ ṭhito haṭṭho, idaṁ vacanamabraviṁ.",
  "atk-s0508a22:26_0": "“Tayi saddhāya me vīra, adhikāraguṇena ca;",
  "atk-s0508a22:27_0": "Parisā mahatī hotu, nibbattassa tahiṁ tahiṁ.",
  "atk-s0508a22:28_0": "“Tadā avoca parisaṁ, gajagajjitasussaro;",
  "atk-s0508a22:29_0": "Karavīkaruto satthā, etaṁ passatha brāhmaṇaṁ.",
  "atk-s0508a22:30_0": "“Hemavaṇṇaṁ mahābāhuṁ, kamalānanalocanaṁ;",
  "atk-s0508a22:31_0": "Udaggatanujaṁ haṭṭhaṁ, saddhavantaṁ guṇe mama.",
  "atk-s0508a22:32_0": "“Esa patthayate ṭhānaṁ, sīhaghosassa bhikkhuno;",
  "atk-s0508a22:33_0": "Anāgatamhi addhāne, lacchase taṁ manorathaṁ.",
  "atk-s0508a22:34_0": "“Satasahassito kappe, okkākakulasambhavo;",
  "atk-s0508a22:35_0": "Gotamo nāma gottena, satthā loke bhavissati.",
  "atk-s0508a22:36_0": "“Tassa dhammesu dāyādo, oraso dhammanimmito;",
  "atk-s0508a22:37_0": "Kassapo nāma gottena, hessati satthu sāvako.",
  "atk-s0508a22:38_0": "“Ito dvenavute kappe, ahu satthā anuttaro;",
  "atk-s0508a22:39_0": "Anūpamo asadiso, phusso lokagganāyako.",
  "atk-s0508a22:40_0": "“So ca sabbaṁ tamaṁ hantvā, vijaṭetvā mahājaṭaṁ;",
  "atk-s0508a22:41_0": "Vassate amataṁ vuṭṭhiṁ, tappayanto sadevakaṁ.",
  "atk-s0508a22:42_0": "“Tadā hi bārāṇasiyaṁ, rājāpaccā ahumhase;",
  "atk-s0508a22:43_0": "Bhātaromha tayo sabbe, saṁvisaṭṭhāva rājino.",
  "atk-s0508a22:44_0": "“Vīraṅgarūpā balino, saṅgāme aparājitā;",
  "atk-s0508a22:45_0": "Tadā kupitapaccanto, amhe āha mahīpati.",
  "atk-s0508a22:46_0": "“Etha gantvāna paccantaṁ, sodhetvā aṭṭavībalaṁ;",
  "atk-s0508a22:47_0": "Khemaṁ vijiritaṁ katvā, puna dethāti bhāsatha.",
  "atk-s0508a22:48_0": "“Tato mayaṁ avocumha, yadi deyyāsi nāyakaṁ;",
  "atk-s0508a22:49_0": "Upaṭṭhānāya amhākaṁ, sādhayissāma vo tato.",
  "atk-s0508a22:50_0": "“Tato mayaṁ laddhavarā, bhūmipālena pesitā;",
  "atk-s0508a22:51_0": "Nikkhittasatthaṁ paccantaṁ, katvā punarupecca taṁ.",
  "atk-s0508a22:52_0": "“Yācitvā satthupaṭṭhānaṁ, rājānaṁ lokanāyakaṁ;",
  "atk-s0508a22:53_0": "Munivīraṁ labhitvāna, yāvajīvaṁ yajimha taṁ.",
  "atk-s0508a22:54_0": "“Mahagghāni ca vatthāni, paṇītāni rasāni ca;",
  "atk-s0508a22:55_0": "Senāsanāni rammāni, bhesajjāni hitāni ca.",
  "atk-s0508a22:56_0": "“Datvā sasaṅghamunino, dhammenuppāditāni no;",
  "atk-s0508a22:57_0": "Sīlavanto kāruṇikā, bhāvanāyuttamānasā.",
  "atk-s0508a22:58_0": "“Saddhā paricaritvāna, mettacittena nāyakaṁ;",
  "atk-s0508a22:59_0": "Nibbute tamhi lokagge, pūjaṁ katvā yathābalaṁ.",
  "atk-s0508a22:60_0": "“Tato cutā santusitaṁ, gatā tattha mahāsukhaṁ;",
  "atk-s0508a22:61_0": "Anubhūtā mayaṁ sabbe, buddhapūjāyidaṁ phalaṁ.",
  "atk-s0508a22:62_0": "“Māyākāro yathā raṅge, dassesi vikatiṁ bahuṁ;",
  "atk-s0508a22:63_0": "Tathā bhave bhamantohaṁ, videhādhipatī ahuṁ.",
  "atk-s0508a22:64_0": "“Guṇācelassa vākyena, micchādiṭṭhigatāsayo;",
  "atk-s0508a22:65_0": "Narakaṁ maggamārūḷho, rucāya mama dhītuyā.",
  "atk-s0508a22:66_0": "“Ovādaṁ nādiyitvāna, brahmunā nāradenahaṁ;",
  "atk-s0508a22:67_0": "Bahudhā saṁsito santo, diṭṭhiṁ hitvāna pāpikaṁ.",
  "atk-s0508a22:68_0": "“Pūrayitvā visesena, dasa kammapathānihaṁ;",
  "atk-s0508a22:69_0": "Hitvāna dehamagamiṁ, saggaṁ sabhavanaṁ yathā.",
  "atk-s0508a22:70_0": "“Pacchime bhave sampatte, brahmabandhu ahosahaṁ;",
  "atk-s0508a22:71_0": "Bārāṇasiyaṁ phītāyaṁ, jāto vippamahākule.",
  "atk-s0508a22:72_0": "“Maccubyādhijarābhīto, ogāhetvā mahāvanaṁ;",
  "atk-s0508a22:73_0": "Nibbānaṁ padamesanto, jaṭilesu paribbajiṁ.",
  "atk-s0508a22:74_0": "“Tadā dve bhātaro mayhaṁ, pabbajiṁsu mayā saha;",
  "atk-s0508a22:75_0": "Uruvelāyaṁ māpetvā, assamaṁ nivasiṁ ahaṁ.",
  "atk-s0508a22:76_0": "“Kassapo nāma gottena, uruvelanivāsiko;",
  "atk-s0508a22:77_0": "Tato me āsi paññatti, uruvelakassapo iti.",
  "atk-s0508a22:78_0": "“Nadīsakāse bhātā me, nadīkassapasavhayo;",
  "atk-s0508a22:79_0": "Āsī sakāsanāmena, gayāyaṁ gayākassapo.",
  "atk-s0508a22:80_0": "“Dve satāni kaniṭṭhassa, tīṇi, majjhassa bhātuno;",
  "atk-s0508a22:81_0": "Mama pañca satānūnā, sissā sabbe mamānugā.",
  "atk-s0508a22:82_0": "“Tadā upecca maṁ buddho, katvāna vividhāni me;",
  "atk-s0508a22:83_0": "Pāṭihīrāni lokaggo, vinesi narasārathi.",
  "atk-s0508a22:84_0": "“Sahassaparivārena, ahosiṁ ehibhikkhuko;",
  "atk-s0508a22:85_0": "Teheva saha sabbehi, arahattamapāpuṇiṁ.",
  "atk-s0508a22:86_0": "“Te cevaññe ca bahavo, sissā maṁ parivārayuṁ;",
  "atk-s0508a22:87_0": "Bhāsituñca samatthohaṁ, tato maṁ isisattamo.",
  "atk-s0508a22:88_0": "“Mahāparisabhāvasmiṁ, etadagge ṭhapesi maṁ;",
  "atk-s0508a22:89_0": "Aho buddhe kataṁ kāraṁ, saphalaṁ me ajāyatha.",
  "atk-s0508a22:90_0": "“Kilesā jhāpitā mayhaṁ…pe… kataṁ buddhassa sāsana”nti.",
  "atk-s0508a22:91_0": "Arahattaṁ pana patvā attano paṭipattiṁ paccavekkhitvā sīhanādaṁ nadanto –",
  "atk-s0508a22:92_0": "375.",
  "atk-s0508a22:93_0": "“Disvāna pāṭihīrāni, gotamassa yasassino;",
  "atk-s0508a22:94_0": "Na tāvāhaṁ paṇipatiṁ, issāmānena vañcito.",
  "atk-s0508a22:95_0": "376.",
  "atk-s0508a22:96_0": "“Mama saṅkappamaññāya, codesi narasārathi;",
  "atk-s0508a22:97_0": "Tato me āsi saṁvego, abbhuto lomahaṁsano.",
  "atk-s0508a22:98_0": "377.",
  "atk-s0508a22:99_0": "“Pubbe jaṭilabhūtassa, yā me siddhi parittikā;",
  "atk-s0508a22:100_0": "Tāhaṁ tadā nirākatvā, pabbajiṁ jinasāsane.",
  "atk-s0508a22:101_0": "378.",
  "atk-s0508a22:102_0": "“Pubbe yaññena santuṭṭho, kāmadhātupurakkhato;",
  "atk-s0508a22:103_0": "Pacchā rāgañca dosañca, mohañcāpi samūhaniṁ.",
  "atk-s0508a22:104_0": "379.",
  "atk-s0508a22:105_0": "“Pubbenivāsaṁ jānāmi, dibbacakkhu visodhitaṁ;",
  "atk-s0508a22:106_0": "Iddhimā paracittaññū, dibbasotañca pāpuṇiṁ.",
  "atk-s0508a22:107_0": "380.",
  "atk-s0508a22:108_0": "“Yassa catthāya pabbajito, agārasmānagāriyaṁ;",
  "atk-s0508a22:109_0": "So me attho anuppatto, sabbasaṁyojanakkhayo”ti. –",
  "atk-s0508a22:110_0": "Imā cha gāthā abhāsi.",
  "atk-s0508a22:111_0": "Tattha disvāna pāṭihīrānīti nāgarājadamanādīni aḍḍhuḍḍhasahassāni pāṭihāriyāni disvā.",
  "atk-s0508a22:111_1": "“Pāṭihīraṁ,",
  "atk-s0508a22:111_2": "pāṭiheraṁ,",
  "atk-s0508a22:111_3": "pāṭihāriya”nti hi atthato ekaṁ,",
  "atk-s0508a22:111_4": "byañjanameva nānaṁ.",
  "atk-s0508a22:111_5": "Yasassino”ti “itipi so bhagavā”tiādinā sadevake loke yathābhuccaṁ patthaṭakittisaddassa.",
  "atk-s0508a22:111_6": "Na tāvāhaṁ paṇipatinti yāva maṁ bhagavā “neva kho tvaṁ, kassapa, arahā,",
  "atk-s0508a22:111_7": "nāpi arahattamaggaṁ samāpanno,",
  "atk-s0508a22:111_8": "sāpi te paṭipadā natthi,",
  "atk-s0508a22:111_9": "yāya tvaṁ arahā vā assa,",
  "atk-s0508a22:111_10": "arahattamaggaṁ vā samāpanno”ti na tajjesi,",
  "atk-s0508a22:111_11": "tāva ahaṁ na paṇipātanaṁ akāsiṁ.",
  "atk-s0508a22:111_12": "Kiṁkāraṇā?",
  "atk-s0508a22:111_13": "Issāmānena vañcito,",
  "atk-s0508a22:111_14": "“imassa mayi sāvakattaṁ upagate mama lābhasakkāro parihāyissati,",
  "atk-s0508a22:111_15": "imassa eva vaḍḍhissatī”ti evaṁ parasampattiasahanalakkhaṇāya issāya ceva,",
  "atk-s0508a22:111_16": "“ahaṁ gaṇapāmokkho bahujanasammato”ti evaṁ abbhunnatilakkhaṇena mānena ca vañcito,",
  "atk-s0508a22:111_17": "palambhito hutvāti attho.",
  "atk-s0508a22:112_0": "Mama saṅkappamaññāyāti mayhaṁ micchāsaṅkappaṁ jānitvā,",
  "atk-s0508a22:112_1": "yaṁ yaṁ bhagavā uttari manussadhammā iddhipāṭihāriyaṁ dasseti,",
  "atk-s0508a22:112_2": "taṁ taṁ disvā “mahiddhiko kho mahāsamaṇo mahānubhāvo”ti cintetvāpi “na tveva kho arahā yathā aha”nti",
  "atk-s0508a22:112_3": "evaṁ pavattaṁ micchāvitakkaṁ jānantopi ñāṇaparipākaṁ āgamento ajjhupekkhitvā pacchā nerañjarāya majjhe",
  "atk-s0508a22:112_4": "samantato udakaṁ ussāretvā reṇuhatāya bhūmiyā caṅkamitvā tena ābhatanāvāya ṭhito tadāpi “mahiddhiko”tiādikaṁ",
  "atk-s0508a22:112_5": "cintetvā puna “na tveva kho arahā yathā aha”nti pavattitaṁ micchāsaṅkappaṁ ñatvāti attho.",
  "atk-s0508a22:112_6": "Codesi narasārathīti tadā me ñāṇaparipākaṁ ñatvā “neva kho tvaṁ arahā”tiādinā purisadammasārathi satthā maṁ codesi niggaṇhi.",
  "atk-s0508a22:112_7": "Tato me āsi saṁvego,",
  "atk-s0508a22:112_8": "abbhuto lomahaṁsanoti tato yathāvuttacodanāhetu ettakaṁ kālaṁ abhūtapubbatāya abbhuto lomahaṁsanavasena",
  "atk-s0508a22:112_9": "pavattiyā lomahaṁsano “anarahāva samāno ‘arahā’ti maññi”nti saṁvego sahottappo ñāṇuppādo mayhaṁ ahosi.",
  "atk-s0508a22:113_0": "Jaṭilabhūtassāti tāpasabhūtassa.",
  "atk-s0508a22:113_1": "Siddhīti lābhasakkārasamiddhi.",
  "atk-s0508a22:113_2": "Parittikāti appamattikā.",
  "atk-s0508a22:113_3": "Tāhanti taṁ ahaṁ.",
  "atk-s0508a22:113_4": "Tadāti bhagavato codanāya saṁveguppattikāle.",
  "atk-s0508a22:113_5": "Nirākatvāti apanetvā chaḍḍetvā,",
  "atk-s0508a22:113_6": "anapekkho hutvāti attho.",
  "atk-s0508a22:113_7": "“Iddhīti bhāvanāmayaiddhī”ti vadanti.",
  "atk-s0508a22:113_8": "Tadayuttaṁ tadā tassa ajhānalābhībhāvato.",
  "atk-s0508a22:113_9": "Tathā hi vuttaṁ “kāmadhātupurakkhato”ti.",
  "atk-s0508a22:114_0": "Yaññena santuṭṭhoti “yaññaṁ yajitvā saggasukhaṁ anubhavissāmi,",
  "atk-s0508a22:114_1": "alamettāvatā”ti yaññayajanena santuṭṭho niṭṭhitakiccasaññī.",
  "atk-s0508a22:114_2": "Kāmadhātupurakkhatoti kāmasugatiṁ ārabbha uppannataṇho yaññayajanena kāmalokaṁ purakkhatvā ṭhito.",
  "atk-s0508a22:114_3": "So ce yañño pāṇātipātapaṭisaṁyutto hoti,",
  "atk-s0508a22:114_4": "na tena sugatiṁ sakkā laddhuṁ.",
  "atk-s0508a22:114_5": "Na hi akusalassa iṭṭho kanto vipāko nibbattati.",
  "atk-s0508a22:114_6": "Yā pana tattha dānādikusalacetanā,",
  "atk-s0508a22:114_7": "tāya sati paccayasamavāye sugatiṁ gaccheyya.",
  "atk-s0508a22:114_8": "Pacchāti tāpasapabbajjāto pacchā satthu ovādena tāpasaladdhiṁ pahāya catusaccakammaṭṭhānānuyogakāle.",
  "atk-s0508a22:114_9": "Samūhaninti vipassanaṁ ussukkāpetvā maggapaṭipāṭiyā rāgañca dosañca mohañca anavasesato samugghātesiṁ.",
  "atk-s0508a22:115_0": "Yasmā panāyaṁ thero ariyamaggena rāgādayo samūhanantoyeva chaḷabhiñño ahosi,",
  "atk-s0508a22:115_1": "tasmā taṁ attano chaḷabhiññabhāvaṁ dassento “pubbenivāsaṁ jānāmī”tiādimāha.",
  "atk-s0508a22:115_2": "Tattha pubbenivāsaṁ jānāmīti attano paresañca pubbenivāsaṁ atītāsu jātīsu nibbattakkhandhe khandhapaṭibaddhe",
  "atk-s0508a22:115_3": "ca pubbenivāsañāṇena hatthatale āmalakaṁ viya paccakkhato jānāmi bujjhāmi.",
  "atk-s0508a22:115_4": "Dibbacakkhu visodhitanti dibbacakkhuñāṇaṁ visodhitaṁ,",
  "atk-s0508a22:115_5": "pakaticakkhunā āpāthagataṁ pakatirūpaṁ viya dibbaṁ mānusampi dūraṁ tiroṭṭhitaṁ atisukhumañca rūpaṁ vibhāvetuṁ",
  "atk-s0508a22:115_6": "samatthañāṇaṁ bhāvanāya mayā visuddhaṁ katvā paṭiladdhanti attho.",
  "atk-s0508a22:115_7": "Iddhimāti adhiṭṭhāniddhivikubbaniddhiādīhi iddhīhi iddhimā,",
  "atk-s0508a22:115_8": "iddhividhañāṇalābhīti attho.",
  "atk-s0508a22:115_9": "Sarāgādibhedassa paresaṁ cittassa jānanato paracittaññū,",
  "atk-s0508a22:115_10": "cetopariyañāṇalābhīti vuttaṁ hoti.",
  "atk-s0508a22:115_11": "Dibbasotañca pāpuṇinti dibbasotañāṇañca paṭilabhiṁ.",
  "atk-s0508a22:116_0": "Some attho anuppatto,",
  "atk-s0508a22:116_1": "sabbasaṁyojanakkhayoti yo sabbesaṁ saṁyojanānaṁ khayabhūto khayena vā laddhabbo,",
  "atk-s0508a22:116_2": "so sadattho paramattho ca mayā ariyamaggādhigamena adhigatoti.",
  "atk-s0508a22:116_3": "Evametāya gāthāya therassa aññābyākaraṇaṁ ahosīti veditabbo.",
  "atk-s0508a22:117_0": "Uruvelakassapattheragāthāvaṇṇanā niṭṭhitā.",
  "atk-s0508a22:118_0": "2. Tekicchakārittheragāthāvaṇṇanā",
  "atk-s0508a22:119_0": "Atihitāvīhītiādikā āyasmato tekicchakārittherassa gāthā.",
  "atk-s0508a22:119_1": "Kā uppatti?",
  "atk-s0508a22:119_2": "Ayampi purimabuddhesu katādhikāro tattha tattha bhave puññāni upacinanto ito ekanavute kappe vipassissa",
  "atk-s0508a22:119_3": "bhagavato kāle kulagehe nibbattitvā viññutaṁ patvā vejjasatthe nipphattiṁ gato.",
  "atk-s0508a22:119_4": "Vipassissa bhagavato upaṭṭhākaṁ asokaṁ nāma theraṁ byādhitaṁ arogamakāsi,",
  "atk-s0508a22:119_5": "aññesañca sattānaṁ rogābhibhūtānaṁ anukampāya bhesajjaṁ saṁvidahi.",
  "atk-s0508a22:120_0": "So tena puññakammena devamanussesu saṁsaranto imasmiṁ buddhuppāde subuddhassa nāma brāhmaṇassa putto hutvā nibbatti.",
  "atk-s0508a22:120_1": "Tassa tikicchakehi gabbhakāle parissayaṁ apaharitvā paripālitatāya tekicchakārīti nāmaṁ akaṁsu.",
  "atk-s0508a22:120_2": "So attano kulānurūpāni vijjāṭṭhānāni sippāni ca sikkhanto vaḍḍhati.",
  "atk-s0508a22:120_3": "Tadā cāṇakko subuddhassa paññāveyyattiyaṁ kiriyāsu upāyakosallañca disvā,",
  "atk-s0508a22:120_4": "“ayaṁ imasmiṁ rājakule patiṭṭhaṁ labhanto maṁ abhibhaveyyā”ti issāpakato raññā candaguttena taṁ bandhanāgāre khipāpesi.",
  "atk-s0508a22:120_5": "Tekicchakārī pitu bandhanāgārappavesanaṁ sutvā bhīto palāyitvā sāṇavāsittherassa santikaṁ gantvā attano",
  "atk-s0508a22:120_6": "saṁvegakāraṇaṁ therassa kathetvā pabbajitvā kammaṭṭhānaṁ gahetvā abbhokāsiko nesajjiko ca hutvā viharati,",
  "atk-s0508a22:120_7": "sītuṇhaṁ agaṇento samaṇadhammameva karoti,",
  "atk-s0508a22:120_8": "visesato brahmavihārabhāvanamanuyuñjati.",
  "atk-s0508a22:120_9": "Taṁ disvā māro pāpimā “na imassa mama visayaṁ atikkamituṁ dassāmī”ti vikkhepaṁ kātukāmo sassānaṁ nipphattikāle",
  "atk-s0508a22:120_10": "khettagopakavaṇṇena therassa santikaṁ gantvā taṁ nippaṇḍento –",
  "atk-s0508a22:121_0": "381.",
  "atk-s0508a22:122_0": "“Atihitā vīhi, khalagatā sālī;",
  "atk-s0508a22:123_0": "Na ca labhe piṇḍaṁ, kathamahaṁ kassa”nti. – āha; Taṁ sutvā thero –",
  "atk-s0508a22:124_0": "382.",
  "atk-s0508a22:125_0": "“Buddhamappameyyaṁ anussara pasanno, pītiyā phuṭasarīro hohisi satatamudaggo.",
  "atk-s0508a22:126_0": "383.",
  "atk-s0508a22:127_0": "“Dhammamappameyyaṁ …pe… satatamudaggo.",
  "atk-s0508a22:128_0": "384.",
  "atk-s0508a22:129_0": "“Saṅghamappameyyaṁ…pe… satatamudaggo”ti. – āha; Taṁ sutvā māro –",
  "atk-s0508a22:130_0": "385.",
  "atk-s0508a22:131_0": "“Abbhokāse viharasi, sītā hemantikā imā ratyo;",
  "atk-s0508a22:132_0": "Mā sītena pareto vihaññittho, pavisa tvaṁ vihāraṁ phusitaggaḷa”nti. –",
  "atk-s0508a22:133_0": "Āha. Atha thero –",
  "atk-s0508a22:134_0": "386.",
  "atk-s0508a22:135_0": "“Phusissaṁ catasso appamaññāyo, tāhi ca sukhito viharissaṁ;",
  "atk-s0508a22:136_0": "Nāhaṁ sītena vihaññissaṁ, aniñjito viharanto”ti. – āha;",
  "atk-s0508a22:137_0": "Tattha atihitā vīhīti vīhayo koṭṭhāgāraṁ atinetvā ṭhapitā,",
  "atk-s0508a22:137_1": "tattha paṭisāmitā khalato vā gharaṁ upanītāti attho.",
  "atk-s0508a22:137_2": "Vīhiggahaṇena cettha itarampi dhaññaṁ saṅgaṇhāti.",
  "atk-s0508a22:137_3": "Sālī pana yebhuyyena vīhito pacchā paccantīti āha.",
  "atk-s0508a22:137_4": "Khalagatā sālīti khalaṁ dhaññakaraṇaṭṭhānaṁ gatā,",
  "atk-s0508a22:137_5": "tattha rāsivasena maddanacāvanādivasena ṭhitāti attho.",
  "atk-s0508a22:137_6": "Padhānadhaññabhāvadassanatthañcettha sālīnaṁ visuṁ gahaṇaṁ,",
  "atk-s0508a22:137_7": "ubhayenapi gāme,",
  "atk-s0508a22:137_8": "gāmato bahi ca dhaññaṁ paripuṇṇaṁ ṭhitanti dasseti.",
  "atk-s0508a22:137_9": "Na ca labhe piṇḍanti evaṁ sulabhadhaññe subhikkhakāle ahaṁ piṇḍamattampi na labhāmi.",
  "atk-s0508a22:137_10": "Idāni kathamahaṁ kassanti ahaṁ kathaṁ karissāmi,",
  "atk-s0508a22:137_11": "kathaṁ jīvissāmīti parihāsakeḷiṁ akāsi.",
  "atk-s0508a22:138_0": "Taṁ sutvā thero “ayaṁ varāko attanā attano pavattiṁ mayhaṁ pakāsesi,",
  "atk-s0508a22:138_1": "mayā pana attanāva attā ovaditabbo,",
  "atk-s0508a22:138_2": "na mayā kiñci kathetabba”nti vatthuttayānussatiyaṁ attānaṁ niyojento “buddhamappameyya”ntiādinā tisso gāthā abhāsi.",
  "atk-s0508a22:138_3": "Tattha buddhamappameyyaṁ anussara pasannoti savāsanāya avijjāniddāya accantavigamena,",
  "atk-s0508a22:138_4": "buddhiyā ca vikasitabhāvena buddhaṁ bhagavantaṁ pamāṇakarānaṁ rāgādikilesānaṁ abhāvā aparimāṇaguṇasamaṅgitāya appameyyapuññakkhettatāya ca appameyyaṁ.",
  "atk-s0508a22:138_5": "Okappanalakkhaṇena abhippasādena pasanno,",
  "atk-s0508a22:138_6": "pasannamānaso “itipi so bhagavā arahaṁ sammāsambuddho”tiādinā anussara anu anu buddhārammaṇaṁ satiṁ pavattehi,",
  "atk-s0508a22:138_7": "pītiyā phuṭasarīro hohisi.",
  "atk-s0508a22:138_8": "Satatamudaggoti anussarantova pharaṇalakkhaṇāya pītiyā satataṁ sabbadā phuṭasarīro pītisamuṭṭhānapaṇītarūpehi",
  "atk-s0508a22:138_9": "ajjhotthaṭasarīro ubbegapītiyā udaggo kāyaṁ udaggaṁ katvā ākāsaṁ laṅghituṁ samattho ca bhaveyyāsi,",
  "atk-s0508a22:138_10": "buddhānussatiyā buddhārammaṇaṁ uḷāraṁ pītisomanassaṁ paṭisaṁvedeyyāsi.",
  "atk-s0508a22:138_11": "Yato sītuṇhehi viya jighacchāpipāsāhipi anabhibhūto hohisīti attho.",
  "atk-s0508a22:139_0": "Dhammanti ariyaṁ lokuttaradhammaṁ.",
  "atk-s0508a22:139_1": "Saṅghanti ariyaṁ paramatthasaṅghaṁ.",
  "atk-s0508a22:139_2": "Sesaṁ vuttanayameva.",
  "atk-s0508a22:139_3": "Anussarāti panettha “svākkhāto bhagavatā dhammo”tiādinā dhammaṁ,",
  "atk-s0508a22:139_4": "“suppaṭipanno bhagavato sāvakasaṅgho”tiādinā saṅghaṁ anussarāti yojetabbaṁ.",
  "atk-s0508a22:140_0": "Evaṁ therena ratanattayaguṇānussaraṇe niyojanavasena attani ovadite puna māro vivekavāsato naṁ vivecetukāmo",
  "atk-s0508a22:140_1": "hitesībhāvaṁ viya dassento “abbhokāse viharasī”ti pañcamaṁ gāthamāha.",
  "atk-s0508a22:140_2": "Tassattho – tvaṁ, bhikkhu,",
  "atk-s0508a22:140_3": "abbhokāse kenaci apaṭicchanne vivaṭaṅgaṇe viharasi iriyāpathe kappesi.",
  "atk-s0508a22:140_4": "Hemantikā himapātasamaye pariyāpannā imā sītā rattiyo vattanti.",
  "atk-s0508a22:140_5": "Tasmā sītena pareto abhibhūto hutvā mā vihaññittho vighātaṁ mā āpajji mā kilami.",
  "atk-s0508a22:140_6": "Phusitaggaḷaṁ pihitakavāṭaṁ senāsanaṁ pavisa,",
  "atk-s0508a22:140_7": "evaṁ te sukhavihāro bhavissatīti.",
  "atk-s0508a22:141_0": "Taṁ sutvā thero “na mayhaṁ senāsanapariyesanāya payojanaṁ,",
  "atk-s0508a22:141_1": "etthevāhaṁ sukhavihārī”ti dassento “phusissa”ntiādinā chaṭṭhaṁ gāthamāha.",
  "atk-s0508a22:141_2": "Tattha phusissaṁ catasso appamaññāyoti appamāṇagocaratāya “appamaññā”ti laddhavohāre cattāro brahmavihāre phusissaṁ phusissāmi,",
  "atk-s0508a22:141_3": "kālena kālaṁ samāpajjissāmi.",
  "atk-s0508a22:141_4": "Tāhi ca sukhito viharissanti tāhi appamaññāhi sukhito sañjātasukho hutvā viharissaṁ cattāropi iriyāpathe kappessāmīti.",
  "atk-s0508a22:141_5": "Tena mayhaṁ sabbakāle sukhameva,",
  "atk-s0508a22:141_6": "na dukkhaṁ.",
  "atk-s0508a22:141_7": "Yato nāhaṁ sītena vihaññissaṁ antaraṭṭhakepi himapātasamaye ahaṁ sītena na kilamissāmi,",
  "atk-s0508a22:141_8": "tasmā aniñjito viharanto cittassa iñjitakāraṇānaṁ byāpādādīnaṁ suppahīnattā paccayuppanniñjanāya ca abhāvato samāpattisukheneva sukhito viharissāmīti.",
  "atk-s0508a22:141_9": "Evaṁ thero imaṁ gāthaṁ vadantoyeva vipassanaṁ vaḍḍhetvā arahattaṁ sacchākāsi.",
  "atk-s0508a22:141_10": "Tena vuttaṁ apadāne –",
  "atk-s0508a22:142_0": "“Nagare bandhumatiyā, vejjo āsiṁ susikkhito;",
  "atk-s0508a22:143_0": "Āturānaṁ sadukkhānaṁ, mahājanasukhāvaho.",
  "atk-s0508a22:144_0": "“Byādhitaṁ samaṇaṁ disvā, sīlavantaṁ mahājutiṁ;",
  "atk-s0508a22:145_0": "Pasannacitto sumano, bhesajjamadadiṁ tadā.",
  "atk-s0508a22:146_0": "“Arogo āsi teneva, samaṇo saṁvutindriyo;",
  "atk-s0508a22:147_0": "Asoko nāma nāmena, upaṭṭhāko vipassino.",
  "atk-s0508a22:148_0": "“Ekanavutito kappe, yaṁ osadhamadāsahaṁ;",
  "atk-s0508a22:149_0": "Duggatiṁ nābhijānāmi, bhesajjassa idaṁ phalaṁ.",
  "atk-s0508a22:150_0": "“Ito ca aṭṭhame kappe, sabbosadhasanāmako;",
  "atk-s0508a22:151_0": "Sattaratanasampanno, cakkavattī mahapphalo.",
  "atk-s0508a22:152_0": "“Kilesā jhāpitā mayhaṁ…pe… kataṁ buddhassa sāsana”nti.",
  "atk-s0508a22:153_0": "Ettha ca bindusārarañño kāle imassa therassa uppannattā tatiyasaṅgītiyaṁ imā gāthā saṅgītāti veditabbā.",
  "atk-s0508a22:154_0": "Tekicchakārittheragāthāvaṇṇanā niṭṭhitā.",
  "atk-s0508a22:155_0": "3. Mahānāgattheragāthāvaṇṇanā",
  "atk-s0508a22:156_0": "Yassa sabrahmacārīsūtiādikā āyasmato mahānāgattherassa gāthā.",
  "atk-s0508a22:156_1": "Kā uppatti?",
  "atk-s0508a22:156_2": "Ayampi purimabuddhesu katādhikāro tattha tattha bhave vivaṭṭūpanissayaṁ kusalaṁ upacinanto kakusandhassa",
  "atk-s0508a22:156_3": "bhagavato kāle kulagehe nibbattitvā viññutaṁ patto ekadivasaṁ kakusandhaṁ bhagavantaṁ araññaṁ ajjhogāhetvā",
  "atk-s0508a22:156_4": "aññatarasmiṁ rukkhamūle jhānasukhena nisinnaṁ disvā pasannamānaso tassa dāḷimaphalaṁ adāsi.",
  "atk-s0508a22:156_5": "So tena puññakammena devamanussesu saṁsaranto imasmiṁ buddhuppāde sākete madhuvāseṭṭhassa nāma brāhmaṇassa putto hutvā nibbatti,",
  "atk-s0508a22:156_6": "mahānāgotissa nāmaṁ ahosi.",
  "atk-s0508a22:156_7": "So viññutaṁ patto bhagavati sākete añjanavane viharante āyasmato gavampatittherassa pāṭihāriyaṁ disvā",
  "atk-s0508a22:156_8": "paṭiladdhasaddho therasseva santike pabbajitvā tassovāde ṭhatvā arahattaṁ pāpuṇi.",
  "atk-s0508a22:156_9": "Tena vuttaṁ apadāne –",
  "atk-s0508a22:157_0": "“Kakusandho mahāvīro, sabbadhammāna pāragū;",
  "atk-s0508a22:158_0": "Gaṇamhā vūpakaṭṭho so, agamāsi vanantaraṁ.",
  "atk-s0508a22:159_0": "“Bījamiñjaṁ gahetvāna, latāya āvuṇiṁ ahaṁ;",
  "atk-s0508a22:160_0": "Bhagavā tamhi samaye, jhāyate pabbatantare.",
  "atk-s0508a22:161_0": "“Disvānahaṁ devadevaṁ, vippasannena cetasā;",
  "atk-s0508a22:162_0": "Dakkhiṇeyyassa vīrassa, bījamiñjamadāsahaṁ.",
  "atk-s0508a22:163_0": "“Imasmiṁyeva kappamhi, yaṁ miñjamadadiṁ tadā;",
  "atk-s0508a22:164_0": "Duggatiṁ nābhijānāmi, bījamiñjassidaṁ phalaṁ.",
  "atk-s0508a22:165_0": "“Kilesā jhāpitā mayhaṁ…pe… kataṁ buddhassa sāsana”nti.",
  "atk-s0508a22:166_0": "Arahattaṁ pana patvā vimuttisukhena viharanto thero chabbaggiye bhikkhū sabrahmacārīsu gāravaṁ akatvā viharante disvā tesaṁ ovādadānavasena –",
  "atk-s0508a22:167_0": "387.",
  "atk-s0508a22:168_0": "“Yassa sabrahmacārīsu, gāravo nūpalabbhati;",
  "atk-s0508a22:169_0": "Parihāyati saddhammā, maccho appodake yathā.",
  "atk-s0508a22:170_0": "388.",
  "atk-s0508a22:171_0": "“Yassa sabrahmacārīsu, gāravo nūpalabbhati;",
  "atk-s0508a22:172_0": "Na virūhati saddhamme, khette bījaṁva pūtikaṁ.",
  "atk-s0508a22:173_0": "389.",
  "atk-s0508a22:174_0": "“Yassa sabrahmacārīsu, gāravo nūpalabbhati;",
  "atk-s0508a22:175_0": "Ārakā hoti nibbānā, dhammarājassa sāsane.",
  "atk-s0508a22:176_0": "390.",
  "atk-s0508a22:177_0": "“Yassa sabrahmacārīsu, gāravo upalabbhati;",
  "atk-s0508a22:178_0": "Na vihāyati saddhammā, maccho bavhodake yathā.",
  "atk-s0508a22:179_0": "391.",
  "atk-s0508a22:180_0": "“Yassa sabrahmacārīsu, gāravo upalabbhati;",
  "atk-s0508a22:181_0": "So virūhati saddhamme, khette bījaṁva bhaddakaṁ.",
  "atk-s0508a22:182_0": "392.",
  "atk-s0508a22:183_0": "“Yassa sabrahmacārīsu, gāravo upalabbhati;",
  "atk-s0508a22:184_0": "Santike hoti nibbānaṁ, dhammarājassa sāsane”ti. –",
  "atk-s0508a22:185_0": "Imā cha gāthā abhāsi.",
  "atk-s0508a22:186_0": "Tattha sabrahmacārīsūti samānaṁ brahmaṁ sīlādidhammaṁ carantīti sabrahmacārino,",
  "atk-s0508a22:186_1": "sīladiṭṭhisāmaññagatā sahadhammikā, tesu.",
  "atk-s0508a22:186_2": "Gāravoti garubhāvo sīlādiguṇanimittaṁ garukaraṇaṁ.",
  "atk-s0508a22:186_3": "Nūpalabbhatīti na vijjati na pavattati,",
  "atk-s0508a22:186_4": "na upatiṭṭhatīti attho.",
  "atk-s0508a22:186_5": "Nibbānāti kilesānaṁ nibbāpanato kilesakkhayāti attho.",
  "atk-s0508a22:186_6": "Dhammarājassāti satthuno.",
  "atk-s0508a22:186_7": "Satthā hi sadevakaṁ lokaṁ yathārahaṁ lokiyalokuttarena dhammena rañjeti tosetīti dhammarājā.",
  "atk-s0508a22:186_8": "Ettha ca “dhammarājassa sāsane”ti iminā nibbānaṁ nāma dhammarājasseva sāsane,",
  "atk-s0508a22:186_9": "na aññattha.",
  "atk-s0508a22:186_10": "Tattha yo sabrahmacārīsu gāravarahito,",
  "atk-s0508a22:186_11": "so yathā nibbānā ārakā hoti,",
  "atk-s0508a22:186_12": "tathā dhammarājassa sāsanatopi ārakā hotīti dasseti.",
  "atk-s0508a22:186_13": "Bavhodaketi bahuudake.",
  "atk-s0508a22:186_14": "Santike hoti nibbānanti nibbānaṁ tassa santike samīpe eva hoti.",
  "atk-s0508a22:186_15": "Sesaṁ vuttanayameva.",
  "atk-s0508a22:186_16": "Imā eva ca therassa aññābyākaraṇagāthā ahesuṁ.",
  "atk-s0508a22:187_0": "Mahānāgattheragāthāvaṇṇanā niṭṭhitā.",
  "atk-s0508a22:188_0": "4. Kullattheragāthāvaṇṇanā",
  "atk-s0508a22:189_0": "Kullo sivathikantiādikā āyasmato kullattherassa gāthā.",
  "atk-s0508a22:189_1": "Kā uppatti?",
  "atk-s0508a22:189_2": "Ayampi purimabuddhesu katādhikāro tattha tattha bhave puññāni upacinanto imasmiṁ buddhuppāde sāvatthiyaṁ",
  "atk-s0508a22:189_3": "kuṭumbiyakule nibbattitvā kulloti laddhanāmo viññutaṁ patto satthu santike dhammaṁ sutvā paṭiladdhasaddho pabbaji.",
  "atk-s0508a22:189_4": "So ca rāgacaritattā tibbarāgajātiko hoti.",
  "atk-s0508a22:189_5": "Tenassa abhikkhaṇaṁ kilesā cittaṁ pariyādāya tiṭṭhanti.",
  "atk-s0508a22:189_6": "Athassa satthā cittācāraṁ ñatvā asubhakammaṭṭhānaṁ datvā, “kulla,",
  "atk-s0508a22:189_7": "tayā abhiṇhaṁ susāne cārikā caritabbā”ti āha.",
  "atk-s0508a22:189_8": "So susānaṁ pavisitvā uddhumātakādīni tāni tāni asubhāni disvā taṁ muhuttaṁ asubhamanasikāraṁ uppādetvā",
  "atk-s0508a22:189_9": "susānato nikkhantamattova kāmarāgena abhibhuyyati.",
  "atk-s0508a22:189_10": "Puna bhagavā tassa taṁ pavattiṁ ñatvā ekadivasaṁ tassa susānaṭṭhānaṁ gatakāle ekaṁ taruṇitthirūpaṁ adhunā mataṁ avinaṭṭhacchaviṁ nimminitvā dasseti.",
  "atk-s0508a22:189_11": "Tassa taṁ diṭṭhamattassa jīvamānavisabhāgavatthusmiṁ viya sahasā rāgo uppajjati.",
  "atk-s0508a22:189_12": "Atha naṁ satthā tassa pekkhantasseva navahi vaṇamukhehi paggharamānāsuciṁ kimikulākulaṁ ativiya bībhacchaṁ",
  "atk-s0508a22:189_13": "duggandhaṁ jegucchaṁ paṭikkūlaṁ katvā dassesi.",
  "atk-s0508a22:189_14": "So taṁ pekkhanto virattacitto hutvā aṭṭhāsi.",
  "atk-s0508a22:189_15": "Athassa bhagavā obhāsaṁ pharitvā satiṁ janento –",
  "atk-s0508a22:190_0": "“Āturaṁ asuciṁ pūtiṁ, passa kulla samussayaṁ;",
  "atk-s0508a22:191_0": "Uggharantaṁ paggharantaṁ, bālānaṁ abhinandita”nti. –",
  "atk-s0508a22:192_0": "Āha.",
  "atk-s0508a22:192_1": "Taṁ sutvā thero sammadeva sarīrasabhāvaṁ upadhārento asubhasaññaṁ paṭilabhitvā tattha paṭhamaṁ jhānaṁ",
  "atk-s0508a22:192_2": "nibbattetvā taṁ pādakaṁ katvā vipassanaṁ vaḍḍhetvā arahattaṁ pāpuṇitvā attano paṭipattiṁ paccavekkhitvā –",
  "atk-s0508a22:193_0": "393.",
  "atk-s0508a22:194_0": "“Kullo sivathikaṁ gantvā, addasa itthimujjhitaṁ;",
  "atk-s0508a22:195_0": "Apaviddhaṁ susānasmiṁ, khajjantiṁ kimihī phuṭaṁ.",
  "atk-s0508a22:196_0": "394.",
  "atk-s0508a22:197_0": "“Āturaṁ…pe… bālānaṁ abhinanditaṁ.",
  "atk-s0508a22:198_0": "395.",
  "atk-s0508a22:199_0": "“Dhammādāsaṁ gahetvāna, ñāṇadassanapattiyā;",
  "atk-s0508a22:200_0": "Paccavekkhiṁ imaṁ kāyaṁ, tucchaṁ santarabāhiraṁ.",
  "atk-s0508a22:201_0": "396.",
  "atk-s0508a22:202_0": "“Yathā idaṁ tathā etaṁ, yathā etaṁ tathā idaṁ;",
  "atk-s0508a22:203_0": "Yathā adho tathā uddhaṁ, yathā uddhaṁ tathā adho.",
  "atk-s0508a22:204_0": "397.",
  "atk-s0508a22:205_0": "“Yathā divā tathā rattiṁ, yathā rattiṁ tathā divā;",
  "atk-s0508a22:206_0": "Yathā pure tathā pacchā, yathā pacchā tathā pure.",
  "atk-s0508a22:207_0": "398.",
  "atk-s0508a22:208_0": "“Pañcaṅgikena turiyena, na ratī hoti tādisī;",
  "atk-s0508a22:209_0": "Yathā ekaggacittassa, sammā dhammaṁ vipassato”ti. –",
  "atk-s0508a22:210_0": "Udānavasena imā gāthā abhāsi.",
  "atk-s0508a22:211_0": "Tattha kulloti attānameva thero paraṁ viya katvā vadati.",
  "atk-s0508a22:212_0": "Āturanti nānappakārehi dukkhehi abhiṇhaṁ paṭipīḷitaṁ.",
  "atk-s0508a22:212_1": "Asucinti sucirahitaṁ jegucchaṁ paṭikkūlaṁ.",
  "atk-s0508a22:212_2": "Pūtinti duggandhaṁ.",
  "atk-s0508a22:212_3": "Passāti sabhāvato olokehi.",
  "atk-s0508a22:212_4": "Kullāti ovādakāle bhagavā theraṁ ālapati.",
  "atk-s0508a22:212_5": "Udānakāle pana thero sayameva attānaṁ vadati.",
  "atk-s0508a22:212_6": "Samussayanti sarīraṁ.",
  "atk-s0508a22:212_7": "Uggharantanti uddhaṁ vaṇamukhehi asuciṁ savantaṁ.",
  "atk-s0508a22:212_8": "Paggharantanti adho vaṇamukhehi samantato ca asuciṁ savantaṁ.",
  "atk-s0508a22:212_9": "Bālānaṁ abhinanditanti bālehi andhaputhujjanehi diṭṭhitaṇhābhinandanāhi “ahaṁ mama”nti abhinivissa nanditaṁ.",
  "atk-s0508a22:213_0": "Dhammādāsanti dhammamayaṁ ādāsaṁ.",
  "atk-s0508a22:213_1": "Yathā hi sattā adāsena attano mukhe kāye vā guṇadose passanti,",
  "atk-s0508a22:213_2": "evaṁ yogāvacaro yena attabhāve saṁkilesavodānadhamme yāthāvato passati,",
  "atk-s0508a22:213_3": "taṁ vipassanāñāṇaṁ idha “dhammādāsa”nti vuttaṁ.",
  "atk-s0508a22:213_4": "Taṁ ñāṇadassanassa maggañāṇasaṅkhātassa dhammacakkhussa adhigamāya attano santāne uppādetvā.",
  "atk-s0508a22:213_5": "Paccavekkhiṁ imaṁ kāyanti imaṁ karajakāyaṁ niccasārādivirahato tucchaṁ attaparasantānānaṁ vibhāgato santarabāhiraṁ ñāṇacakkhunā patiavekkhiṁ passiṁ.",
  "atk-s0508a22:214_0": "Yathā pana paccavekkhiṁ,",
  "atk-s0508a22:214_1": "taṁ dassetuṁ “yathā ida”ntiādi vuttaṁ.",
  "atk-s0508a22:214_2": "Tattha yathā idaṁ tathā etanti yathā idaṁ mayhaṁ sarīrasaṅkhātaṁ asubhaṁ āyuusmāviññāṇānaṁ anapagamā nānāvidhaṁ māyopamaṁ kiriyaṁ dasseti,",
  "atk-s0508a22:214_3": "tathāva etaṁ matasarīraṁ pubbe tesaṁ dhammānaṁ anapagamā ahosi.",
  "atk-s0508a22:214_4": "Yathā etaṁ etarahi matasarīraṁ tesaṁ dhammānaṁ apagamā na kiñci kiriyaṁ dasseti,",
  "atk-s0508a22:214_5": "tathā idaṁ mama sarīrampi tesaṁ dhammānaṁ apagamā nassatevāti.",
  "atk-s0508a22:214_6": "Yathā ca idaṁ mama sarīraṁ etarahi susāne na mataṁ na sayitaṁ,",
  "atk-s0508a22:214_7": "na uddhumātakādibhāvaṁ upagataṁ,",
  "atk-s0508a22:214_8": "tathā etaṁ etarahi matasarīrampi pubbe ahosi.",
  "atk-s0508a22:214_9": "Yathā panetaṁ etarahi matasarīraṁ susāne sayitaṁ uddhumātakādibhāvaṁ upagataṁ,",
  "atk-s0508a22:214_10": "tathā idaṁ mama sarīrampi bhavissati.",
  "atk-s0508a22:214_11": "Atha vā yathā idaṁ mama sarīraṁ asuci duggandhaṁ jegucchaṁ paṭikkūlaṁ aniccaṁ dukkhaṁ anattā,",
  "atk-s0508a22:214_12": "tathā etaṁ matasarīrampi.",
  "atk-s0508a22:214_13": "Yathā vā etaṁ matasarīraṁ asuciādisabhāvañceva aniccādisabhāvañca,",
  "atk-s0508a22:214_14": "tathā idaṁ mama sarīrampi.",
  "atk-s0508a22:214_15": "Yathā adho tathā uddhanti yathā nābhito adho heṭṭhā ayaṁ kāyo asuci duggandho jeguccho paṭikkūlo anicco dukkho anattā ca,",
  "atk-s0508a22:214_16": "tathā uddhaṁ nābhito upari asuciādisabhāvo ca.",
  "atk-s0508a22:214_17": "Yathā uddhaṁ tathā adhoti yathā ca nābhito,",
  "atk-s0508a22:214_18": "uddhaṁ asuciādisabhāvo,",
  "atk-s0508a22:214_19": "tathā adho nābhito heṭṭhāpi.",
  "atk-s0508a22:215_0": "Yathādivā tathā rattinti yathā ayaṁ kāyo divā “akkhimhā akkhigūthako”tiādinā asuci paggharati,",
  "atk-s0508a22:215_1": "tathā rattimpi.",
  "atk-s0508a22:215_2": "Yathā rattiṁ tathā divāti yathā ca rattiṁ ayaṁ kāyo asuci paggharati,",
  "atk-s0508a22:215_3": "tathā divāpi,",
  "atk-s0508a22:215_4": "nayimassa kālavibhāgena aññathābhāvoti attho.",
  "atk-s0508a22:215_5": "Yathā pure tathā pacchāti yathā ayaṁ kāyo pure pubbe taruṇakāle asuci duggandho jeguccho paṭikkūlo,",
  "atk-s0508a22:215_6": "tathā ca pacchā jiṇṇakāle.",
  "atk-s0508a22:215_7": "Yathā ca pacchā jiṇṇakāle asuciādisabhāvo,",
  "atk-s0508a22:215_8": "tathā pure taruṇakālepi.",
  "atk-s0508a22:215_9": "Yathā vā pure atītakāle saviññāṇakāle asuciādisabhāvo ca aniccādisabhāvo ca,",
  "atk-s0508a22:215_10": "tathā pacchā anāgatakāle aviññāṇakāleti evampettha attho veditabbo.",
  "atk-s0508a22:216_0": "Pañcaṅgikena turiyenāti “ātataṁ vitataṁ ātatavitataṁ ghanaṁ susīra”nti evaṁ pañcaṅgikena pañcahi aṅgehi",
  "atk-s0508a22:216_1": "samannāgatena turiyena paricariyamānassa kāmasukhasamaṅgino issarajanassa tādisī tathārūpā rati sukhassādo na hoti.",
  "atk-s0508a22:216_2": "Yathā ekaggacittassa,",
  "atk-s0508a22:216_3": "sammā dhammaṁ vipassatoti samathavipassanaṁ yuganaddhaṁ katvā indriyānaṁ ekarasabhāvena vīthipaṭipannāya",
  "atk-s0508a22:216_4": "vipassanāya khandhānaṁ udayabbayaṁ passantassa yogāvacarassa yādisā dhammarati,",
  "atk-s0508a22:216_5": "tassā kalampi kāmarati na upetīti.",
  "atk-s0508a22:216_6": "Vuttañhetaṁ bhagavatā –",
  "atk-s0508a22:217_0": "“Yato yato sammasati, khandhānaṁ udayabbayaṁ;",
  "atk-s0508a22:218_0": "Labhatī pītipāmojjaṁ, amataṁ taṁ vijānata”nti. ;",
  "atk-s0508a22:219_0": "Imā eva ca therassa aññābyākaraṇagāthāpi ahesuṁ.",
  "atk-s0508a22:220_0": "Kullattheragāthāvaṇṇanā niṭṭhitā.",
  "atk-s0508a22:221_0": "5. Mālukyaputtattheragāthāvaṇṇanā",
  "atk-s0508a22:222_0": "Manujassātiādikā āyasmato mālukyaputtattherassa gāthā.",
  "atk-s0508a22:222_1": "Kā uppatti?",
  "atk-s0508a22:222_2": "Ayampi purimabuddhesu katādhikāro tattha tattha bhave puññāni upacinitvā imasmiṁ buddhuppāde sāvatthiyaṁ",
  "atk-s0508a22:222_3": "kosalarañño aggāsanikassa putto hutvā nibbatti.",
  "atk-s0508a22:222_4": "Tassa mātā mālukyā nāma,",
  "atk-s0508a22:222_5": "tassā vasena mālukyaputtotveva paññāyittha.",
  "atk-s0508a22:222_6": "So vayappatto nissaraṇajjhāsayatāya gharāvāsaṁ pahāya paribbājakapabbajjaṁ pabbajitvā vicaranto satthu",
  "atk-s0508a22:222_7": "santike dhammaṁ sutvā sāsane paṭiladdhasaddho pabbajitvā vipassanāya kammaṁ karonto nacirasseva chaḷabhiñño ahosi.",
  "atk-s0508a22:222_8": "So ñātīsu anukampāya ñātikulaṁ agamāsi.",
  "atk-s0508a22:222_9": "Taṁ ñātakā paṇītena khādanīyena bhojanīyena parivisitvā dhanena palobhetukāmā mahantaṁ dhanarāsiṁ purato upaṭṭhapetvā “idaṁ dhanaṁ tava santakaṁ,",
  "atk-s0508a22:222_10": "vibbhamitvā iminā dhanena puttadāraṁ paṭijagganto puññāni karohī”ti yāciṁsu.",
  "atk-s0508a22:222_11": "Thero tesaṁ ajjhāsayaṁ viparivattento ākāse ṭhatvā –",
  "atk-s0508a22:223_0": "399.",
  "atk-s0508a22:224_0": "“Manujassa pamattacārino, taṇhā vaḍḍhati māluvā viya;",
  "atk-s0508a22:225_0": "So plavatī hurā huraṁ, phalamicchaṁva vanasmi vānaro.",
  "atk-s0508a22:226_0": "400.",
  "atk-s0508a22:227_0": "“Yaṁ esā sahate jammī, taṇhā loke visattikā;",
  "atk-s0508a22:228_0": "Sokā tassa pavaḍḍhanti, abhivaṭṭhaṁva bīraṇaṁ.",
  "atk-s0508a22:229_0": "401.",
  "atk-s0508a22:230_0": "“Yo cetaṁ sahate jammiṁ, taṇhaṁ loke duraccayaṁ;",
  "atk-s0508a22:231_0": "Sokā tamhā papatanti, udabindūva pokkharā.",
  "atk-s0508a22:232_0": "402.",
  "atk-s0508a22:233_0": "“Taṁ vo vadāmi bhaddaṁ vo, yāvantettha samāgatā;",
  "atk-s0508a22:234_0": "Taṇhāya mūlaṁ khaṇatha, usīratthova bīraṇaṁ;",
  "atk-s0508a22:235_0": "Mā vo naḷaṁva sotova, māro bhañji punappunaṁ.",
  "atk-s0508a22:236_0": "403.",
  "atk-s0508a22:237_0": "“Karotha buddhavacanaṁ, khaṇo vo mā upaccagā;",
  "atk-s0508a22:238_0": "Khaṇātītā hi socanti, nirayamhi samappitā.",
  "atk-s0508a22:239_0": "404.",
  "atk-s0508a22:240_0": "“Pamādo rajo pamādo, pamādānupatito rajo;",
  "atk-s0508a22:241_0": "Appamādena vijjāya, abbahe sallamattano”ti. –",
  "atk-s0508a22:242_0": "Imāhi chahi gāthāhi dhammaṁ deseti.",
  "atk-s0508a22:243_0": "Tattha manujassāti sattassa.",
  "atk-s0508a22:243_1": "Pamattacārinoti sativossaggalakkhaṇena pamādena pamattacārissa,",
  "atk-s0508a22:243_2": "neva jhānaṁ,",
  "atk-s0508a22:243_3": "na vipassanā,",
  "atk-s0508a22:243_4": "na maggaphalāni vaḍḍhanti.",
  "atk-s0508a22:243_5": "Yathā pana rukkhaṁ saṁsibbantī pariyonandhantī tassa vināsāya māluvā latā vaḍḍhati,",
  "atk-s0508a22:243_6": "evamassa cha dvārāni nissāya rūpādīsu punappunaṁ uppajjamānā taṇhā vaḍḍhati.",
  "atk-s0508a22:243_7": "Vaḍḍhamānāva yathā māluvā latā attano apassayabhūtaṁ rukkhaṁ ajjhottharitvā pāteti,",
  "atk-s0508a22:243_8": "evaṁ taṇhāvasikaṁ puggalaṁ apāye nipāteti.",
  "atk-s0508a22:243_9": "So plavatīti so taṇhāvasiko puggalo aparāparaṁ bhavābhave uplavati dhāvati.",
  "atk-s0508a22:243_10": "Yathā kiṁ?",
  "atk-s0508a22:243_11": "Phalamicchaṁva vanasmi vānaro yathā rukkhaphalaṁ icchanto vānaro vanasmiṁ dhāvanto rukkhassa ekaṁ sākhaṁ gaṇhāti,",
  "atk-s0508a22:243_12": "taṁ muñcitvā aññaṁ gaṇhāti,",
  "atk-s0508a22:243_13": "taṁ muñcitvā aññanti “sākhaṁ alabhitvā nisinno”ti vattabbataṁ nāpajjati;",
  "atk-s0508a22:243_14": "evameva taṇhāvasiko puggalo hurā huraṁ dhāvanto “ārammaṇaṁ alabhitvā taṇhāya appavattiṁ patto”ti vattabbataṁ nāpajjati.",
  "atk-s0508a22:244_0": "Yanti yaṁ puggalaṁ.",
  "atk-s0508a22:244_1": "Esā lāmakabhāvena jammī visāhāratāya visamūlatāya visaphalatāya visaparibhogatāya rūpādīsu visattatāya",
  "atk-s0508a22:244_2": "āsattatāya ca visattikāti saṅkhaṁ gatā chadvārikā taṇhā sahate abhibhavati tassa puggalassa.",
  "atk-s0508a22:244_3": "Yathā nāma vane punappunaṁ vassante deve abhivaṭṭhaṁ bīraṇaṁ bīraṇatiṇaṁ vaḍḍhati,",
  "atk-s0508a22:244_4": "evaṁ vaṭṭamūlakā sokā abhivaḍḍhanti vuddhiṁ āpajjantīti attho.",
  "atk-s0508a22:245_0": "Yo cetaṁ…pe…",
  "atk-s0508a22:245_1": "duraccayanti yo pana puggalo evaṁ vuttappakāraṁ atikkamituṁ pajahituṁ dukkaratāya duraccayaṁ taṇhaṁ sahate abhibhavati,",
  "atk-s0508a22:245_2": "tamhā puggalā vaṭṭamūlakā sokā papatanti.",
  "atk-s0508a22:245_3": "Yathā nāma pokkhare padumapatte patitaṁ udabindu na patiṭṭhāti,",
  "atk-s0508a22:245_4": "evaṁ na patiṭṭhahantīti attho.",
  "atk-s0508a22:246_0": "Taṁ vo vadāmīti tena kāraṇena ahaṁ tumhe vadāmi.",
  "atk-s0508a22:246_1": "Bhaddaṁ voti bhaddaṁ tumhākaṁ hotu,",
  "atk-s0508a22:246_2": "mā taṇhaṁ anuvattapuggalo viya vibhavaṁ anatthaṁ pāpuṇāthāti attho.",
  "atk-s0508a22:246_3": "Yāvantettha samāgatāti imasmiṁ ṭhāne yattakā sannipatitā, tattakā.",
  "atk-s0508a22:246_4": "Kiṁ vadasīti ce?",
  "atk-s0508a22:246_5": "Taṇhāya mūlaṁ khaṇatha imissā chadvārikataṇhāya mūlaṁ kāraṇaṁ avijjādikilesaggahanaṁ arahattamaggañāṇakudālena khaṇatha samucchindatha.",
  "atk-s0508a22:246_6": "Kiṁ viyāti?",
  "atk-s0508a22:246_7": "Usīratthova bīraṇaṁ yathā usīrena atthiko puriso mahantena kudālena bīraṇāparanāmaṁ usīraṁ nāma tiṇaṁ khaṇati,",
  "atk-s0508a22:246_8": "evamassa mūlaṁ khaṇathāti attho.",
  "atk-s0508a22:246_9": "Mā vo naḷaṁva sotova,",
  "atk-s0508a22:246_10": "māro bhañji punappunanti tumhe nadītīre jātaṁ naḷaṁ mahāvegena āgato nadīsoto viya kilesamāro maccumāro devaputtamāro ca punappunaṁ mā bhañjīti attho.",
  "atk-s0508a22:247_0": "Tasmā karotha buddhavacanaṁ “jhāyatha,",
  "atk-s0508a22:247_1": "bhikkhave,",
  "atk-s0508a22:247_2": "mā pamādatthā”tiādinā vuttaṁ buddhassa bhagavato vacanaṁ karotha,",
  "atk-s0508a22:247_3": "yathānusiṭṭhaṁ paṭipattiyā sampādetha.",
  "atk-s0508a22:247_4": "Khaṇo vo māupaccagāti yo hi buddhavacanaṁ na karoti,",
  "atk-s0508a22:247_5": "taṁ puggalaṁ ayaṁ buddhuppādakkhaṇo patirūpadesavāse uppattikkhaṇo sammadiṭṭhiyā paṭiladdhakkhaṇo channaṁ",
  "atk-s0508a22:247_6": "āyatanānaṁ avekallakkhaṇoti sabbopi khaṇo atikkamati,",
  "atk-s0508a22:247_7": "so khaṇo mā tumhe atikkamatu.",
  "atk-s0508a22:247_8": "Khaṇātītāti ye hi taṁ khaṇaṁ atītā,",
  "atk-s0508a22:247_9": "ye vā puggale so khaṇo atīto,",
  "atk-s0508a22:247_10": "te nirayamhi samappitā tattha nibbattā cirakālaṁ socanti.",
  "atk-s0508a22:248_0": "Pamādo rajoti rūpādīsu ārammaṇesu sativossaggalakkhaṇo pamādo,",
  "atk-s0508a22:248_1": "saṁkilesasabhāvattā rāgarajādimissatāya ca rajo.",
  "atk-s0508a22:248_2": "Pamādānupatito rajoti yo hi koci rajo nāma rāgādiko,",
  "atk-s0508a22:248_3": "so sabbo pamādānupatito pamādavaseneva uppajjati.",
  "atk-s0508a22:248_4": "Appamādenāti appamajjanena appamādapaṭipattiyā.",
  "atk-s0508a22:248_5": "Vijjāyāti aggamaggavijjāya.",
  "atk-s0508a22:248_6": "Abbahe sallamattanoti attano hadayanissitaṁ rāgādisallaṁ uddhareyya samūhaneyyāti.",
  "atk-s0508a22:249_0": "Mālukyaputtattheragāthāvaṇṇanā niṭṭhitā.",
  "atk-s0508a22:250_0": "6. Sappadāsattheragāthāvaṇṇanā",
  "atk-s0508a22:251_0": "Paṇṇavīsatītiādikā āyasmato sappadāsattherassa gāthā.",
  "atk-s0508a22:251_1": "Kā uppatti?",
  "atk-s0508a22:251_2": "Ayampi purimabuddhesu katādhikāro tattha tattha bhave vivaṭṭūpanissayaṁ kusalaṁ upacinitvā imasmiṁ buddhuppāde",
  "atk-s0508a22:251_3": "kapilavatthusmiṁ suddhodanamahārājassa purohitaputto hutvā nibbatti,",
  "atk-s0508a22:251_4": "tassa sappadāsoti nāmaṁ ahosi.",
  "atk-s0508a22:251_5": "So vayappatto satthu ñātisamāgame paṭiladdhasaddho pabbajitvā kilesābhibhavena cetosamādhiṁ alabhanto",
  "atk-s0508a22:251_6": "brahmacariyaṁ caritvā saṁvegajāto pacchā satthaṁ āharanto yoniso manasikāraṁ vaḍḍhetvā arahattaṁ pāpuṇitvā",
  "atk-s0508a22:251_7": "aññaṁ byākaronto –",
  "atk-s0508a22:252_0": "405.",
  "atk-s0508a22:253_0": "“Paṇṇavīsati vassāni, yato pabbajito ahaṁ;",
  "atk-s0508a22:254_0": "Accharāsaṅghātamattampi, cetosantimanajjhagaṁ.",
  "atk-s0508a22:255_0": "406.",
  "atk-s0508a22:256_0": "“Aladdhā cittassekaggaṁ, kāmarāgena aṭṭito;",
  "atk-s0508a22:257_0": "Bāhā paggayha kandanto, vihārā upanikkhamiṁ.",
  "atk-s0508a22:258_0": "407.",
  "atk-s0508a22:259_0": "“Satthaṁ vā āharissāmi, ko attho jīvitena me;",
  "atk-s0508a22:260_0": "Kathañhi sikkhaṁ paccakkhaṁ, kālaṁ kubbetha mādiso.",
  "atk-s0508a22:261_0": "408.",
  "atk-s0508a22:262_0": "“Tadāhaṁ khuramādāya, mañcakamhi upāvisiṁ;",
  "atk-s0508a22:263_0": "Parinīto khuro āsi, dhamaniṁ chettumattano.",
  "atk-s0508a22:264_0": "409.",
  "atk-s0508a22:265_0": "“Tato me manasīkāro, yoniso udapajjatha;",
  "atk-s0508a22:266_0": "Ādīnavo pāturahu, nibbidā samatiṭṭhatha.",
  "atk-s0508a22:267_0": "410.",
  "atk-s0508a22:268_0": "“Tato cittaṁ vimucci me, passa dhammasudhammataṁ;",
  "atk-s0508a22:269_0": "Tisso vijjā anuppattā, kataṁ buddhassa sāsana”nti. –",
  "atk-s0508a22:270_0": "Imā gāthā abhāsi.",
  "atk-s0508a22:271_0": "Tattha paṇṇavīsativassāni,",
  "atk-s0508a22:271_1": "yato pabbajito ahanti yato paṭṭhāya ahaṁ pabbajito tānimāni paṇṇavīsativassāni.",
  "atk-s0508a22:271_2": "Accharāsaṅghātamattampi,",
  "atk-s0508a22:271_3": "cetosantimanajjhaganti sohaṁ ettakaṁ kālaṁ brahmacariyaṁ caranto accharāsaṅghātamattampi aṅguliphoṭanamattampi",
  "atk-s0508a22:271_4": "khaṇaṁ cetosantiṁ cetaso samādhānaṁ na labhiṁ.",
  "atk-s0508a22:272_0": "Evaṁ pana aladdhā cittassekaggataṁ,",
  "atk-s0508a22:272_1": "tattha kāraṇamāha “kāmarāgena aṭṭito”ti.",
  "atk-s0508a22:272_2": "Tattha aṭṭitoti pīḷito,",
  "atk-s0508a22:272_3": "abhibhūtoti attho.",
  "atk-s0508a22:272_4": "Bāhā paggayha kandantoti “idamidha ativiya ayuttaṁ vattati,",
  "atk-s0508a22:272_5": "yadāhaṁ niyyānike sāsane pabbajitvā attānaṁ kilesapaṅkato uddharituṁ na sakkomī”ti uddhaṁmukho bāhā paggayha kandamāno.",
  "atk-s0508a22:272_6": "Vihārā upanikkhaminti vasanakavihārato bahi nikkhanto.",
  "atk-s0508a22:273_0": "Yenādhippāyena nikkhanto,",
  "atk-s0508a22:273_1": "taṁ dassetuṁ “satthaṁ vā āharissāmī”tiādi vuttaṁ.",
  "atk-s0508a22:273_2": "Tattha satthaṁ vā āharissāmīti vā-",
  "atk-s0508a22:273_3": "saddo vikappanattho.",
  "atk-s0508a22:273_4": "Tena “rukkhā vā papatissāmi,",
  "atk-s0508a22:273_5": "ubbandhitvā vā marissāmī”tiādike maraṇappakāre saṅgaṇhāti.",
  "atk-s0508a22:273_6": "Sikkhanti adhisīlasikkhaṁ.",
  "atk-s0508a22:273_7": "Paccakkhanti paccācikkhanto pariccajanto.",
  "atk-s0508a22:273_8": "“Paccakkhā”tipi pāḷi,",
  "atk-s0508a22:273_9": "paccakkhāyāti attho.",
  "atk-s0508a22:273_10": "Kālanti maraṇaṁ.",
  "atk-s0508a22:273_11": "Kathañhi nāma mādiso sikkhāpaccakkhānena kālaṁ kareyyāti attho.",
  "atk-s0508a22:273_12": "Sikkhāpaccakkhānañhi ariyassa vinaye maraṇaṁ nāma.",
  "atk-s0508a22:273_13": "Yathāha bhagavā –",
  "atk-s0508a22:273_14": "“maraṇañhetaṁ,",
  "atk-s0508a22:273_15": "bhikkhave,",
  "atk-s0508a22:273_16": "yo sikkhaṁ paccakkhāya hīnāyāvattatī”ti.",
  "atk-s0508a22:273_17": "“Sikkhaṁ paccakkhā”ti pana pāṭhe kathañhi nāma mādiso sikkhaṁ paccakkhāya kālaṁ kareyya,",
  "atk-s0508a22:273_18": "sikkhāsamaṅgī eva pana hutvā kālaṁ kareyya?",
  "atk-s0508a22:273_19": "Tasmā satthaṁ vā āharissāmi,",
  "atk-s0508a22:273_20": "ko attho jīvitena meti yojanā.",
  "atk-s0508a22:274_0": "Tadāhanti yadā kilesābhibhavena samaṇadhammaṁ kātuṁ asamatthatāya jīvite nibbindanto tadā.",
  "atk-s0508a22:274_1": "Khuranti nisitakhuraṁ,",
  "atk-s0508a22:274_2": "khurasadisaṁ vā satthakaṁ.",
  "atk-s0508a22:274_3": "Mañcakamhi upāvisinti paresaṁ nivāraṇabhayena ovarakaṁ pavisitvā mañcake nisīdiṁ.",
  "atk-s0508a22:274_4": "Parinītoti upanīto,",
  "atk-s0508a22:274_5": "gale ṭhapitoti adhippāyo.",
  "atk-s0508a22:274_6": "Dhamaninti “kaṇṭhe dhamaniṁ,",
  "atk-s0508a22:274_7": "kaṇṭhadhamaniṁ galavalaya”ntipi vadanti.",
  "atk-s0508a22:274_8": "Chettunti chindituṁ.",
  "atk-s0508a22:275_0": "Tato me manasīkāro,",
  "atk-s0508a22:275_1": "yoniso udapajjathāti “yadāhaṁ marissāmī”ti kaṇṭhe dhamaniṁ chindituṁ khuraṁ upanesiṁ,",
  "atk-s0508a22:275_2": "tato paraṁ “arogaṁ nu kho me sīla”nti paccavekkhantassa akkhaṇḍaṁ acchiddaṁ suparisuddhaṁ sīlaṁ disvā pīti uppajji,",
  "atk-s0508a22:275_3": "pītimanassa kāyo passambhi,",
  "atk-s0508a22:275_4": "passaddhakāyassa nirāmisaṁ sukhaṁ anubhavantassa cittassa samāhitatāya vipassanāvasena yoniso manasikāro uppajji.",
  "atk-s0508a22:275_5": "Atha vā tatoti kaṇṭhe khurassa upanayato vaṇe jāte uppannaṁ vedanaṁ vikkhambhento vipassanāya vasena yonisomanasikāro uppajji.",
  "atk-s0508a22:275_6": "Idāni tato paraṁ maggaphalapaccavekkhaṇañāṇaṁ uppannabhāvaṁ dassetuṁ “ādīnavo pāturahū”tiādi vuttaṁ.",
  "atk-s0508a22:275_7": "Taṁ heṭṭhā vuttatthameva.",
  "atk-s0508a22:276_0": "Sappadāsattheragāthāvaṇṇanā niṭṭhitā.",
  "atk-s0508a22:277_0": "7. Kātiyānattheragāthāvaṇṇanā",
  "atk-s0508a22:278_0": "Uṭṭhehītiādikā āyasmato kātiyānattherassa gāthā.",
  "atk-s0508a22:278_1": "Kā uppatti?",
  "atk-s0508a22:278_2": "Ayampi purimabuddhesu katādhikāro tattha tattha bhave puññāni upacinitvā imasmiṁ buddhuppāde sāvatthiyaṁ",
  "atk-s0508a22:278_3": "aññatarassa kosiyagottassa brāhmaṇassa putto hutvā nibbatto,",
  "atk-s0508a22:278_4": "mātugottavasena pana kātiyānoti laddhanāmo vayappatto sāmaññakānittherassa gihisahāyo theraṁ disvā pabbajito",
  "atk-s0508a22:278_5": "samaṇadhammaṁ karonto rattiṁ “niddābhibhavaṁ vinodessāmī”ti caṅkamaṁ āruhi.",
  "atk-s0508a22:278_6": "So caṅkamanto niddāya abhibhūto pacalāyamāno paripatitvā tattheva anantarahitāya bhūmiyā nipajji,",
  "atk-s0508a22:278_7": "satthā tassa taṁ pavattiṁ disvā sayaṁ tattha gantvā ākāse ṭhatvā “kātiyānā”ti saññaṁ adāsi.",
  "atk-s0508a22:278_8": "So satthāraṁ disvā uṭṭhahitvā vanditvā saṁvegajāto aṭṭhāsi.",
  "atk-s0508a22:278_9": "Athassa satthā dhammaṁ desento –",
  "atk-s0508a22:279_0": "411.",
  "atk-s0508a22:280_0": "“Uṭṭhehi nisīda kātiyāna, mā niddābahulo ahu jāgarassu;",
  "atk-s0508a22:281_0": "Mā taṁ alasaṁ pamattabandhu, kūṭeneva jinātu maccurājā.",
  "atk-s0508a22:282_0": "412.",
  "atk-s0508a22:283_0": "“Seyyathāpi mahāsamuddavego, evaṁ jātijarāti vattate taṁ;",
  "atk-s0508a22:284_0": "So karohi sudīpamattano tvaṁ, na hi tāṇaṁ tava vijjateva aññaṁ.",
  "atk-s0508a22:285_0": "413.",
  "atk-s0508a22:286_0": "“Satthā hi vijesi maggametaṁ, saṅgā jātijarābhayā atītaṁ;",
  "atk-s0508a22:287_0": "Pubbāpararattamappamatto, anuyuñjassu daḷhaṁ karohi yogaṁ.",
  "atk-s0508a22:288_0": "414.",
  "atk-s0508a22:289_0": "“Purimāni pamuñca bandhanāni, saṅghāṭikhuramuṇḍabhikkhabhojī;",
  "atk-s0508a22:290_0": "Mā khiḍḍāratiñca mā niddaṁ, anuyuñjittha jhāya kātiyāna.",
  "atk-s0508a22:291_0": "415.",
  "atk-s0508a22:292_0": "“Jhāyāhi jināhi kātiyāna, yogakkhemapathesu kovidosi;",
  "atk-s0508a22:293_0": "Pappuyya anuttaraṁ visuddhiṁ, parinibbāhisi vārināva joti.",
  "atk-s0508a22:294_0": "416.",
  "atk-s0508a22:295_0": "“Pajjotakaro parittaraṁso, vātena vinamyate latāva;",
  "atk-s0508a22:296_0": "Evampi tuvaṁ anādiyāno, māraṁ indasagotta niddhunāhi;",
  "atk-s0508a22:297_0": "So vedayitāsu vītarāgo, kālaṁ kaṅkha idheva sītibhūto”ti. –",
  "atk-s0508a22:298_0": "Imā gāthā abhāsi.",
  "atk-s0508a22:299_0": "Tattha uṭṭhehīti niddūpagamanato uṭṭhahanto uṭṭhānavīriyaṁ karohi.",
  "atk-s0508a22:299_1": "Yasmā nipajjā nāma kosajjapakkhiyā,",
  "atk-s0508a22:299_2": "tasmā mā sayi.",
  "atk-s0508a22:299_3": "Nisīdāti pallaṅkaṁ ābhujitvā ujuṁ kāyaṁ paṇidhāya parimukhaṁ satiṁ upaṭṭhapetvā nisīda.",
  "atk-s0508a22:299_4": "Kātiyānāti taṁ nāmena ālapati.",
  "atk-s0508a22:299_5": "Mā niddābahulo ahūti niddābahulo niddābhibhūto mā ahu.",
  "atk-s0508a22:299_6": "Jāgarassūti jāgara,",
  "atk-s0508a22:299_7": "jāgariyamanuyutto hohi.",
  "atk-s0508a22:299_8": "Mā taṁ alasanti jāgariyaṁ ananuyuñjantaṁ taṁ alasaṁ kusītaṁ pamattabandhu maccurājā kūṭeneva adduhanena",
  "atk-s0508a22:299_9": "viya nesādo migaṁ vā pakkhiṁ vā jarārogehi mā jinātu mā abhibhavatu,",
  "atk-s0508a22:299_10": "mā ajjhottharatūti attho.",
  "atk-s0508a22:300_0": "Seyyathāpīti seyyathā api.",
  "atk-s0508a22:300_1": "Mahāsamuddavegoti mahāsamuddassa ūmivego.",
  "atk-s0508a22:300_2": "Evanti yathā nāma mahāsamuddaūmivego uparūpari uṭṭhahanto taṁ abhikkamituṁ asakkontaṁ purisaṁ abhibhavati,",
  "atk-s0508a22:300_3": "evaṁ jāti jarā ca kosajjābhibhūtaṁ taṁ ativattate uparūpari ajjhottharati.",
  "atk-s0508a22:300_4": "So karohīti so tvaṁ, kātiyāna,",
  "atk-s0508a22:300_5": "catūhi oghehi anajjhottharaṇīyaṁ arahattaphalasaṅkhātaṁ sudīpaṁ attano karohi attano santāne uppādehi.",
  "atk-s0508a22:300_6": "Na hi tāṇaṁ tava vijjateva aññanti hīti hetuatthe nipāto.",
  "atk-s0508a22:300_7": "Yasmā tato aggaphalato aññaṁ tava tāṇaṁ nāma idha vā huraṁ vā na upalabbhati,",
  "atk-s0508a22:300_8": "tasmā taṁ arahattasaṅkhātaṁ sudīpaṁ karohīti.",
  "atk-s0508a22:301_0": "Satthā hi vijesi maggametanti yaṁ sādhetuṁ avisahantā yato parājitā puthū aññatitthiyā,",
  "atk-s0508a22:301_1": "tadetaṁ tassa sudīpassa kāraṇabhūtaṁ pañcavidhasaṅgato jātiādibhayato ca atītaṁ ariyamaggaṁ devaputtamārādike",
  "atk-s0508a22:301_2": "abhibhavitvā tuyhaṁ satthā vijesi sādhesi.",
  "atk-s0508a22:301_3": "Yasmā satthu santakaṁ nāma sāvakena adhigantabbaṁ na vissajjetabbaṁ,",
  "atk-s0508a22:301_4": "tasmā tassa adhigamāya pubbarattāpararattaṁ purimayāmaṁ pacchimayāmañca,",
  "atk-s0508a22:301_5": "appamatto sato sampajāno hutvā anuyuñja yogaṁ bhāvanaṁ daḷhañca karohi.",
  "atk-s0508a22:302_0": "Purimāni pamuñca bandhanānīti purimakāni gihikāle ābaddhāni gihibandhanāni kāmaguṇabandhanāni pamuñca vissajjehi,",
  "atk-s0508a22:302_1": "tattha anapekkho hohi.",
  "atk-s0508a22:302_2": "Saṅghāṭikhuramuṇḍabhikkhabhojīti saṅghāṭidhārī khurena katasiramuṇḍo bhikkhāhārabhojī,",
  "atk-s0508a22:302_3": "tividhampetaṁ purimabandhanapamokkhassa khiḍḍāratiniddānanuyogassa ca kāraṇavacanaṁ.",
  "atk-s0508a22:302_4": "Yasmā tvaṁ saṅghāṭipāruto muṇḍo bhikkhāhāro jīvati,",
  "atk-s0508a22:302_5": "tasmā te kāmasukhānuyogo khiḍḍāratiniddānuyogo ca na yuttoti tato purimāni pamuñca bandhanāni khiḍḍāratiṁ niddañca mānuyuñjitthāti yojanā.",
  "atk-s0508a22:302_6": "Jhāyāti jhāyassu ārammaṇūpanijjhānaṁ anuyuñja.",
  "atk-s0508a22:303_0": "Taṁ pana anuyuñjanto yena jhānena jhāyato kilesā sabbaso jitā honti,",
  "atk-s0508a22:303_1": "taṁ lakkhaṇūpanijjhānaṁ anuyuñjāti dassento “jhāyāhi jināhī”ti āha.",
  "atk-s0508a22:303_2": "Yogakkhemapathesu kovidosīti catūhi yogehi khemassa nibbānassa pathabhūtesu bodhipakkhiyadhammesu kusalo cheko asi,",
  "atk-s0508a22:303_3": "tasmā bhāvanaṁ ussukkāpento anuttaraṁ uttararahitaṁ,",
  "atk-s0508a22:303_4": "visuddhiṁ nibbānaṁ arahattañca pappuyya pāpuṇitvā pana tvaṁ parinibbāhisi.",
  "atk-s0508a22:303_5": "Vārināva jotīti mahatā salilavuṭṭhinipātena aggikhandho viya ariyamaggavuṭṭhinipātena parinibbāyissati.",
  "atk-s0508a22:304_0": "Pajjotakaroti pajjotiṁ karo padīpo.",
  "atk-s0508a22:304_1": "Parittaraṁsoti khuddakacciko.",
  "atk-s0508a22:304_2": "Vinamyateti vinamīyati apaniyyati.",
  "atk-s0508a22:304_3": "Latāvāti valli viya.",
  "atk-s0508a22:304_4": "Idaṁ vuttaṁ hoti –",
  "atk-s0508a22:304_5": "yathā vaṭṭiādipaccayavekallena parittaraṁso mandapabho padīpo appikā latā vā vātena vidhamiyyati viddhaṁsiyyati,",
  "atk-s0508a22:304_6": "evaṁ tuvampi.",
  "atk-s0508a22:304_7": "Kosiyagottatāya,",
  "atk-s0508a22:304_8": "indasagotta,",
  "atk-s0508a22:304_9": "indasamānagottaṁ.",
  "atk-s0508a22:304_10": "Māraṁ tassa vase anāvattanā anupādānato ca anādiyāno,",
  "atk-s0508a22:304_11": "niddhunāhi vidhamehi viddhaṁsehi.",
  "atk-s0508a22:304_12": "Evaṁ pana viddhaṁsamāno so tvaṁ vedayitāsu sabbāsu vedanāsu vigatacchandarāgo idheva imasmiṁyeva attabhāve",
  "atk-s0508a22:304_13": "sabbakilesadarathapariḷāhābhāvena sītibhūto nibbuto attano parinibbānakālaṁ kaṅkha āgamehīti.",
  "atk-s0508a22:304_14": "Evaṁ satthārā anupādisesaṁ nibbānaṁ pāpetvā desanāya katāya thero desanāvasāne vipassanaṁ vaḍḍhetvā arahattaṁ pāpuṇi.",
  "atk-s0508a22:304_15": "Arahattaṁ pana patvā satthārā desitaniyāmeneva imā gāthā abhāsi.",
  "atk-s0508a22:304_16": "Tā eva imā gāthā therassa aññābyākaraṇañca jātā.",
  "atk-s0508a22:305_0": "Kātiyānattheragāthāvaṇṇanā niṭṭhitā.",
  "atk-s0508a22:306_0": "8. Migajālattheragāthāvaṇṇanā",
  "atk-s0508a22:307_0": "Sudesitotiādikā āyasmato migajālattherassa gāthā.",
  "atk-s0508a22:307_1": "Kā uppatti?",
  "atk-s0508a22:307_2": "Ayampi purimabuddhesu katādhikāro tattha tattha bhave puññāni upacinanto imasmiṁ buddhuppāde sāvatthiyaṁ",
  "atk-s0508a22:307_3": "visākhāya mahāupāsikāya putto hutvā nibbatti,",
  "atk-s0508a22:307_4": "migajālotissa nāmaṁ ahosi.",
  "atk-s0508a22:307_5": "So vihāraṁ gantvā abhiṇhaso dhammassavanena paṭiladdhasaddho pabbajitvā vipassanaṁ vaḍḍhetvā arahattaṁ patvā aññaṁ byākaronto –",
  "atk-s0508a22:308_0": "417.",
  "atk-s0508a22:309_0": "“Sudesito cakkhumatā, buddhenādiccabandhunā;",
  "atk-s0508a22:310_0": "Sabbasaṁyojanātīto, sabbavaṭṭavināsano.",
  "atk-s0508a22:311_0": "418.",
  "atk-s0508a22:312_0": "“Niyyāniko uttaraṇo, taṇhāmūlavisosano;",
  "atk-s0508a22:313_0": "Visamūlaṁ āghātanaṁ, chetvā pāpeti nibbutiṁ.",
  "atk-s0508a22:314_0": "419.",
  "atk-s0508a22:315_0": "“Aññāṇamūlabhedāya, kammayantavighāṭano;",
  "atk-s0508a22:316_0": "Viññāṇānaṁ pariggahe, ñāṇavajiranipātano.",
  "atk-s0508a22:317_0": "420.",
  "atk-s0508a22:319_0": "“Vedanānaṁ viññāpano, upādānappamocano;",
  "atk-s0508a22:320_0": "Bhavaṁ aṅgārakāsuṁva, ñāṇena anupassano.",
  "atk-s0508a22:321_0": "421.",
  "atk-s0508a22:322_0": "“Mahāraso sugambhīro, jarāmaccunivāraṇo;",
  "atk-s0508a22:323_0": "Ariyo aṭṭhaṅgiko maggo, dukkhūpasamano sivo.",
  "atk-s0508a22:324_0": "422.",
  "atk-s0508a22:325_0": "“Kammaṁ kammanti ñatvāna, vipākañca vipākato;",
  "atk-s0508a22:326_0": "Paṭiccuppannadhammānaṁ, yathāvālokadassano;",
  "atk-s0508a22:327_0": "Mahākhemaṅgamo santo, pariyosānabhaddako”ti. – imā gāthā abhāsi;",
  "atk-s0508a22:328_0": "Tattha sudesitoti suṭṭhu desito,",
  "atk-s0508a22:328_1": "veneyyajjhāsayānurūpaṁ diṭṭhadhammikasamparāyikaparamatthānaṁ yāthāvato vibhāvanavasena desitoti attho.",
  "atk-s0508a22:328_2": "Atha vā sudesitoti sammā desito,",
  "atk-s0508a22:328_3": "pavattinivattīnaṁ tadubhayahetūnañca aviparītato pakāsanavasena bhāsito svākhyātoti attho.",
  "atk-s0508a22:328_4": "Cakkhumatāti maṁsacakkhu,",
  "atk-s0508a22:328_5": "dibbacakkhu,",
  "atk-s0508a22:328_6": "paññācakkhu,",
  "atk-s0508a22:328_7": "buddhacakkhu,",
  "atk-s0508a22:328_8": "samantacakkhūti imehi pañcahi cakkhūhi cakkhumatā.",
  "atk-s0508a22:328_9": "Buddhenāti sabbaññubuddhena.",
  "atk-s0508a22:328_10": "Ādiccabandhunāti ādiccagottena.",
  "atk-s0508a22:328_11": "Duvidho hi loke khattiyavaṁso –",
  "atk-s0508a22:328_12": "ādiccavaṁso,",
  "atk-s0508a22:328_13": "somavaṁsoti.",
  "atk-s0508a22:328_14": "Tattha ādiccavaṁso,",
  "atk-s0508a22:328_15": "okkākarājavaṁsoti jānitabbaṁ.",
  "atk-s0508a22:328_16": "Tato sañjātatāya sākiyā ādiccagottāti bhagavā “ādiccabandhū”ti vuccati.",
  "atk-s0508a22:328_17": "Atha vā ādiccassa bandhūtipi bhagavā ādiccabandhu,",
  "atk-s0508a22:328_18": "svāyamattho heṭṭhā vuttoyeva.",
  "atk-s0508a22:328_19": "Kāmarāgasaṁyojanādīnaṁ sabbesaṁ saṁyojanānaṁ samatikkamanabhāvato sabbasaṁyojanātīto tato eva kilesakammavipākavaṭṭānaṁ",
  "atk-s0508a22:328_20": "vināsanato viddhaṁsanato sabbavaṭṭavināsano,",
  "atk-s0508a22:328_21": "saṁsāracārakato niyyānato niyyāniko,",
  "atk-s0508a22:328_22": "saṁsāramahoghato samuttaraṇaṭṭhena uttaraṇo,",
  "atk-s0508a22:328_23": "kāmataṇhādīnaṁ sabbataṇhānaṁ mūlaṁ avijjaṁ ayoniso manasikārañca visoseti sukkhāpetīti taṇhāmūlavisosano,",
  "atk-s0508a22:328_24": "tiṇṇampi vedānaṁ sampaṭivedhassa viddhaṁsanato visassa dukkhassa kāraṇattā visamūlaṁ,",
  "atk-s0508a22:328_25": "sattānaṁ byasanuppattiṭṭhānatāya āghātanaṁ kammaṁ kilesaṁ vā chetvā samucchinditvā nibbutiṁ nibbānaṁ pāpeti.",
  "atk-s0508a22:329_0": "Aññāṇassa mūlaṁ ayoniso manasikāro āsavā ca “āsavasamudayā avijjāsamudayo”ti hi vuttaṁ,",
  "atk-s0508a22:329_1": "tassa bhedāya vajirūpamañāṇena bhindanatthāya.",
  "atk-s0508a22:329_2": "Atha vā “avijjāpaccayā saṅkhārā”tiādivacanato aññāṇaṁ mūlaṁ etassāti aññāṇamūlaṁ,",
  "atk-s0508a22:329_3": "bhavacakkaṁ,",
  "atk-s0508a22:329_4": "tassa maggañāṇavajirena padālanatthaṁ desitoti sambandho.",
  "atk-s0508a22:329_5": "Kammayantavighāṭanoti kammaghaṭitassa attabhāvayantassa viddhaṁsano.",
  "atk-s0508a22:329_6": "Viññāṇānaṁ pariggaheti kāmabhavādīsu yathāsakakammunā viññāṇaggahaṇe upaṭṭhiteti vacanaseso.",
  "atk-s0508a22:329_7": "Tattha tattha hi bhave paṭisandhiyā gahitāya taṁtaṁbhavanissitaviññāṇānipi gahitāneva honti.",
  "atk-s0508a22:329_8": "Ñāṇavajiranipātanoti ñāṇavajirassa nipāto,",
  "atk-s0508a22:329_9": "ñāṇavajiraṁ nipātetvā tesaṁ padāletā.",
  "atk-s0508a22:329_10": "Lokuttaradhammo hi uppajjamāno sattamabhavādīsu uppajjanārahāni viññāṇāni bhindattameva uppajjatīti.",
  "atk-s0508a22:330_0": "Vedanānaṁ viññāpanoti sukhādīnaṁ tissannaṁ vedanānaṁ yathākkamaṁ dukkhasallāniccavasena yāthāvato pavedako.",
  "atk-s0508a22:330_1": "Upādānappamocanoti kāmupādānādīhi catūhipi upādānehi cittasantānassa vimocako.",
  "atk-s0508a22:330_2": "Bhavaṁ aṅgārakāsuṁva,",
  "atk-s0508a22:330_3": "ñāṇena anupassanoti kāmabhavādinavavidhampi bhavaṁ ekādasahi aggīhi ādittabhāvato sādhikaporisaṁ aṅgārakāsuṁ viya maggañāṇena anupaccakkhato dassetā.",
  "atk-s0508a22:331_0": "Santapaṇītabhāvato atittikaraṭṭhena mahāraso pariññādivasena vā mahākiccatāya sāmaññaphalavasena mahāsampattitāya ca mahāraso,",
  "atk-s0508a22:331_1": "anupacitasambhārehi duravagāhatāya alabbhaneyyapatiṭṭhatāya ca suṭṭhu gambhīro jarāmaccunivāraṇo,",
  "atk-s0508a22:331_2": "āyatiṁ bhavābhinipphattiyā nivattanena jarāya maccuno ca paṭisedhako.",
  "atk-s0508a22:331_3": "Idāni yathāvuttaguṇavisesayuttaṁ dhammaṁ sarūpato dassento “ariyo aṭṭhaṅgiko”ti vatvā punapi tassa katipaye",
  "atk-s0508a22:331_4": "guṇe vibhāvetuṁ “dukkhūpasamano sivo”tiādimāha.",
  "atk-s0508a22:331_5": "Tassattho –",
  "atk-s0508a22:331_6": "parisuddhaṭṭhena ariyo,",
  "atk-s0508a22:331_7": "sammādiṭṭhiādiaṭṭhadhammasamodhānatāya aṭṭhaṅgiko,",
  "atk-s0508a22:331_8": "nibbānagavesanaṭṭhena maggo sakalavaṭṭadukkhavūpasamanaṭṭhena dukkhavūpasamano,",
  "atk-s0508a22:331_9": "khemaṭṭhena sivo.",
  "atk-s0508a22:332_0": "Yathā ito bāhirakasamaye asammāsambuddhapaveditattā kammavipāko vipallāso siyāti evaṁ avipallāsetvā paṭiccuppannadhammānaṁ",
  "atk-s0508a22:332_1": "paṭiccasamuppannesu dhammesu kammaṁ kammanti vipākañca vipākato ñatvāna pubbabhāgañāṇena jānanahetu sassatucchedaggāhānaṁ",
  "atk-s0508a22:332_2": "vidhamanena yāthāvato ālokadassano takkarassa lokuttarañāṇālokassa dassano.",
  "atk-s0508a22:332_3": "Kenaci kañci kadācipi anupaddutattā mahākhemaṁ nibbānaṁ gacchati satte gameti cāti mahākhemaṅgamo,",
  "atk-s0508a22:332_4": "sabbakilesadarathapariḷāhavūpasamanato santo,",
  "atk-s0508a22:332_5": "akuppāya cetovimuttiyā anupādisesāya ca nibbānadhātuyā pāpanena pariyosānabhaddako sudesito cakkhumatāti yojanā.",
  "atk-s0508a22:333_0": "Evaṁ thero nānānayehi ariyadhammaṁ pasaṁsanto tassa dhammassa attanā adhigatabhāvaṁ aññāpadesena pakāsesi.",
  "atk-s0508a22:334_0": "Migajālattheragāthāvaṇṇanā niṭṭhitā.",
  "atk-s0508a22:335_0": "9. Purohitaputtajentattheragāthāvaṇṇanā",
  "atk-s0508a22:336_0": "Jātimadena mattohantiādikā āyasmato jentattherassa gāthā.",
  "atk-s0508a22:336_1": "Kā uppatti?",
  "atk-s0508a22:336_2": "Ayampi purimabuddhesu katādhikāro tattha tattha bhave puññāni upacinitvā imasmiṁ buddhuppāde sāvatthiyaṁ",
  "atk-s0508a22:336_3": "kosalarañño purohitassa putto hutvā nibbatti,",
  "atk-s0508a22:336_4": "tassa jentoti nāmaṁ ahosi.",
  "atk-s0508a22:336_5": "So vayappatto jātimadena bhogaissariyarūpamadena ca matto aññe hīḷento garuṭṭhāniyānampi apacitiṁ akaronto mānathaddho vicarati.",
  "atk-s0508a22:336_6": "So ekadivasaṁ satthāraṁ mahatiyā parisāya parivutaṁ dhammaṁ desentaṁ disvā upasaṅkamanto “sace maṁ samaṇo gotamo paṭhamaṁ ālapissati,",
  "atk-s0508a22:336_7": "ahampi ālapissāmi; no ce,",
  "atk-s0508a22:336_8": "nālapissāmī”ti cittaṁ uppādetvā upasaṅkamitvā ṭhito bhagavati paṭhamaṁ anālapante sayampi mānena anālapitvā gamanākāraṁ dassesi.",
  "atk-s0508a22:336_9": "Taṁ bhagavā –",
  "atk-s0508a22:337_0": "“Na mānaṁ brāhmaṇa sādhu, atthikassīdha brāhmaṇa;",
  "atk-s0508a22:338_0": "Yena atthena āgacchi, tamevamanubrūhaye”ti. –",
  "atk-s0508a22:339_0": "Gāthāya ajjhabhāsi.",
  "atk-s0508a22:339_1": "So “cittaṁ me samaṇo gotamo jānātī”ti abhippasanno bhagavato pādesu sirasā nipatitvā paramanipaccākāraṁ katvā –",
  "atk-s0508a22:340_0": "“Kesu na mānaṁ kayirātha, kesu cassa sagāravo;",
  "atk-s0508a22:341_0": "Kyassa apacitā assu, kyassu sādhu supūjitā”ti. –",
  "atk-s0508a22:342_0": "Pucchi. Tassa bhagavā –",
  "atk-s0508a22:343_0": "“Mātari pitari cāpi, atho jeṭṭhamhi bhātari;",
  "atk-s0508a22:344_0": "Ācariye catutthamhi, samaṇabrāhmaṇesu ca.",
  "atk-s0508a22:345_0": "“Tesu na mānaṁ kayirātha, tesu assa sagāravo;",
  "atk-s0508a22:346_0": "Kyassa apacitā assu, tyassu sādhu supūjitā.",
  "atk-s0508a22:347_0": "“Arahante sītibhūte, katakicce anāsave;",
  "atk-s0508a22:348_0": "Nihacca mānaṁ atthaddho, te namasse anuttare”ti. –",
  "atk-s0508a22:349_0": "Pañhaṁ vissajjento dhammaṁ desesi.",
  "atk-s0508a22:349_1": "So tāya desanāya sotāpanno hutvā pabbajitvā vipassanāya kammaṁ karonto arahattaṁ patvā attano paṭipattikittanamukhena aññaṁ byākaronto –",
  "atk-s0508a22:350_0": "423.",
  "atk-s0508a22:351_0": "“Jātimadena mattohaṁ, bhogaissariyena ca;",
  "atk-s0508a22:352_0": "Saṇṭhānavaṇṇarūpena, madamatto acārihaṁ.",
  "atk-s0508a22:353_0": "424.",
  "atk-s0508a22:354_0": "“Nāttano samakaṁ kañci, atirekañca maññisaṁ;",
  "atk-s0508a22:355_0": "Atimānahato bālo, patthaddho ussitaddhajo.",
  "atk-s0508a22:356_0": "425.",
  "atk-s0508a22:357_0": "“Mātaraṁ pitarañcāpi, aññepi garusammate;",
  "atk-s0508a22:358_0": "Na kañci abhivādesiṁ, mānatthaddho anādaro.",
  "atk-s0508a22:359_0": "426.",
  "atk-s0508a22:360_0": "“Disvā vināyakaṁ aggaṁ, sārathīnaṁ varuttamaṁ;",
  "atk-s0508a22:361_0": "Tapantamiva ādiccaṁ, bhikkhusaṅghapurakkhataṁ.",
  "atk-s0508a22:362_0": "427.",
  "atk-s0508a22:363_0": "“Mānaṁ madañca chaḍḍetvā, vippasannena cetasā;",
  "atk-s0508a22:364_0": "Sirasā abhivādesiṁ, sabbasattānamuttamaṁ.",
  "atk-s0508a22:365_0": "428.",
  "atk-s0508a22:366_0": "“Atimāno ca omāno, pahīnā susamūhatā;",
  "atk-s0508a22:367_0": "Asmimāno samucchinno, sabbe mānavidhā hatā”ti. –",
  "atk-s0508a22:368_0": "Imā gāthā abhāsi.",
  "atk-s0508a22:369_0": "Tattha jātimadena mattohanti ahaṁ udicce brāhmaṇakule nibbatto,",
  "atk-s0508a22:369_1": "“na mādiso ubhato sujāto añño atthī”ti kulamānena matto mānathaddho acārinti yojanā.",
  "atk-s0508a22:369_2": "Bhogaissariyena cāti vibhavena ādhipaccena ca hetubhūtena bhogasampadañca issariyasampadañca paṭicca uppannamadena matto ahaṁ acārinti yojanā.",
  "atk-s0508a22:369_3": "Saṇṭhānavaṇṇarūpenāti saṇṭhānaṁ ārohapariṇāhasampatti,",
  "atk-s0508a22:369_4": "vaṇṇo odātasāmatādichavisampatti,",
  "atk-s0508a22:369_5": "rūpaṁ aṅgapaccaṅgasobhā.",
  "atk-s0508a22:369_6": "Idhāpi vuttanayena yojanā veditabbā.",
  "atk-s0508a22:369_7": "Madamattoti vuttappakārato aññenapi madena matto.",
  "atk-s0508a22:370_0": "Nāttanosamakaṁ kañcīti attano samakaṁ sadisaṁ jātiādīhi samānaṁ atirekaṁ vā kañci na maññisaṁ na maññiṁ,",
  "atk-s0508a22:370_1": "mayā samānampi na maññiṁ,",
  "atk-s0508a22:370_2": "kuto adhikanti adhippāyo.",
  "atk-s0508a22:370_3": "Atimānahato bāloti bālo ahaṁ tato bālabhāvato atimānena khatūpahatakusalācāro,",
  "atk-s0508a22:370_4": "tato eva patthaddho ussitaddhajo thambhavasena garūnampi nipaccakārassa akaraṇato bhusaṁ thaddho anonamanathaddhajāto ussitamānaddhajo.",
  "atk-s0508a22:371_0": "Vuttamevatthaṁ pākaṭataraṁ kātuṁ “mātara”ntiādi vuttaṁ.",
  "atk-s0508a22:371_1": "Tattha aññeti jeṭṭhabhātuādike,",
  "atk-s0508a22:371_2": "samaṇabrāhmaṇe ca.",
  "atk-s0508a22:371_3": "Garusammateti garūti sammate garuṭṭhāniye.",
  "atk-s0508a22:371_4": "Anādaroti ādararahito.",
  "atk-s0508a22:372_0": "Disvā vināyakaṁ agganti evaṁ mānathaddho hutvā vicaranto diṭṭhadhammikasamparāyikaparamatthehi veneyyānaṁ",
  "atk-s0508a22:372_1": "vinayanato sayambhutāya nāyakabhāvato ca vināyakaṁ.",
  "atk-s0508a22:372_2": "Sadevake loke sīlādiguṇehi seṭṭhabhāvato aggaṁ.",
  "atk-s0508a22:372_3": "Purisadammānaṁ accantatāya damanato sārathīnaṁ varuttamaṁ,",
  "atk-s0508a22:372_4": "ativiya uttamaṁ byāmappabhādiobhāsena ādiccamiva tapantaṁ,",
  "atk-s0508a22:372_5": "obhāsantaṁ bhikkhusaṅghapurakkhataṁ dhammaṁ desentaṁ sabbasattānaṁ uttamaṁ satthāraṁ disvā buddhānubhāvena santajjito “ahameva seṭṭho,",
  "atk-s0508a22:372_6": "aññe hīnā”ti pavattamānaṁ bhogamadādimadañca chaḍḍetvā pahāya vippasannena cetasā sirasā abhivādesinti yojanā.",
  "atk-s0508a22:372_7": "Kathaṁ panāyaṁ mānathaddho samāno satthu dassanamattena mānaṁ pahāsīti?",
  "atk-s0508a22:372_8": "Na kho panetaṁ evaṁ daṭṭhabbaṁ.",
  "atk-s0508a22:372_9": "Satthu dassanamattena mānaṁ na pahāsi “na mānaṁ, brāhmaṇa,",
  "atk-s0508a22:372_10": "sādhū”tiādikāya pana desanāya mānaṁ pahāsi.",
  "atk-s0508a22:372_11": "Taṁ sandhāya vuttaṁ “mānaṁ madañca chaḍḍetvā,",
  "atk-s0508a22:372_12": "vippasannena cetasā.",
  "atk-s0508a22:372_13": "Sirasā abhivādesi”nti.",
  "atk-s0508a22:372_14": "Vippasannena cetasāti ca itthambhūtalakkhaṇe karaṇavacanaṁ daṭṭhabbaṁ.",
  "atk-s0508a22:373_0": "“Ahameva seṭṭho”ti pavatto māno atimāno.",
  "atk-s0508a22:373_1": "“Ime pana nihīnā”ti aññe hīnato dahantassa māno “omāno”ti vadanti.",
  "atk-s0508a22:373_2": "“Seyyohamasmī”ti pana aññaṁ atikkamitvā attānaṁ seyyato dahantassa pavatto seyyamāno atimāno.",
  "atk-s0508a22:373_3": "“Hīnohamasmī”ti pavatto hīnamāno omāno.",
  "atk-s0508a22:373_4": "Pahīnā susamūhatāti heṭṭhimamaggehi pahīnā hutvā aggamaggena suṭṭhu samugghāṭitā.",
  "atk-s0508a22:373_5": "Asmimānoti “esohamasmī”ti khandhe “aha”nti gahaṇavasena pavattamāno.",
  "atk-s0508a22:373_6": "Sabbeti na kevalaṁ atimānaomānaasmimānā eva,",
  "atk-s0508a22:373_7": "atha kho seyyassa seyyamānādayo navavidhā antarabhedena anekavidhā ca sabbe mānavidhā mānakoṭṭhāsā hatā aggamaggena samugghāṭitāti.",
  "atk-s0508a22:374_0": "Purohitaputtajentattheragāthāvaṇṇanā niṭṭhitā.",
  "atk-s0508a22:375_0": "10. Sumanattheragāthāvaṇṇanā",
  "atk-s0508a22:376_0": "Yadānavo pabbajitotiādikā āyasmato sumanattherassa gāthā.",
  "atk-s0508a22:376_1": "Kā uppatti?",
  "atk-s0508a22:376_2": "Ayampi purimabuddhesu katādhikāro tattha tattha bhave puññāni upacinanto sikhissa bhagavato kāle mālākārakule",
  "atk-s0508a22:376_3": "nibbattitvā viññutaṁ patto ekadivasaṁ sikhiṁ bhagavantaṁ passitvā pasannamānaso sumanapupphehi pūjaṁ akāsi.",
  "atk-s0508a22:376_4": "So tena puññakammena devamanussesu saṁsaranto imasmiṁ buddhuppāde aññatarassa upāsakassa gehe paṭisandhiṁ gaṇhi.",
  "atk-s0508a22:376_5": "So ca upāsako āyasmato anuruddhattherassa upaṭṭhāko ahosi.",
  "atk-s0508a22:376_6": "Tassa ca tato pubbe jātājātā dārakā mariṁsu.",
  "atk-s0508a22:376_7": "Tena so “sacāhaṁ idāni ekaṁ puttaṁ labhissāmi,",
  "atk-s0508a22:376_8": "ayyassa anuruddhattherassa santike pabbājessāmī”ti cittaṁ uppādesi.",
  "atk-s0508a22:376_9": "So ca dasamāsaccayena jāto arogoyeva hutvā anukkamena vaḍḍhento sattavassiko ahosi,",
  "atk-s0508a22:376_10": "taṁ pitā therassa santike pabbājesi.",
  "atk-s0508a22:376_11": "So pabbajitvā tato paripakkañāṇattā vipassanāya kammaṁ karonto nacirasseva chaḷabhiñño hutvā theraṁ upaṭṭhahanto",
  "atk-s0508a22:376_12": "“pānīyaṁ āharissāmī”ti ghaṭaṁ ādāya iddhiyā anotattadahaṁ agamāsi.",
  "atk-s0508a22:376_13": "Atheko micchādiṭṭhiko nāgarājā anotattadahaṁ paṭicchādento sattakkhattuṁ bhogena parikkhipitvā upari",
  "atk-s0508a22:376_14": "mahantaṁ phaṇaṁ katvā sumanassa pānīyaṁ gahetuṁ okāsaṁ na deti.",
  "atk-s0508a22:376_15": "Sumano garuḷarūpaṁ gahetvā taṁ nāgarājaṁ abhibhavitvā pānīyaṁ gahetvā therassa vasanaṭṭhānaṁ uddissa ākāsena gacchati.",
  "atk-s0508a22:376_16": "Taṁ satthā jetavane nisinno tathā gacchantaṁ disvā dhammasenāpatiṁ āmantetvā,",
  "atk-s0508a22:376_17": "“sāriputta,",
  "atk-s0508a22:376_18": "imaṁ passā”tiādinā catūhi gāthāhi tassa guṇe abhāsi.",
  "atk-s0508a22:376_19": "Atha sumanatthero –",
  "atk-s0508a22:377_0": "429.",
  "atk-s0508a22:378_0": "“Yadā navo pabbajito, jātiyā sattavassiko;",
  "atk-s0508a22:379_0": "Iddhiyā abhibhotvāna, pannagindaṁ mahiddhikaṁ.",
  "atk-s0508a22:380_0": "430.",
  "atk-s0508a22:381_0": "“Upajjhāyassa udakaṁ, anotattā mahāsarā;",
  "atk-s0508a22:382_0": "Āharāmi tato disvā, maṁ satthā etadabravi.",
  "atk-s0508a22:383_0": "431.",
  "atk-s0508a22:384_0": "“Sāriputta imaṁ passa, āgacchantaṁ kumārakaṁ;",
  "atk-s0508a22:385_0": "Udakakumbhamādāya, ajjhattaṁ susamāhitaṁ.",
  "atk-s0508a22:386_0": "432.",
  "atk-s0508a22:387_0": "“Pāsādikena vattena, kalyāṇairiyāpatho;",
  "atk-s0508a22:388_0": "Sāmaṇeronuruddhassa, iddhiyā ca visārado.",
  "atk-s0508a22:389_0": "433.",
  "atk-s0508a22:390_0": "“Ājānīyena ājañño, sādhunā sādhukārito;",
  "atk-s0508a22:391_0": "Vinīto anuruddhena, katakiccena sikkhito.",
  "atk-s0508a22:392_0": "434.",
  "atk-s0508a22:393_0": "“So patvā paramaṁ santiṁ, sacchikatvā akuppataṁ;",
  "atk-s0508a22:394_0": "Sāmaṇero sa sumano, mā maṁ jaññāti icchatī”ti. –",
  "atk-s0508a22:395_0": "Aññābyākaraṇavasena cha gāthā abhāsi.",
  "atk-s0508a22:396_0": "Tattha ādito dve gāthā sumanatthereneva bhāsitā,",
  "atk-s0508a22:396_1": "itarā catasso taṁ pasaṁsantena satthārā bhāsitā.",
  "atk-s0508a22:396_2": "Tā sabbā ekajjhaṁ katvā sumanatthero pacchā aññābyākaraṇavasena abhāsi.",
  "atk-s0508a22:396_3": "Tattha pannagindanti nāgarājaṁ.",
  "atk-s0508a22:396_4": "Tatoti tattha,",
  "atk-s0508a22:396_5": "yadā navo pabbajito jātiyā sattavassiko iddhibalena mahiddhikaṁ nāgarājaṁ abhibhavitvā anotattadahato upajjhāyassa pānīyaṁ āharāmi,",
  "atk-s0508a22:396_6": "tasmiṁ kāleti attho.",
  "atk-s0508a22:397_0": "Maṁ uddissa mayhaṁ satthā etadabravi,",
  "atk-s0508a22:397_1": "taṁ dassento,",
  "atk-s0508a22:397_2": "“sāriputta,",
  "atk-s0508a22:397_3": "imaṁ passā”tiādimāha.",
  "atk-s0508a22:397_4": "Ajjhattaṁ susamāhitanti visayajjhattabhūtena aggaphalasamādhinā suṭṭhu samāhitaṁ.",
  "atk-s0508a22:398_0": "Pāsādikena vattenāti passantānaṁ pasādāvahena ācāravattena,",
  "atk-s0508a22:398_1": "karaṇatthe idaṁ karaṇavacanaṁ.",
  "atk-s0508a22:398_2": "Kalyāṇairiyāpathoti sampanniriyāpatho.",
  "atk-s0508a22:398_3": "Pāsādikena vattenāti vā itthambhūtalakkhaṇe karaṇavacanaṁ.",
  "atk-s0508a22:398_4": "Samaṇassa bhāvo sāmaṇyaṁ,",
  "atk-s0508a22:398_5": "sāmaññanti attho.",
  "atk-s0508a22:398_6": "Tadatthaṁ īrati pavattatīti sāmaṇero,",
  "atk-s0508a22:398_7": "samaṇuddeso.",
  "atk-s0508a22:398_8": "Iddhiyā ca visāradoti iddhiyampi byatto sukusalo.",
  "atk-s0508a22:398_9": "Ājānīyenāti purisājānīyena.",
  "atk-s0508a22:398_10": "Attahitaparahitānaṁ sādhanato sādhunā katakiccena anuruddhena sādhu ubhayahitasādhako,",
  "atk-s0508a22:398_11": "suṭṭhu vā ājañño kārito damito.",
  "atk-s0508a22:398_12": "Aggavijjāya vinīto asekkhabhāvāpādanena sikkhito sikkhāpitoti attho.",
  "atk-s0508a22:399_0": "So sāmaṇero sumano paramaṁ santiṁ nibbānaṁ patvā aggamaggādhigamena adhigantvā sacchikatvā attapaccakkhaṁ",
  "atk-s0508a22:399_1": "katvā akuppataṁ arahattaphalaṁ appicchabhāvassa paramukkaṁsagatattā mā maṁ jaññāti maṁ “ayaṁ khīṇāsavo”ti",
  "atk-s0508a22:399_2": "vā “chaḷabhiñño”ti vā kocipi mā jāneyyāti icchati abhikaṅkhatīti.",
  "atk-s0508a22:400_0": "Sumanattheragāthāvaṇṇanā niṭṭhitā.",
  "atk-s0508a22:401_0": "11. Nhātakamunittheragāthāvaṇṇanā",
  "atk-s0508a22:402_0": "Vātarogābhinītotiādikā āyasmato nhātakamunissa gāthā.",
  "atk-s0508a22:402_1": "Kā uppatti?",
  "atk-s0508a22:402_2": "Ayampi purimabuddhesu katādhikāro tattha tattha bhave puññāni upacinitvā imasmiṁ buddhuppāde rājagahe",
  "atk-s0508a22:402_3": "brāhmaṇakule nibbattitvā vayappatto vijjāṭṭhānādīsu nipphattiṁ gato nhātakalakkhaṇayogena nhātakoti paññāyittha.",
  "atk-s0508a22:402_4": "So tāpasapabbajjaṁ pabbajitvā rājagahassa tiyojanappamāṇe ṭhāne araññāyatane nīvārehi yāpento aggiṁ paricārayamāno vasati.",
  "atk-s0508a22:402_5": "Tassa satthā ghaṭe viya padīpaṁ hadayabbhantare pajjalantaṁ arahattūpanissayaṁ disvā assamapadaṁ agamāsi.",
  "atk-s0508a22:402_6": "So bhagavantaṁ disvā haṭṭhatuṭṭho attano upakappananiyāmena āhāraṁ upanesi.",
  "atk-s0508a22:402_7": "Taṁ bhagavā paribhuñji.",
  "atk-s0508a22:402_8": "Evaṁ tayo divase datvā catutthadivase “bhagavā tumhe paramasukhumālā,",
  "atk-s0508a22:402_9": "kathaṁ iminā āhārena yāpethā”ti āha.",
  "atk-s0508a22:402_10": "Tassa satthā ariyasantosaguṇaṁ pakāsento dhammaṁ desesi.",
  "atk-s0508a22:402_11": "Tāpaso taṁ sutvā sotāpanno hutvā pabbajitvā arahattaṁ pāpuṇi.",
  "atk-s0508a22:402_12": "Bhagavā taṁ arahatte patiṭṭhapetvā gato.",
  "atk-s0508a22:402_13": "So pana tattheva viharanto aparabhāge vātābādhena upadduto ahosi.",
  "atk-s0508a22:402_14": "Satthā tattha gantvā paṭisanthāramukhena tassa vihāraṁ pucchanto –",
  "atk-s0508a22:403_0": "435.",
  "atk-s0508a22:404_0": "“Vātarogābhinīto tvaṁ, viharaṁ kānane vane;",
  "atk-s0508a22:405_0": "Paviddhagocare lūkhe, kathaṁ bhikkhu karissasī”ti. – gāthamāha; Atha thero –",
  "atk-s0508a22:406_0": "436.",
  "atk-s0508a22:407_0": "“Pītisukhena vipulena, pharitvāna samussayaṁ;",
  "atk-s0508a22:408_0": "Lūkhampi abhisambhonto, viharissāmi kānane.",
  "atk-s0508a22:409_0": "437.",
  "atk-s0508a22:410_0": "“Bhāvento satta bojjhaṅge, indriyāni balāni ca;",
  "atk-s0508a22:411_0": "Jhānasokhummasampanno, viharissaṁ anāsavo.",
  "atk-s0508a22:412_0": "438.",
  "atk-s0508a22:413_0": "“Vippamuttaṁ kilesehi, suddhacittaṁ anāvilaṁ;",
  "atk-s0508a22:414_0": "Abhiṇhaṁ paccavekkhanto, viharissaṁ anāsavo.",
  "atk-s0508a22:415_0": "439.",
  "atk-s0508a22:416_0": "“Ajjhattañca bahiddhā ca, ye me vijjiṁsu āsavā;",
  "atk-s0508a22:417_0": "Sabbe asesā ucchinnā, na ca uppajjare puna.",
  "atk-s0508a22:418_0": "440.",
  "atk-s0508a22:419_0": "“Pañcakkhandhā pariññātā, tiṭṭhanti chinnamūlakā;",
  "atk-s0508a22:420_0": "Dukkhakkhayo anuppatto, natthi dāni punabbhavo”ti. –",
  "atk-s0508a22:421_0": "Imāhi sesagāthāhi attano vihāraṁ satthu pavedesi.",
  "atk-s0508a22:422_0": "Tattha jhānasokhummasampannoti jhānasukhumabhāvena samannāgato.",
  "atk-s0508a22:422_1": "Jhānasukhumaṁ nāma arūpajjhānaṁ,",
  "atk-s0508a22:422_2": "tasmā aṭṭhasamāpattilābhimhīti vuttaṁ hoti.",
  "atk-s0508a22:422_3": "Tena attano ubhatobhāgavimuttitaṁ dasseti.",
  "atk-s0508a22:422_4": "Apare panāhu –",
  "atk-s0508a22:422_5": "“sokhummanti aggamaggaphalesu adhipaññāsikkhā adhippetā,",
  "atk-s0508a22:422_6": "tato jhānaggahaṇena attano ubhatobhāgavimuttitaṁ vibhāvetī”ti.",
  "atk-s0508a22:422_7": "Vippamuttaṁ kilesehīti paṭippassaddhivimuttiyā sabbakilesehi vimuttaṁ,",
  "atk-s0508a22:422_8": "tato eva suddhacittaṁ,",
  "atk-s0508a22:422_9": "anāvilasaṅkappatāya anāvilaṁ,",
  "atk-s0508a22:422_10": "tīhipi padehi arahattaphalacittameva vadati.",
  "atk-s0508a22:422_11": "Sesaṁ heṭṭhā vuttanayameva.",
  "atk-s0508a22:422_12": "Imameva ca therassa aññābyākaraṇaṁ ahosīti.",
  "atk-s0508a22:423_0": "Nhātakamunittheragāthāvaṇṇanā niṭṭhitā.",
  "atk-s0508a22:424_0": "12. Brahmadattattheragāthāvaṇṇanā",
  "atk-s0508a22:425_0": "Akkodhassātiādikā āyasmato brahmadattattherassa gāthā.",
  "atk-s0508a22:425_1": "Kā uppatti?",
  "atk-s0508a22:425_2": "Ayampi purimabuddhesu katādhikāro tattha tattha bhave puññāni upacinitvā imasmiṁ buddhuppāde sāvatthiyaṁ kosalarañño putto hutvā nibbatti,",
  "atk-s0508a22:425_3": "brahmadattotissa nāmaṁ ahosi.",
  "atk-s0508a22:425_4": "So vayappatto jetavanamahe buddhānubhāvaṁ disvā paṭiladdhasaddho pabbajitvā vipassanāya kammaṁ karonto saha paṭisambhidāhi chaḷabhiñño ahosi.",
  "atk-s0508a22:425_5": "Taṁ ekadivasaṁ nagare piṇḍāya carantaṁ aññataro brāhmaṇo akkosi.",
  "atk-s0508a22:425_6": "Thero taṁ sutvāpi tuṇhībhūto piṇḍāya caratiyeva,",
  "atk-s0508a22:425_7": "brāhmaṇo punapi akkosiyeva.",
  "atk-s0508a22:425_8": "Manussā evaṁ akkosantampi naṁ “ayaṁ thero na kiñci bhaṇatī”ti āhaṁsu.",
  "atk-s0508a22:425_9": "Taṁ sutvā thero tesaṁ manussānaṁ dhammaṁ desento –",
  "atk-s0508a22:426_0": "441.",
  "atk-s0508a22:427_0": "“Akkodhassa kuto kodho, dantassa samajīvino;",
  "atk-s0508a22:428_0": "Sammadaññā vimuttassa, upasantassa tādino.",
  "atk-s0508a22:429_0": "442.",
  "atk-s0508a22:430_0": "“Tasseva tena pāpiyo, yo kuddhaṁ paṭikujjhati;",
  "atk-s0508a22:431_0": "Kuddhaṁ appaṭikujjhanto, saṅgāmaṁ jeti dujjayaṁ.",
  "atk-s0508a22:432_0": "443.",
  "atk-s0508a22:433_0": "“Ubhinnamatthaṁ carati, attano ca parassa ca;",
  "atk-s0508a22:434_0": "Paraṁ saṅkupitaṁ ñatvā, yo sato upasammati.",
  "atk-s0508a22:435_0": "444.",
  "atk-s0508a22:436_0": "“Ubhinnaṁ tikicchantaṁ taṁ, attano ca parassa ca;",
  "atk-s0508a22:437_0": "Janā maññanti bāloti, ye dhammassa akovidā. ;",
  "atk-s0508a22:438_0": "445.",
  "atk-s0508a22:439_0": "“Uppajje te sace kodho, āvajja kakacūpamaṁ;",
  "atk-s0508a22:440_0": "Uppajje ce rase taṇhā, puttamaṁsūpamaṁ sara.",
  "atk-s0508a22:441_0": "446.",
  "atk-s0508a22:442_0": "“Sace dhāvati cittaṁ te, kāmesu ca bhavesu ca;",
  "atk-s0508a22:443_0": "Khippaṁ niggaṇha satiyā, kiṭṭhādaṁ viya duppasu”nti. –",
  "atk-s0508a22:444_0": "Imā gāthā abhāsi.",
  "atk-s0508a22:445_0": "Tattha akkodhassāti kodharahitassa maggena samucchinnakodhassa.",
  "atk-s0508a22:445_1": "Kuto kodhoti kuto nāma hetu kodho uppajjeyya,",
  "atk-s0508a22:445_2": "tassa uppattikāraṇaṁ natthīti attho.",
  "atk-s0508a22:445_3": "Dantassāti uttamena damena aggamaggadamathena dantassa.",
  "atk-s0508a22:445_4": "Samajīvinoti kāyavisamādīni sabbaso pahāya kāyasamādīnaṁ vasena samaṁ jīvantassa sattaṭṭhāniyena sampajaññena sammadeva vattantassa.",
  "atk-s0508a22:445_5": "Sammadaññā vimuttassāti sammā aññāya abhiññeyyādike dhamme jānitvā sabbāsavehi vippamuttassa.",
  "atk-s0508a22:445_6": "Tato eva sabbakilesadarathapariḷāhavūpasamena upasantassa.",
  "atk-s0508a22:445_7": "Iṭṭhādīsu tādilakkhaṇappattiyā tādino khīṇāsavassa kuto kodhoti aññāpadesena thero attano kodhābhāvaṁ",
  "atk-s0508a22:445_8": "tassa ca kāraṇāni vatvā idāni kodhe akodhe ca ādīnavānisaṁsadassanena dhammaṁ kathento “tassevā”tiādimāha.",
  "atk-s0508a22:445_9": "Tattha yo kuddhaṁ paṭikujjhatīti yo puggalo attano upari kuddhaṁ kupitaṁ puggalaṁ paṭikujjhati,",
  "atk-s0508a22:445_10": "tasseva tena paṭikujjhanapaccakkosanapaṭippaharaṇādinā pāpiyo idhaloke viññūgarahādivasena paraloke nirayadukkhādivasena",
  "atk-s0508a22:445_11": "abhaddakataraṁ akalyāṇataraṁ hoti.",
  "atk-s0508a22:445_12": "Kujjhanena pana akuddhassa pāpaṁ hotīti vattabbameva natthi.",
  "atk-s0508a22:445_13": "Keci pana “yo akuddhaṁ paṭikuddhaṁ ārabbha kujjhatī”ti atthaṁ vadanti.",
  "atk-s0508a22:445_14": "Kuddhaṁ appaṭikujjhantoti yo pana kuddhaṁ puggalaṁ “ayaṁ kuddho kodhapareto”ti ñatvā na paṭikujjhati khamati,",
  "atk-s0508a22:445_15": "so dujjayaṁ kilesasaṅgāmaṁ jeti nāma.",
  "atk-s0508a22:445_16": "Na kevalañcassa kilesasaṅgāmajayo eva,",
  "atk-s0508a22:445_17": "atha kho ubhayahitapaṭipattimpīti dassento āha “ubhinnamatthaṁ…pe…",
  "atk-s0508a22:445_18": "upasammatī”ti.",
  "atk-s0508a22:445_19": "Yo paraṁ puggalaṁ saṅkupitaṁ kuddhaṁ “kodhapareto”ti ñatvā taṁ mettāyanto ajjhupekkhanto vā sato sampajāno hutvā upasammati khamati na paṭippharati.",
  "atk-s0508a22:445_20": "So attano ca parassa cāti ubhinnaṁ ubhayalokasukhāvahaṁ atthaṁ hitaṁ carati.",
  "atk-s0508a22:446_0": "Ubhinnaṁ tikicchantaṁ tanti taṁ attano ca parassa cāti ubhinnaṁ dvinnaṁ kodhabyādhitikicchāya tikicchantaṁ",
  "atk-s0508a22:446_1": "khamantaṁ puggalaṁ ye janā dhammassa ariyācāradhamme akusalā,",
  "atk-s0508a22:446_2": "te bālā “ayaṁ aviddasu yo attānaṁ akkosantassa paharantassa kiñci na karotī”ti maññanti,",
  "atk-s0508a22:446_3": "taṁ tesaṁ ayoniso maññananti adhippāyo.",
  "atk-s0508a22:446_4": "“Tikicchana”ntipi paṭhanti,",
  "atk-s0508a22:446_5": "tikicchanasabhāvanti attho.",
  "atk-s0508a22:447_0": "Evaṁ therena vuccamānaṁ dhammaṁ sutvā akkosakabrāhmaṇo saṁviggo pasannacitto ca hutvā theraṁ khamāpetvā tasseva santike pabbaji.",
  "atk-s0508a22:447_1": "Thero tassa kammaṭṭhānaṁ dento “imassa mettābhāvanā yuttā”ti mettākammaṭṭhānaṁ datvā kodhapariyuṭṭhānādīsu",
  "atk-s0508a22:447_2": "paccavekkhaṇādividhiṁ dassento “uppajje te”tiādimāha.",
  "atk-s0508a22:447_3": "Tattha uppajje te saceti sace te kammaṭṭhānaṁ anuyuñjantassa kañci puggalaṁ nissāya ciraparicayo kodho uppajjeyya,",
  "atk-s0508a22:447_4": "tassa vūpasamāya –",
  "atk-s0508a22:448_0": "“Ubhatodaṇḍakena cepi,",
  "atk-s0508a22:448_1": "bhikkhave,",
  "atk-s0508a22:448_2": "kakacena corā ocarakā aṅgamaṅgāni okanteyyuṁ,",
  "atk-s0508a22:448_3": "tatrāpi yo mano padūseyya,",
  "atk-s0508a22:448_4": "na me so tena sāsanakaro”ti –",
  "atk-s0508a22:449_0": "Satthārā vuttaṁ kakacūpamaṁ ovādaṁ āvajjehi.",
  "atk-s0508a22:449_1": "Uppajje ce rase taṇhāti sace te madhurādibhede rase taṇhā abhilāso uppajjeyya,",
  "atk-s0508a22:449_2": "tassa vūpasamāya –",
  "atk-s0508a22:450_0": "“Puttamaṁsaṁ jāyampatikā yathā kantāranittharaṇatthameva khādiṁsu,",
  "atk-s0508a22:450_1": "na rasataṇhāya evaṁ kulaputtopi pabbajito piṇḍapātaṁ paṭisevati…pe…",
  "atk-s0508a22:450_2": "phāsuvihāro cā”ti –",
  "atk-s0508a22:451_0": "Evaṁ vuttaṁ puttamaṁsūpamovādaṁ sara anussara.",
  "atk-s0508a22:452_0": "Sace dhāvati te cittanti ayoniso manasi karoto tava cittaṁ kāmesu pañcakāmaguṇesu chandarāgavasena,",
  "atk-s0508a22:452_1": "kāmabhavādīsu bhavesu bhavapatthanāvasena sace dhāvati sarati javati.",
  "atk-s0508a22:452_2": "Khippaṁ niggaṇha satiyā,",
  "atk-s0508a22:452_3": "kiṭṭhādaṁviya duppasunti tathā dhāvituṁ adento yathā nāma puriso kiṭṭhādaṁ sassakhādakaṁ duppasuṁ duṭṭhagoṇaṁ",
  "atk-s0508a22:452_4": "yottena thambhe bandhitvā attano vase vatteti,",
  "atk-s0508a22:452_5": "evaṁ satiyā satiyottena sammādhithambhe bandhanto khippaṁ sīghameva niggaṇha,",
  "atk-s0508a22:452_6": "yathā kilesavigamena nibbisevanaṁ hoti,",
  "atk-s0508a22:452_7": "tathā damehīti.",
  "atk-s0508a22:452_8": "Keci pana “thero puthujjanova hutvā akkosaṁ adhivāsento tesaṁ manussānaṁ ariyaguṇe pakāsento dhammaṁ",
  "atk-s0508a22:452_9": "kathetvā pacchā dvīhi gāthāhi attānaṁ ovadanto vipassanaṁ vaḍḍhetvā arahattaṁ patvā aññaṁ byākaronto",
  "atk-s0508a22:452_10": "imāyeva gāthā abhāsī”ti vadanti.",
  "atk-s0508a22:453_0": "Brahmadattattheragāthāvaṇṇanā niṭṭhitā.",
  "atk-s0508a22:454_0": "13. Sirimaṇḍattheragāthāvaṇṇanā",
  "atk-s0508a22:455_0": "Channamativassatītiādikā āyasmato sirimaṇḍattherassa gāthā.",
  "atk-s0508a22:455_1": "Kā uppatti?",
  "atk-s0508a22:455_2": "Ayampi purimabuddhesu katādhikāro tattha tattha bhave puññāni upacinitvā imasmiṁ buddhuppāde saṁsumāragire",
  "atk-s0508a22:455_3": "brāhmaṇakule nibbattitvā sirimaṇḍoti laddhanāmo vayappatto bhesakalāvane bhagavati viharante satthāraṁ",
  "atk-s0508a22:455_4": "upasaṅkamitvā dhammaṁ sutvā paṭiladdhasaddho pabbajitvā laddhūpasampado samaṇadhammaṁ karonto ekasmiṁ",
  "atk-s0508a22:455_5": "uposathadivase pātimokkhuddesaṭṭhāne nisinno nidānuddesassa pariyosāne “āvikatā hissa phāsu hotī”ti pāḷiyā",
  "atk-s0508a22:455_6": "atthaṁ upadhārento āpannaṁ āpattiṁ anāvikatvā paṭicchādento uparūpari āpattiyo āpajjati,",
  "atk-s0508a22:455_7": "tenassa na phāsu hoti,",
  "atk-s0508a22:455_8": "āvikatvā pana yathādhammaṁ paṭikarontassa phāsu hotīti imamatthaṁ manasi katvā “aho satthu sāsanaṁ suvisuddha”nti",
  "atk-s0508a22:455_9": "laddhappasādo tathā uppannaṁ pītiṁ vikkhambhetvā vipassanaṁ vaḍḍhetvā arahattaṁ patvā attano paṭipattiṁ",
  "atk-s0508a22:455_10": "paccavekkhitvā pasannamānaso bhikkhūnaṁ ovādaṁ dento –",
  "atk-s0508a22:456_0": "447.",
  "atk-s0508a22:457_0": "“Channamativassati, vivaṭaṁ nātivassati;",
  "atk-s0508a22:458_0": "Tasmā channaṁ vivaretha, evaṁ taṁ nātivassati.",
  "atk-s0508a22:459_0": "448.",
  "atk-s0508a22:460_0": "“Maccunābbhāhato loko, jarāya parivārito;",
  "atk-s0508a22:461_0": "Taṇhāsallena otiṇṇo, icchādhūpāyito sadā. ;",
  "atk-s0508a22:462_0": "449.",
  "atk-s0508a22:463_0": "“Maccunābbhāhato loko, parikkhitto jarāya ca;",
  "atk-s0508a22:464_0": "Haññati niccamattāṇo, pattadaṇḍova takkaro.",
  "atk-s0508a22:465_0": "450.",
  "atk-s0508a22:466_0": "“Āgacchantaggikhandhāva, maccu byādhi jarā tayo;",
  "atk-s0508a22:467_0": "Paccuggantuṁ balaṁ natthi, javo natthi palāyituṁ.",
  "atk-s0508a22:468_0": "451.",
  "atk-s0508a22:469_0": "“Amoghaṁ divasaṁ kayirā, appena bahukena vā;",
  "atk-s0508a22:470_0": "Yaṁ yaṁ vijahate rattiṁ, tadūnaṁ tassa jīvitaṁ.",
  "atk-s0508a22:471_0": "452.",
  "atk-s0508a22:472_0": "“Carato tiṭṭhato vāpi, āsīnasayanassa vā;",
  "atk-s0508a22:473_0": "Upeti carimā ratti, na te kālo pamajjitu”nti. –",
  "atk-s0508a22:474_0": "Imā gāthā abhāsi.",
  "atk-s0508a22:475_0": "Tattha channanti chāditaṁ yathābhūtaṁ avivaṭaṁ appakāsitaṁ duccaritaṁ.",
  "atk-s0508a22:475_1": "Ativassatīti āpattivassañceva kilesavassañca ativiya vassati.",
  "atk-s0508a22:475_2": "Āpattiyā hi chādanaṁ alajjibhāvādinā tādisova,",
  "atk-s0508a22:475_3": "chādanena tato aññathāva punapi tathārūpaṁ tato vā pāpiṭṭhataraṁ āpattiṁ āpajjeyyāti chādanaṁ vassanassa kāraṇaṁ vuttaṁ.",
  "atk-s0508a22:475_4": "Vivaṭanti pakāsitaṁ appaṭicchannaṁ.",
  "atk-s0508a22:475_5": "Nātivassatīti ettha atīti upasaggamattaṁ,",
  "atk-s0508a22:475_6": "na vassatīti attho.",
  "atk-s0508a22:475_7": "Avassanañcettha vuttavipariyāyena veditabbaṁ cittasantānassa visodhitattā.",
  "atk-s0508a22:475_8": "Tasmāti vuttamevatthaṁ kāraṇabhāvena paccāmasati,",
  "atk-s0508a22:475_9": "channassa duccaritassa āpattivassādīnaṁ ativassanato vivaṭassa ca avassanatoti attho.",
  "atk-s0508a22:475_10": "Channaṁ vivarethāti puthujjanabhāvena chādanādhippāye uppannepi taṁ ananuvattitvā vivaretha āvikareyya,",
  "atk-s0508a22:475_11": "yathādhammaṁ paṭikareyya.",
  "atk-s0508a22:475_12": "Evanti vivaraṇena yathādhammaṁ paṭipattiyā.",
  "atk-s0508a22:475_13": "Tanti taṁ channaṁ duccaritaṁ.",
  "atk-s0508a22:475_14": "Nātivassati āpattivassaṁ kilesavassañca na vassati,",
  "atk-s0508a22:475_15": "suddhante puggalaṁ patiṭṭhapetīti attho.",
  "atk-s0508a22:476_0": "Idāni “ekaṁsena sīghaṁyeva ca attā sodhetabbo,",
  "atk-s0508a22:476_1": "appamādo kātabbo”ti tassa kāraṇaṁ saṁvegavatthuṁ dassento “maccunābbhāhato loko”tiādimāha.",
  "atk-s0508a22:476_2": "Tattha maccunābbhāhato lokoti ayaṁ sabbopi sattaloko coro viya coraghātakena,",
  "atk-s0508a22:476_3": "sabbavaṭṭanipātinā maccunā maraṇena abhihato,",
  "atk-s0508a22:476_4": "na tassa hatthato muccati.",
  "atk-s0508a22:476_5": "Jarāya parivāritoti ayaṁ loko uppādato uddhaṁ maraṇūpanayanarasāya jarāya parivārito ajjhotthaṭo,",
  "atk-s0508a22:476_6": "jarāsaṅghātaparimukkoti attho.",
  "atk-s0508a22:476_7": "Taṇhāsallena otiṇṇoti sarīrassa anto nimuggena visapītakhurappena viya upādānalakkhaṇena taṇhāsaṅkhātena sallena otiṇṇo hadayabbhantare ogāḷho.",
  "atk-s0508a22:476_8": "Taṇhā hi pīḷājananato anto tudanato duruddhārato ca “sallo”ti vuccati.",
  "atk-s0508a22:476_9": "Icchādhūpāyitoti ārammaṇābhipatthanalakkhaṇāya icchāya santāpito.",
  "atk-s0508a22:476_10": "Taṁ visayaṁ icchanto hi puggalo yadicchitaṁ visayaṁ labhanto vā alabhanto vā tāya eva anudahanalakkhaṇāya icchāya santatto pariḷāhappatto hoti.",
  "atk-s0508a22:476_11": "Sadāti sabbakālaṁ,",
  "atk-s0508a22:476_12": "idañca padaṁ sabbapadesu yojetabbaṁ.",
  "atk-s0508a22:477_0": "Parikkhitto jarāya cāti na kevalaṁ maccunā abbhāhatoyeva,",
  "atk-s0508a22:477_1": "atha kho jarāya ca parikkhitto.",
  "atk-s0508a22:477_2": "Jarāya samavaruddho jarāpākāraparikkhitto,",
  "atk-s0508a22:477_3": "na taṁ samatikkamatīti attho.",
  "atk-s0508a22:477_4": "Haññati niccamattāṇoti atāṇo asaraṇo hutvā niccakālaṁ jarāmaraṇehi haññati vibādhīyati.",
  "atk-s0508a22:477_5": "Yathā kiṁ?",
  "atk-s0508a22:477_6": "Pattadaṇḍova takkaro yathā takkaro coro katāparādho vajjhappatto atāṇo rājāṇāya haññati,",
  "atk-s0508a22:477_7": "evamayaṁ loko jarāmaraṇehīti dasseti.",
  "atk-s0508a22:478_0": "Āgacchantaggikhandhāvāti mahāvane ḍayhamāne taṁ abhibhavantā mahantā aggikkhandhā viya maccu byādhi jarāti",
  "atk-s0508a22:478_1": "ime tayo anudahanaṭṭhena aggikkhandhā imaṁ sattalokaṁ abhibhavantā āgacchanti,",
  "atk-s0508a22:478_2": "tesaṁ pana paṭibalo hutvā paccuggantuṁ abhibhavituṁ balaṁ ussāho natthi,",
  "atk-s0508a22:478_3": "imassa lokassa,",
  "atk-s0508a22:478_4": "javo natthi palāyituṁ javantesu,",
  "atk-s0508a22:478_5": "ajjhottharantesu.",
  "atk-s0508a22:478_6": "Yattha te nābhibhavanti,",
  "atk-s0508a22:478_7": "piṭṭhiṁ dassetvā tato palāyitumpi imassa lokassa jaṅghājavo natthi,",
  "atk-s0508a22:478_8": "evaṁ attanā asamattho māyādīhi upāyehi appaṭikāre tividhe balavati paccāmitte niccupaṭṭhite kiṁ kātabbanti ce?",
  "atk-s0508a22:478_9": "Amoghaṁdivasaṁ kayirā,",
  "atk-s0508a22:478_10": "appena bahukena vāti appena antamaso gaddūhanamattampi kālaṁ pavattitena bahukena vā sakalaṁ ahorattaṁ",
  "atk-s0508a22:478_11": "pavattitena vipassanāmanasikārena amoghaṁ avañjhaṁ divasaṁ kareyya,",
  "atk-s0508a22:478_12": "yasmā yaṁ yaṁ vijahate rattiṁ,",
  "atk-s0508a22:478_13": "tadūnaṁ tassa jīvitaṁ ayaṁ satto yaṁ yaṁ rattiṁ vijahati nāseti khepeti,",
  "atk-s0508a22:478_14": "tadūnaṁ tena ūnaṁ tassa sattassa jīvitaṁ hoti.",
  "atk-s0508a22:478_15": "Etena rattikkhayo nāma jīvitakkhayo tassa anivattanatoti dasseti. Tenāha –",
  "atk-s0508a22:479_0": "“Yamekarattiṁ paṭhamaṁ, gabbhe vasati māṇavo;",
  "atk-s0508a22:480_0": "Abbhuṭṭhitova so yāti, sa gacchaṁ na nivattatī”ti. ;",
  "atk-s0508a22:481_0": "Na kevalaṁ rattivaseneva,",
  "atk-s0508a22:481_1": "atha kho iriyāpathavasenāpi jīvitakkhayo upadhāretabboti āha “carato”tiādi.",
  "atk-s0508a22:481_2": "Caratoti gacchantassa.",
  "atk-s0508a22:481_3": "Tiṭṭhatoti ṭhitaṁ kappentassa.",
  "atk-s0508a22:481_4": "Āsīnasayanassa vāti āsīnassa sayanassa vā,",
  "atk-s0508a22:481_5": "nisinnassa nipajjantassa vāti attho.",
  "atk-s0508a22:481_6": "“Āsīdana”ntipi paṭhanti,",
  "atk-s0508a22:481_7": "tattha sāmiatthe upayogavacanaṁ daṭṭhabbaṁ.",
  "atk-s0508a22:481_8": "Upeti carimā rattīti carimakacittasahitā ratti upagacchati,",
  "atk-s0508a22:481_9": "rattiggahaṇañcettha desanāsīsamattaṁ.",
  "atk-s0508a22:481_10": "Gamanādīsu yena kenaci iriyāpathena samaṅgībhūtassa carimakāloyeva,",
  "atk-s0508a22:481_11": "tenevassa iriyāpathakkhaṇā jīvitaṁ khepetvā eva gacchanti,",
  "atk-s0508a22:481_12": "tasmā na te kālo pamajjituṁ nāyaṁ tuyhaṁ pamādaṁ āpajjituṁ kālo “imasmiṁ nāma kāle maraṇaṁ na hotī”ti aviditattā.",
  "atk-s0508a22:481_13": "Vuttaṁ hi –",
  "atk-s0508a22:482_0": "“Animittamanaññātaṁ, maccānaṁ idha jīvitaṁ;",
  "atk-s0508a22:483_0": "Kasirañca parittañca, tañca dukkhena saṁyuta”nti. ;",
  "atk-s0508a22:484_0": "Tasmā evaṁ attānaṁ ovaditvā appamattena tīsu sikkhāsu anuyogo kātabboti adhippāyo.",
  "atk-s0508a22:485_0": "Sirimaṇḍattheragāthāvaṇṇanā niṭṭhitā.",
  "atk-s0508a22:486_0": "14. Sabbakāmittheragāthāvaṇṇanā",
  "atk-s0508a22:487_0": "Dvipādakotiādikā āyasmato sabbakāmittherassa gāthā.",
  "atk-s0508a22:487_1": "Kā uppatti?",
  "atk-s0508a22:487_2": "Ayaṁ kira padumuttarassa bhagavato sāsane uppannaṁ abbudaṁ sodhetvā paṭipākatikaṁ ṭhapentaṁ ekaṁ theraṁ disvā,",
  "atk-s0508a22:487_3": "“ahampi anāgate ekassa buddhassa sāsane abbudaṁ sodhetvā paṭipākatikaṁ ṭhapetuṁ samattho bhaveyya”nti",
  "atk-s0508a22:487_4": "patthanaṁ paṭṭhapetvā tadanurūpāni puññāni katvā devamanussesu saṁsaranto imasmiṁ buddhuppāde aparinibbute",
  "atk-s0508a22:487_5": "eva bhagavati vesāliyaṁ khattiyakule nibbattitvā sabbakāmoti laddhanāmo vayappatto ñātakehi dārapariggahaṁ",
  "atk-s0508a22:487_6": "kārito nissaraṇajjhāsayatāya gharāvāsaṁ jigucchanto dhammabhaṇḍāgārikassa santike pabbajitvā samaṇadhammaṁ",
  "atk-s0508a22:487_7": "karonto upajjhāyena saddhiṁ vesāliṁ upagato ñātigharaṁ agamāsi.",
  "atk-s0508a22:487_8": "Tattha naṁ purāṇadutiyikā pativiyogadukkhitā kisā dubbaṇṇā analaṅkatā kiliṭṭhavatthanivasanā vanditvā rodamānā ekamantaṁ aṭṭhāsi.",
  "atk-s0508a22:487_9": "Taṁ disvā therassa karuṇāpurassaraṁ mettaṁ upaṭṭhāpayato anubhūtārammaṇe ayonisomanasikāravasena sahasā kileso uppajji.",
  "atk-s0508a22:488_0": "So tena kasāhi tāḷito ājānīyo viya sañjātasaṁvego tāvadeva susānaṁ gantvā,",
  "atk-s0508a22:488_1": "asubhanimittaṁ uggahetvā,",
  "atk-s0508a22:488_2": "tattha paṭiladdhajhānaṁ pādakaṁ katvā,",
  "atk-s0508a22:488_3": "vipassanaṁ vaḍḍhetvā,",
  "atk-s0508a22:488_4": "arahattaṁ pāpuṇi.",
  "atk-s0508a22:488_5": "Athassa sasuro alaṅkatapaṭiyattaṁ dhītaraṁ ādāya mahatā parivārena naṁ uppabbājetukāmo vihāraṁ agamāsi.",
  "atk-s0508a22:488_6": "Thero tassā adhippāyaṁ ñatvā attano kāmesu virattabhāvaṁ sabbattha ca anupalittataṁ pakāsento –",
  "atk-s0508a22:489_0": "453.",
  "atk-s0508a22:490_0": "“Dvipādakoyaṁ asuci, duggandho parihīrati;",
  "atk-s0508a22:491_0": "Nānākuṇapaparipūro, vissavanto tato tato.",
  "atk-s0508a22:492_0": "454.",
  "atk-s0508a22:493_0": "“Migaṁ nilīnaṁ kūṭena, baḷiseneva ambujaṁ;",
  "atk-s0508a22:494_0": "Vānaraṁ viya lepena, bādhayanti puthujjanaṁ.",
  "atk-s0508a22:495_0": "455.",
  "atk-s0508a22:496_0": "“Rūpā saddā rasā gandhā, phoṭṭhabbā ca manoramā;",
  "atk-s0508a22:497_0": "Pañca kāmaguṇā ete, itthirūpasmi dissare.",
  "atk-s0508a22:498_0": "456.",
  "atk-s0508a22:499_0": "“Ye etā upasevanti, rattacittā puthujjanā;",
  "atk-s0508a22:500_0": "Vaḍḍhenti kaṭasiṁ ghoraṁ, ācinanti punabbhavaṁ.",
  "atk-s0508a22:501_0": "457.",
  "atk-s0508a22:502_0": "“Yo cetā parivajjeti, sappasseva padā siro;",
  "atk-s0508a22:503_0": "Somaṁ visattikaṁ loke, sato samativattati.",
  "atk-s0508a22:504_0": "458.",
  "atk-s0508a22:505_0": "“Kāmesvādīnavaṁ disvā, nekkhammaṁ daṭṭhu khemato;",
  "atk-s0508a22:506_0": "Nissaṭo sabbakāmehi, patto me āsavakkhayo”ti. –",
  "atk-s0508a22:507_0": "Imā gāthā abhāsi.",
  "atk-s0508a22:508_0": "Tattha dvipādakoti yadipi apādakādayopi kāyā asucīyeva,",
  "atk-s0508a22:508_1": "adhikāravasena pana ukkaṭṭhaparicchedena vā evaṁ vuttaṁ.",
  "atk-s0508a22:508_2": "Yasmā vā aññe asucibhūtāpi kāyā loṇambilādīhi abhisaṅkharitvā manussānaṁ bhojanepi upanīyanti,",
  "atk-s0508a22:508_3": "na pana manussakāyo,",
  "atk-s0508a22:508_4": "tasmā asucitarasabhāvamassa dassento “dvipādako”ti āha.",
  "atk-s0508a22:508_5": "Ayanti tadā upaṭṭhitaṁ itthirūpaṁ sandhāyāha.",
  "atk-s0508a22:508_6": "Asucīti asuci eva,",
  "atk-s0508a22:508_7": "na ettha kiñcipi sucīti attho.",
  "atk-s0508a22:508_8": "Duggandho parihīratīti duggandho samāno pupphagandhādīhi saṅkharitvā pariharīyati.",
  "atk-s0508a22:508_9": "Nānākuṇapaparipūroti kesādianekappakārakuṇapabharito.",
  "atk-s0508a22:508_10": "Vissavanto tato tatoti pupphagandhādīhissa jegucchabhāvaṁ paṭicchādetuṁ vāyamantānampi taṁ vāyāmaṁ nipphalaṁ",
  "atk-s0508a22:508_11": "katvā navahi dvārehi kheḷasiṅghāṇikādīni lomakūpehi ca sedajallikaṁ ‘vissavantoyeva parihīratī’ti sambandho.",
  "atk-s0508a22:509_0": "Evaṁ jegucchopi samāno cāyaṁ kāyo kūṭādīhi viya migādike attano rūpādīhi andhaputhujjane vañcetiyevāti dassento “miga”ntiādimāha.",
  "atk-s0508a22:509_1": "Tattha migaṁ nilīnaṁ kūṭenāti pāsavākarādinā kūṭena nilīnaṁ,",
  "atk-s0508a22:509_2": "paṭicchannaṁ katvā migaṁ viya nesādo.",
  "atk-s0508a22:509_3": "Vakkhamāno hi iva-",
  "atk-s0508a22:509_4": "saddo idhāpi ānetvā yojetabbo.",
  "atk-s0508a22:509_5": "Baḷiseneva ambujanti ambujaṁ macchaṁ āmisabaddhena baḷisena viya bāḷisiko.",
  "atk-s0508a22:509_6": "Vānaraṁ viya lepenāti rukkhasilādīsu pakkhittena makkaṭalepena makkaṭaṁ viya migaluddo andhaputhujjanaṁ vañcento bādhentīti.",
  "atk-s0508a22:510_0": "Ke pana bādhentīti āha.",
  "atk-s0508a22:510_1": "“Rūpā saddā”tiādi.",
  "atk-s0508a22:510_2": "Rūpādayo hi pañca kāmakoṭṭhāsā visesato visabhāgavatthusannissayā vipallāsūpanissayena ayonisomanasikārena",
  "atk-s0508a22:510_3": "parikkhittānaṁ andhaputhujjanānaṁ mano ramento kilesavatthutāya anatthāvahabhāvato te bādhenti nāma.",
  "atk-s0508a22:510_4": "Tena vuttaṁ “rūpā saddā…pe…",
  "atk-s0508a22:510_5": "itthirūpasmi dissare”ti.",
  "atk-s0508a22:511_0": "Itthiggahaṇañcettha adhikāravasena katanti veditabbaṁ.",
  "atk-s0508a22:511_1": "Tenevāha “ye etā upasevantī”tiādi.",
  "atk-s0508a22:511_2": "Tassattho –",
  "atk-s0508a22:511_3": "ye puthujjanā etā itthiyo rattacittā rāgābhibhūtacittā upabhogavatthusaññāya upasevanti.",
  "atk-s0508a22:511_4": "Vaḍḍhenti kaṭasiṁ ghoranti te jātiādīhi nirayādīhi ca ghoraṁ,",
  "atk-s0508a22:511_5": "bhayānakaṁ,",
  "atk-s0508a22:511_6": "andhabālehi abhiramitabbato kaṭasisaṅkhātaṁ saṁsāraṁ punappunaṁ uppattimaraṇādinā vaḍḍhenti.",
  "atk-s0508a22:511_7": "Tenāha “ācinanti punabbhava”nti.",
  "atk-s0508a22:512_0": "Yo cetāti yo pana puggalo etā itthiyo tattha chandarāgassa vikkhambhanena vā samucchindanena vā attano pādena sappassa siraṁ viya parivajjeti,",
  "atk-s0508a22:512_1": "so sabbaṁ lokaṁ visajitvā ṭhitattā loke visattikāsaṅkhātaṁ taṇhaṁ sato hutvā samativattati.",
  "atk-s0508a22:513_0": "Kāmesvādīnavaṁ disvāti “aṭṭhikaṅkalūpamā kāmā bahudukkhā bahupāyāsā”tiādinā vatthukāmesu kilesakāmesu anekākāravokāraṁ ādīnavaṁ, dosaṁ, disvā.",
  "atk-s0508a22:513_1": "Nekkhammaṁ daṭṭhu khematoti kāmehi bhavehi ca nikkhantabhāvato nekkhammaṁ,",
  "atk-s0508a22:513_2": "pabbajjaṁ,",
  "atk-s0508a22:513_3": "nibbānañca, khemato,",
  "atk-s0508a22:513_4": "anupaddavato, daṭṭhu, disvā.",
  "atk-s0508a22:513_5": "Sabbakāmehipi tebhūmakadhammehi nissaṭo visaṁyutto.",
  "atk-s0508a22:513_6": "Sabbepi tebhūmakā dhammā kāmanīyaṭṭhena kāmā,",
  "atk-s0508a22:513_7": "tehi ca thero visaṁyutto.",
  "atk-s0508a22:513_8": "Tenāha “patto me āsavakkhayo”ti.",
  "atk-s0508a22:514_0": "Evaṁ thero ādito pañcahi gāthāhi dhammaṁ kathetvā chaṭṭhagāthāya aññaṁ byākāsi.",
  "atk-s0508a22:514_1": "Taṁ sutvā sasuro “ayaṁ sabbattha anupalitto,",
  "atk-s0508a22:514_2": "na sakkā imaṁ kāmesu patāretu”nti yathāgatamaggeneva gato.",
  "atk-s0508a22:514_3": "Theropi vassasataparinibbute bhagavati upasampadāya vīsavassasatiko pathabyā thero hutvā,",
  "atk-s0508a22:514_4": "vesālikehi vajjiputtehi uppāditaṁ sāsanassa abbudaṁ sodhetvā,",
  "atk-s0508a22:514_5": "dutiyaṁ dhammasaṅgītiṁ saṅgāyitvā “anāgate dhammāsokakāle uppajjanakaṁ abbudaṁ sodhehī”ti tissamahābrahmānaṁ",
  "atk-s0508a22:514_6": "āṇāpetvā anupādisesāya nibbānadhātuyā parinibbāyi.",
  "atk-s0508a22:515_0": "Sabbakāmittheragāthāvaṇṇanā niṭṭhitā.",
  "atk-s0508a22:516_0": "Chakkanipātavaṇṇanā niṭṭhitā."
}