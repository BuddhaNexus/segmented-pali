{
  "tika-abh08t40:0_0": "16. Soḷasamo paricchedo",
  "tika-abh08t40:1_0": "Abhiññāniddesavaṇṇanā",
  "tika-abh08t40:2_0": "1043-",
  "tika-abh08t40:2_1": "7.Paranti visiṭṭhaṁ katvā,",
  "tika-abh08t40:2_2": "visesatoti attho.",
  "tika-abh08t40:2_3": "Catutthajjhānamattepīti rūpāvacaracatutthajjhānamattepi,",
  "tika-abh08t40:2_4": "nāvassaṁ arūpajjhānehīti adhippāyo.",
  "tika-abh08t40:2_5": "Arūpāvacarajjhānaṁ appaṭiladdhopi hi katādhikāro bhikkhu abhiññā sampādetuṁ samattho hoti.",
  "tika-abh08t40:2_6": "Ettha catutthajjhānaggahaṇeneva heṭṭhā tīṇi jhānāni gahitāni.",
  "tika-abh08t40:2_7": "Tesu hi aciṇṇavasī catutthajjhānaṁ uppādetumpi na sakkoti.",
  "tika-abh08t40:2_8": "Abhiññāsu anuyogaṁ kātuṁ vaṭṭatīti vatvā tattha payojanaṁ dassetuṁ “abhiññānāmā”tiādi vuttaṁ.",
  "tika-abh08t40:2_9": "Niṭṭhaṅgatāti adhigatānisaṁsatāya ceva bhāvanāsukhatāya ca niṭṭhaṁ nipphattiṁ gatā.",
  "tika-abh08t40:2_10": "Samādhibhāvanāya hi lokiyābhiññā udayaphalabhāvena pākaṭā.",
  "tika-abh08t40:2_11": "So abhiññāya ca samādhinā ca samannāgato sukheneva paññābhāvanaṁ sampādessati.",
  "tika-abh08t40:3_0": "1048-",
  "tika-abh08t40:3_1": "9.Dibbānītiādi lokiyābhiññānaṁ sarūpato uddisanaṁ.",
  "tika-abh08t40:3_2": "Dibbāni cakkhusotānīti dibbacakkhuñāṇaṁ,",
  "tika-abh08t40:3_3": "dibbasotañāṇañcāti dasseti.",
  "tika-abh08t40:3_4": "Iddhīti iddhividhañāṇaṁ.",
  "tika-abh08t40:3_5": "Imā pana abhiññāyo pattukāmena ādikammikena yoginā yasmā odātakasiṇapariyantesu aṭṭhasu kasiṇesu catutthajjhānaṁ,",
  "tika-abh08t40:3_6": "tabbasena ca arūpasamāpattiyo nibbattetvā vā na vā kasiṇānulomatādīhi cuddasahi ākārehi cittaṁ dametabbaṁ.",
  "tika-abh08t40:3_7": "Na hi evaṁ adametvā pubbe abhāvitabhāvano ādikammiko yogāvacaro pañca abhiññāyo nipphādessatīti tasmā",
  "tika-abh08t40:3_8": "taṁ cittaparidamanaṁ avassaṁ kātabbanti dassetuṁ “kasiṇānulomatādīhī”tiādi vuttaṁ.",
  "tika-abh08t40:3_9": "Kasiṇānulomatādīhīti kasiṇānulomatā kasiṇapaṭilomatā kasiṇānulomapaṭilomatā jhānānulomatā jhānapaṭilomatā",
  "tika-abh08t40:3_10": "jhānānulomapaṭilomatā jhānukkantikatā kasiṇukkantikatā jhānakasiṇukkantikatā aṅgasaṅkantikatā ārammaṇasaṅkantikatā",
  "tika-abh08t40:3_11": "aṅgārammaṇasaṅkantikatā aṅgavavatthāpanatā ārammaṇavavatthāpanatāti imehi cuddasahi ākārehi.",
  "tika-abh08t40:4_0": "Tattha aṭṭhasu kasiṇesu paṭipāṭiyā satakkhattuṁ sahassakkhattumpi samāpajjanaṁ,",
  "tika-abh08t40:4_1": "tatheva uppaṭipāṭiyā,",
  "tika-abh08t40:4_2": "paṭipāṭiuppaṭipāṭivasena ca samāpajjananti imesaṁ tiṇṇaṁ ākārānaṁ vasena kasiṇānulomatādayo vuttā.",
  "tika-abh08t40:4_3": "Paṭhamajjhānato paṭṭhāya yāva nevasaññānāsaññāyatanaṁ,",
  "tika-abh08t40:4_4": "ayaṁ jhānānulomatā nāma.",
  "tika-abh08t40:4_5": "Tesaṁ paṭilomato jhānapaṭilomatā nāma.",
  "tika-abh08t40:4_6": "Anulomapaṭilomato jhānaanulomapaṭilomatā nāma.",
  "tika-abh08t40:5_0": "Pathavīkasiṇe paṭhamajjhānaṁ samāpajjitvā tattheva tatiyaṁ samāpajjati,",
  "tika-abh08t40:5_1": "tato tadeva ugghāṭetvā ākāsānañcāyatanaṁ,",
  "tika-abh08t40:5_2": "tato ākiñcaññāyatananti evaṁ kasiṇaṁ anokkamitvā jhānasseva ekantarikabhāvena ukkamanaṁ jhānukkantikatā nāma.",
  "tika-abh08t40:5_3": "Evaṁ āpokasiṇādimūlikāpi yojanā kātabbā.",
  "tika-abh08t40:5_4": "Pathavīkasiṇe paṭhamajjhānaṁ samāpajjitvā puna tadeva tejokasiṇe,",
  "tika-abh08t40:5_5": "tato nīlakasiṇe,",
  "tika-abh08t40:5_6": "tato lohitakasiṇeti jhānaṁ anukkamitvā kasiṇasseva ekantarikabhāvena ukkamanaṁ kasiṇukkantikatā nāma.",
  "tika-abh08t40:5_7": "Pathavīkasiṇe paṭhamajjhānaṁ samāpajjitvā,",
  "tika-abh08t40:5_8": "tejokasiṇe tatiyaṁ,",
  "tika-abh08t40:5_9": "nīlakasiṇaṁ ugghāṭetvā ākāsānañcāyatanaṁ,",
  "tika-abh08t40:5_10": "lohitakasiṇato ākiñcaññāyatananti iminā nayena jhānassa ceva kasiṇassa ca ukkamanaṁ jhānakasiṇukkantikatā nāma.",
  "tika-abh08t40:6_0": "Pathavīkasiṇe paṭhamajjhānaṁ samāpajjitvā tattheva itaresampi samāpajjanaṁ aṅgasaṅkantikatā nāma.",
  "tika-abh08t40:6_1": "Sabbakasiṇesu ekekasseva samāpajjanaṁ ārammaṇasaṅkantikatā nāma.",
  "tika-abh08t40:6_2": "Pathavīkasiṇe paṭhamajjhānaṁ samāpajjitvā,",
  "tika-abh08t40:6_3": "āpokasiṇe dutiyaṁ,",
  "tika-abh08t40:6_4": "tejokasiṇe tatiyaṁ,",
  "tika-abh08t40:6_5": "vāyokasiṇe catutthaṁ,",
  "tika-abh08t40:6_6": "nīlakasiṇaṁ ugghāṭetvā ākāsānañcāyatanaṁ,",
  "tika-abh08t40:6_7": "pītakasiṇato viññāṇañcāyatanaṁ,",
  "tika-abh08t40:6_8": "lohitakasiṇato ākiñcaññāyatanaṁ,",
  "tika-abh08t40:6_9": "odātakasiṇato nevasaññānāsaññāyatananti evaṁ aṅgānaṁ,",
  "tika-abh08t40:6_10": "ārammaṇānañca samatikkamanaṁ aṅgārammaṇasaṅkantikatā nāma.",
  "tika-abh08t40:7_0": "Paṭhamajjhānaṁ nāma pañcaṅgikanti vavatthapetvā dutiyaṁ caturaṅgikaṁ,",
  "tika-abh08t40:7_1": "tatiyaṁ tivaṅgikaṁ,",
  "tika-abh08t40:7_2": "catutthaṁ duvaṅgikaṁ,",
  "tika-abh08t40:7_3": "ākāsānañcāyatanaṁ…pe…",
  "tika-abh08t40:7_4": "nevasaññānāsaññāyatananti evaṁ jhānaṅgamattasseva vavatthāpanaṁ aṅgavavatthāpanaṁ nāma.",
  "tika-abh08t40:7_5": "Tathā “idaṁ pathavīkasiṇaṁ,",
  "tika-abh08t40:7_6": "idaṁ āpokasiṇa”ntiādinā ārammaṇamattasseva vavatthāpanaṁ ārammaṇavavatthāpanaṁ nāma.",
  "tika-abh08t40:7_7": "Aṅgārammaṇavavatthāpanampi eke icchantīti.",
  "tika-abh08t40:7_8": "Aṭṭhakathāsu pana anāgatattā addhā taṁ bhāvanāsukhaṁ na hoti.",
  "tika-abh08t40:7_9": "Imehi pana cuddasahi ākārehi cittaparidamanaṁ kātuṁ aṭṭhasamāpattilābhīnaṁ satesu,",
  "tika-abh08t40:7_10": "sahassesu vā ekova sakkoti.",
  "tika-abh08t40:8_0": "1050-",
  "tika-abh08t40:8_1": "1.Danteti cuddasahi ākārehi dante.",
  "tika-abh08t40:8_2": "Samāhiteti catutthajjhānasamādhinā samāhite.",
  "tika-abh08t40:8_3": "Suddheti nīvaraṇadūrībhāvena,",
  "tika-abh08t40:8_4": "paccanīkasamanepi abyāvaṭāya tatramajjhattupekkhāya sampāditasatipārisuddhiyā sabbhāvena vā suparisuddhe.",
  "tika-abh08t40:8_5": "Pariyodāteti sudhantasuvaṇṇassa nighaṁsanena viya parisuddhattāyeva pariyodāte,",
  "tika-abh08t40:8_6": "pabhassareti vuttaṁ hoti.",
  "tika-abh08t40:8_7": "Atha vā vitakkavicārakkhobhavirahavasena pariyodāteti vuttaṁ hoti.",
  "tika-abh08t40:8_8": "Anaṅgaṇeti “mādisassa samādhisampannassa īdisena bhavitabba”nti evaṁ jhānapaṭilābhapaccayānaṁ “aho vata",
  "tika-abh08t40:8_9": "mameva satthā paṭipucchitvā paṭipucchitvā bhikkhūnaṁ dhammaṁ deseyyā”tiādinayappavattānaṁ pāpakānaṁ icchāvacarānaṁ",
  "tika-abh08t40:8_10": "abhāvena anaṅgaṇe.",
  "tika-abh08t40:8_11": "Anupakkileseti upagantvā kilissanaṭṭhena upakkilesasaṅkhātānaṁ rāgādīnaṁ,",
  "tika-abh08t40:8_12": "“abhijjhā cittassa upakkileso, byāpādo,",
  "tika-abh08t40:8_13": "kodho”tiādinā āgatānaṁ cittupakkilesānaṁ vā vigatattā vigatupakkilese.",
  "tika-abh08t40:8_14": "Mudubhūteti paguṇabhāvāpādanena subhāvitattā mudubhūte,",
  "tika-abh08t40:8_15": "vasibhāvappatteti vuttaṁ hoti.",
  "tika-abh08t40:8_16": "Vasibhāvappattañhi cittaṁ suparimadditaṁ viya cammaṁ suparikammakatā viya ca lākhā mudūti vuccati.",
  "tika-abh08t40:8_17": "Kammanīyeti muduttāyeva iddhipādabhāvūpagamanena kammakkhame,",
  "tika-abh08t40:8_18": "vikubbanādiiddhikammayogyeti vuttaṁ hoti.",
  "tika-abh08t40:8_19": "Mudujātañhi cittaṁ kammakkhamaṁ hoti,",
  "tika-abh08t40:8_20": "sudhantamiva suvaṇṇaṁ,",
  "tika-abh08t40:8_21": "ubhayampi cetaṁ subhāvitattāyeva hoti. Yathāha – “nāhaṁ,",
  "tika-abh08t40:8_22": "bhikkhave,",
  "tika-abh08t40:8_23": "aññaṁ ekadhammampi samanupassāmi,",
  "tika-abh08t40:8_24": "yaṁ evaṁ bhāvitaṁ bahulīkataṁ muduñca hoti kammaniyañca,",
  "tika-abh08t40:8_25": "yathayidaṁ,",
  "tika-abh08t40:8_26": "bhikkhave,",
  "tika-abh08t40:8_27": "citta”nti.",
  "tika-abh08t40:8_28": "Ṭhiteti etesu parisuddhabhāvādīsu niccalaṁ avaṭṭhite,",
  "tika-abh08t40:8_29": "bhāvanāpāripūriyā vā paṇītabhāvaṁ sammasitvā ṭhite.",
  "tika-abh08t40:8_30": "Acaleti ṭhitattāyeva akampe,",
  "tika-abh08t40:8_31": "āneñjappatteti vuttaṁ hoti.",
  "tika-abh08t40:8_32": "Mudukammaññabhāvehi vā attano vase ṭhitattā ṭhite,",
  "tika-abh08t40:8_33": "saddhādīhi pariggahitattā assaddhiyādīhi akampanato acale.",
  "tika-abh08t40:9_0": "Aṭṭhaṅgasampanneti ṭhitiacalatānaṁ visuṁ visuṁ aggahaṇena samāhiteti visuṁ ekaṅgaṁ katvā.",
  "tika-abh08t40:9_1": "Tāsaṁ pana visuṁ visuṁ gahaṇe suvisuddhatādīnaṁ samāhitacittassa aṅgabhūtattā samāhiteti imaṁ aṅgabhāvena",
  "tika-abh08t40:9_2": "aggahetvā suvisuddhatādīhi aṭṭhahi aṅgehi sampannatā veditabbā.",
  "tika-abh08t40:9_3": "Iddhividhāyāti iddhikoṭṭhāsatthāya,",
  "tika-abh08t40:9_4": "iddhippabhedāya vā.",
  "tika-abh08t40:9_5": "Atthato pana iddhividhā nāma ekassa bahubhāvādianekavidhānapaccayabhūtaṁ abhiññāñāṇaṁ.",
  "tika-abh08t40:9_6": "Abhinīharatīti abhiññādhigamatthāya parikammacittaṁ kasiṇārammaṇato apanetvā abhiññābhimukhaṁ peseti.",
  "tika-abh08t40:9_7": "Iddhivikubbananti ettha ijjhatīti iddhi,",
  "tika-abh08t40:9_8": "nipphajjati paṭilabbhatīti vuttaṁ hoti.",
  "tika-abh08t40:9_9": "Yañhi nipphajjati,",
  "tika-abh08t40:9_10": "paṭilabbhati ca,",
  "tika-abh08t40:9_11": "taṁ ijjhatīti vuccati. Yathāha –",
  "tika-abh08t40:10_0": "“Kāmaṁ kāmayamānassa, tassa cetaṁ samijjhatī”tiādi; ;",
  "tika-abh08t40:11_0": "Iddhiyeva vikubbanaṁ pakativaṇṇavijahanakiriyanti iddhivikubbanaṁ,",
  "tika-abh08t40:11_1": "idaṁ iddhīsu vikubbaniddhiyā padhānabhāvato vuttaṁ,",
  "tika-abh08t40:11_2": "iddhi ca vikubbanañcāti vā iddhivikubbanaṁ.",
  "tika-abh08t40:11_3": "Visuṁ gahaṇampi vuttakāraṇeneva daṭṭhabbaṁ.",
  "tika-abh08t40:12_0": "1052- 4.",
  "tika-abh08t40:12_1": "Yathā pana taṁ nipphādetabbaṁ,",
  "tika-abh08t40:12_2": "taṁ vidhiṁ dassetuṁ “abhiññāpādakajjhāna”ntiādi vuttaṁ.",
  "tika-abh08t40:12_3": "Ettha ca “anupubbena cattāri jhānāni samāpajjitvā catutthajjhānato vuṭṭhāyā”ti keci,",
  "tika-abh08t40:12_4": "taṁ ayuttaṁ.",
  "tika-abh08t40:12_5": "Yadicchakaṁ samāpajjanatthañhi cittaparidamanaṁ,",
  "tika-abh08t40:12_6": "catutthajjhānameva ca abhiññāpādakaṁ,",
  "tika-abh08t40:12_7": "na itarāni. Sataṁ…pe…",
  "tika-abh08t40:12_8": "mānasanti sace sataṁ icchati,",
  "tika-abh08t40:12_9": "“sataṁ homi,",
  "tika-abh08t40:12_10": "sataṁ homī”ti,",
  "tika-abh08t40:12_11": "sace sahassaṁ icchati,",
  "tika-abh08t40:12_12": "“sahassaṁ homi,",
  "tika-abh08t40:12_13": "sahassaṁ homī”ti evaṁ parikammamānasaṁ katvā.",
  "tika-abh08t40:12_14": "“Parikammamānasa”nti ca pādakajjhānato vuṭṭhāya “sataṁ homī”tiādinā pavattitakāmāvacaracittaṁ,",
  "tika-abh08t40:12_15": "pādakajjhānañca. Abhi…pe…",
  "tika-abh08t40:12_16": "punāti ettha pubbe abhiññāpādakajjhānasamāpajjanaṁ parikammacittassa samādhānatthaṁ,",
  "tika-abh08t40:12_17": "puna samāpajjanaṁ adhiṭṭhānacittassa balaggāhatthaṁ.",
  "tika-abh08t40:12_18": "Adhiṭṭhātīti sataṁ āvajjetvā tato paraṁ pavattānaṁ tiṇṇaṁ,",
  "tika-abh08t40:12_19": "catunnaṁ vā pubbabhāgacittānaṁ anantarā uppannena sanniṭṭhāpanavasena adhiṭṭhānanti laddhanāmena abhiññāñāṇena sanniṭṭhānaṁ karoti,",
  "tika-abh08t40:12_20": "sataṁ nipphādetīti attho.",
  "tika-abh08t40:12_21": "“Adhiṭṭhāna”nti hi sabbattha abhiññāñāṇaṁ vuccati.",
  "tika-abh08t40:13_0": "1055-",
  "tika-abh08t40:13_1": "7.Nimittārammaṇanti paṭibhāganimittārammaṇaṁ.",
  "tika-abh08t40:13_2": "Parikammamanānettha satārammaṇikānīti ettha etesu parikammādhiṭṭhānesu parikammamānasāni “sataṁ homī”ti",
  "tika-abh08t40:13_3": "pavattāni kāmāvacaramānasāni satārammaṇikāni ekekassa cittassa vasena satārammaṇikāni honti paccekaṁ",
  "tika-abh08t40:13_4": "“sataṁ homī”ti pavattanato.",
  "tika-abh08t40:13_5": "Sahassārammaṇādīsupi eseva nayo.",
  "tika-abh08t40:13_6": "Tadādhiṭṭhānacittampīti tassa satādikassa adhiṭṭhānacittampi.",
  "tika-abh08t40:13_7": "Satārammaṇikatā ca pana nesaṁ vaṇṇavasena,",
  "tika-abh08t40:13_8": "no sattapaññattivasena.",
  "tika-abh08t40:13_9": "Rūpañhi sataṁ vā sahassaṁ vā katvā dassetabbaṁ,",
  "tika-abh08t40:13_10": "na paññatti.",
  "tika-abh08t40:13_11": "Ettha ca yadi nīlavaṇṇameva sataṁ abhinipphādeti,",
  "tika-abh08t40:13_12": "vaṇṇassa taṁtaṁsantānavasena nānattepi nīlavasena ekattā ekamekaṁ parikammacittaṁ sabbaṁ nīlajātaṁ ālambati.",
  "tika-abh08t40:14_0": "Yadi pana nānāvaṇṇanānākiriyaparikammacittānampi bahubhāvo hoti,",
  "tika-abh08t40:14_1": "ekamekaṁ ekekavaṇṇaṁ,",
  "tika-abh08t40:14_2": "ekekavaṇṇesu ca nānākiriyaṁ ārammaṇaṁ karoti.",
  "tika-abh08t40:14_3": "Adhiṭṭhānacittaṁ pana vaṇṇasāmaññaṁ gahetvāpi parikammārammaṇaṁ nānāvaṇṇavantaṁ abhinipphādeti acinteyyānubhāvattā iddhivisayassa.",
  "tika-abh08t40:14_4": "Appanācittaṁ viyāti viya-",
  "tika-abh08t40:14_5": "ggahaṇaṁ abhiññācittassa,",
  "tika-abh08t40:14_6": "jhānacittassa ca paṭhamuppattiyaṁ sadisabhāvato vuttaṁ,",
  "tika-abh08t40:14_7": "na tassa appanābhāvato.",
  "tika-abh08t40:14_8": "Teneva hi pubbe vuttaggahaṇena visesitanti.",
  "tika-abh08t40:14_9": "Catutthajjhānikanti rūpāvacaracatutthajjhānavantaṁ,",
  "tika-abh08t40:14_10": "tena sampayuttaṁ.",
  "tika-abh08t40:14_11": "Yadi evaṁ catutthajjhānassa,",
  "tika-abh08t40:14_12": "imassa ca ko visesoti āha “parikammavisesovā”ti.",
  "tika-abh08t40:14_13": "Na hettha parikammavisesaṁ vinā añño viseso atthi.",
  "tika-abh08t40:14_14": "Appanāya pubbabhāgappavattānipi tīṇi cattāri javanāni gahitaggahaṇena,",
  "tika-abh08t40:14_15": "aggahitaggahaṇena vā parikammopacārānulomāni sabbapacchimaṁ gotrabhunāmakantiādi sesaṁ samānameva.",
  "tika-abh08t40:14_16": "Tenāha “sesaṁ pubbasamaṁ idhā”ti.",
  "tika-abh08t40:14_17": "Iddhividhañāṇavaṇṇanā.",
  "tika-abh08t40:15_0": "1058.Dibbasotanti devatānaṁ pittasemhādīhi apalibuddhehi dūrepi ārammaṇaggahaṇasamatthehi dibbasotapasādehi samānattā,",
  "tika-abh08t40:15_1": "dibbavihāravasena paṭiladdhattā,",
  "tika-abh08t40:15_2": "attanā ca dibbavihārasannissitattā dibbaṁ,",
  "tika-abh08t40:15_3": "savanaṭṭhena sotakiccakaraṇato,",
  "tika-abh08t40:15_4": "taṁsadisatāya ca sotaṁ.",
  "tika-abh08t40:15_5": "Idanti yaṁ uddese “dibbāni cakkhusotānī”ti dibbasotaṁ uddiṭṭhaṁ,",
  "tika-abh08t40:15_6": "taṁ idanti attho.",
  "tika-abh08t40:16_0": "1059- 64.",
  "tika-abh08t40:16_1": "Paṭhamaṁ oḷārikasaddaṁ āvajjetvā pacchā sukhumasaddassa āvajjitabbato āha “mahanto sukhumopi cā”ti.",
  "tika-abh08t40:16_2": "Paricayakaraṇatthañhi paṭhamaṁ araññe sīhādīnaṁ sadde ādiṁ katvā sabbe oḷārikato paṭṭhāya yathānukkamena sukhumasaddā āvajjitabbā,",
  "tika-abh08t40:16_3": "tathā puratthimādīsu disāsu oḷārikānampi sukhumānampi saddānaṁ saddanimittaṁ manasi kātabbaṁ.",
  "tika-abh08t40:16_4": "Tassa te saddā pakaticittassapi pākaṭā honti,",
  "tika-abh08t40:16_5": "parikammacittassa pana ativiya pākaṭā.",
  "tika-abh08t40:16_6": "Tassāti tassa yogino.",
  "tika-abh08t40:16_7": "Saddassa nimittanti oḷārikassa,",
  "tika-abh08t40:16_8": "sukhumassa vā saddassa yathāvuttaṁ upādāyupādāya labbhamānaoḷārikasukhumākāraṁ.",
  "tika-abh08t40:16_9": "Manasi kubbatoti “imissā disāya ayaṁ saddo oḷāriko,",
  "tika-abh08t40:16_10": "sukhumo vā”ti evaṁ parikammacittena manasi karontassa.",
  "tika-abh08t40:16_11": "Saddesūti ye parikammacittassa visayabhūtā oḷārikā,",
  "tika-abh08t40:16_12": "sukhumā vā saddā, tesu.",
  "tika-abh08t40:16_13": "Aññataranti yattha parikammakaraṇavasena abhiṇhaṁ manasikāro pavatto,",
  "tika-abh08t40:16_14": "taṁ ekaṁ saddaṁ.",
  "tika-abh08t40:16_15": "Yadi abhiññācittampi parikammena gahitameva ārammaṇaṁ karoti,",
  "tika-abh08t40:16_16": "ko pana tassa,",
  "tika-abh08t40:16_17": "imassa vā visesoti? Vuccate –",
  "tika-abh08t40:16_18": "parikammacittaṁ asutassa gahaṇato saddamattaṁ gaṇhāti,",
  "tika-abh08t40:16_19": "abhiññācittaṁ pana asutampi gaṇhantaṁ savanākārena gahaṇato atthāvabodhassa paccayabhāveneva gaṇhātīti ayametesaṁ viseso.",
  "tika-abh08t40:16_20": "Sutakovidāti pariyattiyaṁ chekā.",
  "tika-abh08t40:17_0": "1065-",
  "tika-abh08t40:17_1": "6.Thāmajātanti jātathāmaṁ,",
  "tika-abh08t40:17_2": "daḷhabhāvappattanti attho.",
  "tika-abh08t40:17_3": "Vaḍḍhetabbaṁ pādakajjhānārammaṇaṁ kittakanti āha “etthantaragata”ntiādi.",
  "tika-abh08t40:17_4": "Pādakajjhānassa hi ārammaṇabhūtaṁ kasiṇanimittaṁ “ettakaṁ ṭhānaṁ pharatū”ti manasi karitvā pādakajjhānaṁ",
  "tika-abh08t40:17_5": "samāpajjantassa kasiṇanimittaṁ tattakaṁ ṭhānaṁ pharitvā tiṭṭhati.",
  "tika-abh08t40:17_6": "So samāpattito vuṭṭhāya puna pādakajjhānaṁ asamāpajjitvāpi anekappabhedepi sadde āvajjati subhāvitabhāvanattā.",
  "tika-abh08t40:17_7": "Tattha aññataraṁ saddaṁ ārabbha uppannāvajjanānantaraṁ cattāri,",
  "tika-abh08t40:17_8": "pañca vā javanāni uppajjanti,",
  "tika-abh08t40:17_9": "tesu pacchimaṁ iddhicittaṁ hoti.",
  "tika-abh08t40:17_10": "Evaṁ yattakaṁ saddaṁ icchati,",
  "tika-abh08t40:17_11": "tattakaṁ tattha gataṁ āvajjitvā abhiññāñāṇena jānāti.",
  "tika-abh08t40:17_12": "Yena pana evaṁ kasiṇanimittaṁ avaḍḍhitaṁ,",
  "tika-abh08t40:17_13": "tena punapi pādakajjhānaṁ samāpajjitabbameva.",
  "tika-abh08t40:17_14": "So hi taṁ ṭhānagatasaddaṁ pādakajjhānaṁ samāpajjitvāva tato vuṭṭhāya abhiññācittena suṇāti.",
  "tika-abh08t40:17_15": "Tato eva hi “pādakārammaṇena…pe…",
  "tika-abh08t40:17_16": "suṇātīti sāsaṅkaṁ vadatī”ti vuttaṁ.",
  "tika-abh08t40:17_17": "Iddhividhalābhī pana sesābhiññalābhino viya vijjamānasaddādiārammaṇamattameva akatvā āgantukarūpanimmāpanato",
  "tika-abh08t40:17_18": "sabbathāpi dvikkhattuṁ pādakajjhānaṁ samāpajjitvāva taṁ nipphādeti.",
  "tika-abh08t40:17_19": "Ekaṅguladvaṅgula-",
  "tika-abh08t40:17_20": "ggahaṇañcettha sukhumasaddāpekkhāya kataṁ.",
  "tika-abh08t40:18_0": "1068.Suṇantoti evaṁ paricchinditvā paricchinditvā savanena vasikatābhiñño hutvā yathāvajjite suṇanto.",
  "tika-abh08t40:18_1": "Pāṭiyekkampīti ekajjhaṁ pavattamānepi yāva brahmalokā ekakolāhalaṁ katvā uṭṭhite saṅkhabherīpaṇavādisadde",
  "tika-abh08t40:18_2": "paccekaṁ vatthubhedena vavatthāpetukāmatāya sati “ayaṁ saṅkhasaddo,",
  "tika-abh08t40:18_3": "ayaṁ bherīsaddo,",
  "tika-abh08t40:18_4": "ayaṁ paṇavasaddo”tiādinā paccekaṁyeva vavatthāpetuṁ sakkotiyevāti.",
  "tika-abh08t40:18_5": "Dibbasotañāṇavaṇṇanā.",
  "tika-abh08t40:19_0": "1069-",
  "tika-abh08t40:19_1": "73.Cetopariyamānasanti pariyātīti pariyaṁ,",
  "tika-abh08t40:19_2": "sarāgādivasena paricchijja jānātīti attho.",
  "tika-abh08t40:19_3": "Yesañhi dhātūnaṁ gati attho,",
  "tika-abh08t40:19_4": "buddhipi tesaṁ attho hotīti.",
  "tika-abh08t40:19_5": "Cetaso pariyaṁ cetopariyaṁ,",
  "tika-abh08t40:19_6": "manasi bhavanti mānasaṁ, ñāṇaṁ,",
  "tika-abh08t40:19_7": "cetopariyañca taṁ mānasañcāti cetopariyamānasaṁ.",
  "tika-abh08t40:19_8": "Dibbacakkhuvasenevāti dibbacakkhuupanissayeneva.",
  "tika-abh08t40:19_9": "Tañhi etassa uppādane parikammaṁ.",
  "tika-abh08t40:19_10": "Tasmāti yasmā idaṁ dibbacakkhuvaseneva pavattati, tasmā.",
  "tika-abh08t40:19_11": "Dibbena cakkhunāti dibbasadisatādīhi “dibbacakkhū”ti laddhavohārena dibbacakkhuñāṇena disvāti sambandho.",
  "tika-abh08t40:19_12": "Hadayanti na hadayavatthu,",
  "tika-abh08t40:19_13": "atha kho hadayamaṁsapesi.",
  "tika-abh08t40:19_14": "Yaṁ bahi kamalamakuḷasaṇṭhānaṁ anto kosātakīphalasadisanti vuccati.",
  "tika-abh08t40:19_15": "Tañhi nissāya idāni vuccamānaṁ lohitaṁ tiṭṭhati.",
  "tika-abh08t40:19_16": "Hadayavatthu pana imaṁ lohitaṁ nissāya pavattati.",
  "tika-abh08t40:19_17": "Lohitaṁ disvāti lohitassa vaṇṇaṁ disvā.",
  "tika-abh08t40:19_18": "Dibbacakkhunopi hi vaṇṇameva dissati.",
  "tika-abh08t40:19_19": "Teneva hi taṁ cakkhusadisattā “cakkhū”ti vuccati.",
  "tika-abh08t40:19_20": "Parassāti aññassa.",
  "tika-abh08t40:19_21": "Yathā hi yo paro na hoti, so attā,",
  "tika-abh08t40:19_22": "evaṁ yo attā na hoti, so paro.",
  "tika-abh08t40:19_23": "Kathaṁ pana dibbacakkhunā lohitassa vaṇṇadassanena paracittaṁ viññeyyanti āha “somanassayute”tiādi.",
  "tika-abh08t40:19_24": "Lohitanti rattaṁ nigrodhaphalasamānavaṇṇaṁ.",
  "tika-abh08t40:19_25": "Kāḷakanti jambusadisavaṇṇaṁ.",
  "tika-abh08t40:19_26": "Tilatelūpamanti anena pasannabhāvamāha.",
  "tika-abh08t40:20_0": "Kathaṁ pana citte somanassa sahagatādimhi sati kammajassa lohitassa vividhavaṇṇabhāvāpattīti?",
  "tika-abh08t40:20_1": "Kiñcāpi hadayavatthusannissitabhūtāni kammajāneva,",
  "tika-abh08t40:20_2": "taṁ pana lohitaṁ kammajamevāti natthi catusantatirūpassapi tattha labbhamānattā.",
  "tika-abh08t40:20_3": "Teneva hi aṭṭhakathāyaṁ “idaṁ rūpaṁ somanassindriyasamuṭṭhānaṁ,",
  "tika-abh08t40:20_4": "idaṁ domanassindriyasamuṭṭhānaṁ,",
  "tika-abh08t40:20_5": "idaṁ upekkhindriyasamuṭṭhānanti parassa hadayalohitavaṇṇaṁ passitvā”ti vuttaṁ.",
  "tika-abh08t40:20_6": "Evampi yaṁ tattha acittajaṁ,",
  "tika-abh08t40:20_7": "tassa yathāvuttavaṇṇabhedena na bhavitabbanti?",
  "tika-abh08t40:20_8": "Bhavitabbaṁ sesasantatirūpānaṁ tadanuvattanato.",
  "tika-abh08t40:20_9": "Yathā hi gamanādīsu cittajarūpāni utujakammajāhārajarūpehi anuvattīyanti,",
  "tika-abh08t40:20_10": "aññathā kāyassa desantarappattiyeva na siyāti,",
  "tika-abh08t40:20_11": "evamidhāpi cittajarūpaṁ sesasantatirūpehi anuvattīyati,",
  "tika-abh08t40:20_12": "pasādakodhavelāsu ca cakkhussa vaṇṇabhedāpattiyeva tassatthassa nidassanaṁ daṭṭhabbaṁ,",
  "tika-abh08t40:20_13": "tasmā somanassādiyuttacittānurūpaṁ uppannacittasamuṭṭhānarūpavasena sesatisamuṭṭhānarūpānampi nānāvaṇṇatā",
  "tika-abh08t40:20_14": "hotiyevāti suṭṭhu vuttaṁ “lohitaṁ lohitaṁ siyā”tiādi.",
  "tika-abh08t40:20_15": "Disvā hadayalohitanti paṭhamaṁ tāva anumānañāṇena lohitaṁ disvā.",
  "tika-abh08t40:20_16": "Kātabbaṁ thāmataṁ gatanti uppādetvā thāmabhāvaṁ gataṁ kātabbaṁ.",
  "tika-abh08t40:21_0": "Cetopariyañāṇañhi uppādetukāmena yoginā dibbacakkhulābhinā eva satā heṭṭhā vuttanayena rūpāvacaracatutthajjhānaṁ",
  "tika-abh08t40:21_1": "aṭṭhaṅgasamannāgataṁ abhinīhārakkhamaṁ katvā ālokaṁ vaḍḍhetvā dibbena cakkhunā parassa hadayamaṁsapesiṁ",
  "tika-abh08t40:21_2": "nissāya vattamānassa lohitassa vaṇṇadassanena idāni imassa cittaṁ “somanassasahagata”nti vā “domanassasahagata”nti",
  "tika-abh08t40:21_3": "vā “upekkhāsahagata”nti vā nayaggāhavasena vavatthāpetvā pādakajjhānaṁ samāpajjitvā vuṭṭhāya “imassa",
  "tika-abh08t40:21_4": "cittaṁ jānāmī”ti parikammaṁ kātabbaṁ.",
  "tika-abh08t40:21_5": "Kālasatampi kālasahassampi punappunaṁ pādakajjhānaṁ samāpajjitvā vuṭṭhāya tatheva paṭipajjitabbaṁ.",
  "tika-abh08t40:21_6": "Tassevaṁ dibbena cakkhunā hadayalohitavaṇṇadassanādividhinā paṭipajjantassa “idāni cetopariyañāṇaṁ uppajjissatī”ti",
  "tika-abh08t40:21_7": "yaṁ tadā pavattatīti vavatthāpitaṁ cittaṁ,",
  "tika-abh08t40:21_8": "taṁ ārammaṇaṁ katvā manodvārāvajjanaṁ tīṇi cattāri vā javanāni kāmāvacarāni javanti.",
  "tika-abh08t40:21_9": "Catutthaṁ,",
  "tika-abh08t40:21_10": "pañcamaṁ vā abhiññācittaṁ rūpāvacaracatutthajjhānikaṁ.",
  "tika-abh08t40:21_11": "Tattha yaṁ tena appanācittena sampayuttaṁ ñāṇaṁ,",
  "tika-abh08t40:21_12": "idaṁ cetopariyañāṇaṁ.",
  "tika-abh08t40:21_13": "Tañhi yattha anena parikammaṁ kataṁ,",
  "tika-abh08t40:21_14": "taṁ parassa cittaṁ paccakkhato paṭivijjhantaṁ vibhāventameva hutvā pavattati,",
  "tika-abh08t40:21_15": "rūpaṁ viya ca dibbacakkhuñāṇaṁ,",
  "tika-abh08t40:21_16": "saddaṁ viya ca dibbasotañāṇaṁ.",
  "tika-abh08t40:21_17": "Tato paraṁ pana kāmāvacaracittehi sarāgādivavatthāpanaṁ hoti nīlādivavatthāpanaṁ viya.",
  "tika-abh08t40:22_0": "1074- 5.",
  "tika-abh08t40:22_1": "Evamadhigatassa pana cetopariyañāṇassa thāmagamanavidhānampi adhigamavidhānasadisameva,",
  "tika-abh08t40:22_2": "tadevettha ācariyena dassitaṁ.",
  "tika-abh08t40:22_3": "Evaṁ thāmagatetiādi thāmagamanānisaṁsadassanaṁ.",
  "tika-abh08t40:22_4": "Sabbamevāti idaṁ “kāmāvacaracittaṁ,",
  "tika-abh08t40:22_5": "rūpārūpesu mānasa”nti ubhayapadenapi sambandhitabbaṁ,",
  "tika-abh08t40:22_6": "catupaṇṇāsavidhaṁ kāmāvacaracittaṁ,",
  "tika-abh08t40:22_7": "pañcadasarūpāvacaracittaṁ,",
  "tika-abh08t40:22_8": "dvādasaarūpāvacaracittanti sabbameva,",
  "tika-abh08t40:22_9": "paccekaṁ sarāgādippabhedakaṁ vijānātīti attho.",
  "tika-abh08t40:22_10": "Puthujjanassa vasenāyaṁ abhiññākathāti lokuttaracittaṁ idha anuddhaṭaṁ.",
  "tika-abh08t40:22_11": "Tampi hi uparimo,",
  "tika-abh08t40:22_12": "sadiso vā ariyo heṭṭhimassa,",
  "tika-abh08t40:22_13": "sadisassa ca cittaṁ jānāti,",
  "tika-abh08t40:22_14": "heṭṭhimo pana uparimassa cittaṁ na jānāti.",
  "tika-abh08t40:22_15": "Yathā cetaṁ,",
  "tika-abh08t40:22_16": "evaṁ arūpāvacarajjhāne akatābhiniveso puthujjano,",
  "tika-abh08t40:22_17": "sekhopi vā arūpāvacaracittaṁ na jānāti.",
  "tika-abh08t40:22_18": "Aṭṭhasamāpattikassa pana vasena idhārūpāvacaracittassāpi jānanaṁ vuttaṁ.",
  "tika-abh08t40:22_19": "Arahā pana āruppe akatābhinivesopi tappaṭicchādakaavijjāya vihatattā tampi jānātiyeva.",
  "tika-abh08t40:22_20": "Cetopariyañāṇavaṇṇanā.",
  "tika-abh08t40:23_0": "1076- 7.",
  "tika-abh08t40:23_1": "Pubbe atītajātīsu nivāsā nivutthā attano santāne pavattā,",
  "tika-abh08t40:23_2": "saparaviññāṇehi gocarāsevanāya āsevitā ca khandhā pubbenivāsā.",
  "tika-abh08t40:23_3": "Paraviññāṇaviññātāpi hi pubbe nivasiṁsu etthāti pubbenivāsāti vuccanti,",
  "tika-abh08t40:23_4": "te pana chinnavaṭumakānussaraṇādīsu buddhānaṁyeva visayā,",
  "tika-abh08t40:23_5": "pubbe nivāsesu sarūpavibhāvakaṁ ñāṇaṁ pubbenivāsañāṇaṁ. Tena.",
  "tika-abh08t40:23_6": "Tadanussatīti tesaṁ pubbenivāsānaṁ anussati.",
  "tika-abh08t40:23_7": "Heṭṭhā tīsu jhānesu yathārahaṁ pītisukhehi kāyacittānaṁ sampīṇanāya cattāri jhānāni samāpajjitabbānīti āha “jhānāni panā”tiādi.",
  "tika-abh08t40:23_8": "Aññathā pādakajjhānaṁ samāpajjitvāyevāti vuttaṁ siyā.",
  "tika-abh08t40:23_9": "Yāya nisajjāya nisinnassa anussaraṇārambho,",
  "tika-abh08t40:23_10": "sā idha sabbapacchimā nisajjā.",
  "tika-abh08t40:24_0": "1078-",
  "tika-abh08t40:24_1": "80.Tato pabhuti…pe…",
  "tika-abh08t40:24_2": "kkamāti tasmiṁ bhave purimabhavādīsu kataṁ sabbampi saṅgahetvā sabbamāvajjitabbantiādinā visuṁ visuṁ rattindivādivasena dasseti.",
  "tika-abh08t40:24_3": "Divaserattiyaṁ katanti sabbapacchimanisajjāto paṭṭhāya āsanapaññāpanaṁ senāsanappavesananti paṭilomena sakalaṁ rattindivaṁ katakiccaṁ āvajjitabbaṁ.",
  "tika-abh08t40:24_4": "Katamāvajjitabbanti yaṁ etthantare katakiccaṁ,",
  "tika-abh08t40:24_5": "sabbaṁ taṁ paṭilomakkameneva āvajjitabbanti attho.",
  "tika-abh08t40:24_6": "Ettakaṁ pana pakaticittassapi pākaṭaṁ,",
  "tika-abh08t40:24_7": "parikammacittassa pana atipākaṭameva.",
  "tika-abh08t40:24_8": "Sace panettha kiñci na pākaṭaṁ hoti,",
  "tika-abh08t40:24_9": "puna pādakajjhānaṁ samāpajjitvā vuṭṭhāya āvajjitabbaṁ,",
  "tika-abh08t40:24_10": "ettakena dīpe jalite viya pākaṭaṁ hoti.",
  "tika-abh08t40:24_11": "Pādakajjhānasamāpajjanañhi satthakassa viya nisānasilā satipaññānaṁ nisitabhāvāvahaṁ,",
  "tika-abh08t40:24_12": "tasmā tā taṁsamāpajjanena paramanepakkappattā honti.",
  "tika-abh08t40:24_13": "Purimasmiṁ bhaveti imamhā bhavā anantare purimasmiṁ bhave.",
  "tika-abh08t40:25_0": "1081.Nibbattaṁ nāmarūpañcāti attano paccayehi nibbattanāmarūpaṁ.",
  "tika-abh08t40:25_1": "Sādhukanti suṭṭhu aparihāpetvā āvajjitabbaṁ.",
  "tika-abh08t40:25_2": "Pahoti hi imissā abhiññāya katādhikāro bhikkhu paṭhamavāreneva paṭisandhiṁ ugghāṭetvā cutikkhaṇe nāmarūpaṁ ārammaṇaṁ kātuṁ,",
  "tika-abh08t40:25_3": "tathā asakkontenāpi dhuranikkhepaṁ akatvā pādakajjhānameva punappunaṁ samāpajjitabbaṁ,",
  "tika-abh08t40:25_4": "tato ca vuṭṭhāya punappunaṁ āvajjitabbaṁ.",
  "tika-abh08t40:25_5": "Āvajjantena ca pana paṭhamaṁ rūpaṁ āvajjitvā pacchā nāmaṁ āvajjitabbanti ācariyā.",
  "tika-abh08t40:25_6": "Apare pana vipariyāyena vadanti.",
  "tika-abh08t40:26_0": "Tattha pacchimanisajjāto pabhuti yāva paṭisandhito ārammaṇaṁ katvā pavattañāṇaṁ atītajātīsu nivutthadhammārammaṇābhāvato",
  "tika-abh08t40:26_1": "pubbenivāsānussatiñāṇaṁ nāma na hoti,",
  "tika-abh08t40:26_2": "taṁ pana parikammañāṇameva.",
  "tika-abh08t40:26_3": "Yadā panassa paṭisandhiṁ atikkamma cutikkhaṇe uppannaṁ nāmarūpaṁ ārammaṇaṁ katvā manodvārāvajjanaṁ uppajjati,",
  "tika-abh08t40:26_4": "tasmiṁ niruddhe vuttanayena appanācittaṁ uppajjati,",
  "tika-abh08t40:26_5": "tena sampayuttaṁ ñāṇaṁ pubbenivāsānussatiñāṇaṁ nāma.",
  "tika-abh08t40:26_6": "Tenāha “yadā panā”tiādi.",
  "tika-abh08t40:27_0": "Etthāha –",
  "tika-abh08t40:27_1": "kiṁ ekeneva abhiññācittena cutikkhaṇe pavattanāmarūpaṁ sabbampi ārammaṇaṁ karoti,",
  "tika-abh08t40:27_2": "udāhu aññena aññenāti.",
  "tika-abh08t40:27_3": "Kiñcettha yadi ekeneva,",
  "tika-abh08t40:27_4": "dūrato cittapaṭaṁ pekkhantassa viya anirūpitarūpena vavatthānaṁ hoti.",
  "tika-abh08t40:27_5": "Yadi ca aññena aññena,",
  "tika-abh08t40:27_6": "visuṁ visuṁ pādakajjhānasamāpajjanādinā bhavitabbanti?",
  "tika-abh08t40:27_7": "Ubhayathāpi na doso.",
  "tika-abh08t40:27_8": "Iddhivisayassa hi acinteyyattā ekenapi abhiññācittena nāmarūpe passanto nirūpitarūpeneva passati,",
  "tika-abh08t40:27_9": "na anirūpitarūpeneva passati,",
  "tika-abh08t40:27_10": "aññenapi vā paṭhamameva pādakajjhānaṁ samāpajjitvā vuṭṭhāya samāhitacittena kataparikammassa pavattitattā",
  "tika-abh08t40:27_11": "puna samāpajjanaṁ vinā āvajjitvā ārammaṇaṁ karotiyevāti.",
  "tika-abh08t40:27_12": "Pubbenivāsānussatiñāṇavaṇṇanā.",
  "tika-abh08t40:28_0": "1086-",
  "tika-abh08t40:28_1": "8.Dibbacakkhunāti dibbasadisattā,",
  "tika-abh08t40:28_2": "dibbavihāravasena paṭilabhitabbattā,",
  "tika-abh08t40:28_3": "attanā ca dibbavihārasannissitattā mahājutikatādīhi vā dibbaṁ,",
  "tika-abh08t40:28_4": "rūpadassanaṭṭhena cakkhumivāti cakkhu.",
  "tika-abh08t40:28_5": "Yathā hi maṁsacakkhu viññāṇādhiṭṭhitaṁ samavisamaṁ ācikkhantaṁ viya pavattati,",
  "tika-abh08t40:28_6": "idaṁ pana tato sātisayaṁ cakkhukiccakārīti dibbañca taṁ cakkhu cāti dibbacakkhu,",
  "tika-abh08t40:28_7": "tena dibbacakkhunā.",
  "tika-abh08t40:28_8": "Kasiṇārammaṇanti aṭṭhannampi kasiṇānaṁ vasena kasiṇārammaṇaṁ.",
  "tika-abh08t40:28_9": "Abhinīhārakkhamaṁ katvāti cuddasavidhena cittaparidamanena aṭṭhaṅgasampannatākaraṇena abhinīhārakkhamaṁ",
  "tika-abh08t40:28_10": "dibbacakkhuñāṇābhimukhaṁ pesanārahaṁ pesanayogyaṁ katvā. “Tejo…pe…",
  "tika-abh08t40:28_11": "kasiṇampi vā āsannaṁ kātabba”nti pāṭhaseso.",
  "tika-abh08t40:28_12": "Āsannaṁ kātabbanti dibbacakkhuñāṇuppattiyā samīpabhūtaṁ kāraṇabhūtaṁ kātabbaṁ,",
  "tika-abh08t40:28_13": "tattha upacārajjhānaṁ paguṇataraṁ katvā taṁ vaḍḍhetvā icchitakkhaṇe upaṭṭhānayogyaṁ katvā ṭhapetabbanti vuttaṁ hoti.",
  "tika-abh08t40:28_14": "Etthāti imasmiṁ dibbacakkhunā rūpadassanavisaye.",
  "tika-abh08t40:28_15": "Seṭṭhanti paridīpitanti ālokakasiṇasseva pabhāvissajjanasabhāvena ālokakaraṇena itarehi visiṭṭhattā visiṭṭhanti paridīpitaṁ.",
  "tika-abh08t40:29_0": "1089-",
  "tika-abh08t40:29_1": "90.Uppādetvāti paṭhamajjhānaniddese vuttanayena upacārajjhānuppādanena uppādetvā.",
  "tika-abh08t40:29_2": "Upacārajjhānuppattiyā hi saddhiṁ paṭibhāganimittuppatti.",
  "tika-abh08t40:29_3": "Yasmā pādakajjhānaṁ vijjamāneyeva āloke appanāvasena pavattimattaṁ vinā attano balena ālokaṁ pharituṁ na sakkoti,",
  "tika-abh08t40:29_4": "nāpi yathāpatthaṭaṁ thāvaraṁ kātuṁ,",
  "tika-abh08t40:29_5": "parikammaṁ pana tadubhayampi kātuṁ samatthaṁ,",
  "tika-abh08t40:29_6": "tasmā upacārabhūmiyaṁyeva taṁ vaḍḍhetabbanti āha “upacārabhūmiya”ntiādi.",
  "tika-abh08t40:29_7": "Upacārabhūmīti cettha ālokassa thāvarakaraṇavasappavattaṁ parikammacittamevāti daṭṭhabbaṁ.",
  "tika-abh08t40:29_8": "Appananti jhānavasena appanaṁ.",
  "tika-abh08t40:29_9": "Na hi akataparikammassa abhiññāvasena appanā sijjhati.",
  "tika-abh08t40:29_10": "Tenāha “pādakajjhānanissita”nti.",
  "tika-abh08t40:29_11": "Pādakajjhānanissitanti pādakajjhānārammaṇaṁ hoti,",
  "tika-abh08t40:29_12": "na dibbacakkhussa parikammanissitaṁ parikammārammaṇaṁ hoti,",
  "tika-abh08t40:29_13": "tathā ca sati ālokavaḍḍhanābhāvato rūpadassanaṁ na siyāti adhippāyo.",
  "tika-abh08t40:30_0": "1091-",
  "tika-abh08t40:30_1": "3.Anto…pe…",
  "tika-abh08t40:30_2": "bhaveti antogatameva rūpagataṁ passitabbaṁ bhave,",
  "tika-abh08t40:30_3": "na bahiddhā vikkhepuppattihetubhāvato passitabbaṁ dibbacakkhunāti adhippāyo.",
  "tika-abh08t40:30_4": "Na hi āloke pharitepi maṁsacakkhussa āpāthaṁ hoti.",
  "tika-abh08t40:30_5": "Parikammassa vāro hi atikkamati tāvadeti idha parikammaṁ nāma yathāvuttakasiṇārammaṇaṁ upacārajjhānaṁ,",
  "tika-abh08t40:30_6": "taṁ rūpagataṁ passato na pavattati,",
  "tika-abh08t40:30_7": "kasiṇālokavasena ca rūpagatadassanaṁ kasiṇāloko ca parikammavasenāti tadubhayampi parikammassa appavattiyā na hoti.",
  "tika-abh08t40:30_8": "Tenāha “ālokopī”tiādi.",
  "tika-abh08t40:30_9": "Tasmiṁ antarahite rūpagatampi na ca dissati,",
  "tika-abh08t40:30_10": "rūpagataṁ passato parikammassa vāro atikkamati,",
  "tika-abh08t40:30_11": "parikammapasutassa kasiṇārammaṇañāṇaṁ hotīti rūpagataṁ dissati,",
  "tika-abh08t40:30_12": "kathaṁ paṭipajjitabbanti āha “tenā”tiādi.",
  "tika-abh08t40:31_0": "1094-",
  "tika-abh08t40:31_1": "9.Evaṁ anukkamenāti punappunaṁ pādakajjhānaṁ samāpajjitvā tato vuṭṭhāya abhiṇhaṁ ālokapharaṇena.",
  "tika-abh08t40:31_2": "Āloko thāmavāti ālokagato ciraṭṭhāyī siyā,",
  "tika-abh08t40:31_3": "tathā ca sati tattha sucirampi rūpagataṁ passateva.",
  "tika-abh08t40:31_4": "Tena vuttaṁ “āloko etthā”tiādi.",
  "tika-abh08t40:31_5": "Svāyamattho tiṇukkūpamāya vibhāvetabboti dassento āha “tiṇukkāyā”tiādi.",
  "tika-abh08t40:31_6": "Eko kira rattiyaṁ tiṇukkāya maggaṁ paṭipajji,",
  "tika-abh08t40:31_7": "tassa sā tiṇukkā vijjhāyi,",
  "tika-abh08t40:31_8": "athassa samavisamāni na paññāyiṁsu,",
  "tika-abh08t40:31_9": "so taṁ tiṇukkaṁ bhūmiyaṁ ghaṁsitvā puna ujjālesi,",
  "tika-abh08t40:31_10": "sā pajjalitvā purimālokato mahantaramālokaṁ akāsi,",
  "tika-abh08t40:31_11": "evaṁ punappunaṁ vijjhātaṁ ujjālayato kamena sūriyo uṭṭhāsi,",
  "tika-abh08t40:31_12": "sūriye uṭṭhite “ukkāya kammaṁ natthī”ti taṁ chaḍḍetvā divasampi agamāsi.",
  "tika-abh08t40:31_13": "Tattha ukkāloko viya parikammakāle kasiṇāloko,",
  "tika-abh08t40:31_14": "ukkāya vijjhātāya samavisamānaṁ adassanaṁ viya rūpagataṁ passato parikammassa vārātikkamena āloke antarahite rūpagatānaṁ adassanaṁ,",
  "tika-abh08t40:31_15": "ukkāya ghaṁsanaṁ viya punappunaṁ pādakajjhānasamāpajjanaṁ,",
  "tika-abh08t40:31_16": "ukkāya purimālokato mahantatarālokakaraṇaṁ viya puna parikammaṁ karoto balavatarālokapharaṇaṁ,",
  "tika-abh08t40:31_17": "sūriyuṭṭhānaṁ viya thāmagatālokassa yathāvaḍḍhitaparicchedaṁ pharitvā avaṭṭhānaṁ,",
  "tika-abh08t40:31_18": "tiṇukkaṁ chaḍḍetvā divasampi gamanaṁ viya padittālokaṁ vaḍḍhetvā thāmagatenālokena divasampi rūpadassanaṁ.",
  "tika-abh08t40:31_19": "Ettāvatā ca dibbacakkhussa nānāvajjanaparikammañceva dibbacakkhuñāṇañca dassitaṁ,",
  "tika-abh08t40:31_20": "na tassa uppattikkamoti taṁ dassetuṁ “uppādanakkamopī”tiādi vuttaṁ.",
  "tika-abh08t40:31_21": "Taṁ heṭṭhā vuttanayattā suviññeyyameva.",
  "tika-abh08t40:31_22": "Tāni cattāri pañca vāti potthakesu likhanti.",
  "tika-abh08t40:31_23": "“Tīṇi cattāri vā panā”ti pāṭho.",
  "tika-abh08t40:32_0": "1100.",
  "tika-abh08t40:32_1": "Tattha atthasādhakacittanti yadatthāyesa paṭipanno,",
  "tika-abh08t40:32_2": "tassa tadatthasādhanato atthasādhakabhūtaṁ cittaṁ.",
  "tika-abh08t40:32_3": "Tasmiñhi uppanne maṁsacakkhussa anāpāthayogyaṁ antokucchigataṁ hadayavatthunissitaṁ heṭṭhāpathavītalanissitaṁ",
  "tika-abh08t40:32_4": "tirokuṭṭapabbatapākāragataṁ paracakkavāḷagatanti idaṁ rūpaṁ āpāthaṁ āgacchati,",
  "tika-abh08t40:32_5": "maṁsacakkhunā dissamānaṁ viya hoti.",
  "tika-abh08t40:32_6": "Tadeva cettha rūpaṁ sarūpato vibhāvanasamatthaṁ cakkhuviññāṇaṁ viya.",
  "tika-abh08t40:32_7": "Na pana āvajjanaparikammavasena pavattāni pubbabhāgacittāni.",
  "tika-abh08t40:32_8": "Tāni hi ārammaṇaṁ karontānipi na yāthāvato taṁ vibhāvetvā pavattanti āvajjanasampaṭicchanādicittāni viyāti.",
  "tika-abh08t40:33_0": "1101- 2.",
  "tika-abh08t40:33_1": "Nanu ca anāgataṁsañāṇaṁ yathākammūpagañāṇanti dve abhiññāñāṇāni atthi,",
  "tika-abh08t40:33_2": "kasmā tāni idha na dassitānīti āha “anāgataṁsañāṇassā”tiādi.",
  "tika-abh08t40:33_3": "Ijjhanti dibbacakkhunāti visuṁ parikammassa abhāvato dibbacakkhuñāṇapaṭilābheneva tassa parivārāni hutvā paṭiladdhāni honti.",
  "tika-abh08t40:33_4": "Tatoyeva hi tāni tassa paribhaṇḍañāṇānīti vuccanti.",
  "tika-abh08t40:33_5": "Yathā hi sinerussa parivāraṭṭhāniyāni taṁsiddhiyā siddhāni mekhalaṭṭhānāni paribhaṇḍānīti vuccanti,",
  "tika-abh08t40:33_6": "evaṁ imānipi dibbacakkhusiddhiyā siddhāni tassa paribhaṇḍānīti veditabbāni.",
  "tika-abh08t40:34_0": "Hotu tāva evametaṁ,",
  "tika-abh08t40:34_1": "cutūpapātañāṇaṁ pana kiṁ na dassitanti āha “cutūpapātañāṇampī”tiādi.",
  "tika-abh08t40:34_2": "Dibbacakkhuñāṇameva hi cutiyaṁ,",
  "tika-abh08t40:34_3": "upapattiyañca rūpaṁ vibhāventaṁ cutūpapāte pavattattā “cutūpapātañāṇa”nti vuccati,",
  "tika-abh08t40:34_4": "avasesarūpavibhāvanakāle “dibbacakkhū”ti vuccati,",
  "tika-abh08t40:34_5": "tasmā paramatthato nāmadvayena āgataṁ ekameva ñāṇaṁ,",
  "tika-abh08t40:34_6": "dibbacakkhuñāṇaṁ cutūpapātañāṇanti pana byañjanatoyeva nānanti.",
  "tika-abh08t40:34_7": "Katthaci manomayañāṇantipi visuṁ abhiññāñāṇaṁ āgataṁ,",
  "tika-abh08t40:34_8": "taṁ atthato iddhividhañāṇameva.",
  "tika-abh08t40:34_9": "Dibbacakkhuñāṇavaṇṇanā.",
  "tika-abh08t40:35_0": "1103.Idhāti imasmiṁ sāsane. Anena tarenāti anena abhidhammāvatāranāmakena tarena.",
  "tika-abh08t40:36_0": "Iti abhidhammatthavikāsiniyā nāma",
  "tika-abh08t40:37_0": "Abhidhammāvatārasaṁvaṇṇanāya",
  "tika-abh08t40:38_0": "Abhiññāniddesavaṇṇanā niṭṭhitā."
}