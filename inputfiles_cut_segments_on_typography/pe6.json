{
  "pe6:0.1_0": "Peṭakopadesa",
  "pe6:0.2_0": "6. Suttatthasamuccayabhūmi",
  "pe6:1.1_0": "Buddhānaṁ bhagavantānaṁ sāsanaṁ tividhena saṅgahaṁ gacchati, khandhesu dhātūsu āyatanesu ca.",
  "pe6:1.2_0": "Tattha <b>pañcakkhandhā</b> rūpakkhandho yāva viññāṇakkhandho.",
  "pe6:1.3_0": "Dasa rūpaāyatanāni cakkhu rūpā ca yāva kāyo phoṭṭhabbā ca, ayaṁ rūpakkhandho.",
  "pe6:1.4_0": "Tattha cha vedanākāyā vedanākkhandho cakkhusamphassajā vedanā yāva manosamphassajā vedanā,",
  "pe6:1.4_1": "ayaṁ vedanākkhandho.",
  "pe6:1.5_0": "Tattha cha saññākāyā saññākkhandho,",
  "pe6:1.5_1": "rūpasaññā yāva dhammasaññā ime cha saññākāyā,",
  "pe6:1.5_2": "ayaṁ saññākkhandho.",
  "pe6:1.6_0": "Tattha cha cetanākāyā saṅkhārakkhandho,",
  "pe6:1.6_1": "rūpasañcetanā yāva dhammasañcetanā ime cha cetanākāyā,",
  "pe6:1.6_2": "ayaṁ saṅkhārakkhandho.",
  "pe6:1.7_0": "Tattha cha viññāṇakāyā viññāṇakkhandho,",
  "pe6:1.7_1": "cakkhuviññāṇaṁ yāva manoviññāṇaṁ ime cha viññāṇakāyā,",
  "pe6:1.7_2": "ayaṁ viññāṇakkhandho.",
  "pe6:1.8_0": "Ime pañcakkhandhā.",
  "pe6:2.1_0": "Tesaṁ kā pariññā?",
  "pe6:2.2_0": "Aniccaṁ dukkhaṁ saññā anattāti esā etesaṁ pariññā.",
  "pe6:2.3_0": "Tattha katamo khandhattho?",
  "pe6:2.4_0": "Samūhattho khandhattho, puñjattho khandhattho, rāsattho khandhattho.",
  "pe6:2.5_0": "Taṁ yathā dabbakkhandho vanakkhandho dārukkhandho aggikkhandho udakakkhandho vāyukkhandho iti evaṁ khandhesu sabbasaṅgahova evaṁ khandhattho.",
  "pe6:3.1_0": "Tattha <b>aṭṭhārasa dhātuyo</b> cakkhudhātu rūpadhātu cakkhuviññāṇadhātu …pe…",
  "pe6:3.2_0": "manodhātu dhammadhātu manoviññāṇadhātu.",
  "pe6:3.3_0": "Etāyo aṭṭhārasa dhātuyo.",
  "pe6:3.4_0": "Tāsaṁ pariññā aniccaṁ dukkhaṁ saññā anattāti esā etāsaṁ pariññā.",
  "pe6:3.5_0": "Tattha ko dhātuattho?",
  "pe6:3.6_0": "Vuccate avayavattho dhātuattho.",
  "pe6:3.7_0": "Avayavoti cakkhu no pasādo cakkhudhātu.",
  "pe6:3.8_0": "Evaṁ pañcasu dhātūsu puna rāgavavacchedattho dhātuattho.",
  "pe6:3.9_0": "Vavacchinnā hi cakkhudhātu.",
  "pe6:3.10_0": "Evaṁ pañcasu punarāha ekantipakatyatthena dhātuatthoti vuccate.",
  "pe6:3.11_0": "Taṁ yathā,",
  "pe6:3.11_1": "pakatiyā ayaṁ puriso pittiko semhiko vātiko sannipātikoti evaṁ pakaticakkhudhātu dasannaṁ piyā ca sabbesu indriyesu …pe…",
  "pe6:3.12_0": "visabhāgattho dhātuattho.",
  "pe6:4.1_0": "Tattha <b>dvādasāyatanāni</b> katamāni?",
  "pe6:4.2_0": "Cha ajjhattikāni cha bāhirāni.",
  "pe6:4.3_0": "Cakkhāyatanaṁ yāva manāyatananti ajjhattikaṁ, rūpāyatanaṁ yāva dhammāyatananti bāhiraṁ.",
  "pe6:4.4_0": "Etāni dvādasa āyatanāni.",
  "pe6:4.5_0": "Etesaṁ kā pariññā?",
  "pe6:4.6_0": "Aniccaṁ dukkhaṁ saññā anattāti, esā etesaṁ pariññā.",
  "pe6:4.7_0": "Api ca dvidhā pariññā ñātapariññā ca pahānapariññā ca.",
  "pe6:4.8_0": "Tattha ñātapariññā nāma aniccaṁ dukkhaṁ saññā anattāti, esā ñātapariññā.",
  "pe6:4.9_0": "Pahānapariññā pana chandarāgappahānā, esā pahānapariññā.",
  "pe6:4.10_0": "Tattha katamo āyatanattho?",
  "pe6:4.11_0": "Vuccate ākārattho āyatanattho.",
  "pe6:4.12_0": "Yathā suvaṇṇākaro dubbaṇṇākaro, yathā dvīhi tehi ākārehi te te gāvā uttiṭṭhanti.",
  "pe6:4.13_0": "Evaṁ ete hi cittacetasikā gāvā uttiṭṭhanti kammakilesā dukkhadhammā ca.",
  "pe6:4.14_0": "Punarāha āyadānattho āyatanattho.",
  "pe6:4.15_0": "Yathā rañño āyadānehi āyo bhavati, evaṁ āyadānattho āyatanattho.",
  "pe6:5.1_0": "<b>Cattāri ariyasaccāni</b> dukkhaṁ samudayo nirodho maggo ca.",
  "pe6:5.2_0": "Dukkhaṁ yathā samāsena dhammācariyaṁ mānasañca,",
  "pe6:5.2_1": "samudayo samāsena avijjā ca taṇhā ca,",
  "pe6:5.2_2": "nirodho samāsena vijjā ca vimutti ca,",
  "pe6:5.2_3": "maggo samāsena samatho ca vipassanā ca.",
  "pe6:6.1_0": "Tattha <b>sattatiṁsa bodhipakkhikā dhammā</b> katame?",
  "pe6:6.2_0": "Cattāro satipaṭṭhānā yāva ariyo aṭṭhaṅgiko maggo, evamete sattatiṁsa bodhipakkhikā dhammā.",
  "pe6:6.3_0": "Ye dhammā atītānāgatapaccuppannānaṁ buddhānaṁ bhagavantānaṁ paccekabuddhānaṁ sāvakānaṁ ca nibbānāya saṁvattantīti,",
  "pe6:6.3_1": "so maggo cattāro satipaṭṭhānā.",
  "pe6:6.4_0": "Katame cattāro?",
  "pe6:6.5_0": "Idha bhikkhu kāye kāyānupassī viharati,",
  "pe6:6.6_0": "sammappadhānaṁ …",
  "pe6:6.7_0": "iddhipādaṁ …",
  "pe6:6.8_0": "indriyāni …",
  "pe6:6.9_0": "balāni …",
  "pe6:6.10_0": "tattha ko indriyattho?",
  "pe6:6.11_0": "Indattho indriyattho,",
  "pe6:6.11_1": "ādhipateyyattho indriyattho,",
  "pe6:6.11_2": "pasādattho indriyattho,",
  "pe6:6.11_3": "asādhāraṇaṁ kassa kiriyattho indriyattho;",
  "pe6:6.12_0": "anavapariyattho balattho, thāmattho balattho, upādāyattho balattho, upatthambhanattho balattho.",
  "pe6:7.1_0": "Tattha katame satta bojjhaṅgā?",
  "pe6:7.2_0": "Satisambojjhaṅgo yāva upekkhāsambojjhaṅgo.",
  "pe6:7.3_0": "Tattha katamo aṭṭhaṅgiko maggo?",
  "pe6:7.4_0": "Sammādiṭṭhi yāva sammāsamādhi.",
  "pe6:7.5_0": "Tattha aṭṭhaṅgiko maggoti khandho sīlakkhandho ca samādhikkhandho ca paññākkhandho ca.",
  "pe6:7.6_0": "Tattha yā ca sammāvācā yo ca sammākammanto yo ca sammāājīvo, ayaṁ sīlakkhandho.",
  "pe6:7.7_0": "Yā ca sammāsati yo ca sammāvāyāmo yo ca sammāsamādhi, ayaṁ samādhikkhandho.",
  "pe6:7.8_0": "Yo ca sammāsaṅkappo yā ca sammādiṭṭhi, ayaṁ paññākkhandho.",
  "pe6:7.9_0": "Evaṁ tāyo tisso sikkhā.",
  "pe6:7.10_0": "Evaṁ tīhākārehi dasa padāni …pe….",
  "pe6:8.1_0": "Tattha yogāvacaro sīlakkhandhe ṭhito dosaṁ akusalaṁ na upādiyati,",
  "pe6:8.1_1": "dosānusayaṁ samūhanati,",
  "pe6:8.1_2": "dosasallaṁ uddharati,",
  "pe6:8.1_3": "dukkhavedanaṁ parijānāti,",
  "pe6:8.1_4": "kāmadhātuṁ samatikkamati.",
  "pe6:8.2_0": "Samādhikkhandhe ṭhito lobhaṁ akusalaṁ na upādiyati,",
  "pe6:8.2_1": "rāgānusayaṁ samūhanati,",
  "pe6:8.2_2": "lobhasallaṁ uddharati,",
  "pe6:8.2_3": "sukhavedanaṁ parijānāti,",
  "pe6:8.2_4": "rūpadhātuṁ samatikkamati.",
  "pe6:8.3_0": "Paññākkhandhe ṭhito mohaṁ akusalaṁ na upādiyati,",
  "pe6:8.3_1": "avijjānusayaṁ samūhanati,",
  "pe6:8.3_2": "mohasallaṁ diṭṭhisallañca uddharati,",
  "pe6:8.3_3": "adukkhamasukhavedanaṁ parijānāti,",
  "pe6:8.3_4": "arūpadhātuṁ samatikkamati.",
  "pe6:8.4_0": "Iti tīhi khandhehi tīṇi akusalamūlāni na upādiyati,",
  "pe6:8.4_1": "cattāri sallāni uddharati,",
  "pe6:8.4_2": "tisso vedanā parijānāti,",
  "pe6:8.4_3": "tedhātukaṁ samatikkamati.",
  "pe6:9.1_0": "Tattha katamā <b>avijjā</b>?",
  "pe6:9.2_0": "Yaṁ catūsu ariyasaccesu aññāṇanti vitthārena yathā so pāṇasajjesu kathaṅkathā kātabbaṁ.",
  "pe6:9.3_0": "Tattha katamaṁ viññāṇaṁ?",
  "pe6:9.4_0": "Cha viññāṇakāyā vedanā saññā cetanā phasso manasikāro, idaṁ nāmaṁ.",
  "pe6:9.5_0": "Tattha katamaṁ rūpaṁ?",
  "pe6:9.6_0": "Cātumahābhūtikaṁ catunnaṁ mahābhūtānaṁ upādāyarūpassa paññattiṁ.",
  "pe6:9.7_0": "Iti purimakañca nāmaṁ idañca rūpaṁ tadubhayaṁ nāmarūpanti vuccati.",
  "pe6:9.8_0": "Tattha chaḷāyatananti cha ajjhattikāni āyatanāni,",
  "pe6:9.8_1": "cakkhu ajjhattikaṁ āyatanaṁ yāva mano ajjhattikaṁ āyatanaṁ.",
  "pe6:9.9_0": "Phassoti cha phassakāyā cakkhusamphasso yāva manosamphassoti phasso.",
  "pe6:9.10_0": "Cha vedanākāyā vedanā.",
  "pe6:9.11_0": "Taṇhāti cha taṇhākāyā taṇhā.",
  "pe6:9.12_0": "Upādānanti cattāri upādānāni kāmupādānaṁ diṭṭhupādānaṁ sīlabbatupādānaṁ attavādupādānanti upādānaṁ.",
  "pe6:9.13_0": "Bhavoti tayo bhavā kāmabhavo rūpabhavo arūpabhavo.",
  "pe6:9.14_0": "Tattha katamā jāti?",
  "pe6:9.15_0": "Yā paṭhamaṁ khandhānaṁ paṭhamaṁ dhātūnaṁ paṭhamaṁ āyatanānaṁ uppatti jāti sañjāti okkanti abhinibbatti khandhānaṁ pātubhāvo,",
  "pe6:9.15_1": "ayaṁ jāti.",
  "pe6:9.16_0": "Tattha katamā jarā?",
  "pe6:9.17_0": "Jarā nāma yaṁ taṁ khaṇḍiccaṁ pāliccaṁ valittacatā pavivittaṁ catunnaṁ mahābhūtānaṁ vivaṇṇataṁ bhaggo",
  "pe6:9.17_1": "taṁ jarā hīyanā pahīyanā āyuno hāni saṁhāni indriyānaṁ paribhedo upanāho paripāko,",
  "pe6:9.17_2": "ayaṁ jarā.",
  "pe6:9.18_0": "Tattha katamaṁ maraṇaṁ?",
  "pe6:9.19_0": "Maraṇaṁ nāma yaṁ tasmiṁ tasmiṁ sattanikāye tesaṁ tesaṁ sattānaṁ cuti cavanatā maraṇaṁ kālaṅkiriyā uddhumātakānaṁ",
  "pe6:9.19_1": "bhedo kāyassa jīvitindriyassa upacchedo,",
  "pe6:9.19_2": "idaṁ maraṇaṁ.",
  "pe6:9.20_0": "Iti purimikā ca jarā idañca maraṇaṁ tadubhayaṁ jarāmaraṇaṁ.",
  "pe6:10.1_0": "Tattha andhakāratimisā yathābhūtaṁ appajānanalakkhaṇā avijjā saṅkhārānaṁ padaṭṭhānaṁ.",
  "pe6:10.2_0": "Abhisaṅkharaṇalakkhaṇā saṅkhārā, upacayapunabbhavābhiropanapaccupaṭṭhānā.",
  "pe6:10.3_0": "Te viññāṇassa padaṭṭhānaṁ.",
  "pe6:10.4_0": "Vatthu saviññattilakkhaṇaṁ viññāṇaṁ, taṁ nāmarūpassa padaṭṭhānaṁ.",
  "pe6:10.5_0": "Anekasannissayalakkhaṇaṁ nāmarūpaṁ, taṁ saḷāyatanassa padaṭṭhānaṁ.",
  "pe6:10.6_0": "Indriyavavatthāpanalakkhaṇaṁ saḷāyatanaṁ, taṁ phassassa padaṭṭhānaṁ.",
  "pe6:10.7_0": "Sannipātalakkhaṇo phasso, so vedanāya padaṭṭhānaṁ.",
  "pe6:10.8_0": "Anubhavanalakkhaṇā vedanā, sā taṇhāya padaṭṭhānaṁ.",
  "pe6:10.9_0": "Ajjhosānalakkhaṇā taṇhā, sā upādānassa padaṭṭhānaṁ.",
  "pe6:10.10_0": "Ādānaparihananalakkhaṇaṁ upādānaṁ, taṁ bhavassa padaṭṭhānaṁ.",
  "pe6:10.11_0": "Nānāgativikkhepalakkhaṇo bhavo, so jātiyā padaṭṭhānaṁ.",
  "pe6:10.12_0": "Khandhānaṁ pātubhāvalakkhaṇā jāti, sā jarāya padaṭṭhānaṁ.",
  "pe6:10.13_0": "Upanayaparipākalakkhaṇā jarā, sā maraṇassa padaṭṭhānaṁ.",
  "pe6:10.14_0": "Āyukkhayajīvitauparodhalakkhaṇaṁ maraṇaṁ, taṁ dukkhassa padaṭṭhānaṁ.",
  "pe6:10.15_0": "Kāyasampīḷanalakkhaṇaṁ dukkhaṁ, taṁ domanassassa padaṭṭhānaṁ.",
  "pe6:10.16_0": "Cittasampīḷanalakkhaṇaṁ domanassaṁ, taṁ sokassa padaṭṭhānaṁ.",
  "pe6:10.17_0": "Socanalakkhaṇo soko, so paridevassa padaṭṭhānaṁ.",
  "pe6:10.18_0": "Vacīnicchāraṇalakkhaṇo paridevo, so upāyāsassa padaṭṭhānaṁ.",
  "pe6:10.19_0": "Ye āyāsā te upāyāsā.",
  "pe6:11.1_0": "Nava padāni yattha sabbo akusalapakkho saṅgahaṁ samosaraṇaṁ gacchati.",
  "pe6:11.2_0": "Katamāni nava padāni?",
  "pe6:11.3_0": "Dve mūlakilesā, tīṇi akusalamūlāni, cattāro vipallāsā.",
  "pe6:11.4_0": "Tattha dve mūlakilesā avijjā ca bhavataṇhā ca, tīṇi akusalamūlāni lobho doso moho ca.",
  "pe6:11.5_0": "Cattāro vipallāsā—",
  "pe6:11.6_0": "“anicce niccan”ti saññāvipallāso cittavipallāso diṭṭhivipallāso,",
  "pe6:11.6_1": "“dukkhe sukhan”ti saññāvipallāso cittavipallāso diṭṭhivipallāso,",
  "pe6:11.6_2": "“anattani attā”ti saññāvipallāso cittavipallāso diṭṭhivipallāso,",
  "pe6:11.6_3": "“asubhe subhan”ti saññāvipallāso cittavipallāso diṭṭhivipallāso.",
  "pe6:12.1_0": "Tattha avijjā nāma catūsu ariyasaccesu yathābhūtaṁ aññāṇaṁ, ayaṁ avijjā.",
  "pe6:12.2_0": "Bhavataṇhā nāma yo bhavesu rāgo sārāgo icchā mucchā patthanā nandī ajjhosānaṁ apariccāgo,",
  "pe6:12.2_1": "ayaṁ bhavataṇhā.",
  "pe6:13.1_0": "Tattha katamo lobho akusalamūlaṁ?",
  "pe6:13.2_0": "Lobho nāma so tesu tesu paravatthūsu paradabbesu paraṭṭhānesu parasāpateyyesu parapariggahitesu lobho",
  "pe6:13.2_1": "lubbhanā icchā mucchā patthanā nandī ajjhosānaṁ apariccāgo,",
  "pe6:13.2_2": "ayaṁ lobho akusalamūlaṁ.",
  "pe6:13.3_0": "Kassetaṁ mūlaṁ?",
  "pe6:13.4_0": "Lobho lobhajassa akusalassa kāyakammassa vacīkammassa manokammassa ca,",
  "pe6:13.4_1": "tathā yathā taṁsampayuttānaṁ cittacetasikānaṁ dhammānaṁ mūlaṁ.",
  "pe6:14.1_0": "Tattha katamo doso akusalamūlaṁ?",
  "pe6:14.2_0": "So sattesu āghāto akkhanti appaccayo byāpādo padoso anatthakāmatā cetaso paṭighāto,",
  "pe6:14.2_1": "ayaṁ doso akusalamūlaṁ.",
  "pe6:15.1_0": "Kassetaṁ mūlaṁ?",
  "pe6:15.2_0": "Dosajassa kāyakammassa vacīkammassa manokammassa sampayuttānañca cittacetasikānaṁ dhammānaṁ mūlaṁ.",
  "pe6:16.1_0": "Tattha katamo moho akusalamūlaṁ?",
  "pe6:16.2_0": "Yaṁ catūsu ariyasaccesu anabhisamayo asampajjaggāho appaṭivedho moho muyhanā sammoho sammuyhanā avijjā",
  "pe6:16.2_1": "tamo andhakāro āvaraṇaṁ nīvaraṇaṁ chadanaṁ acchadanaṁ apasacchāgamanaṁ kusalānaṁ dhammānaṁ,",
  "pe6:16.2_2": "ayaṁ moho akusalamūlaṁ.",
  "pe6:17.1_0": "Kassetaṁ mūlaṁ?",
  "pe6:17.2_0": "Mohajassa akusalassa kāyakammassa vacīkammassa manokammassa ca taṁsampayuttakānañca cittacetasikānaṁ dhammānaṁ mūlaṁ.",
  "pe6:18.1_0": "Tattha <b>vipallāsā</b> jānitabbā, vipallāsānaṁ vatthu jānitabbaṁ.",
  "pe6:18.2_0": "Yaṁ vipallāsaṁ siyā, taṁ jānitabbaṁ.",
  "pe6:18.3_0": "Tattha eko vipallāso tīṇi vipallāsāni cattāri vipallāsavatthūni.",
  "pe6:18.4_0": "Katamo eko vipallāso ca, yena paṭipakkhena vipallāsitaṁ gaṇhāti?",
  "pe6:18.5_0": "“Anicce niccan”ti, “dukkhe sukhan”ti, “anattani attā”ti, “asubhe subhan”ti, ayaṁ eko vipallāso.",
  "pe6:19.1_0": "Katamāni cattāri vipallāsavatthūni?",
  "pe6:19.2_0": "Kāyo vedanā cittaṁ dhammā ca.",
  "pe6:19.3_0": "Imāni cattāri vipallāsavatthūni.",
  "pe6:20.1_0": "Katamāni tīṇi vipallāsāni?",
  "pe6:20.2_0": "Saññā cittaṁ diṭṭhi ca.",
  "pe6:20.3_0": "Imāni tīṇi vipallāsāni.",
  "pe6:21.1_0": "Tattha manāpike vatthumhi indriyavatthe vaṇṇāyatane vā yo nimittassa uggāho, ayaṁ saññāvipallāso.",
  "pe6:21.2_0": "Tattha viparītacittassa vatthumhi sati viññatti, ayaṁ cittavipallāso.",
  "pe6:21.3_0": "Tattha viparītacittassa tamhi rūpe “asubhe subhan”ti yā khanti ruci upekkhanā nicchayo diṭṭhi nidassanaṁ santīraṇā,",
  "pe6:21.3_1": "ayaṁ diṭṭhivipallāso.",
  "pe6:21.4_0": "Tattha vatthubhedena kāyesu dvādasa vipallāsā bhavanti.",
  "pe6:21.5_0": "Tayo kāye tayo vedanāya tayo citte tayo dhamme,",
  "pe6:21.5_1": "cattāro saññāvipallāsā cattāro cittavipallāsā cattāro diṭṭhivipallāsā,",
  "pe6:21.5_2": "āyatanūpacayato cakkhuviññāṇasaññāsamaṅgissa rūpesu dvādasa vipallāsā yāva mano saññāsamaṅgissa,",
  "pe6:21.5_3": "dhammesu dvādasa vipallāsā cha dvādasakā cattāri vipallāsā bhavanti.",
  "pe6:21.6_0": "Ārammaṇanānattato hi aparimitasaṅkheyyānaṁ sattānaṁ aparimitamasaṅkheyyā vipallāsā bhavanti hīnukkaṭṭhamajjhimatāya.",
  "pe6:22.1_0": "Tattha pañcakkhandhā cattāri attabhāvavatthūni bhavanti.",
  "pe6:22.2_0": "Yo rūpakkhandho, so kāyo attabhāvavatthu.",
  "pe6:22.3_0": "Yo vedanākkhandho, so vedanā attabhāvavatthu.",
  "pe6:22.4_0": "Yo saññākkhandho ca saṅkhārakkhandho ca, te dhammā attabhāvavatthu.",
  "pe6:22.5_0": "Yo viññāṇakkhandho, so cittaṁ attabhāvavatthu.",
  "pe6:22.6_0": "Iti pañcakkhandhā cattāri attabhāvavatthūni.",
  "pe6:22.7_0": "Tattha kāye “asubhe subhan”ti.",
  "pe6:22.8_0": "Vipallāso bhavati.",
  "pe6:22.9_0": "Evaṁ vedanāsu …",
  "pe6:22.10_0": "citte …",
  "pe6:22.11_0": "dhammesu ca attavipallāso bhavati.",
  "pe6:22.12_0": "Tattha catunnaṁ vipallāsānaṁ samugghātanatthaṁ bhagavā cattāro satipaṭṭhāne deseti paññapeti kāye kāyānupassī viharato “asubhe subhan”ti.",
  "pe6:22.13_0": "Vipallāsaṁ samugghāteti, evaṁ vedanāsu, citte, dhammesu ca kātabbaṁ.",
  "pe6:23.1_0": "Tattha andhakāratimisā appaṭivedhalakkhaṇā avijjā, tassā vipallāsapadaṭṭhānaṁ.",
  "pe6:23.2_0": "Ajjhosānalakkhaṇā taṇhā, tassā piyarūpasātarūpaṁ padaṭṭhānaṁ.",
  "pe6:23.3_0": "Attāsayavañcanālakkhaṇo lobho, tassa adinnādānaṁ padaṭṭhānaṁ.",
  "pe6:23.4_0": "Idha vivādalakkhaṇo doso, tassa pāṇātipāto padaṭṭhānaṁ.",
  "pe6:23.5_0": "Vatthuvippaṭipattilakkhaṇo moho, tassa micchāpaṭipatti padaṭṭhānaṁ.",
  "pe6:23.6_0": "Saṅkhatānaṁ dhammānaṁ avināsaggahaṇalakkhaṇā niccasaññā, tassā sabbasaṅkhārā padaṭṭhānaṁ.",
  "pe6:23.7_0": "Sāsavaphassopagamanalakkhaṇā sukhasaññā, tassā mamaṅkāro padaṭṭhānaṁ.",
  "pe6:23.8_0": "Dhammesu upagamanalakkhaṇā attasaññā, tassā ahaṅkāro padaṭṭhānaṁ.",
  "pe6:23.9_0": "Vaṇṇasaṅgahaṇalakkhaṇā subhasaññā, tassā indriyaasaṁvaro padaṭṭhānaṁ.",
  "pe6:23.10_0": "Etehi navahi padehi uddiṭṭhehi sabbo akusalapakkho niddiṭṭho bhavati,",
  "pe6:23.10_1": "so ca kho bahussutena sakkā jānituṁ no appassutena,",
  "pe6:23.10_2": "paññavatā no duppaññena,",
  "pe6:23.10_3": "yuttena no ayuttena.",
  "pe6:24.1_0": "Nava padāni kusalāni yattha sabbo kusalapakkho saṅgaho samosaraṇaṁ gacchanti.",
  "pe6:24.2_0": "Katamāni nava padāni?",
  "pe6:24.3_0": "Samatho vipassanā alobho adoso amoho aniccasaññā dukkhasaññā anattasaññā asubhasaññā ca.",
  "pe6:25.1_0": "Tattha katamo <b>samatho</b>?",
  "pe6:25.2_0": "Yā cittassa ṭhiti saṇṭhiti avaṭṭhiti ṭhānaṁ paṭṭhānaṁ upaṭṭhānaṁ samādhi samādhānaṁ avikkhepo avippaṭisāro vūpasamo mānaso ekaggaṁ cittassa,",
  "pe6:25.2_1": "ayaṁ samatho.",
  "pe6:26.1_0": "Tattha katamā <b>vipassanā</b>?",
  "pe6:26.2_0": "Khandhesu vā dhātūsu vā āyatanesu vā nāmarūpesu vā paṭiccasamuppādesu vā paṭiccasamuppannesu vā dhammesu",
  "pe6:26.2_1": "dukkhesu vā samudayesu vā nirodhe vā magge vā kusalākusalesu vā dhammesu sāvajjaanavajjesu vā kaṇhasukkesu",
  "pe6:26.2_2": "vā sevitabbaasevitabbesu vā so yathābhūtaṁ vicayo pavicayo vīmaṁsā paravīmaṁsā gāhanā aggāhanā pariggāhanā",
  "pe6:26.2_3": "cittena paricitanā tulanā upaparikkhā ñāṇaṁ vijjā vā cakkhu buddhi medhā paññā obhāso āloko ābhā pabhā",
  "pe6:26.2_4": "khaggo nārāco dhammavicayasambojjhaṅgo sammādiṭṭhi maggaṅgaṁ,",
  "pe6:26.2_5": "ayaṁ vipassanā.",
  "pe6:26.3_0": "Tenesā vipassanā iti vuccati vividhā vā esā vipassanāti, tasmā esā vipassanāti vuccati.",
  "pe6:26.4_0": "Dvidhā cesā hi vipassanā dhammavipassanāti vuccati,",
  "pe6:26.4_1": "dvidhā imāya passati subhañca asubhañca kaṇhañca sukkañca sevitabbañca asevitabbañca kammañca vipākañca",
  "pe6:26.4_2": "bandhañca vimokkhañca ācayañca apacayañca pavattiñca nivattiñca saṅkilesañca vodānañca,",
  "pe6:26.4_3": "evaṁ vipassanāti vuccati.",
  "pe6:26.5_0": "Atha vā viiti upasaggo passanāti attho tasmā vipassanāti vuccate, ayaṁ vipassanā.",
  "pe6:27.1_0": "Tattha dve rogā sattānaṁ avijjā ca bhavataṇhā ca,",
  "pe6:27.1_1": "etesaṁ dvinnaṁ rogānaṁ nighātāya bhagavatā dve bhesajjāni vuttāni samatho ca vipassanā ca.",
  "pe6:27.2_0": "Imāni dve bhesajjāni paṭisevento dve aroge sacchikaroti rāgavirāgaṁ cetovimuttiṁ avijjāvirāgañca paññāvimuttiṁ.",
  "pe6:27.3_0": "Tattha taṇhārogassa samatho bhesajjaṁ, rāgavirāgā cetovimutti arogaṁ.",
  "pe6:27.4_0": "Avijjārogassa vipassanābhesajjaṁ avijjāvirāgā paññāvimutti arogaṁ.",
  "pe6:27.5_0": "Evañhi bhagavā cāha,",
  "pe6:27.5_1": "“dve dhammā pariññeyyā nāmañca rūpañca,",
  "pe6:27.5_2": "dve dhammā pahātabbā avijjā ca bhavataṇhā ca,",
  "pe6:27.5_3": "dve dhammā bhāvetabbā samatho ca vipassanā ca,",
  "pe6:27.5_4": "dve dhammā sacchikātabbā vijjā ca vimutti cā”ti.",
  "pe6:27.6_0": "Tattha samathaṁ bhāvento rūpaṁ parijānāti,",
  "pe6:27.6_1": "rūpaṁ parijānanto taṇhaṁ pajahati,",
  "pe6:27.6_2": "taṇhaṁ pajahanto rāgavirāgā cetovimuttiṁ sacchikaroti,",
  "pe6:27.6_3": "vipassanaṁ bhāvento nāmaṁ parijānāti,",
  "pe6:27.6_4": "nāmaṁ parijānanto avijjaṁ pajahati,",
  "pe6:27.6_5": "avijjaṁ pajahanto avijjāvirāgā paññāvimuttiṁ sacchikaroti.",
  "pe6:27.7_0": "Yadā bhikkhuno dve dhammā pariññātā bhavanti nāmañca rūpañca,",
  "pe6:27.7_1": "tathāssa dve dhammā pahīnā bhavanti avijjā ca bhavataṇhā ca.",
  "pe6:27.8_0": "Dve dhammā bhāvitā bhavanti samatho ca vipassanā ca,",
  "pe6:27.8_1": "dve dhammā sacchikātabbā bhavanti vijjā ca vimutti ca.",
  "pe6:27.9_0": "Ettāvatā bhikkhu katakicco bhavati.",
  "pe6:27.10_0": "Esā sopādisesā nibbānadhātu.",
  "pe6:27.11_0": "Tassa āyupariyādānā jīvitindriyassa uparodhā idañca dukkhaṁ nirujjhati,",
  "pe6:27.11_1": "aññañca dukkhaṁ na uppajjati.",
  "pe6:27.12_0": "Tattha yo imesaṁ khandhānaṁ dhātuāyatanānaṁ nirodho vūpasamo aññesañca khandhadhātuāyatanānaṁ appaṭisandhi apātubhāvo,",
  "pe6:27.12_1": "ayaṁ anupādisesā nibbānadhātu.",
  "pe6:28.1_0": "Tattha katamaṁ <b>alobho kusalamūlaṁ</b>?",
  "pe6:28.2_0": "Yaṁdhātuko alobho alubbhanā alubbhitattaṁ anicchā apatthanā akantā anajjhosānaṁ.",
  "pe6:28.3_0": "Ayaṁ alobho kusalamūlaṁ.",
  "pe6:28.4_0": "Kassetaṁ mūlaṁ?",
  "pe6:28.5_0": "Alobhajassa kusalassa kāyakammassa vacīkammassa manokammassa taṁsampayuttānañca cittacetasikānaṁ dhammānaṁ mūlaṁ.",
  "pe6:28.6_0": "Atha vā ariyo aṭṭhaṅgiko maggo kusalanti vuccati, so tiṇṇaṁ maggaṅgānaṁ mūlaṁ.",
  "pe6:28.7_0": "Katamesaṁ tiṇṇaṁ,",
  "pe6:28.7_1": "sammāsaṅkappassa sammāvāyāmassa sammāsamādhissa ca imesaṁ mūlanti,",
  "pe6:28.7_2": "tasmā kusalamūlanti vuccati.",
  "pe6:29.1_0": "Tattha katamaṁ <b>adoso kusalamūlaṁ</b>?",
  "pe6:29.2_0": "Yā sattesu vā saṅkhāresu vā anaghāto appaṭighāto abyāpatti abyāpādo adoso mettā mettāyanā atthakāmatā hitakāmatā cetaso pasādo,",
  "pe6:29.2_1": "ayaṁ adoso kusalamūlaṁ.",
  "pe6:29.3_0": "Kassetaṁ mūlaṁ?",
  "pe6:29.4_0": "Adosajassa kusalassa kāyakammassa vacīkammassa manokammassa taṁsampayuttānañca cittacetasikānaṁ dhammānaṁ mūlaṁ.",
  "pe6:29.5_0": "Atha vā tiṇṇaṁ maggaṅgānaṁ mūlaṁ.",
  "pe6:29.6_0": "Katamesaṁ tiṇṇaṁ?",
  "pe6:29.7_0": "Sammāvācāya sammākammantassa sammāājīvassa ca imesaṁ tiṇṇaṁ maggaṅgānaṁ mūlaṁ,",
  "pe6:29.7_1": "tasmā kusalamūlanti vuccati.",
  "pe6:30.1_0": "Tattha katamaṁ <b>amoho kusalamūlaṁ</b>?",
  "pe6:30.2_0": "Yaṁ catūsu ariyasaccesu yathābhūtaṁ ñāṇadassanaṁ abhisamayo sammā ca paccāgamo paṭivedho amoho asammuyhanā",
  "pe6:30.2_1": "asammoho vijjāpakāso āloko anāvaraṇaṁ sekkhānaṁ kusalānaṁ dhammānaṁ,",
  "pe6:30.2_2": "ayaṁ amoho kusalamūlaṁ.",
  "pe6:30.3_0": "Kassetaṁ mūlaṁ?",
  "pe6:30.4_0": "Amohajassa kusalassa kāyakammassa vacīkammassa manokammassa taṁsampayuttānañca cittacetasikānaṁ dhammānaṁ mūlaṁ.",
  "pe6:30.5_0": "Atha vā dvinnaṁ maggaṅgānaṁ etaṁ mūlaṁ.",
  "pe6:30.6_0": "Katamesaṁ dvinnaṁ?",
  "pe6:30.7_0": "Sammādiṭṭhiyā ca sammāsatiyā ca imesaṁ dvinnaṁ maggaṅgānaṁ mūlaṁ, tasmā kusalamūlanti vuccati.",
  "pe6:31.1_0": "Evaṁ imesaṁ tīhi kusalamūlehi aṭṭhaṅgiko maggo yojetabbo.",
  "pe6:32.1_0": "Tattha katamā <b>aniccasaññā</b>?",
  "pe6:32.2_0": "“Sabbe saṅkhārā uppādavayadhammino”ti ca yā saññā sañjānanā vavatthapanā uggāho, ayaṁ aniccasaññā.",
  "pe6:32.3_0": "Tassā ko nissando?",
  "pe6:32.4_0": "Aniccasaññāya bhāvitāya bahulīkatāya aṭṭhasu lokadhammesu cittaṁ nānusandhati na sandhati na saṇṭhahati,",
  "pe6:32.4_1": "upekkhā vā paṭikkūlatā vā saṇṭhahati,",
  "pe6:32.4_2": "ayamassā nissando.",
  "pe6:33.1_0": "Tattha katamā <b>dukkhasaññā</b>?",
  "pe6:33.2_0": "“Sabbe saṅkhārā dukkhā”ti yā saññā sañjānanā vavatthapanā uggāho, ayaṁ dukkhasaññā.",
  "pe6:33.3_0": "Tassā ko nissando?",
  "pe6:33.4_0": "Dukkhasaññāya bhāvitāya bahulīkatāya ālasse sampamāde vimhaye ca cittaṁ nānusandhati na sandhati na saṇṭhahati,",
  "pe6:33.4_1": "upekkhā vā paṭikkūlatā vā saṇṭhahati,",
  "pe6:33.4_2": "ayamassā nissando.",
  "pe6:34.1_0": "Tattha katamā <b>anattasaññā</b>?",
  "pe6:34.2_0": "“Sabbesu dhammesu anattā”ti yā saññā sañjānanā vavatthapanā uggāho, ayaṁ anattasaññā.",
  "pe6:34.3_0": "Tassā ko nissando,",
  "pe6:34.3_1": "anattasaññāya bhāvitāya bahulīkatāya ahaṅkāro cittaṁ nānusandhati na sandhati,",
  "pe6:34.3_2": "mamaṅkāro na saṇṭhahati,",
  "pe6:34.3_3": "upekkhā vā paṭikkūlatā vā saṇṭhahati,",
  "pe6:34.3_4": "ayamassā nissando.",
  "pe6:35.1_0": "Tattha katamā <b>asubhasaññā</b>?",
  "pe6:35.2_0": "“Satta saṅkhārā asubhā”ti yā saññā sañjānanā vavatthapanā uggāho, ayaṁ asubhasaññā.",
  "pe6:35.3_0": "Tassā ko nissando?",
  "pe6:35.4_0": "Asubhasaññāya bhāvitāya bahulīkatāya subhanimitte cittaṁ nānusandhati na sandhati na saṇṭhahati,",
  "pe6:35.4_1": "upekkhā vā paṭikkūlatā vā saṇṭhahati,",
  "pe6:35.4_2": "ayamassā nissando.",
  "pe6:36.1_0": "Tattha pañcannaṁ khandhānaṁ pariññā bhagavatā desitā,",
  "pe6:36.1_1": "yo tattha asubhasaññā rūpakkhandhassa pariññattaṁ,",
  "pe6:36.1_2": "dukkhasaññā vedanākkhandhassa pariññattaṁ,",
  "pe6:36.1_3": "anattasaññā saññākkhandhassa saṅkhārakkhandhassa pariññattaṁ,",
  "pe6:36.1_4": "aniccasaññā viññāṇakkhandhassa pariññattaṁ.",
  "pe6:36.2_0": "Tattha samathena taṇhaṁ samugghāteti,",
  "pe6:36.2_1": "vipassanāya avijjaṁ samugghāteti,",
  "pe6:36.2_2": "adosena dosaṁ samugghāteti,",
  "pe6:36.2_3": "amohena mohaṁ samugghāteti,",
  "pe6:36.2_4": "aniccasaññāya niccasaññaṁ samugghāteti,",
  "pe6:36.2_5": "dukkhasaññāya sukhasaññaṁ samugghāteti,",
  "pe6:36.2_6": "anattasaññāya attasaññaṁ samugghāteti,",
  "pe6:36.2_7": "asubhasaññāya subhasaññaṁ samugghāteti.",
  "pe6:37.1_0": "Cittavikkhepapaṭisaṁharaṇalakkhaṇo samatho, tassa jhānāni padaṭṭhānaṁ.",
  "pe6:37.2_0": "Sabbadhammaṁ yathābhūtaṁ paṭivedhalakkhaṇā vipassanā, tassā sabbaneyyaṁ padaṭṭhānaṁ.",
  "pe6:37.3_0": "Icchāpaṭisaṁharaṇalakkhaṇo alobho, tassa adinnādānā veramaṇī padaṭṭhānaṁ.",
  "pe6:37.4_0": "Abyāpādalakkhaṇo adoso, tassa pāṇātipātā veramaṇī padaṭṭhānaṁ.",
  "pe6:37.5_0": "Vatthuappaṭihatalakkhaṇo amoho, tassa sammāpaṭipatti padaṭṭhānaṁ.",
  "pe6:37.6_0": "Saṅkhatānaṁ dhammānaṁ vināsaggahaṇalakkhaṇā aniccasaññā, tassā udayabbayo padaṭṭhānaṁ.",
  "pe6:37.7_0": "Sāsavaphassasañjānanalakkhaṇā dukkhasaññā, tassā vedanā padaṭṭhānaṁ.",
  "pe6:37.8_0": "Sabbadhammaanupagamanalakkhaṇā anattasaññā, tassā dhammasaññā padaṭṭhānaṁ.",
  "pe6:37.9_0": "Vinīlakavipubbakauddhumātakasamuggahaṇalakkhaṇā asubhasaññā, tassā nibbidā padaṭṭhānaṁ.",
  "pe6:37.10_0": "Imesu navasu padesu upadiṭṭhesu sabbo kusalapakkho upadiṭṭho bhavati,",
  "pe6:37.10_1": "so ca bahussutena sakkā jānituṁ no appassutena,",
  "pe6:37.10_2": "paññavatā no duppaññena,",
  "pe6:37.10_3": "yuttena no ayuttenāti.",
  "pe6:38.1_0": "Tattha niccasaññādhimuttassa aparāparaṁ cittaṁ paṇāmento satimapaccavekkhato aniccasaññā na upaṭṭhāti,",
  "pe6:38.1_1": "pañcasu kāmaguṇesu sukhassādādhimuttassa iriyāpathassa agatimapaccavekkhato dukkhasaññā na upaṭṭhāti,",
  "pe6:38.1_2": "khandhadhātuāyatanesu attādhimuttassa nānādhātuanekadhātuvinibbhogamapaccavekkhato anattasaññā na upaṭṭhāti,",
  "pe6:38.1_3": "vaṇṇasaṇṭhānābhiratassa kāye subhādhimuttassa ca vippaṭicchannā asubhasaññā na upaṭṭhāti.",
  "pe6:39.1_0": "Avippaṭisāralakkhaṇā saddhā, saddahanā paccupaṭṭhānaṁ.",
  "pe6:39.2_0": "Tassa cattāri sotāpattiyaṅgāni padaṭṭhānaṁ.",
  "pe6:39.3_0": "Evañhi vuttaṁ bhagavatā saddhindriyaṁ bhikkhave,",
  "pe6:39.3_1": "kuhiṁ daṭṭhabbaṁ,",
  "pe6:39.3_2": "catūsu sotāpattiyaṅgesu kusalesu dhammesu.",
  "pe6:40.1_0": "Sūrāapaṭikkhepanalakkhaṇaṁ vīriyindriyaṁ, vīriyindriyārambho paccupaṭṭhānaṁ.",
  "pe6:40.2_0": "Tassa atītā cattāro sammappadhānā padaṭṭhānaṁ.",
  "pe6:40.3_0": "Yathā vuttaṁ bhagavatā vīriyindriyaṁ, bhikkhave, kuhiṁ daṭṭhabbaṁ, catūsu sammappadhānesu.",
  "pe6:41.1_0": "Sati saraṇalakkhaṇā, asammohapaccupaṭṭhānā.",
  "pe6:41.2_0": "Tassa atītā cattāro satipaṭṭhānā padaṭṭhānaṁ.",
  "pe6:41.3_0": "Yathā vuttaṁ bhagavatā satindriyaṁ bhikkhave, kuhiṁ daṭṭhabbaṁ, catūsu satipaṭṭhānesu.",
  "pe6:42.1_0": "Ekaggalakkhaṇo samādhi, avikkhepapaccupaṭṭhāno, tassa cattāri ñāṇāni padaṭṭhānaṁ.",
  "pe6:42.2_0": "Yathā vuttaṁ bhagavatā samādhindriyaṁ, bhikkhave, kuhiṁ daṭṭhabbaṁ, catūsu jhānesu.",
  "pe6:43.1_0": "Pajānanalakkhaṇā paññā, bhūtatthasantīraṇā paccupaṭṭhānā, tassa cattāri ariyasaccāni padaṭṭhānaṁ.",
  "pe6:43.2_0": "Yathā vuttaṁ bhagavatā paññindriyaṁ, bhikkhave, kuhiṁ daṭṭhabbaṁ, catūsu ariyasaccesu.",
  "pe6:44.1_0": "<b>Cattāri cakkāni</b> patirūpadesavāso cakkaṁ,",
  "pe6:44.1_1": "sappurisūpanissayo cakkaṁ,",
  "pe6:44.1_2": "attasammāpaṇidhānaṁ cakkaṁ,",
  "pe6:44.1_3": "pubbe katapuññatā cakkaṁ.",
  "pe6:44.2_0": "Tattha ariyasannissayalakkhaṇo patirūpadesavāso, so sappurisūpanissayassa padaṭṭhānaṁ.",
  "pe6:44.3_0": "Ariyasannissayalakkhaṇo sappurisūpanissayo, so attasammāpaṇidhānassa padaṭṭhānaṁ.",
  "pe6:44.4_0": "Sammāpaṭipattilakkhaṇaṁ attasammāpaṇidhānaṁ, taṁ puññānaṁ padaṭṭhānaṁ.",
  "pe6:44.5_0": "Kusaladhammopacayalakkhaṇaṁ puññaṁ, taṁ sabbasampattīnaṁ padaṭṭhānaṁ.",
  "pe6:45.1_0": "Ekādasasīlamūlakā dhammā sīlavato avippaṭisāro bhavati …pe…",
  "pe6:45.2_0": "so vimuttiñāṇadassanaṁ “nāparaṁ itthattāyā”ti pajānanā.",
  "pe6:45.3_0": "Tattha veramaṇilakkhaṇaṁ sīlaṁ, taṁ avippaṭisārassa padaṭṭhānaṁ.",
  "pe6:45.4_0": "Na attānuvādalakkhaṇo avippaṭisāro, so pāmojjassa padaṭṭhānaṁ.",
  "pe6:45.5_0": "Abhippamodanalakkhaṇaṁ pāmojjaṁ, taṁ pītiyā padaṭṭhānaṁ.",
  "pe6:45.6_0": "Attamanalakkhaṇā pīti, sā passaddhiyā padaṭṭhānaṁ.",
  "pe6:45.7_0": "Kammaniyalakkhaṇā passaddhi, sā sukhassa padaṭṭhānaṁ.",
  "pe6:45.8_0": "Abyāpādalakkhaṇaṁ sukhaṁ, taṁ samādhino padaṭṭhānaṁ.",
  "pe6:45.9_0": "Avikkhepanalakkhaṇo samādhi, so yathābhūtañāṇadassanassa padaṭṭhānaṁ.",
  "pe6:45.10_0": "Aviparītasantīraṇalakkhaṇā paññā,",
  "pe6:45.10_1": "sā nibbidāya padaṭṭhānaṁ anālayanalakkhaṇā nibbidā,",
  "pe6:45.10_2": "sā virāgassa padaṭṭhānaṁ.",
  "pe6:45.11_0": "Asaṅkilesalakkhaṇo virāgo, so vimuttiyā padaṭṭhānaṁ.",
  "pe6:45.12_0": "Akusaladhammavivekalakkhaṇā vimutti, sā vimuttino vodānassa padaṭṭhānaṁ.",
  "pe6:46.1_0": "<b>Catasso ariyabhūmiyo cattāri sāmaññaphalāni</b>.",
  "pe6:46.2_0": "Tattha yo yathābhūtaṁ pajānāti, esā dassanabhūmi.",
  "pe6:46.3_0": "Sotāpattiphalañca so yathābhūtaṁ pajānitvā nibbindati, idaṁ tanukāmarāgassa padaṭṭhānaṁ byāpādānaṁ.",
  "pe6:46.4_0": "Sakadāgāmiphalañca saṇhaṁ virajjati, ayaṁ rāgavirāgā cetovimutti.",
  "pe6:46.5_0": "Anāgāmiphalañca yaṁ avijjāvirāgā vimuccati, ayaṁ katābhūmi.",
  "pe6:46.6_0": "Arahattañca sāmaññaphalānīti ko vacanattho,",
  "pe6:46.6_1": "ariyo aṭṭhaṅgiko maggo sāmaññaṁ,",
  "pe6:46.6_2": "tassetāni phalāni sāmaññaphalānīti vuccati.",
  "pe6:46.7_0": "Kissa brahmaññaphalānīti vuccante?",
  "pe6:46.8_0": "Brahmaññaariyo aṭṭhaṅgiko maggo, tassa tāni phalānīti brahmaññaphalānīti vuccante.",
  "pe6:47.1_0": "Tattha sotāpanno kathaṁ hoti?",
  "pe6:47.2_0": "Saha saccābhisamayā ariyasāvakassa tīṇi saṁyojanāni pahīyanti sakkāyadiṭṭhi vicikicchā sīlabbataparāmāso ca,",
  "pe6:47.2_1": "imesaṁ tiṇṇaṁ saṁyojanānaṁ pahānā parikkhayā ariyasāvako hoti sotāpanno avinipātadhammo yāva dukkhassantaṁ karoti.",
  "pe6:48.1_0": "Tattha katamā sakkāyadiṭṭhi?",
  "pe6:48.2_0": "Assutavā bālo puthujjano yāva ariyadhamme akovido,",
  "pe6:48.2_1": "so rūpaṁ attato samanupassati yāva viññāṇasmiṁ attānaṁ,",
  "pe6:48.2_2": "so imesu pañcasu khandhesu attaggāho vā attaniyaggāho vā esohamasmi ekasmiṁ vasavattiko pakkhitto anuggaho anusayanto aṅgamaṅganti parati.",
  "pe6:48.3_0": "Yā tathābhūtassa khanti ruci pekkhanā ākāraparivitakko diṭṭhinijjhāyanā abhippasannā,",
  "pe6:48.3_1": "ayaṁ vuccate sakkāyadiṭṭhīti.",
  "pe6:49.1_0": "Tattha pañca diṭṭhiyo ucchedaṁ bhajanti.",
  "pe6:49.2_0": "Katamāyo pañca?",
  "pe6:49.3_0": "Rūpaṁ attato samanupassati,",
  "pe6:49.3_1": "yāva viññāṇaṁ attato samanupassati,",
  "pe6:49.3_2": "imāyo pañca ucchedaṁ bhajanti,",
  "pe6:49.3_3": "avasesāyo pannarasa sassataṁ bhajanti.",
  "pe6:49.4_0": "Iti sakkāyadiṭṭhipahānā dvāsaṭṭhidiṭṭhigatāni pahīyanti.",
  "pe6:49.5_0": "Pahānā ucchedaṁ sassatañca na bhajati.",
  "pe6:49.6_0": "Iti ucchedasassatappahānā ariyasāvakassa na kiñci diṭṭhigataṁ bhavati,",
  "pe6:49.6_1": "aññā vā lokuttarāya sammādiṭṭhiyā.",
  "pe6:49.7_0": "Kathaṁ pana sakkāyadiṭṭhi na bhavati?",
  "pe6:49.8_0": "Idha ariyasāvako sutavā hoti,",
  "pe6:49.8_1": "sabbo sukkapakkho kātabbo,",
  "pe6:49.8_2": "yāva ariyadhammesu kovido rūpaṁ anattato samanupassati,",
  "pe6:49.8_3": "yāva viññāṇaṁ …pe…",
  "pe6:49.9_0": "evamassa samanupassantassa sakkāyadiṭṭhi na bhavati.",
  "pe6:50.1_0": "Kathaṁ vicikicchā na bhavati?",
  "pe6:50.2_0": "Idha ariyasāvako buddhe na kaṅkhati, na vicikicchati abhippasīdati, itipi so bhagavāti sabbaṁ.",
  "pe6:50.3_0": "Dhamme na kaṅkhati na vicikicchati sabbaṁ.",
  "pe6:50.4_0": "Yāva taṇhakkhayo virāgo nirodho nibbānanti, iminā dutiyena ākaṅkhiyena dhammena samannāgato hoti.",
  "pe6:50.5_0": "Saṅghe na kaṅkhati …pe…",
  "pe6:50.6_0": "yāva pūjā devānañca manussānañcāti, iminā tatiyena ākaṅkhiyena dhammena samannāgato hoti.",
  "pe6:51.1_0": "Sabbe saṅkhārā dukkhāti na kaṅkhati na vicikicchati adhimuccati abhippasīdati.",
  "pe6:51.2_0": "Taṇhā dukkhasamudayoti na kaṅkhati na vicikicchati.",
  "pe6:51.3_0": "Taṇhānirodhā dukkhanirodhoti na kaṅkhati na vicikicchati.",
  "pe6:51.4_0": "Ariyo aṭṭhaṅgiko maggo dukkhanirodhagāminī paṭipadāti na kaṅkhati na vicikicchati adhimuccati abhippasīdati.",
  "pe6:51.5_0": "Yāva buddhe vā dhamme vā saṅghe vā dukkhe vā samudaye vā nirodhe vā magge vā kaṅkhāyanā vimati vicikicchā",
  "pe6:51.5_1": "dvedhāpathā āsappanā parisappanā anavaṭṭhānaṁ adhiṭṭhāgamanaṁ anekaṁso anekaṁsikatā,",
  "pe6:51.5_2": "te tassa pahīnā bhavanti paṇunnā ucchinnamūlā tālāvatthukatā anabhāvaṅkatā āyatiṁ anuppādadhammā.",
  "pe6:52.1_0": "Tattha sīlabbataparāmāso dvidhā—",
  "pe6:52.2_0": "sīlassa vā suddhassa vā.",
  "pe6:52.3_0": "Tattha sīlassa sīlabbataparāmāso imināhaṁ sīlena vā vatena vā tapena vā brahmacariyena vā devo vā bhavissāmi",
  "pe6:52.3_1": "devaññataro vā tattha kapotapādāhi accharāhi saddhiṁ kīḷissāmi ramissāmi paricarissāmīti.",
  "pe6:52.4_0": "Yathābhūtadassananti rucivimutti rāgo rāgaparivattakā diṭṭhirūpanā passanā asantussitassa sīlabbataparāmāso.",
  "pe6:52.5_0": "Tattha katamo suddhassa sīlabbataparāmāso?",
  "pe6:52.6_0": "Idhekacco sīlaṁ parāmasati,",
  "pe6:52.6_1": "sīlena sujjhati,",
  "pe6:52.6_2": "sīlena nīyati,",
  "pe6:52.6_3": "sīlena muccati,",
  "pe6:52.6_4": "sukhaṁ vītikkamati,",
  "pe6:52.6_5": "dukkhaṁ vītikkamati,",
  "pe6:52.6_6": "sukhadukkhaṁ vītikkamati anupāpuṇāti uparimena.",
  "pe6:52.7_0": "Tadubhayaṁ sīlavataṁ parāmasati tadubhayena sīlavatena sujjhanti muccanti nīyanti,",
  "pe6:52.7_1": "sukhaṁ vītikkamanti,",
  "pe6:52.7_2": "dukkhaṁ vītikkamanti,",
  "pe6:52.7_3": "sukhadukkhaṁ vītikkamanti,",
  "pe6:52.7_4": "anupāpuṇantīti avisucikaraṁ dhammaṁ avimuttikaraṁ dhammaṁ visucito vimuttito paccāgacchantassa yā tathābhūtassa",
  "pe6:52.7_5": "khanti ruci mutti pekkhanā ākāraparivitakko diṭṭhinijjhāyanā passanā,",
  "pe6:52.7_6": "ayaṁ suddhassa sīlabbataparāmāso.",
  "pe6:52.8_0": "Ete ubho parāmāsā ariyasāvakassa pahīnā bhavanti yāva āyatiṁ anuppādadhammā,",
  "pe6:52.8_1": "so sīlavā bhavati ariyakantehi sīlehi samannāgato akkhaṇḍehi yāva upasamasaṁvattanikehi.",
  "pe6:52.9_0": "Imesaṁ tiṇṇaṁ saṁyojanānaṁ pahānā sutavā ariyasāvako bhavati sotāpanno avinipātadhammo, sabbaṁ.",
  "pe6:53.1_0": "Sahasaccābhisamayā, iti ko vacanattho?",
  "pe6:53.2_0": "Cattāro abhisamayā, pariññābhisamayo pahānābhisamayo sacchikiriyābhisamayo bhāvanābhisamayo.",
  "pe6:54.1_0": "Tattha ariyasāvako dukkhaṁ pariññābhisamayena abhisameti,",
  "pe6:54.1_1": "samudayaṁ pahānābhisamayena abhisameti,",
  "pe6:54.1_2": "nirodhaṁ sacchikiriyābhisamayena abhisameti,",
  "pe6:54.1_3": "maggaṁ bhāvanābhisamayena abhisameti.",
  "pe6:54.2_0": "Kiṅkāraṇaṁ?",
  "pe6:54.3_0": "Dukkhassa pariññābhisamayo,",
  "pe6:54.3_1": "samudayassa pahānābhisamayo,",
  "pe6:54.3_2": "nirodhassa sacchikiriyābhisamayo,",
  "pe6:54.3_3": "maggassa bhāvanābhisamayo.",
  "pe6:54.4_0": "Samathavipassanāya kathaṁ abhisameti?",
  "pe6:54.5_0": "Ārammaṇe cittaṁ upanibandhetvā pañcakkhandhe dukkhato passati.",
  "pe6:54.6_0": "Tattha yo upanibandho, ayaṁ samatho.",
  "pe6:54.7_0": "Yā pariyogāhanā, ayaṁ vipassanā.",
  "pe6:54.8_0": "Pañcakkhandhe dukkhāti passato yo pañcakkhandhesu ālayo nikanti upagamanaṁ ajjhosānā icchā mucchā paṇidhi patthanā pahīyati.",
  "pe6:54.9_0": "Tattha pañcakkhandhā dukkhaṁ.",
  "pe6:54.10_0": "Yo tattha ālayo nikanti upagamanaṁ ajjhosānaṁ icchā mucchā paṇidhi patthanā, ayaṁ samudayo.",
  "pe6:54.11_0": "Yaṁ tassa pahānaṁ,",
  "pe6:54.11_1": "so nirodho samatho vipassanā ca maggo,",
  "pe6:54.11_2": "evaṁ tesaṁ catunnaṁ ariyasaccānaṁ ekakāle ekakkhaṇe ekacitte apubbaṁ acarimaṁ abhisamayo bhavati.",
  "pe6:54.12_0": "Tenāha bhagavā “sahasaccābhisamayā ariyasāvakassa tīṇi saṁyojanāni pahīyantī”ti.",
  "pe6:55.1_0": "Tattha samathavipassanā yuganaddhā vattamānā ekakāle ekakkhaṇe ekacitte cattāri kiccāni karoti,",
  "pe6:55.1_1": "dukkhaṁ pariññābhisamayena abhisameti,",
  "pe6:55.1_2": "yāva maggaṁ bhāvanābhisamayena abhisameti.",
  "pe6:55.2_0": "Kiṁ kāraṇā?",
  "pe6:55.3_0": "Dukkhaṁ pariññābhisamayo, yāva maggaṁ bhāvanābhisamayo.",
  "pe6:55.4_0": "Evaṁ diṭṭhanto yathā nāvā jalaṁ gacchantī cattāri kiccāni karoti,",
  "pe6:55.4_1": "pārimaṁ tīraṁ pāpeti,",
  "pe6:55.4_2": "orimaṁ tīraṁ jahati,",
  "pe6:55.4_3": "bhāraṁ vahati,",
  "pe6:55.4_4": "sotaṁ chindati;",
  "pe6:55.5_0": "evameva samathavipassanā yuganaddhā vattamānā ekakāle ekakkhaṇe ekacitte cattāri kiccāni karoti,",
  "pe6:55.5_1": "dukkhaṁ pariññābhisamayena abhisameti,",
  "pe6:55.5_2": "yāva maggaṁ bhāvanābhisamayena abhisameti.",
  "pe6:55.6_0": "Yathā vā sūriyo udayanto ekakāle apubbaṁ acarimaṁ cattāri kiccāni karoti,",
  "pe6:55.6_1": "andhakāraṁ vidhamati,",
  "pe6:55.6_2": "ālokaṁ pātukaroti,",
  "pe6:55.6_3": "rūpaṁ nidassīyati,",
  "pe6:55.6_4": "sītaṁ pariyādiyati;",
  "pe6:55.7_0": "evameva samathavipassanā yuganaddhā vattamānā ekakāle …pe…",
  "pe6:55.8_0": "yathā padīpo jalanto ekakāle apubbaṁ acarimaṁ cattāri kiccāni karoti,",
  "pe6:55.8_1": "andhakāraṁ vidhamati,",
  "pe6:55.8_2": "ālokaṁ pātukaroti,",
  "pe6:55.8_3": "rūpaṁ nidassīyati,",
  "pe6:55.8_4": "upādānaṁ pariyādiyati;",
  "pe6:55.9_0": "evameva samathavipassanā yuganaddhā vattamānā ekakāle …pe….",
  "pe6:56.1_0": "Yadā ariyasāvako sotāpanno bhavati avinipātadhammo niyato yāva dukkhassantaṁ karoti,",
  "pe6:56.1_1": "ayaṁ dassanabhūmi.",
  "pe6:56.2_0": "Sotāpattiphalañca sotāpattiphale ṭhito uttari samathavipassanaṁ bhāvento yuganaddhā vattamānā kāmarāgabyāpādānaṁ yebhuyyena pahānā ariyasāvako hoti.",
  "pe6:56.3_0": "Sakadāgāmi pariniṭṭhitattā sakideva imaṁ lokaṁ āgantvā dukkhassantaṁ karoti, ayaṁ tanubhūmi.",
  "pe6:57.1_0": "Sakadāgāmiphalañca yo sakadāgāmiphale ṭhito vipassanaṁ bhāvento kāmarāgabyāpāde sānusaye anavasesaṁ pajahati,",
  "pe6:57.1_1": "kāmarāgabyāpādesu anavasesaṁ pahīnesu pañcorambhāgiyāni saṁyojanāni pahīnāni bhavanti sakkāyadiṭṭhi sīlabbataparāmāso",
  "pe6:57.1_2": "vicikicchā kāmacchando byāpādo ca,",
  "pe6:57.1_3": "imesaṁ pañcannaṁ orambhāgiyānaṁ saṁyojanānaṁ pahānā ariyasāvako hoti anāgāmī tattha parinibbāyī anāvattidhammo tasmā lokā,",
  "pe6:57.1_4": "ayaṁ vītarāgabhūmi.",
  "pe6:58.1_0": "Anāgāmiphalañca anāgāmiphale ṭhito uttari samathavipassanaṁ bhāvento pañca uddhambhāgiyāni saṁyojanāni",
  "pe6:58.1_1": "pajahati rūparāgaarūparāgamānauddhaccaavijjañca.",
  "pe6:58.2_0": "Imesaṁ pañcannaṁ uddhambhāgiyānaṁ saṁyojanānaṁ pahānā ariyasāvako arahā bhavati,",
  "pe6:58.2_1": "khīṇāsavo vusitavā sammadaññāvimutto parikkhīṇabhavasaṁyojano anuppattasadattho,",
  "pe6:58.2_2": "ayaṁ katābhūmi.",
  "pe6:59.1_0": "Arahantova ayaṁ sopādisesā nibbānadhātu.",
  "pe6:59.2_0": "Tassa āyukkhayā jīvitindriyāparodhā idañca dukkhaṁ nirujjhati, aññañca dukkhaṁ na uppajjati.",
  "pe6:59.3_0": "Yo imassa dukkhassa nirodho vūpasamo, aññassa ca apātubhāvo, ayaṁ anupādisesā nibbānadhātu.",
  "pe6:59.4_0": "Imā dve nibbānadhātuyo.",
  "pe6:59.5_0": "Iti saccāni vuttāni.",
  "pe6:59.6_0": "Saccābhisamayo vutto,",
  "pe6:59.6_1": "kilesavavatthānaṁ vuttaṁ,",
  "pe6:59.6_2": "pahānaṁ vuttaṁ,",
  "pe6:59.6_3": "bhūmiyo vuttā,",
  "pe6:59.6_4": "phalāni vuttāni,",
  "pe6:59.6_5": "nibbānadhātuyo vuttā.",
  "pe6:59.7_0": "Evamimesu vuttesu sabbabodhi vuttā bhavati.",
  "pe6:59.8_0": "Ettha yogo karaṇīyo.",
  "pe6:60.1_0": "Tattha katamāyo <b>nava anupubbasamāpattiyo</b>?",
  "pe6:60.2_0": "Cattāri jhānāni catasso ca arūpasamāpattiyo nirodhasamāpatti ca.",
  "pe6:60.3_0": "Tattha cattāri jhānāni katamāni?",
  "pe6:60.4_0": "Idha, bhikkhave, bhikkhu vivicceva kāmehīti vitthārena kātabbāni.",
  "pe6:60.5_0": "Tattha katamā cattāro arūpasamāpattiyo?",
  "pe6:60.6_0": "Virāgino vata vattabbo, yāva nirodhasamāpatti vitthārena kātabbā.",
  "pe6:60.7_0": "Imāyo nava anupubbasamāpattiyo.",
  "pe6:61.1_0": "Tattha katamaṁ paṭhamaṁ jhānaṁ?",
  "pe6:61.2_0": "Pañcaṅgavippayuttaṁ pañcaṅgasamannāgataṁ.",
  "pe6:61.3_0": "Katamehi pañcahi aṅgehi vippayuttaṁ?",
  "pe6:61.4_0": "Pañcahi nīvaraṇehi.",
  "pe6:61.5_0": "Tattha katamāni pañca nīvaraṇāni?",
  "pe6:61.6_0": "Kāmacchandoti vitthāretabbo.",
  "pe6:61.7_0": "Tattha katamo kāmacchando?",
  "pe6:61.8_0": "Yo pañcasu kāmaguṇesu chandarāgo pemaṁ nikanti ajjhosānaṁ icchā mucchā patthanā apariccāgo anusayo pariyuṭṭhānaṁ,",
  "pe6:61.8_1": "ayaṁ kāmacchandanīvaraṇaṁ.",
  "pe6:61.9_0": "Tattha katamaṁ byāpādanīvaraṇaṁ?",
  "pe6:61.10_0": "Yo sattesu saṅkhāresu ca āghāto …pe…",
  "pe6:61.11_0": "yathā dose tathā nioṭṭhānā, ayaṁ byāpādo nīvaraṇaṁ.",
  "pe6:61.12_0": "Tattha katamaṁ middhaṁ?",
  "pe6:61.13_0": "Yā cittassa jaḷatā cittassa garuttaṁ cittassa akammaniyatā cittassa nikkhepo niddāyanā pacalikatā pacalāyanā pacalāyanaṁ,",
  "pe6:61.13_1": "idaṁ middhaṁ.",
  "pe6:61.14_0": "Tattha katamaṁ thinaṁ?",
  "pe6:61.15_0": "Yā kāyassa thinatā jaḷatā kāyassa garuttā kāyassa appassaddhi, idaṁ thinaṁ.",
  "pe6:61.16_0": "Iti idañca thinaṁ purimakañca middhaṁ tadubhayaṁ thinamiddhanīvaraṇanti vuccati.",
  "pe6:61.17_0": "Tattha katamaṁ uddhaccaṁ?",
  "pe6:61.18_0": "Yo avūpasamo cittassa, idaṁ uddhaccaṁ.",
  "pe6:61.19_0": "Tattha katamaṁ kukkuccaṁ?",
  "pe6:61.20_0": "Yo cetaso vilekho alañcanā vilañcanā hadayalekho vippaṭisāro, idaṁ kukkuccaṁ.",
  "pe6:61.21_0": "Iti idañca kukkuccaṁ purimakañca uddhaccaṁ tadubhayaṁ uddhaccakukkuccanīvaraṇanti vuccati.",
  "pe6:61.22_0": "Tattha katamaṁ vicikicchānīvaraṇaṁ?",
  "pe6:61.23_0": "Yo buddhe vā dhamme vā saṅghe vā …pe…",
  "pe6:61.24_0": "ayaṁ vicikicchā.",
  "pe6:61.25_0": "Api ca kho pana pañca vicikicchāyo samanantarāyikā desantarāyikā samāpattantarāyikā maggantarāyikā saggantarāyikā,",
  "pe6:61.25_1": "imāyo pañca vicikicchāyo.",
  "pe6:61.26_0": "Idha pana samāpattantarāyikā vicikicchā adhippetā.",
  "pe6:61.27_0": "Ime pañca nīvaraṇā.",
  "pe6:62.1_0": "Tattha nīvaraṇānīti ko vacanattho, kuto nivārayantīti?",
  "pe6:62.2_0": "Sabbato kusalapakkhikā nivārayanti.",
  "pe6:62.3_0": "Kathaṁ nivārayanti?",
  "pe6:62.4_0": "Kāmacchando asubhato nivārayati,",
  "pe6:62.4_1": "byāpādo mettāya nivārayati,",
  "pe6:62.4_2": "thinaṁ passaddhito nivārayati,",
  "pe6:62.4_3": "middhaṁ vīriyārambhato nivārayati,",
  "pe6:62.4_4": "uddhaccaṁ samathato nivārayati,",
  "pe6:62.4_5": "kukkuccaṁ avippaṭisārato nivārayati,",
  "pe6:62.4_6": "vicikicchā paññāto paṭiccasamuppādato nivārayati.",
  "pe6:63.1_0": "Aparo pariyāyo.",
  "pe6:63.2_0": "Kāmacchando alobhato kusalamūlato nivārayati,",
  "pe6:63.2_1": "byāpādo adosato nivārayati,",
  "pe6:63.2_2": "thinamiddhaṁ samādhito nivārayati,",
  "pe6:63.2_3": "uddhaccakukkuccaṁ satipaṭṭhānehi nivārayati,",
  "pe6:63.2_4": "vicikicchā amohato kusalamūlato nivārayati.",
  "pe6:64.1_0": "Aparo pariyāyo.",
  "pe6:64.2_0": "Tayo vihārā dibbavihāro brahmavihāro ariyavihāro.",
  "pe6:64.3_0": "Dibbavihāro cattāri jhānāni,",
  "pe6:64.3_1": "brahmavihāro cattāri appamāṇāni,",
  "pe6:64.3_2": "ariyavihāro sattatiṁsa bodhipakkhiyā dhammā.",
  "pe6:64.4_0": "Tattha kāmacchando uddhaccaṁ kukkuccañca dibbavihāraṁ nivārayati,",
  "pe6:64.4_1": "byāpādo brahmavihāraṁ nivārayati,",
  "pe6:64.4_2": "thinamiddhaṁ vicikicchā ca ariyavihāraṁ nivārayati.",
  "pe6:65.1_0": "Aparo pariyāyo.",
  "pe6:65.2_0": "Kāmacchando byāpādo uddhaccakukkuccañca samathaṁ nivārayanti,",
  "pe6:65.2_1": "thinamiddhaṁ vicikicchā ca vipassanaṁ nivārayanti,",
  "pe6:65.2_2": "ato nīvaraṇanti vuccante.",
  "pe6:65.3_0": "Imehi pañcahi aṅgehi vippayuttaṁ paṭhamaṁ jhānaṁ.",
  "pe6:66.1_0": "Katamehi pañcahi aṅgehi sampayuttaṁ <b>paṭhamaṁ jhānaṁ</b>?",
  "pe6:66.2_0": "Vitakkavicārehi pītiyā sukhena ca cittekaggatāya ca.",
  "pe6:66.3_0": "Imesaṁ pañcannaṁ aṅgānaṁ uppādapaṭilābhasamannāgamo sacchikiriyaṁ paṭhamaṁ jhānaṁ paṭiladdhanti vuccati.",
  "pe6:66.4_0": "Imāni pañca aṅgāni uppādetvā viharatīti,",
  "pe6:66.4_1": "tena vuccate paṭhamaṁ jhānaṁ upasampajja viharatīti dibbena vihārena.",
  "pe6:67.1_0": "Tattha <b>dutiyaṁ jhānaṁ</b> caturaṅgasamannāgataṁ pītisukhena cittekaggatāya ajjhattaṁ sampasādanena",
  "pe6:67.1_1": "imāni cattāri aṅgāni uppādetvā sampādetvā viharati,",
  "pe6:67.1_2": "tena vuccati dutiyaṁ jhānaṁ upasampajja viharatīti.",
  "pe6:68.1_0": "Tattha pañcaṅgasamannāgataṁ <b>tatiyaṁ jhānaṁ</b> satiyā sampajaññena sukhena cittekaggatāya upekkhāya",
  "pe6:68.1_1": "imāni pañcaṅgāni uppādetvā sampādetvā viharati,",
  "pe6:68.1_2": "tena vuccati tatiyaṁ jhānaṁ upasampajja viharatīti.",
  "pe6:69.1_0": "Tattha <b>catutthaṁ jhānaṁ</b> caturaṅgasamannāgataṁ upekkhāya satipārisuddhiyā adukkhamasukhāya vedanāya cittekaggatā ca,",
  "pe6:69.1_1": "imehi catūhaṅgehi samannāgataṁ catutthaṁ jhānaṁ.",
  "pe6:69.2_0": "Iti imesaṁ catunnaṁ aṅgānaṁ uppādo paṭilābho samannāgamo sacchikiriyā catutthaṁ jhānaṁ paṭiladdhanti vuccati.",
  "pe6:69.3_0": "Imāni cattāri jhānāni uppādetvā sampādetvā upasampajja viharati,",
  "pe6:69.3_1": "tena vuccati dibbena vihārena viharatīti.",
  "pe6:70.1_0": "Tattha katamo aniccaṭṭho?",
  "pe6:70.2_0": "Pīḷanaṭṭho aniccaṭṭho pabhaṅgaṭṭho sampāpanaṭṭho vivekaṭṭho aniccaṭṭho, ayaṁ aniccaṭṭho.",
  "pe6:71.1_0": "Tattha katamo dukkhaṭṭho?",
  "pe6:71.2_0": "Pīḷanaṭṭho dukkhaṭṭho sampīḷanaṭṭho saṁvegaṭṭho byādhinaṭṭho, ayaṁ dukkhaṭṭho.",
  "pe6:72.1_0": "Tattha katamo suññaṭṭho?",
  "pe6:72.2_0": "Anupalitto suññaṭṭho, asambhajanaṭṭho gatapaṭṭho vivaṭṭaṭṭho, ayaṁ suññaṭṭho.",
  "pe6:73.1_0": "Tattha katamo anattaṭṭho?",
  "pe6:73.2_0": "Anissariyaṭṭho anattaṭṭho, avasavattanaṭṭho, akāmakāriṭṭho parividaṭṭho, ayaṁ anattaṭṭhoti.",
  "pe6:74.1_0": "Suttatthasamuccayo nāma saṁvattisantikā peṭakabhūmi samattā."
}