{
  "mn149:0.1_0": "Majjhima Nikāya 149",
  "mn149:0.2_0": "Mahāsaḷāyatanikasutta",
  "mn149:1.1_0": "Evaṁ me sutaṁ—",
  "mn149:1.2_0": "ekaṁ samayaṁ bhagavā sāvatthiyaṁ viharati jetavane anāthapiṇḍikassa ārāme.",
  "mn149:1.3_0": "Tatra kho bhagavā bhikkhū āmantesi:",
  "mn149:1.4_0": "“bhikkhavo”ti.",
  "mn149:1.5_0": "“Bhadante”ti te bhikkhū bhagavato paccassosuṁ.",
  "mn149:1.6_0": "Bhagavā etadavoca:",
  "mn149:2.1_0": "“mahāsaḷāyatanikaṁ vo, bhikkhave, desessāmi.",
  "mn149:2.2_0": "Taṁ suṇātha, sādhukaṁ manasi karotha, bhāsissāmī”ti.",
  "mn149:2.3_0": "“Evaṁ, bhante”ti kho te bhikkhū bhagavato paccassosuṁ.",
  "mn149:2.4_0": "Bhagavā etadavoca:",
  "mn149:3.1_0": "“Cakkhuṁ,",
  "mn149:3.1_1": "bhikkhave,",
  "mn149:3.1_2": "ajānaṁ apassaṁ yathābhūtaṁ,",
  "mn149:3.1_3": "rūpe ajānaṁ apassaṁ yathābhūtaṁ,",
  "mn149:3.1_4": "cakkhuviññāṇaṁ ajānaṁ apassaṁ yathābhūtaṁ,",
  "mn149:3.1_5": "cakkhusamphassaṁ ajānaṁ apassaṁ yathābhūtaṁ,",
  "mn149:3.1_6": "yamidaṁ cakkhusamphassapaccayā uppajjati vedayitaṁ sukhaṁ vā dukkhaṁ vā adukkhamasukhaṁ vā tampi ajānaṁ apassaṁ yathābhūtaṁ,",
  "mn149:3.1_7": "cakkhusmiṁ sārajjati,",
  "mn149:3.1_8": "rūpesu sārajjati,",
  "mn149:3.1_9": "cakkhuviññāṇe sārajjati,",
  "mn149:3.1_10": "cakkhusamphasse sārajjati,",
  "mn149:3.1_11": "yamidaṁ cakkhusamphassapaccayā uppajjati vedayitaṁ sukhaṁ vā dukkhaṁ vā adukkhamasukhaṁ vā tasmimpi sārajjati.",
  "mn149:3.2_0": "Tassa sārattassa saṁyuttassa sammūḷhassa assādānupassino viharato āyatiṁ pañcupādānakkhandhā upacayaṁ gacchanti.",
  "mn149:3.3_0": "Taṇhā cassa ponobbhavikā nandīrāgasahagatā tatratatrābhinandinī, sā cassa pavaḍḍhati.",
  "mn149:3.4_0": "Tassa kāyikāpi darathā pavaḍḍhanti, cetasikāpi darathā pavaḍḍhanti;",
  "mn149:3.5_0": "kāyikāpi santāpā pavaḍḍhanti, cetasikāpi santāpā pavaḍḍhanti;",
  "mn149:3.6_0": "kāyikāpi pariḷāhā pavaḍḍhanti, cetasikāpi pariḷāhā pavaḍḍhanti.",
  "mn149:3.7_0": "So kāyadukkhampi cetodukkhampi paṭisaṁvedeti.",
  "mn149:4-7.1_0": "Sotaṁ, bhikkhave, ajānaṁ apassaṁ yathābhūtaṁ …pe…",
  "mn149:4-7.2_0": "ghānaṁ, bhikkhave, ajānaṁ apassaṁ yathābhūtaṁ …pe…",
  "mn149:4-7.3_0": "jivhaṁ, bhikkhave, ajānaṁ apassaṁ yathābhūtaṁ …pe…",
  "mn149:4-7.4_0": "kāyaṁ, bhikkhave, ajānaṁ apassaṁ yathābhūtaṁ …pe…",
  "mn149:4-7.5_0": "manaṁ,",
  "mn149:4-7.5_1": "bhikkhave,",
  "mn149:4-7.5_2": "ajānaṁ apassaṁ yathābhūtaṁ, dhamme,",
  "mn149:4-7.5_3": "bhikkhave,",
  "mn149:4-7.5_4": "ajānaṁ apassaṁ yathābhūtaṁ,",
  "mn149:4-7.5_5": "manoviññāṇaṁ,",
  "mn149:4-7.5_6": "bhikkhave,",
  "mn149:4-7.5_7": "ajānaṁ apassaṁ yathābhūtaṁ,",
  "mn149:4-7.5_8": "manosamphassaṁ,",
  "mn149:4-7.5_9": "bhikkhave,",
  "mn149:4-7.5_10": "ajānaṁ apassaṁ yathābhūtaṁ,",
  "mn149:4-7.5_11": "yamidaṁ manosamphassapaccayā uppajjati vedayitaṁ sukhaṁ vā dukkhaṁ vā adukkhamasukhaṁ vā tampi ajānaṁ apassaṁ yathābhūtaṁ,",
  "mn149:4-7.5_12": "manasmiṁ sārajjati,",
  "mn149:4-7.5_13": "dhammesu sārajjati,",
  "mn149:4-7.5_14": "manoviññāṇe sārajjati,",
  "mn149:4-7.5_15": "manosamphasse sārajjati,",
  "mn149:4-7.5_16": "yamidaṁ manosamphassapaccayā uppajjati vedayitaṁ sukhaṁ vā dukkhaṁ vā adukkhamasukhaṁ vā tasmimpi sārajjati.",
  "mn149:8.1_0": "Tassa sārattassa saṁyuttassa sammūḷhassa assādānupassino viharato āyatiṁ pañcupādānakkhandhā upacayaṁ gacchanti.",
  "mn149:8.2_0": "Taṇhā cassa ponobbhavikā nandīrāgasahagatā tatratatrābhinandinī, sā cassa pavaḍḍhati.",
  "mn149:8.3_0": "Tassa kāyikāpi darathā pavaḍḍhanti, cetasikāpi darathā pavaḍḍhanti;",
  "mn149:8.4_0": "kāyikāpi santāpā pavaḍḍhanti, cetasikāpi santāpā pavaḍḍhanti;",
  "mn149:8.5_0": "kāyikāpi pariḷāhā pavaḍḍhanti, cetasikāpi pariḷāhā pavaḍḍhanti.",
  "mn149:8.6_0": "So kāyadukkhampi cetodukkhampi paṭisaṁvedeti.",
  "mn149:9.1_0": "Cakkhuñca kho,",
  "mn149:9.1_1": "bhikkhave,",
  "mn149:9.1_2": "jānaṁ passaṁ yathābhūtaṁ,",
  "mn149:9.1_3": "rūpe jānaṁ passaṁ yathābhūtaṁ,",
  "mn149:9.1_4": "cakkhuviññāṇaṁ jānaṁ passaṁ yathābhūtaṁ,",
  "mn149:9.1_5": "cakkhusamphassaṁ jānaṁ passaṁ yathābhūtaṁ,",
  "mn149:9.1_6": "yamidaṁ cakkhusamphassapaccayā uppajjati vedayitaṁ sukhaṁ vā dukkhaṁ vā adukkhamasukhaṁ vā tampi jānaṁ passaṁ yathābhūtaṁ,",
  "mn149:9.1_7": "cakkhusmiṁ na sārajjati,",
  "mn149:9.1_8": "rūpesu na sārajjati,",
  "mn149:9.1_9": "cakkhuviññāṇe na sārajjati,",
  "mn149:9.1_10": "cakkhusamphasse na sārajjati,",
  "mn149:9.1_11": "yamidaṁ cakkhusamphassapaccayā uppajjati vedayitaṁ sukhaṁ vā dukkhaṁ vā adukkhamasukhaṁ vā tasmimpi na sārajjati.",
  "mn149:9.2_0": "Tassa asārattassa asaṁyuttassa asammūḷhassa ādīnavānupassino viharato āyatiṁ pañcupādānakkhandhā apacayaṁ gacchanti.",
  "mn149:9.3_0": "Taṇhā cassa ponobbhavikā nandīrāgasahagatā tatratatrābhinandinī, sā cassa pahīyati.",
  "mn149:9.4_0": "Tassa kāyikāpi darathā pahīyanti, cetasikāpi darathā pahīyanti;",
  "mn149:9.5_0": "kāyikāpi santāpā pahīyanti, cetasikāpi santāpā pahīyanti;",
  "mn149:9.6_0": "kāyikāpi pariḷāhā pahīyanti, cetasikāpi pariḷāhā pahīyanti.",
  "mn149:9.7_0": "So kāyasukhampi cetosukhampi paṭisaṁvedeti.",
  "mn149:10.1_0": "Yā tathābhūtassa diṭṭhi sāssa hoti sammādiṭṭhi;",
  "mn149:10.2_0": "yo tathābhūtassa saṅkappo svāssa hoti sammāsaṅkappo;",
  "mn149:10.3_0": "yo tathābhūtassa vāyāmo svāssa hoti sammāvāyāmo;",
  "mn149:10.4_0": "yā tathābhūtassa sati sāssa hoti sammāsati;",
  "mn149:10.5_0": "yo tathābhūtassa samādhi svāssa hoti sammāsamādhi.",
  "mn149:10.6_0": "Pubbeva kho panassa kāyakammaṁ vacīkammaṁ ājīvo suparisuddho hoti.",
  "mn149:10.7_0": "Evamassāyaṁ ariyo aṭṭhaṅgiko maggo bhāvanāpāripūriṁ gacchati.",
  "mn149:10.8_0": "Tassa evaṁ imaṁ ariyaṁ aṭṭhaṅgikaṁ maggaṁ bhāvayato cattāropi satipaṭṭhānā bhāvanāpāripūriṁ gacchanti,",
  "mn149:10.8_1": "cattāropi sammappadhānā bhāvanāpāripūriṁ gacchanti,",
  "mn149:10.8_2": "cattāropi iddhipādā bhāvanāpāripūriṁ gacchanti,",
  "mn149:10.8_3": "pañcapi indriyāni bhāvanāpāripūriṁ gacchanti,",
  "mn149:10.8_4": "pañcapi balāni bhāvanāpāripūriṁ gacchanti,",
  "mn149:10.8_5": "sattapi bojjhaṅgā bhāvanāpāripūriṁ gacchanti.",
  "mn149:10.9_0": "Tassime dve dhammā yuganandhā vattanti—",
  "mn149:10.10_0": "samatho ca vipassanā ca.",
  "mn149:10.11_0": "So ye dhammā abhiññā pariññeyyā te dhamme abhiññā parijānāti.",
  "mn149:10.12_0": "Ye dhammā abhiññā pahātabbā te dhamme abhiññā pajahati.",
  "mn149:10.13_0": "Ye dhammā abhiññā bhāvetabbā te dhamme abhiññā bhāveti.",
  "mn149:10.14_0": "Ye dhammā abhiññā sacchikātabbā te dhamme abhiññā sacchikaroti.",
  "mn149:11.1_0": "Katame ca, bhikkhave, dhammā abhiññā pariññeyyā?",
  "mn149:11.2_0": "‘Pañcupādānakkhandhā’ tissa vacanīyaṁ,",
  "mn149:11.3_0": "seyyathidaṁ—rūpupādānakkhandho,",
  "mn149:11.3_1": "vedanupādānakkhandho,",
  "mn149:11.3_2": "saññupādānakkhandho,",
  "mn149:11.3_3": "saṅkhārupādānakkhandho,",
  "mn149:11.3_4": "viññāṇupādānakkhandho.",
  "mn149:11.4_0": "Ime dhammā abhiññā pariññeyyā.",
  "mn149:11.5_0": "Katame ca, bhikkhave, dhammā abhiññā pahātabbā?",
  "mn149:11.6_0": "Avijjā ca bhavataṇhā ca—",
  "mn149:11.7_0": "ime dhammā abhiññā pahātabbā.",
  "mn149:11.8_0": "Katame ca, bhikkhave, dhammā abhiññā bhāvetabbā?",
  "mn149:11.9_0": "Samatho ca vipassanā ca—",
  "mn149:11.10_0": "ime dhammā abhiññā bhāvetabbā.",
  "mn149:11.11_0": "Katame ca, bhikkhave, dhammā abhiññā sacchikātabbā?",
  "mn149:11.12_0": "Vijjā ca vimutti ca—",
  "mn149:11.13_0": "ime dhammā abhiññā sacchikātabbā.",
  "mn149:12-18.1_0": "Sotaṁ, bhikkhave, jānaṁ passaṁ yathābhūtaṁ …pe…",
  "mn149:12-18.2_0": "ghānaṁ bhikkhave, jānaṁ passaṁ yathābhūtaṁ …pe…",
  "mn149:12-18.3_0": "jivhaṁ, bhikkhave, jānaṁ passaṁ yathābhūtaṁ …pe…",
  "mn149:12-18.4_0": "kāyaṁ, bhikkhave, jānaṁ passaṁ yathābhūtaṁ …pe…",
  "mn149:12-18.5_0": "manaṁ,",
  "mn149:12-18.5_1": "bhikkhave,",
  "mn149:12-18.5_2": "jānaṁ passaṁ yathābhūtaṁ,",
  "mn149:12-18.5_3": "dhamme jānaṁ passaṁ yathābhūtaṁ,",
  "mn149:12-18.5_4": "manoviññāṇaṁ jānaṁ passaṁ yathābhūtaṁ,",
  "mn149:12-18.5_5": "manosamphassaṁ jānaṁ passaṁ yathābhūtaṁ,",
  "mn149:12-18.5_6": "yamidaṁ manosamphassapaccayā uppajjati vedayitaṁ sukhaṁ vā dukkhaṁ vā adukkhamasukhaṁ vā tampi jānaṁ passaṁ yathābhūtaṁ,",
  "mn149:12-18.5_7": "manasmiṁ na sārajjati,",
  "mn149:12-18.5_8": "dhammesu na sārajjati,",
  "mn149:12-18.5_9": "manoviññāṇe na sārajjati,",
  "mn149:12-18.5_10": "manosamphasse na sārajjati,",
  "mn149:12-18.5_11": "yamidaṁ manosamphassapaccayā uppajjati vedayitaṁ sukhaṁ vā dukkhaṁ vā adukkhamasukhaṁ vā tasmimpi na sārajjati.",
  "mn149:19.1_0": "Tassa asārattassa asaṁyuttassa asammūḷhassa ādīnavānupassino viharato āyatiṁ pañcupādānakkhandhā apacayaṁ gacchanti.",
  "mn149:19.2_0": "Taṇhā cassa ponobbhavikā nandīrāgasahagatā tatratatrābhinandinī, sā cassa pahīyati.",
  "mn149:19.3_0": "Tassa kāyikāpi darathā pahīyanti, cetasikāpi darathā pahīyanti;",
  "mn149:19.4_0": "kāyikāpi santāpā pahīyanti, cetasikāpi santāpā pahīyanti;",
  "mn149:19.5_0": "kāyikāpi pariḷāhā pahīyanti, cetasikāpi pariḷāhā pahīyanti.",
  "mn149:19.6_0": "So kāyasukhampi cetosukhampi paṭisaṁvedeti.",
  "mn149:20.1_0": "Yā tathābhūtassa diṭṭhi sāssa hoti sammādiṭṭhi;",
  "mn149:20.2_0": "yo tathābhūtassa saṅkappo svāssa hoti sammāsaṅkappo;",
  "mn149:20.3_0": "yo tathābhūtassa vāyāmo svāssa hoti sammāvāyāmo;",
  "mn149:20.4_0": "yā tathābhūtassa sati sāssa hoti sammāsati;",
  "mn149:20.5_0": "yo tathābhūtassa samādhi svāssa hoti sammāsamādhi.",
  "mn149:20.6_0": "Pubbeva kho panassa kāyakammaṁ vacīkammaṁ ājīvo suparisuddho hoti.",
  "mn149:20.7_0": "Evamassāyaṁ ariyo aṭṭhaṅgiko maggo bhāvanāpāripūriṁ gacchati.",
  "mn149:21.1_0": "Tassa evaṁ imaṁ ariyaṁ aṭṭhaṅgikaṁ maggaṁ bhāvayato cattāropi satipaṭṭhānā bhāvanāpāripūriṁ gacchanti,",
  "mn149:21.1_1": "cattāropi sammappadhānā bhāvanāpāripūriṁ gacchanti,",
  "mn149:21.1_2": "cattāropi iddhipādā bhāvanāpāripūriṁ gacchanti,",
  "mn149:21.1_3": "pañcapi indriyāni bhāvanāpāripūriṁ gacchanti,",
  "mn149:21.1_4": "pañcapi balāni bhāvanāpāripūriṁ gacchanti,",
  "mn149:21.1_5": "sattapi bojjhaṅgā bhāvanāpāripūriṁ gacchanti.",
  "mn149:22.1_0": "Tassime dve dhammā yuganandhā vattanti—",
  "mn149:22.2_0": "samatho ca vipassanā ca.",
  "mn149:22.3_0": "So ye dhammā abhiññā pariññeyyā te dhamme abhiññā parijānāti.",
  "mn149:22.4_0": "Ye dhammā abhiññā pahātabbā te dhamme abhiññā pajahati.",
  "mn149:22.5_0": "Ye dhammā abhiññā bhāvetabbā te dhamme abhiññā bhāveti.",
  "mn149:22.6_0": "Ye dhammā abhiññā sacchikātabbā te dhamme abhiññā sacchikaroti.",
  "mn149:23.1_0": "Katame ca, bhikkhave, dhammā abhiññā pariññeyyā?",
  "mn149:23.2_0": "‘Pañcupādānakkhandhā’ tissa vacanīyaṁ, seyyathidaṁ—",
  "mn149:23.3_0": "rūpupādānakkhandho,",
  "mn149:23.3_1": "vedanupādānakkhandho,",
  "mn149:23.3_2": "saññupādānakkhandho,",
  "mn149:23.3_3": "saṅkhārupādānakkhandho,",
  "mn149:23.3_4": "viññāṇupādānakkhandho.",
  "mn149:23.4_0": "Ime dhammā abhiññā pariññeyyā.",
  "mn149:24.1_0": "Katame ca, bhikkhave, dhammā abhiññā pahātabbā?",
  "mn149:24.2_0": "Avijjā ca bhavataṇhā ca—",
  "mn149:24.3_0": "ime dhammā abhiññā pahātabbā.",
  "mn149:25.1_0": "Katame ca, bhikkhave, dhammā abhiññā bhāvetabbā?",
  "mn149:25.2_0": "Samatho ca vipassanā ca—",
  "mn149:25.3_0": "ime dhammā abhiññā bhāvetabbā.",
  "mn149:26.1_0": "Katame ca, bhikkhave, dhammā abhiññā sacchikātabbā?",
  "mn149:26.2_0": "Vijjā ca vimutti ca—",
  "mn149:26.3_0": "ime dhammā abhiññā sacchikātabbā”ti.",
  "mn149:26.4_0": "Idamavoca bhagavā.",
  "mn149:26.5_0": "Attamanā te bhikkhū bhagavato bhāsitaṁ abhinandunti.",
  "mn149:26.6_0": "Mahāsaḷāyatanikasuttaṁ niṭṭhitaṁ sattamaṁ."
}