{
  "mil6.3.7:0.1_0": "Milindapañha",
  "mil6.3.7:0.2_0": "Anumānapañha",
  "mil6.3.7:0.3_0": "Vessantaravagga",
  "mil6.3.7:0.4_0": "7. Cetiyapāṭihāriyapañha",
  "mil6.3.7:1.1_0": "“Bhante nāgasena, sabbesaṁ parinibbutānaṁ cetiye pāṭihīraṁ hoti, udāhu ekaccānaṁyeva hotī”ti?",
  "mil6.3.7:1.2_0": "“Ekaccānaṁ, mahārāja, hoti, ekaccānaṁ na hotī”ti.",
  "mil6.3.7:1.3_0": "“Katamesaṁ, bhante, hoti, katamesaṁ na hotī”ti?",
  "mil6.3.7:1.4_0": "“Tiṇṇannaṁ, mahārāja, aññatarassa adhiṭṭhānā parinibbutassa cetiye pāṭihīraṁ hoti.",
  "mil6.3.7:1.5_0": "Katamesaṁ tiṇṇannaṁ?",
  "mil6.3.7:1.6_0": "Idha, mahārāja,",
  "mil6.3.7:1.6_1": "arahā devamanussānaṁ anukampāya tiṭṭhantova adhiṭṭhāti ‘evaṁnāma cetiye pāṭihīraṁ hotū’ti,",
  "mil6.3.7:1.6_2": "tassa adhiṭṭhānavasena cetiye pāṭihīraṁ hoti,",
  "mil6.3.7:1.6_3": "evaṁ arahato adhiṭṭhānavasena parinibbutassa cetiye pāṭihīraṁ hoti.",
  "mil6.3.7:2.1_0": "Puna caparaṁ, mahārāja,",
  "mil6.3.7:2.1_1": "devatā manussānaṁ anukampāya parinibbutassa cetiye pāṭihīraṁ dassenti ‘iminā pāṭihīrena saddhammo niccasampaggahito bhavissati,",
  "mil6.3.7:2.1_2": "manussā ca pasannā kusalena abhivaḍḍhissantī’ti,",
  "mil6.3.7:2.1_3": "evaṁ devatānaṁ adhiṭṭhānavasena parinibbutassa cetiye pāṭihīraṁ hoti.",
  "mil6.3.7:3.1_0": "Puna caparaṁ, mahārāja,",
  "mil6.3.7:3.1_1": "itthī vā puriso vā saddho pasanno paṇḍito byatto medhāvī buddhisampanno yoniso cintayitvā gandhaṁ vā",
  "mil6.3.7:3.1_2": "mālaṁ vā dussaṁ vā aññataraṁ vā kiñci adhiṭṭhahitvā cetiye ukkhipati ‘evaṁnāma hotū’ti,",
  "mil6.3.7:3.1_3": "tassapi adhiṭṭhānavasena parinibbutassa cetiye pāṭihīraṁ hoti,",
  "mil6.3.7:3.1_4": "evaṁ manussānaṁ adhiṭṭhānavasena parinibbutassa cetiye pāṭihīraṁ hoti.",
  "mil6.3.7:4.1_0": "Imesaṁ kho, mahārāja, tiṇṇannaṁ aññatarassa adhiṭṭhānavasena parinibbutassa cetiye pāṭihīraṁ hoti.",
  "mil6.3.7:5.1_0": "Yadi, mahārāja,",
  "mil6.3.7:5.1_1": "tesaṁ adhiṭṭhānaṁ na hoti,",
  "mil6.3.7:5.1_2": "khīṇāsavassapi chaḷabhiññassa cetovasippattassa cetiye pāṭihīraṁ na hoti, asatipi, mahārāja,",
  "mil6.3.7:5.1_3": "pāṭihīre caritaṁ disvā suparisuddhaṁ okappetabbaṁ niṭṭhaṁ gantabbaṁ saddahitabbaṁ ‘suparinibbuto ayaṁ buddhaputto’”ti.",
  "mil6.3.7:5.2_0": "“Sādhu, bhante nāgasena, evametaṁ tathā sampaṭicchāmī”ti.",
  "mil6.3.7:6.1_0": "Cetiyapāṭihāriyapañho sattamo."
}