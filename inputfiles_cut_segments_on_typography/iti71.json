{
  "iti71:0.1_0": "Itivuttaka 71",
  "iti71:0.2_0": "Tikanipāta",
  "iti71:0.3_0": "Tatiyavagga",
  "iti71:0.4_0": "Sammādiṭṭhikasutta",
  "iti71:1.1_0": "Vuttañhetaṁ bhagavatā vuttamarahatāti me sutaṁ:",
  "iti71:2.1_0": "“Diṭṭhā mayā,",
  "iti71:2.1_1": "bhikkhave,",
  "iti71:2.1_2": "sattā kāyasucaritena samannāgatā vacīsucaritena samannāgatā manosucaritena samannāgatā ariyānaṁ anupavādakā sammādiṭṭhikā sammādiṭṭhikammasamādānā.",
  "iti71:2.2_0": "Te kāyassa bhedā paraṁ maraṇā sugatiṁ saggaṁ lokaṁ upapannā.",
  "iti71:3.1_0": "Taṁ kho panāhaṁ, bhikkhave, nāññassa samaṇassa vā brāhmaṇassa vā sutvā vadāmi.",
  "iti71:3.2_0": "Diṭṭhā mayā,",
  "iti71:3.2_1": "bhikkhave,",
  "iti71:3.2_2": "sattā kāyasucaritena samannāgatā vacīsucaritena samannāgatā manosucaritena samannāgatā ariyānaṁ anupavādakā sammādiṭṭhikā sammādiṭṭhikammasamādānā.",
  "iti71:3.3_0": "Te kāyassa bhedā paraṁ maraṇā sugatiṁ saggaṁ lokaṁ upapannā.",
  "iti71:3.4_0": "Api ca, bhikkhave, yadeva sāmaṁ ñātaṁ sāmaṁ diṭṭhaṁ sāmaṁ viditaṁ tadevāhaṁ vadāmi.",
  "iti71:4.1_0": "Diṭṭhā mayā,",
  "iti71:4.1_1": "bhikkhave,",
  "iti71:4.1_2": "sattā kāyasucaritena samannāgatā vacīsucaritena samannāgatā manosucaritena samannāgatā ariyānaṁ anupavādakā sammādiṭṭhikā sammādiṭṭhikammasamādānā.",
  "iti71:4.2_0": "Te kāyassa bhedā paraṁ maraṇā sugatiṁ saggaṁ lokaṁ upapannā”ti.",
  "iti71:4.3_0": "Etamatthaṁ bhagavā avoca.",
  "iti71:4.4_0": "Tatthetaṁ iti vuccati:",
  "iti71:5.1_0": "“Sammā manaṁ paṇidhāya,",
  "iti71:5.2_0": "sammā vācañca bhāsiya;",
  "iti71:5.3_0": "Sammā kammāni katvāna,",
  "iti71:5.4_0": "kāyena idha puggalo.",
  "iti71:6.1_0": "Bahussuto puññakaro,",
  "iti71:6.2_0": "appasmiṁ idha jīvite;",
  "iti71:6.3_0": "Kāyassa bhedā sappañño,",
  "iti71:6.4_0": "saggaṁ so upapajjatī”ti.",
  "iti71:7.1_0": "Ayampi attho vutto bhagavatā, iti me sutanti.",
  "iti71:7.2_0": "Dutiyaṁ."
}