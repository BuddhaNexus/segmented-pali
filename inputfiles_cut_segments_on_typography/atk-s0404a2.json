{
  "atk-s0404a2:0_0": "3. Gahapativaggo",
  "atk-s0404a2:1_0": "1. Paṭhamauggasuttavaṇṇanā",
  "atk-s0404a2:2_0": "21.",
  "atk-s0404a2:2_1": "Tatiyassa paṭhame paññatte āsane nisīdīti tassa kira ghare pañcannaṁ bhikkhusatānaṁ pañca āsanasatāni niccaṁ paññattāneva honti,",
  "atk-s0404a2:2_2": "tesu aññatarasmiṁ āsane nisīdi.",
  "atk-s0404a2:2_3": "Taṁ suṇāhīti te suṇāhi,",
  "atk-s0404a2:2_4": "taṁ vā aṭṭhavidhaṁ acchariyadhammaṁ suṇāhi.",
  "atk-s0404a2:2_5": "Cittaṁ pasīdīti “buddho nu kho na buddho nu kho”ti vitakkamattampi na uppajji,",
  "atk-s0404a2:2_6": "ayameva buddhoti cittuppādo pasanno anāvilo ahosi.",
  "atk-s0404a2:2_7": "Sakāni vā ñātikulānīti attano yāpanamattaṁ dhanaṁ gahetvā ñātigharāni gacchatu.",
  "atk-s0404a2:2_8": "Kassa vo dammīti katarapurisassa tumhe dadāmi,",
  "atk-s0404a2:2_9": "ārocetha me attano adhippāyaṁ.",
  "atk-s0404a2:2_10": "Appaṭivibhattāti “ettakaṁ dassāmi ettakaṁ na dassāmi,",
  "atk-s0404a2:2_11": "idaṁ dassāmi idaṁ na dassāmī”ti cittaṁ uppādentena hi paṭivibhattā nāma hoti,",
  "atk-s0404a2:2_12": "mayhaṁ pana na evaṁ.",
  "atk-s0404a2:2_13": "Atha kho saṅghikā viya gaṇasantakā viya ca sīlavantehi saddhiṁ sādhāraṇāyeva.",
  "atk-s0404a2:2_14": "Sakkaccaṁyeva payirupāsāmīti sahatthā upaṭṭhahāmi,",
  "atk-s0404a2:2_15": "cittīkārena upasaṅkamāmi.",
  "atk-s0404a2:3_0": "Anacchariyaṁ kho pana maṁ, bhanteti, bhante,",
  "atk-s0404a2:3_1": "yaṁ maṁ devatā upasaṅkamitvā evaṁ ārocenti,",
  "atk-s0404a2:3_2": "idaṁ na acchariyaṁ.",
  "atk-s0404a2:3_3": "Yaṁ panāhaṁ tatonidānaṁ cittassa uṇṇatiṁ nābhijānāmi,",
  "atk-s0404a2:3_4": "taṁ eva acchariyanti vadati.",
  "atk-s0404a2:3_5": "Sādhu sādhu,",
  "atk-s0404a2:3_6": "bhikkhūti ettha kiñcāpi bhikkhuṁ āmanteti,",
  "atk-s0404a2:3_7": "upāsakasseva pana veyyākaraṇasampahaṁsane esa sādhukāroti veditabbo.",
  "atk-s0404a2:4_0": "2. Dutiyauggasuttavaṇṇanā",
  "atk-s0404a2:5_0": "22.",
  "atk-s0404a2:5_1": "Dutiye nāgavaneti tassa kira seṭṭhino nāgavanaṁ nāma uyyānaṁ,",
  "atk-s0404a2:5_2": "so tattha purebhattaṁ gandhamālādīni gāhāpetvā uyyānakīḷikaṁ kīḷitukāmo gantvā paricāriyamāno bhagavantaṁ addasa.",
  "atk-s0404a2:5_3": "Saha dassanenevassa purimanayeneva cittaṁ pasīdi,",
  "atk-s0404a2:5_4": "surāpānena ca uppannamando taṅkhaṇaṁyeva pahīyi.",
  "atk-s0404a2:5_5": "Taṁ sandhāyevamāha.",
  "atk-s0404a2:5_6": "Oṇojesinti udakaṁ hatthe pātetvā adāsiṁ.",
  "atk-s0404a2:5_7": "Asukoti amuko.",
  "atk-s0404a2:5_8": "Samacittova demīti “imassa thokaṁ,",
  "atk-s0404a2:5_9": "imassa bahuka”nti evaṁ cittanānattaṁ na karomi,",
  "atk-s0404a2:5_10": "deyyadhammaṁ pana ekasadisaṁ karomīti dasseti.",
  "atk-s0404a2:5_11": "Ārocentīti ākāse ṭhatvā ārocenti.",
  "atk-s0404a2:5_12": "Natthi taṁ saṁyojananti iminā upāsako attano anāgāmiphalaṁ byākaroti.",
  "atk-s0404a2:6_0": "3. Paṭhamahatthakasuttavaṇṇanā",
  "atk-s0404a2:7_0": "23.",
  "atk-s0404a2:7_1": "Tatiye hatthako āḷavakoti bhagavatā āḷavakayakkhassa hatthato hatthehi sampaṭicchitattā hatthakoti laddhanāmo rājakumāro.",
  "atk-s0404a2:7_2": "Sīlavāti pañcasīladasasīlena sīlavā.",
  "atk-s0404a2:7_3": "Cāgavāti cāgasampanno.",
  "atk-s0404a2:7_4": "Kaccittha, bhanteti, bhante,",
  "atk-s0404a2:7_5": "kacci ettha bhagavato byākaraṇaṭṭhāne.",
  "atk-s0404a2:7_6": "Appicchoti adhigamappicchatāya appiccho.",
  "atk-s0404a2:8_0": "4. Dutiyahatthakasuttavaṇṇanā",
  "atk-s0404a2:9_0": "24.",
  "atk-s0404a2:9_1": "Catutthe pañcamattehi upāsakasatehīti sotāpannasakadāgāmīnaṁyeva ariyasāvakaupāsakānaṁ pañcahi satehi",
  "atk-s0404a2:9_2": "parivuto bhuttapātarāso gandhamālavilepenacuṇṇāni gahetvā yena bhagavā tenupasaṅkami.",
  "atk-s0404a2:9_3": "Saṅgahavatthūnīti saṅgaṇhanakāraṇāni.",
  "atk-s0404a2:9_4": "Tehāhanti tehi ahaṁ.",
  "atk-s0404a2:9_5": "Taṁ dānena saṅgaṇhāmīti naṅgalabalibaddabhattabījādīni ceva gandhamālamūlādīni ca datvā saṅgaṇhāmi.",
  "atk-s0404a2:9_6": "Peyyavajjenāti amma, tāta, bhātara,",
  "atk-s0404a2:9_7": "bhaginītiādikena kaṇṇasukhena mudukena piyavacanena saṅgaṇhāmi.",
  "atk-s0404a2:9_8": "Atthacariyāyāti “imassa dānena vā piyavacanena vā kiccaṁ natthi,",
  "atk-s0404a2:9_9": "atthacariyāya saṅgaṇhitabbayuttako aya”nti ñatvā uppannakiccanittharaṇasaṅkhātāya atthacariyāya saṅgaṇhāmi.",
  "atk-s0404a2:9_10": "Samānattatāyāti “imassa dānādīhi kiccaṁ natthi,",
  "atk-s0404a2:9_11": "samānattatāya saṅgaṇhitabbo aya”nti ekato khādanapivananisajjādīhi attanā samānaṁ katvā saṅgaṇhāmi.",
  "atk-s0404a2:9_12": "Daliddassa kho no tathā sotabbaṁ maññantīti daliddassa kiñci dātuṁ vā kātuṁ vā asakkontassa,",
  "atk-s0404a2:9_13": "yathā daliddassa no tathā sotabbaṁ maññanti,",
  "atk-s0404a2:9_14": "mama pana sotabbaṁ maññanti,",
  "atk-s0404a2:9_15": "dinnovāde tiṭṭhanti,",
  "atk-s0404a2:9_16": "na me anusāsaniṁ atikkamitabbaṁ maññanti.",
  "atk-s0404a2:9_17": "Yoni kho tyāyanti upāyo kho te ayaṁ.",
  "atk-s0404a2:9_18": "Imesu pana dvīsupi suttesu satthārā sīlacāgapaññā missakā kathitāti veditabbā.",
  "atk-s0404a2:10_0": "5-6. Mahānāmasuttādivaṇṇanā",
  "atk-s0404a2:11_0": "25- 26.",
  "atk-s0404a2:11_1": "Pañcame atthūpaparikkhitā hotīti atthānatthaṁ kāraṇākāraṇaṁ upaparikkhitā hoti.",
  "atk-s0404a2:11_2": "Chaṭṭhe saddhāsīlacāgā missakā kathitā.",
  "atk-s0404a2:12_0": "7. Paṭhamabalasuttavaṇṇanā",
  "atk-s0404a2:13_0": "27.",
  "atk-s0404a2:13_1": "Sattame ujjhattibalāti ujjhānabalā.",
  "atk-s0404a2:13_2": "Bālānañhi “yaṁ asuko idañcidañca āha,",
  "atk-s0404a2:13_3": "maṁ so āha,",
  "atk-s0404a2:13_4": "na añña”nti evaṁ ujjhānameva balaṁ.",
  "atk-s0404a2:13_5": "Nijjhattibalāti “na idaṁ evaṁ,",
  "atk-s0404a2:13_6": "evaṁ nāmeta”nti atthānatthanijjhāpanaṁyeva balaṁ.",
  "atk-s0404a2:13_7": "Paṭisaṅkhānabalāti paccavekkhaṇabalā.",
  "atk-s0404a2:13_8": "Khantibalāti adhivāsanabalā.",
  "atk-s0404a2:14_0": "8. Dutiyabalasuttavaṇṇanā",
  "atk-s0404a2:15_0": "28.",
  "atk-s0404a2:15_1": "Aṭṭhame balānīti ñāṇabalāni.",
  "atk-s0404a2:15_2": "Āsavānaṁ khayaṁ paṭijānātīti arahattaṁ paṭijānāti.",
  "atk-s0404a2:15_3": "Aniccatoti hutvā abhāvākārena.",
  "atk-s0404a2:15_4": "Yathābhūtanti yathāsabhāvato.",
  "atk-s0404a2:15_5": "Sammappaññāyāti sahavipassanāya maggapaññāya.",
  "atk-s0404a2:15_6": "Aṅgārakāsūpamāti santāpanaṭṭhena aṅgārakāsuyā upamitā ime kāmāti.",
  "atk-s0404a2:15_7": "Vivekaninnanti phalasamāpattivasena nibbānaninnaṁ.",
  "atk-s0404a2:15_8": "Vivekaṭṭhanti kilesehi vajjitaṁ dūrībhūtaṁ vā.",
  "atk-s0404a2:15_9": "Nekkhammābhiratanti pabbajjābhirataṁ.",
  "atk-s0404a2:15_10": "Byantibhūtanti vigatantabhūtaṁ ekadesenāpi anallīnaṁ visaṁyuttaṁ visaṁsaṭṭhaṁ.",
  "atk-s0404a2:15_11": "Āsavaṭṭhāniyehīti sampayogavasena āsavānaṁ kāraṇabhūtehi,",
  "atk-s0404a2:15_12": "kilesadhammehīti attho.",
  "atk-s0404a2:15_13": "Atha vā byantibhūtanti vigatavāyanti attho. Kuto?",
  "atk-s0404a2:15_14": "Sabbaso āsavaṭṭhāniyehi dhammehi,",
  "atk-s0404a2:15_15": "sabbehi tebhūmakadhammehīti attho.",
  "atk-s0404a2:15_16": "Imasmiṁ sutte ariyamaggo lokiyalokuttaro kathito.",
  "atk-s0404a2:16_0": "9. Akkhaṇasuttavaṇṇanā",
  "atk-s0404a2:17_0": "29.",
  "atk-s0404a2:17_1": "Navame khaṇe kiccāni karotīti khaṇakicco,",
  "atk-s0404a2:17_2": "okāsaṁ labhitvāva kiccāni karotīti attho.",
  "atk-s0404a2:17_3": "Dhammoti catusaccadhammo.",
  "atk-s0404a2:17_4": "Opasamikoti kilesūpasamāvaho.",
  "atk-s0404a2:17_5": "Parinibbāyikoti kilesaparinibbānakaro.",
  "atk-s0404a2:17_6": "Catumaggañāṇasaṅkhātaṁ sambodhiṁ gacchati sampāpuṇātīti sambodhagāmī.",
  "atk-s0404a2:17_7": "Dīghāyukaṁ devanikāyanti idaṁ asaññaṁ devanikāyaṁ sandhāya vuttaṁ.",
  "atk-s0404a2:17_8": "Aviññātāresūti ativiya aviññūsu.",
  "atk-s0404a2:18_0": "Suppavediteti sukathite.",
  "atk-s0404a2:18_1": "Antarāyikāti antarāyakarā.",
  "atk-s0404a2:18_2": "Khaṇo ve mā upaccagāti ayaṁ laddho khaṇo mā atikkami.",
  "atk-s0404a2:18_3": "Idhaceva naṁ virādhetīti sace koci pamattacārī idha imaṁ khaṇaṁ labhitvāpi saddhammassa niyāmataṁ ariyamaggaṁ virādheti na sampādeti.",
  "atk-s0404a2:18_4": "Atītatthoti hāpitattho.",
  "atk-s0404a2:18_5": "Cirattaṁ anutapissatīti cirarattaṁ socissati.",
  "atk-s0404a2:18_6": "Yathā hi “asukaṭṭhāne bhaṇḍaṁ samuppanna”nti sutvā eko vāṇijo na gaccheyya,",
  "atk-s0404a2:18_7": "aññe gantvā gaṇheyyuṁ,",
  "atk-s0404a2:18_8": "tesaṁ taṁ aṭṭhaguṇampi dasaguṇampi bhaveyya.",
  "atk-s0404a2:18_9": "Atha itaro “mama attho atikkanto”ti anutapeyya,",
  "atk-s0404a2:18_10": "evaṁ yo idha khaṇaṁ labhitvā appaṭipajjanto saddhammassa niyāmataṁ virādheti,",
  "atk-s0404a2:18_11": "so ayaṁ vāṇijova atītattho ciraṁ anutapissati socissati.",
  "atk-s0404a2:18_12": "Kiñca bhiyyo avijjānivutoti tathā.",
  "atk-s0404a2:18_13": "Paccavidunti paṭivijjhiṁsu.",
  "atk-s0404a2:18_14": "Saṁvarāti sīlasaṁvarā.",
  "atk-s0404a2:18_15": "Māradheyyaparānugeti māradheyyasaṅkhātaṁ saṁsāraṁ anugate.",
  "atk-s0404a2:18_16": "Pāraṅgatāti nibbānaṁ gatā.",
  "atk-s0404a2:18_17": "Ye pattā āsavakkhayanti ye arahattaṁ pattā.",
  "atk-s0404a2:18_18": "Evamidha gāthāsu vaṭṭavivaṭṭaṁ kathitaṁ.",
  "atk-s0404a2:19_0": "10. Anuruddhamahāvitakkasuttavaṇṇanā",
  "atk-s0404a2:20_0": "30.",
  "atk-s0404a2:20_1": "Dasame cetīsūti cetināmakānaṁ rājūnaṁ nivāsaṭṭhānattā evaṁladdhavohāre raṭṭhe.",
  "atk-s0404a2:20_2": "Pācīnavaṁsadāyeti dasabalassa vasanaṭṭhānato pācīnadisāya ṭhite vaṁsadāye nīlobhāsehi veḷūhi sañchanne araññe.",
  "atk-s0404a2:20_3": "Evaṁ cetaso parivitakko udapādīti thero kira pabbajitvā paṭhamaantovassamhiyeva samāpattilābhī hutvā",
  "atk-s0404a2:20_4": "sahassalokadhātudassanasamatthaṁ dibbacakkhuñāṇaṁ uppādesi.",
  "atk-s0404a2:20_5": "So sāriputtattherassa santikaṁ gantvā evamāha – “idhāhaṁ,",
  "atk-s0404a2:20_6": "āvuso sāriputta,",
  "atk-s0404a2:20_7": "dibbena cakkhunā visuddhena atikkantamānusakena sahassalokaṁ olokemi.",
  "atk-s0404a2:20_8": "Āraddhaṁ kho pana me vīriyaṁ asallīnaṁ,",
  "atk-s0404a2:20_9": "upaṭṭhitā sati asammuṭṭhā,",
  "atk-s0404a2:20_10": "passaddho kāyo asāraddho,",
  "atk-s0404a2:20_11": "samāhitaṁ cittaṁ ekaggaṁ.",
  "atk-s0404a2:20_12": "Atha ca pana me anupādāya āsavehi cittaṁ na vimuccatī”ti.",
  "atk-s0404a2:20_13": "Atha naṁ thero āha –",
  "atk-s0404a2:20_14": "“yaṁ kho te,",
  "atk-s0404a2:20_15": "āvuso anuruddha,",
  "atk-s0404a2:20_16": "evaṁ hoti ‘ahaṁ dibbena cakkhunā…pe…",
  "atk-s0404a2:20_17": "olokemī’ti,",
  "atk-s0404a2:20_18": "idaṁ te mānasmiṁ. Yampi te, āvuso,",
  "atk-s0404a2:20_19": "anuruddha evaṁ hoti ‘āraddhaṁ kho pana me vīriyaṁ…pe…",
  "atk-s0404a2:20_20": "ekagga’nti,",
  "atk-s0404a2:20_21": "idaṁ te uddhaccasmiṁ. Yampi te,",
  "atk-s0404a2:20_22": "āvuso anuruddha,",
  "atk-s0404a2:20_23": "evaṁ hoti ‘atha ca pana me anupādāya āsavehi cittaṁ na vimuccatī’ti,",
  "atk-s0404a2:20_24": "idaṁ te kukkuccasmiṁ.",
  "atk-s0404a2:20_25": "Sādhu vatāyasmā anuruddho ime tayo dhamme pahāya ime tayo dhamme amanasikaritvā amatāya dhātuyā cittaṁ",
  "atk-s0404a2:20_26": "upasaṁharatū”ti evamassa thero kammaṭṭhānaṁ kathesi.",
  "atk-s0404a2:20_27": "So kammaṭṭhānaṁ gahetvā satthāraṁ āpucchitvā cetiraṭṭhaṁ gantvā samaṇadhammaṁ karonto aṭṭhamāsaṁ caṅkamena vītināmesi.",
  "atk-s0404a2:20_28": "So padhānaveganimmathitattā kilantakāyo ekassa veḷugumbassa heṭṭhā nisīdi.",
  "atk-s0404a2:20_29": "Athassāyaṁ evaṁ cetaso parivitakko udapādi,",
  "atk-s0404a2:20_30": "esa mahāpurisavitakko uppajjīti attho.",
  "atk-s0404a2:21_0": "Appicchassāti ettha paccayappiccho,",
  "atk-s0404a2:21_1": "adhigamappiccho,",
  "atk-s0404a2:21_2": "pariyattiappiccho,",
  "atk-s0404a2:21_3": "dhutaṅgappicchoti cattāro appicchā.",
  "atk-s0404a2:21_4": "Tattha paccayappiccho bahuṁ dente appaṁ gaṇhāti,",
  "atk-s0404a2:21_5": "appaṁ dente appataraṁ gaṇhāti,",
  "atk-s0404a2:21_6": "na anavasesaggāhī hoti.",
  "atk-s0404a2:21_7": "Adhigamappiccho majjhantikatthero viya attano adhigamaṁ aññesaṁ jānituṁ na deti.",
  "atk-s0404a2:21_8": "Pariyattiappiccho tepiṭakopi samāno na bahussutabhāvaṁ jānāpetukāmo hoti sāketatissatthero viya.",
  "atk-s0404a2:21_9": "Dhutaṅgappiccho dhutaṅgapariharaṇabhāvaṁ aññesaṁ jānituṁ na deti dvebhātikattheresu jeṭṭhatthero viya.",
  "atk-s0404a2:21_10": "Vatthu visuddhimagge kathitaṁ.",
  "atk-s0404a2:21_11": "Ayaṁ dhammoti evaṁ santaguṇaniguhanena ca paṭiggahaṇe mattaññutāya ca appicchassa puggalassa ayaṁ navalokuttaradhammo sampajjati,",
  "atk-s0404a2:21_12": "no mahicchassa.",
  "atk-s0404a2:21_13": "Evaṁ sabbattha yojetabbaṁ.",
  "atk-s0404a2:22_0": "Santuṭṭhassāti catūsu paccayesu tīhi santosehi santuṭṭhassa.",
  "atk-s0404a2:22_1": "Pavivittassāti kāyacittaupadhivivekehi vivittassa.",
  "atk-s0404a2:22_2": "Tattha kāyaviveko nāma gaṇasaṅgaṇikaṁ vinodetvā ārambhavatthuvasena ekībhāvo.",
  "atk-s0404a2:22_3": "Ekībhāvamatteneva kammaṁ na nipphajjatīti kasiṇaparikammaṁ katvā aṭṭha samāpattiyo nibbatteti,",
  "atk-s0404a2:22_4": "ayaṁ cittaviveko nāma.",
  "atk-s0404a2:22_5": "Samāpattimatteneva kammaṁ na nipphajjatīti jhānaṁ pādakaṁ katvā saṅkhāre sammasitvā saha paṭisambhidāhi arahattaṁ pāpuṇāti,",
  "atk-s0404a2:22_6": "ayaṁ sabbākārato upadhiviveko nāma.",
  "atk-s0404a2:22_7": "Tenāha bhagavā –",
  "atk-s0404a2:22_8": "“kāyaviveko ca vivekaṭṭhakāyānaṁ nekkhammābhiratānaṁ,",
  "atk-s0404a2:22_9": "cittaviveko ca parisuddhacittānaṁ paramavodānappattānaṁ,",
  "atk-s0404a2:22_10": "upadhiviveko ca nirupadhīnaṁ puggalānaṁ visaṅkhāragatāna”nti.",
  "atk-s0404a2:23_0": "Saṅgaṇikārāmassāti gaṇasaṅgaṇikāya ceva kilesasaṅgaṇikāya ca ratassa.",
  "atk-s0404a2:23_1": "Āraddhavīriyassāti kāyikacetasikavīriyavasena āraddhavīriyassa.",
  "atk-s0404a2:23_2": "Upaṭṭhitassatissāti catusatipaṭṭhānavasena upaṭṭhitassatissa.",
  "atk-s0404a2:23_3": "Samāhitassāti ekaggacittassa.",
  "atk-s0404a2:23_4": "Paññavatoti kammassakatapaññāya paññavato.",
  "atk-s0404a2:24_0": "Sādhu sādhūti therassa vitakkaṁ sampahaṁsento evamāha.",
  "atk-s0404a2:24_1": "Imaṁ aṭṭhamanti satta nidhī laddhapurisassa aṭṭhamaṁ dento viya,",
  "atk-s0404a2:24_2": "satta maṇiratanāni,",
  "atk-s0404a2:24_3": "satta hatthiratanāni,",
  "atk-s0404a2:24_4": "satta assaratanāni laddhapurisassa aṭṭhamaṁ dento viya satta mahāpurisavitakke vitakketvā ṭhitassa aṭṭhamaṁ ācikkhanto evamāha.",
  "atk-s0404a2:24_5": "Nippapañcārāmassāti taṇhāmānadiṭṭhipapañcarahitattā nippapañcasaṅkhāte nibbānapade abhiratassa.",
  "atk-s0404a2:24_6": "Itaraṁ tasseva vevacanaṁ.",
  "atk-s0404a2:24_7": "Papañcārāmassāti yathāvuttesu papañcesu abhiratassa.",
  "atk-s0404a2:24_8": "Itaraṁ tasseva vevacanaṁ.",
  "atk-s0404a2:25_0": "Yatoti yadā.",
  "atk-s0404a2:25_1": "Tatoti tadā.",
  "atk-s0404a2:25_2": "Nānārattānanti nilapītalohitodātavaṇṇehi nānārajanehi rattānaṁ.",
  "atk-s0404a2:25_3": "Paṁsukūlanti tevīsatiyā khettesu ṭhitapaṁsukūlacīvaraṁ.",
  "atk-s0404a2:25_4": "Khāyissatīti yathā tassa pubbaṇhasamayādīsu yasmiṁ samaye yaṁ icchati,",
  "atk-s0404a2:25_5": "tasmiṁ samaye taṁ pārupantassa so dussakaraṇḍako manāpo hutvā khāyati,",
  "atk-s0404a2:25_6": "evaṁ tuyhampi cīvarasantosamahāariyavaṁsena tuṭṭhassa viharato paṁsukūlacīvaraṁ khāyissati upaṭṭhahissati.",
  "atk-s0404a2:25_7": "Ratiyāti ratiatthāya.",
  "atk-s0404a2:25_8": "Aparitassāyāti taṇhādiṭṭhiparitassanāhi aparitassanatthāya.",
  "atk-s0404a2:25_9": "Phāsuvihārāyāti sukhavihāratthāya.",
  "atk-s0404a2:25_10": "Okkamanāya nibbānassāti amataṁ nibbānaṁ otaraṇatthāya.",
  "atk-s0404a2:26_0": "Piṇḍiyālopabhojananti gāmanigamarājadhānīsu jaṅghābalaṁ nissāya gharapaṭipāṭiyā carantena laddhapiṇḍiyālopabhojanaṁ.",
  "atk-s0404a2:26_1": "Khāyissatīti tassa gahapatino nānaggarasabhojanaṁ viya upaṭṭhahissati.",
  "atk-s0404a2:26_2": "Santuṭṭhassa viharatoti piṇḍapātasantosamahāariyavaṁsena santuṭṭhassa viharato.",
  "atk-s0404a2:26_3": "Rukkhamūlasenāsanaṁ khāyissatīti tassa gahapatino tebhūmakapāsāde gandhakusumavāsasugandhaṁ kūṭāgāraṁ viya rukkhamūlaṁ upaṭṭhahissati.",
  "atk-s0404a2:26_4": "Santuṭṭhassāti senāsanasantosamahāariyavaṁsena santuṭṭhassa.",
  "atk-s0404a2:26_5": "Tiṇasanthārakoti tiṇehi vā paṇṇehi vā bhūmiyaṁ vā phalakapāsāṇatalāni vā aññatarasmiṁ santhatasanthato.",
  "atk-s0404a2:26_6": "Pūtimuttanti yaṁkiñci muttaṁ.",
  "atk-s0404a2:26_7": "Taṅkhaṇe gahitampi pūtimuttameva vuccati duggandhattā.",
  "atk-s0404a2:26_8": "Santuṭṭhassa viharatoti gilānapaccayabhesajjaparikkhārasantosena santuṭṭhassa viharato.",
  "atk-s0404a2:27_0": "Iti bhagavā catūsu ṭhānesu arahattaṁ pakkhipanto kammaṭṭhānaṁ kathetvā “katarasenāsane nu kho vasantassa",
  "atk-s0404a2:27_1": "kammaṭṭhānaṁ sappāyaṁ bhavissatī”ti āvajjento “tasmiññeva vasantassā”ti ñatvā tena hi tvaṁ,",
  "atk-s0404a2:27_2": "anuruddhātiādimāha.",
  "atk-s0404a2:27_3": "Pavivittassa viharatoti tīhi vivekehi vivittassa viharantassa.",
  "atk-s0404a2:27_4": "Uyyojanikapaṭisaṁyuttanti uyyojanikeheva vacanehi paṭisaṁyuttaṁ,",
  "atk-s0404a2:27_5": "tesaṁ upaṭṭhānagamanakaṁyevāti attho.",
  "atk-s0404a2:27_6": "Papañcanirodheti nibbānapade.",
  "atk-s0404a2:27_7": "Pakkhandatīti ārammaṇakaraṇavasena pakkhandati.",
  "atk-s0404a2:27_8": "Pasīdatītiādīsupi ārammaṇavaseneva pasīdanasantiṭṭhanamuccanā veditabbā.",
  "atk-s0404a2:27_9": "Iti bhagavā cetiraṭṭhe pācīnavaṁsadāye āyasmato anuruddhassa kathite aṭṭha mahāpurisavitakke puna bhesakaḷāvanamahāvihāre",
  "atk-s0404a2:27_10": "nisīditvā bhikkhusaṅghassa vitthārena kathesi.",
  "atk-s0404a2:28_0": "Manomayenāti manena nibbattitakāyopi manomayoti vuccati manena gatakāyopi,",
  "atk-s0404a2:28_1": "idha manena gatakāyaṁ sandhāyevamāha.",
  "atk-s0404a2:28_2": "Yathā me ahu saṅkappoti yathā mayhaṁ vitakko ahosi,",
  "atk-s0404a2:28_3": "tato uttari aṭṭhamaṁ mahāpurisavitakkaṁ dassento tato uttariṁ desayi.",
  "atk-s0404a2:28_4": "Sesaṁ sabbattha uttānamevāti.",
  "atk-s0404a2:29_0": "Gahapativaggo tatiyo."
}