{
  "atk-s0402a4:0_0": "5. Parisavaggavaṇṇanā",
  "atk-s0402a4:1_0": "43.",
  "atk-s0402a4:1_1": "Pañcamassa paṭhame uttānāti pākaṭā appaṭicchannā.",
  "atk-s0402a4:1_2": "Gambhīrāti guḷhā paṭicchannā.",
  "atk-s0402a4:1_3": "Uddhatāti uddhaccena samannāgatā.",
  "atk-s0402a4:1_4": "Unnaḷāti uggatanaḷā,",
  "atk-s0402a4:1_5": "uṭṭhitatucchamānāti vuttaṁ hoti.",
  "atk-s0402a4:1_6": "Capalāti pattacīvaramaṇḍanādinā cāpallena yuttā.",
  "atk-s0402a4:1_7": "Mukharāti mukhakharā kharavacanā.",
  "atk-s0402a4:1_8": "Vikiṇṇavācāti asaṁyatavacanā divasampi niratthakavacanapalāpino.",
  "atk-s0402a4:1_9": "Muṭṭhassatīti vissaṭṭhasatino.",
  "atk-s0402a4:1_10": "Asampajānāti nippaññā.",
  "atk-s0402a4:1_11": "Asamāhitāti cittekaggatāmattassāpi alābhino.",
  "atk-s0402a4:1_12": "Pākatindriyāti pakatiyā ṭhitehi vivaṭehi arakkhitehi indriyehi samannāgatā.",
  "atk-s0402a4:1_13": "Sukkapakkho vuttavipallāsena veditabbo.",
  "atk-s0402a4:2_0": "44.",
  "atk-s0402a4:2_1": "Dutiye bhaṇḍanajātāti bhaṇḍanaṁ vuccati kalahassa pubbabhāgo,",
  "atk-s0402a4:2_2": "taṁ tesaṁ jātanti bhaṇḍanajātā.",
  "atk-s0402a4:2_3": "Tathā “mayaṁ tumhe daṇḍāpessāma bandhāpessāmā”tiādivacanappavattiyā sañjātakalahā.",
  "atk-s0402a4:2_4": "Ayaṁ tāva gihīsu nayo.",
  "atk-s0402a4:2_5": "Pabbajitā pana āpattivītikkamavācaṁ vadantā kalahajātā nāma.",
  "atk-s0402a4:2_6": "Vivādāpannāti viruddhavādaṁ āpannā.",
  "atk-s0402a4:2_7": "Mukhasattīhi vitudantāti guṇānaṁ chindanaṭṭhena dubbhāsitā vācā mukhasattiyoti vuccanti,",
  "atk-s0402a4:2_8": "tāhi vitudantā vijjhantā.",
  "atk-s0402a4:2_9": "Samaggāti ekakammaṁ ekuddeso samasikkhatāti etesaṁ karaṇena samaggatāya sahitā.",
  "atk-s0402a4:2_10": "Piyacakkhūhīti mettācakkhūhi.",
  "atk-s0402a4:3_0": "45.",
  "atk-s0402a4:3_1": "Tatiye aggavatīti uttamapuggalavatī,",
  "atk-s0402a4:3_2": "aggāya vā uttamāya paṭipattiyā samannāgatā.",
  "atk-s0402a4:3_3": "Tato viparītā anaggavatī.",
  "atk-s0402a4:3_4": "Bāhulikāti cīvarādibāhullāya paṭipannā.",
  "atk-s0402a4:3_5": "Sāsanaṁ sithilaṁ gaṇhantīti sāthalikā.",
  "atk-s0402a4:3_6": "Okkamane pubbaṅgamāti ettha okkamanaṁ vuccati avagamanaṭṭhena pañca nīvaraṇāni,",
  "atk-s0402a4:3_7": "tena pañcanīvaraṇapūraṇe pubbaṅgamāti vuttaṁ hoti.",
  "atk-s0402a4:3_8": "Paviveketi upadhiviveke nibbāne.",
  "atk-s0402a4:3_9": "Nikkhittadhurāti tividhepi viveke oropitadhurā.",
  "atk-s0402a4:3_10": "Na vīriyaṁ ārabhantīti duvidhampi vīriyaṁ na karonti.",
  "atk-s0402a4:3_11": "Appattassa pattiyāti pubbe appattassa jhānavipassanāmaggaphalavisesassa pattiatthāya.",
  "atk-s0402a4:3_12": "Itaraṁ padadvayaṁ tasseva vevacanaṁ.",
  "atk-s0402a4:3_13": "Pacchimā janatāti saddhivihārikaantevāsikajano.",
  "atk-s0402a4:3_14": "Diṭṭhānugatiṁ āpajjatīti ācariyupajjhāyehi kataṁ anukaronto diṭṭhassa tesaṁ ācārassa anugatiṁ āpajjati nāma.",
  "atk-s0402a4:3_15": "Sesaṁ vuttapaṭipakkhanayena veditabbaṁ.",
  "atk-s0402a4:4_0": "46.",
  "atk-s0402a4:4_1": "Catutthe ariyāti ariyasāvakaparisā.",
  "atk-s0402a4:4_2": "Anariyāti puthujjanaparisā.",
  "atk-s0402a4:4_3": "“Idaṁ dukkha”nti yathābhūtaṁ nappajānantīti ṭhapetvā taṇhaṁ tebhūmakā pañcakkhandhā dukkhasaccaṁ nāma,",
  "atk-s0402a4:4_4": "ettakameva dukkhaṁ,",
  "atk-s0402a4:4_5": "ito uddhaṁ dukkhaṁ natthīti yathāsabhāvato nappajānanti.",
  "atk-s0402a4:4_6": "Esa nayo sabbattha.",
  "atk-s0402a4:4_7": "Sesapadesu pana tassa dukkhassa samuṭṭhāpikā purimataṇhā samudayo nāma,",
  "atk-s0402a4:4_8": "tassāyeva taṇhāya,",
  "atk-s0402a4:4_9": "dvinnampi vā tesaṁ saccānaṁ accantakkhayo asamuppatti dukkhanirodho nāma,",
  "atk-s0402a4:4_10": "aṭṭhaṅgiko ariyamaggo dukkhanirodhagāminī paṭipadā nāmāti evaṁ imasmiṁ sutte catūhi saccehi cattāro maggā ca cattāri ca phalāni kathitāni.",
  "atk-s0402a4:5_0": "47.",
  "atk-s0402a4:5_1": "Pañcame parisākasaṭoti kasaṭaparisā kacavaraparisā palāpaparisāti attho.",
  "atk-s0402a4:5_2": "Parisāmaṇḍoti pasannaparisā sāraparisāti attho.",
  "atk-s0402a4:5_3": "Chandāgatiṁ gacchantīti chandena agatiṁ gacchanti,",
  "atk-s0402a4:5_4": "akattabbaṁ karontīti attho.",
  "atk-s0402a4:5_5": "Sesapadesupi eseva nayo.",
  "atk-s0402a4:5_6": "Imāni pana cattāri agatigamanāni bhaṇḍabhājanīye ca vinicchayaṭṭhāne ca labbhanti.",
  "atk-s0402a4:5_7": "Tattha bhaṇḍabhājanīye tāva attano bhārabhūtānaṁ bhikkhūnaṁ amanāpe bhaṇḍake patte taṁ parivattetvā manāpaṁ dento chandāgatiṁ gacchati nāma.",
  "atk-s0402a4:5_8": "Attano pana abhārabhūtānaṁ manāpe bhaṇḍake patte taṁ parivattetvā amanāpaṁ dento dosāgatiṁ gacchati nāma.",
  "atk-s0402a4:5_9": "Bhaṇḍakabhājanīyavatthuñca ṭhitikañca ajānanto mohāgatiṁgacchati nāma.",
  "atk-s0402a4:5_10": "Mukharānaṁ vā rājādinissitānaṁ vā “ime me amanāpe bhaṇḍake dinne anatthampi kareyyu”nti bhayena parivattetvā manāpaṁ dento bhayāgatiṁ gacchati nāma.",
  "atk-s0402a4:5_11": "Yo pana evaṁ na gacchati,",
  "atk-s0402a4:5_12": "sabbesaṁ tulābhūto pamāṇabhūto majjhatto hutvā yaṁ yassa pāpuṇāti,",
  "atk-s0402a4:5_13": "taññeva tassa deti,",
  "atk-s0402a4:5_14": "ayaṁ catubbidhampi agatigamanaṁ na gacchati nāma.",
  "atk-s0402a4:5_15": "Vinicchayaṭṭhāne pana attano bhārabhūtassa garukāpattiṁ lahukāpattīti katvā kathento chandāgatiṁ gacchati nāma.",
  "atk-s0402a4:5_16": "Itarassa lahukāpattiṁ garukāpattīti katvā kathento dosāgatiṁ gacchati nāma.",
  "atk-s0402a4:5_17": "Āpattivuṭṭhānaṁ pana samuccayakkhandhakañca ajānanto mohāgatiṁ gacchati nāma.",
  "atk-s0402a4:5_18": "Mukharassa vā rājapūjitassa vā “ayaṁ me garukaṁ katvā āpattiṁ kathentassa anatthampi kareyyā”ti garukameva",
  "atk-s0402a4:5_19": "lahukāti katvā kathento bhayāgatiṁ gacchati nāma.",
  "atk-s0402a4:5_20": "Yo pana sabbesaṁ yathābhūtameva katheti,",
  "atk-s0402a4:5_21": "ayaṁ catubbidhampi agatigamanaṁ na gacchati nāma.",
  "atk-s0402a4:6_0": "48.",
  "atk-s0402a4:6_1": "Chaṭṭhe okkācitavinītāti dubbinītā.",
  "atk-s0402a4:6_2": "No paṭipucchāvinītāti na pucchitvā vinītā.",
  "atk-s0402a4:6_3": "Gambhīrāti pāḷivasena gambhīrā sallasuttasadisā.",
  "atk-s0402a4:6_4": "Gambhīratthāti atthavasena gambhīrā mahāvedallasuttasadisā.",
  "atk-s0402a4:6_5": "Lokuttarāti lokuttaraatthadīpakā.",
  "atk-s0402a4:6_6": "Suññatāpaṭisaṁyuttāti sattasuññaṁ dhammamattameva pakāsakā asaṅkhatasaṁyuttasadisā.",
  "atk-s0402a4:6_7": "Na aññā cittaṁ upaṭṭhapentīti vijānanatthāya cittaṁ na upaṭṭhapenti,",
  "atk-s0402a4:6_8": "niddāyanti vā aññavihitā vā honti.",
  "atk-s0402a4:6_9": "Uggahetabbaṁ pariyāpuṇitabbanti uggahetabbe ca pariyāpuṇitabbe ca.",
  "atk-s0402a4:6_10": "Kavitāti kavīhi katā.",
  "atk-s0402a4:6_11": "Itaraṁ tasseva vevacanaṁ.",
  "atk-s0402a4:6_12": "Cittakkharāti vicitraakkharā.",
  "atk-s0402a4:6_13": "Itaraṁ tasseva vevacanaṁ.",
  "atk-s0402a4:6_14": "Bāhirakāti sāsanato bahibhūtā.",
  "atk-s0402a4:6_15": "Sāvakabhāsitāti tesaṁ tesaṁ sāvakehi bhāsitā.",
  "atk-s0402a4:6_16": "Sussūsantīti akkharacittatāya ceva sarasampattiyā ca attamanā hutvā suṇanti.",
  "atk-s0402a4:6_17": "Na ceva aññamaññaṁ paṭipucchantīti aññamaññaṁ atthaṁ vā anusandhiṁ vā pubbāparaṁ vā na pucchanti.",
  "atk-s0402a4:6_18": "Na ca paṭivicarantīti pucchanatthāya cārikaṁ na vicaranti.",
  "atk-s0402a4:6_19": "Idaṁ kathanti idaṁ byañjanaṁ kathaṁ ropetabbaṁ kinti ropetabbaṁ?",
  "atk-s0402a4:6_20": "Imassa ko atthoti imassa bhāsitassa ko attho,",
  "atk-s0402a4:6_21": "kā anusandhi,",
  "atk-s0402a4:6_22": "kiṁ pubbāparaṁ?",
  "atk-s0402a4:6_23": "Avivaṭanti paṭicchannaṁ.",
  "atk-s0402a4:6_24": "Na vivarantīti na ugghāṭenti.",
  "atk-s0402a4:6_25": "Anuttānīkatanti apākaṭaṁ kataṁ.",
  "atk-s0402a4:6_26": "Na uttāniṁ karontīti pākaṭaṁ na karonti.",
  "atk-s0402a4:6_27": "Kaṅkhāṭhāniyesūti kaṅkhāya kāraṇabhūtesu.",
  "atk-s0402a4:6_28": "Sukkapakkho vuttavipallāsena veditabbo.",
  "atk-s0402a4:7_0": "49.",
  "atk-s0402a4:7_1": "Sattame āmisagarūti catupaccayagarukā lokuttaradhammaṁ lāmakato gahetvā ṭhitaparisā.",
  "atk-s0402a4:7_2": "Saddhammagarūti nava lokuttaradhamme garuke katvā cattāro paccaye lāmakato gahetvā ṭhitaparisā.",
  "atk-s0402a4:7_3": "Ubhatobhāgavimuttoti dvīhi bhāgehi vimutto.",
  "atk-s0402a4:7_4": "Paññāvimuttoti paññāya vimutto sukkhavipassakakhīṇāsavo.",
  "atk-s0402a4:7_5": "Kāyasakkhīti kāyena jhānaphassaṁ phusitvā pacchā nirodhaṁ nibbānaṁ sacchikatvā ṭhito.",
  "atk-s0402a4:7_6": "Diṭṭhippattoti diṭṭhantaṁ patto.",
  "atk-s0402a4:7_7": "Ime dvepi chasu ṭhānesu labbhanti.",
  "atk-s0402a4:7_8": "Saddhāvimuttoti saddahanto vimutto.",
  "atk-s0402a4:7_9": "Ayampi chasu ṭhānesu labbhati.",
  "atk-s0402a4:7_10": "Dhammaṁ anussaratīti dhammānusārī.",
  "atk-s0402a4:7_11": "Saddhaṁ anussaratīti saddhānusārī.",
  "atk-s0402a4:7_12": "Ime dvepi paṭhamamaggasamaṅgino.",
  "atk-s0402a4:7_13": "Kalyāṇadhammoti sundaradhammo.",
  "atk-s0402a4:7_14": "Dussīlo pāpadhammoti nissīlo lāmakadhammo.",
  "atk-s0402a4:7_15": "Imaṁ kasmā gaṇhanti?",
  "atk-s0402a4:7_16": "Sabbesu hi ekasadisesu jātesu sīlavantesu balavagāravaṁ na hoti,",
  "atk-s0402a4:7_17": "ekaccesu pana dussīlesu sati sīlavantānaṁ upari balavagāravaṁ hotīti maññantā gaṇhanti.",
  "atk-s0402a4:7_18": "Te tena lābhaṁ labhantīti te bhikkhū ekaccānaṁ vaṇṇaṁ ekaccānaṁ avaṇṇaṁ kathetvā cattāro paccaye labhanti.",
  "atk-s0402a4:7_19": "Gathitāti taṇhāya ganthitā.",
  "atk-s0402a4:7_20": "Mucchitāti taṇhāvaseneva mucchitā.",
  "atk-s0402a4:7_21": "Ajjhopannāti ajjhosāya gilitvā pariniṭṭhapetvā ṭhitā.",
  "atk-s0402a4:7_22": "Anādīnavadassāvinoti apaccavekkhitaparibhoge ādīnavaṁ apassantā.",
  "atk-s0402a4:7_23": "Anissaraṇapaññāti catūsu paccayesu chandarāgaapakaḍḍhanāya nissaraṇapaññāya virahitā idamatthaṁ etanti ajānantā.",
  "atk-s0402a4:7_24": "Paribhuñjantīti sacchandarāgā hutvā paribhuñjanti.",
  "atk-s0402a4:8_0": "Sukkapakkhe ubhatobhāgavimuttotiādīsu ayaṁ sattannampi ariyapuggalānaṁ saṅkhepapakāsanā –",
  "atk-s0402a4:8_1": "eko bhikkhu paññādhurena abhiniviṭṭho aṭṭha samāpattiyo nibbattetvā sotāpattimaggaṁ pāpuṇāti.",
  "atk-s0402a4:8_2": "So tasmiṁ khaṇe dhammānusārī nāma hoti,",
  "atk-s0402a4:8_3": "sotāpattiphalādīsu chasu ṭhānesu kāyasakkhi nāma,",
  "atk-s0402a4:8_4": "arahattaphalakkhaṇe ubhatobhāgavimutto nāma.",
  "atk-s0402a4:8_5": "Samāpattīhi vikkhambhanavimuttiyā maggena samucchedavimuttiyāti dvikkhattuṁ vā dvīhi vā bhāgehi vimuttoti attho.",
  "atk-s0402a4:8_6": "Aparo paññādhurena abhiniviṭṭho samāpattiyo nibbattetuṁ asakkonto sukkhavipassakova hutvā sotāpattimaggaṁ pāpuṇāti.",
  "atk-s0402a4:8_7": "So tasmiṁ khaṇe dhammānusārī nāma hoti,",
  "atk-s0402a4:8_8": "sotāpattiphalādīsu chasu ṭhānesu diṭṭhippatto nāma,",
  "atk-s0402a4:8_9": "arahattaphalakkhaṇe paññāvimutto nāma.",
  "atk-s0402a4:8_10": "Aparo saddhādhurena abhiniviṭṭho aṭṭha samāpattiyo nibbattetvā sotāpattimaggaṁ pāpuṇāti.",
  "atk-s0402a4:8_11": "So tasmiṁ khaṇe saddhānusārī nāma hoti,",
  "atk-s0402a4:8_12": "sotāpattiphalādīsu chasu ṭhānesu kāyasakkhi nāma,",
  "atk-s0402a4:8_13": "arahattaphalakkhaṇe ubhatobhāgavimutto nāma.",
  "atk-s0402a4:8_14": "Aparo saddhādhurena abhiniviṭṭho samāpattiyo nibbattetuṁ asakkonto sukkhavipassakova hutvā sotāpattimaggaṁ pāpuṇāti.",
  "atk-s0402a4:8_15": "So tasmiṁ khaṇe saddhānusārī nāma hoti,",
  "atk-s0402a4:8_16": "sotāpattiphalādīsu chasu ṭhānesu saddhāvimutto nāma,",
  "atk-s0402a4:8_17": "arahattaphalakkhaṇe paññāvimutto nāma.",
  "atk-s0402a4:9_0": "50.",
  "atk-s0402a4:9_1": "Aṭṭhame visamāti sapakkhalanaṭṭhena visamā.",
  "atk-s0402a4:9_2": "Samāti nipakkhalanaṭṭhena samā.",
  "atk-s0402a4:9_3": "Adhammakammānīti uddhammāni kammāni.",
  "atk-s0402a4:9_4": "Avinayakammānīti ubbinayāni kammāni.",
  "atk-s0402a4:10_0": "51. Navame adhammikāti niddhammā. Dhammikāti dhammayuttā.",
  "atk-s0402a4:11_0": "52.",
  "atk-s0402a4:11_1": "Dasame adhikaraṇanti vivādādhikaraṇādicatubbidhaṁ adhikaraṇaṁ.",
  "atk-s0402a4:11_2": "Ādiyantīti gaṇhanti.",
  "atk-s0402a4:11_3": "Saññāpentīti jānāpenti.",
  "atk-s0402a4:11_4": "Na ca saññattiṁ upagacchantīti saññāpanatthaṁ na sannipatanti.",
  "atk-s0402a4:11_5": "Na ca nijjhāpentīti na pekkhāpenti.",
  "atk-s0402a4:11_6": "Na ca nijjhattiṁ upagacchantīti aññamaññaṁ nijjhāpanatthāya na sannipatanti.",
  "atk-s0402a4:11_7": "Asaññattibalāti asaññattiyeva balaṁ etesanti asaññattibalā.",
  "atk-s0402a4:11_8": "Appaṭinissaggamantinoti yesaṁ hi evaṁ hoti –",
  "atk-s0402a4:11_9": "“sace amhehi gahitaṁ adhikaraṇaṁ dhammikaṁ bhavissati,",
  "atk-s0402a4:11_10": "gaṇhissāma.",
  "atk-s0402a4:11_11": "Sace adhammikaṁ,",
  "atk-s0402a4:11_12": "vissajjessāmā”ti,",
  "atk-s0402a4:11_13": "te paṭinissaggamantino nāma honti.",
  "atk-s0402a4:11_14": "Ime pana na tathā mantentīti appaṭinissaggamantino.",
  "atk-s0402a4:11_15": "Thāmasā parāmāsā abhinivissāti diṭṭhithāmena ca diṭṭhiparāmāsena ca abhinivisitvā.",
  "atk-s0402a4:11_16": "Idameva saccanti idaṁ amhākaṁ vacanameva saccaṁ.",
  "atk-s0402a4:11_17": "Moghamaññanti avasesānaṁ vacanaṁ moghaṁ tucchaṁ.",
  "atk-s0402a4:11_18": "Sukkapakkho uttānatthoyevāti.",
  "atk-s0402a4:12_0": "Parisavaggo pañcamo.",
  "atk-s0402a4:13_0": "Paṭhamapaṇṇāsakaṁ niṭṭhitaṁ.",
  "atk-s0402a4:14_0": "2. Dutiyapaṇṇāsakaṁ"
}