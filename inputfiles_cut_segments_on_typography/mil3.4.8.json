{
  "mil3.4.8:0.1_0": "Milindapañha",
  "mil3.4.8:0.2_0": "Nibbānavagga",
  "mil3.4.8:0.3_0": "8. Nirodhanibbānapañha",
  "mil3.4.8:1.1_0": "Rājā āha—",
  "mil3.4.8:1.2_0": "“bhante nāgasena, nirodho nibbānan”ti?",
  "mil3.4.8:1.3_0": "“Āma, mahārāja, nirodho nibbānan”ti.",
  "mil3.4.8:1.4_0": "“Kathaṁ, bhante nāgasena, nirodho nibbānan”ti?",
  "mil3.4.8:1.5_0": "“Sabbe bālaputhujjanā kho, mahārāja,",
  "mil3.4.8:1.5_1": "ajjhattikabāhire āyatane abhinandanti abhivadanti ajjhosāya tiṭṭhanti,",
  "mil3.4.8:1.5_2": "te tena sotena vuyhanti,",
  "mil3.4.8:1.5_3": "na parimuccanti jātiyā jarāya maraṇena sokena paridevena dukkhehi domanassehi upāyāsehi na parimuccanti dukkhasmāti vadāmi.",
  "mil3.4.8:1.6_0": "Sutavā ca kho, mahārāja,",
  "mil3.4.8:1.6_1": "ariyasāvako ajjhattikabāhire āyatane nābhinandati nābhivadati nājjhosāya tiṭṭhati,",
  "mil3.4.8:1.6_2": "tassa taṁ anabhinandato anabhivadato anajjhosāya tiṭṭhato taṇhā nirujjhati,",
  "mil3.4.8:1.6_3": "taṇhānirodhā upādānanirodho,",
  "mil3.4.8:1.6_4": "upādānanirodhā bhavanirodho,",
  "mil3.4.8:1.6_5": "bhavanirodhā jātinirodho,",
  "mil3.4.8:1.6_6": "jātinirodhā jarāmaraṇaṁ sokaparidevadukkhadomanassupāyāsā nirujjhanti,",
  "mil3.4.8:1.6_7": "evametassa kevalassa dukkhakkhandhassa nirodho hoti, evaṁ kho, mahārāja,",
  "mil3.4.8:1.6_8": "nirodho nibbānan”ti.",
  "mil3.4.8:2.1_0": "“Kallosi, bhante nāgasenā”ti.",
  "mil3.4.8:3.1_0": "Nirodhanibbānapañho aṭṭhamo."
}