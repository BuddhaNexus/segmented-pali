{
  "atk-s0502a23:0_0": "23. Nāgavaggo",
  "atk-s0502a23:1_0": "1. Attadantavatthu",
  "atk-s0502a23:2_0": "Ahaṁnāgo vāti imaṁ dhammadesanaṁ satthā kosambiyaṁ viharanto attānaṁ ārabbha kathesi.",
  "atk-s0502a23:2_1": "Vatthu appamādavaggassa ādigāthāvaṇṇanāya vitthāritameva.",
  "atk-s0502a23:2_2": "Vuttañhetaṁ tattha –",
  "atk-s0502a23:3_0": "Māgaṇḍiyā tāsaṁ kiñci kātuṁ asakkuṇitvā “samaṇassa gotamasseva kattabbaṁ karissāmī”ti nāgarānaṁ lañjaṁ",
  "atk-s0502a23:3_1": "datvā “samaṇaṁ gotamaṁ antonagaraṁ pavisitvā carantaṁ dāsakammakaraporisehi saddhiṁ akkosetvā paribhāsetvā",
  "atk-s0502a23:3_2": "palāpethā”ti āṇāpesi.",
  "atk-s0502a23:3_3": "Micchādiṭṭhikā tīsu ratanesu appasannā antonagaraṁ paviṭṭhaṁ satthāraṁ anubandhitvā “corosi bālosi mūḷhosi",
  "atk-s0502a23:3_4": "thenosi oṭṭhosi goṇosi gadrabhosi nerayikosi tiracchānagatosi,",
  "atk-s0502a23:3_5": "natthi tuyhaṁ sugati,",
  "atk-s0502a23:3_6": "duggatiyeva tuyhaṁ pāṭikaṅkhā”ti dasahi akkosavatthūhi akkosanti paribhāsanti.",
  "atk-s0502a23:3_7": "Taṁ sutvā āyasmā ānando satthāraṁ etadavoca – “bhante,",
  "atk-s0502a23:3_8": "ime nāgarā amhe akkosanti paribhāsanti,",
  "atk-s0502a23:3_9": "ito aññattha gacchāmā”ti. “Kuhiṁ,",
  "atk-s0502a23:3_10": "ānandā”ti?",
  "atk-s0502a23:3_11": "“Aññaṁ nagaraṁ,",
  "atk-s0502a23:3_12": "bhante”ti.",
  "atk-s0502a23:3_13": "“Tattha manussesu akkosantesu paribhāsantesu puna kattha gamissāmānandā”ti.",
  "atk-s0502a23:3_14": "“Tatopi aññaṁ nagaraṁ,",
  "atk-s0502a23:3_15": "bhante”ti.",
  "atk-s0502a23:3_16": "“Tattha manussesu akkosantesu paribhāsantesu kuhiṁ gamissāmānandā”ti.",
  "atk-s0502a23:3_17": "“Tatopi aññaṁ nagaraṁ,",
  "atk-s0502a23:3_18": "bhante”ti. “Ānanda,",
  "atk-s0502a23:3_19": "na evaṁ kātuṁ vaṭṭati,",
  "atk-s0502a23:3_20": "yattha adhikaraṇaṁ uppannaṁ,",
  "atk-s0502a23:3_21": "tattheva tasmiṁ vūpasante aññattha gantuṁ vaṭṭati,",
  "atk-s0502a23:3_22": "ke pana te, ānanda,",
  "atk-s0502a23:3_23": "akkosantī”ti. “Bhante,",
  "atk-s0502a23:3_24": "dāsakammakare upādāya sabbe akkosantī”ti. “Ahaṁ, ānanda,",
  "atk-s0502a23:3_25": "saṅgāmaṁ otiṇṇahatthisadiso.",
  "atk-s0502a23:3_26": "Saṅgāmaṁ otiṇṇahatthino hi catūhi disāhi āgate sare sahituṁ bhāro,",
  "atk-s0502a23:3_27": "tatheva bahūhi dussīlehi kathitakathānaṁ sahanaṁ nāma mayhaṁ bhāro”ti vatvā attānaṁ ārabbha dhammaṁ desento imā gāthā abhāsi –",
  "atk-s0502a23:4_0": "320.",
  "atk-s0502a23:5_0": "“Ahaṁ nāgova saṅgāme, cāpato patitaṁ saraṁ;",
  "atk-s0502a23:6_0": "Ativākyaṁ titikkhissaṁ, dussīlo hi bahujjano.",
  "atk-s0502a23:7_0": "321.",
  "atk-s0502a23:8_0": "“Dantaṁ nayanti samitiṁ, dantaṁ rājābhirūhati;",
  "atk-s0502a23:9_0": "Danto seṭṭho manussesu, yotivākyaṁ titikkhati.",
  "atk-s0502a23:10_0": "322.",
  "atk-s0502a23:11_0": "“Varamassatarā dantā, ājānīyā ca sindhavā;",
  "atk-s0502a23:12_0": "Kuñjarā ca mahānāgā, attadanto tato vara”nti.",
  "atk-s0502a23:13_0": "Tattha nāgovāti hatthī viya.",
  "atk-s0502a23:13_1": "Cāpato patitanti dhanuto muttaṁ.",
  "atk-s0502a23:13_2": "Ativākyanti aṭṭhaanariyavohāravasena pavattaṁ vītikkamavacanaṁ.",
  "atk-s0502a23:13_3": "Titikkhissanti yathā saṅgāmāvacaro sudanto mahānāgo khamo sattipahārādīni cāpato muccitvā attani patite sare avihaññamāno titikkhati,",
  "atk-s0502a23:13_4": "evameva evarūpaṁ ativākyaṁ titikkhissaṁ,",
  "atk-s0502a23:13_5": "sahissāmīti attho.",
  "atk-s0502a23:13_6": "Dussīlo hīti ayañhi lokiyamahājano bahudussīlo attano attano rucivasena vācaṁ nicchāretvā ghaṭṭento carati,",
  "atk-s0502a23:13_7": "tattha adhivāsanaṁ ajjhupekkhanameva mama bhāro.",
  "atk-s0502a23:13_8": "Samitinti uyyānakīḷamaṇḍalādīsu mahājanamajjhaṁ gacchantā dantameva goṇajātiṁ vā assajātiṁ vā yāne yojetvā nayanti.",
  "atk-s0502a23:13_9": "Rājāti tathārūpeheva vāhanehi gacchanto rājāpi dantameva abhirūhati.",
  "atk-s0502a23:13_10": "Manussesūti manussesupi catūhi ariyamaggehi danto nibbisevanova seṭṭho.",
  "atk-s0502a23:13_11": "Yotivākyanti yo evarūpaṁ atikkamavacanaṁ punappunaṁ vuccamānampi titikkhati na paṭippharati na vihaññati,",
  "atk-s0502a23:13_12": "evarūpo danto seṭṭhoti attho.",
  "atk-s0502a23:14_0": "Assatarāti vaḷavāya gadrabhena jātā.",
  "atk-s0502a23:14_1": "Ājānīyāti yaṁ assadamasārathi kāraṇaṁ kāreti,",
  "atk-s0502a23:14_2": "tassa khippaṁ jānanasamatthā.",
  "atk-s0502a23:14_3": "Sindhavāti sindhavaraṭṭhe jātā assā.",
  "atk-s0502a23:14_4": "Mahānāgāti kuñjarasaṅkhātā mahāhatthino.",
  "atk-s0502a23:14_5": "Attadantoti ete assatarā ca sindhavā ca kuñjarā ca dantāva varaṁ,",
  "atk-s0502a23:14_6": "na adantā.",
  "atk-s0502a23:14_7": "Yo pana catūhi ariyamaggehi attano dantatāya attadanto nibbisevano,",
  "atk-s0502a23:14_8": "ayaṁ tatopi varaṁ,",
  "atk-s0502a23:14_9": "sabbehipi etehi uttaritaroti attho.",
  "atk-s0502a23:15_0": "Desanāvasāne lañjaṁ gahetvā vīthisiṅghāṭakādīsu ṭhatvā akkosanto paribhāsanto sabbopi so mahājano sotāpattiphalādīni pāpuṇīti.",
  "atk-s0502a23:16_0": "Attadantavatthu paṭhamaṁ.",
  "atk-s0502a23:17_0": "2. Hatthācariyapubbakabhikkhuvatthu",
  "atk-s0502a23:18_0": "Nahi etehīti imaṁ dhammadesanaṁ satthā jetavane viharanto ekaṁ hatthācariyapubbakaṁ bhikkhuṁ ārabbha kathesi.",
  "atk-s0502a23:19_0": "So kira ekadivasaṁ aciravatīnadītīre hatthidamakaṁ “ekaṁ hatthiṁ damessāmī”ti attanā icchitaṁ kāraṇaṁ",
  "atk-s0502a23:19_1": "sikkhāpetuṁ asakkontaṁ disvā samīpe ṭhite bhikkhū āmantetvā āha – “āvuso,",
  "atk-s0502a23:19_2": "sace ayaṁ hatthācariyo imaṁ hatthiṁ asukaṭṭhāne nāma vijjheyya,",
  "atk-s0502a23:19_3": "khippameva imaṁ kāraṇaṁ sikkhāpeyyā”ti.",
  "atk-s0502a23:19_4": "So tassa kathaṁ sutvā tathā katvā taṁ hatthiṁ sudantaṁ damesi.",
  "atk-s0502a23:19_5": "Te bhikkhū taṁ pavattiṁ satthu ārocesuṁ.",
  "atk-s0502a23:19_6": "Satthā taṁ bhikkhuṁ pakkosāpetvā “saccaṁ kira tayā evaṁ vutta”nti pucchitvā “saccaṁ,",
  "atk-s0502a23:19_7": "bhante”ti vutte vigarahitvā “kiṁ te,",
  "atk-s0502a23:19_8": "moghapurisa,",
  "atk-s0502a23:19_9": "hatthiyānena vā aññena vā dantena.",
  "atk-s0502a23:19_10": "Na hi etehi yānehi agatapubbaṁ ṭhānaṁ gantuṁ samatthā nāma atthi,",
  "atk-s0502a23:19_11": "attanā pana sudantena sakkā agatapubbaṁ ṭhānaṁ gantuṁ,",
  "atk-s0502a23:19_12": "tasmā attānameva damehi,",
  "atk-s0502a23:19_13": "kiṁ te etesaṁ damanenā”ti vatvā imaṁ gāthamāha –",
  "atk-s0502a23:20_0": "323.",
  "atk-s0502a23:21_0": "“Na hi etehi yānehi, gaccheyya agataṁ disaṁ;",
  "atk-s0502a23:22_0": "Yathāttanā sudantena, danto dantena gacchatī”ti.",
  "atk-s0502a23:23_0": "Tassattho –",
  "atk-s0502a23:23_1": "yāni tāni hatthiyānādīni yānāni,",
  "atk-s0502a23:23_2": "na hi etehi yānehi koci puggalo supinantenapi agatapubbattā “agata”nti saṅkhātaṁ nibbānadisaṁ tathā gaccheyya,",
  "atk-s0502a23:23_3": "yathā pubbabhāge indriyadamena aparabhāge ariyamaggabhāvanāya sudantena danto nibbisevano sappañño puggalo taṁ agatapubbaṁ disaṁ gacchati,",
  "atk-s0502a23:23_4": "dantabhūmiṁ pāpuṇāti.",
  "atk-s0502a23:23_5": "Tasmā attadamanameva tato varanti attho.",
  "atk-s0502a23:24_0": "Desanāvasāne bahū sotāpattiphalādīni pāpuṇiṁsūti.",
  "atk-s0502a23:25_0": "Hatthācariyapubbakabhikkhuvatthu dutiyaṁ.",
  "atk-s0502a23:26_0": "3. Parijiṇṇabrāhmaṇaputtavatthu",
  "atk-s0502a23:27_0": "Dhanapāloti imaṁ dhammadesanaṁ satthā sāvatthiyaṁ viharanto aññatarassa parijiṇṇabrāhmaṇassa putte ārabbha kathesi.",
  "atk-s0502a23:28_0": "Sāvatthiyaṁ kireko brāhmaṇo aṭṭhasatasahassavibhavo vayappattānaṁ catunnaṁ puttānaṁ āvāhaṁ katvā cattāri satasahassāni adāsi.",
  "atk-s0502a23:28_1": "Athassa brāhmaṇiyā kālakatāya puttā sammantayiṁsu –",
  "atk-s0502a23:28_2": "“sace ayaṁ aññaṁ brāhmaṇiṁ ānessati,",
  "atk-s0502a23:28_3": "tassā kucchiyaṁ nibbattānaṁ vasena kulasantakaṁ bhijjissati,",
  "atk-s0502a23:28_4": "handa naṁ mayaṁ saṅgaṇhissāmā”ti te taṁ paṇītehi ghāsacchādanādīhi upaṭṭhahantā hatthapādasambāhanādīni",
  "atk-s0502a23:28_5": "karontā upaṭṭhahitvā ekadivasamassa divā niddāyitvā vuṭṭhitassa hatthapāde sambāhantā pāṭiyekkaṁ gharāvāse",
  "atk-s0502a23:28_6": "ādīnavaṁ vatvā “mayaṁ tumhe iminā nīhārena yāvajīvaṁ upaṭṭhahissāma,",
  "atk-s0502a23:28_7": "sesadhanampi no dethā”ti yāciṁsu.",
  "atk-s0502a23:28_8": "Brāhmaṇo puna ekekassa satasahassaṁ datvā attano nivatthapārupanamattaṁ ṭhapetvā sabbaṁ upabhogaparibhogaṁ cattāro koṭṭhāse katvā niyyādesi.",
  "atk-s0502a23:28_9": "Taṁ jeṭṭhaputto katipāhaṁ upaṭṭhahi.",
  "atk-s0502a23:28_10": "Atha naṁ ekadivasaṁ nhatvā āgacchantaṁ dvārakoṭṭhake ṭhatvā suṇhā evamāha –",
  "atk-s0502a23:28_11": "“kiṁ tayā jeṭṭhaputtassa sataṁ vā sahassaṁ vā atirekaṁ dinnaṁ atthi,",
  "atk-s0502a23:28_12": "nanu sabbesaṁ dve dve satasahassāni dinnāni,",
  "atk-s0502a23:28_13": "kiṁ sesaputtānaṁ gharassa maggaṁ na jānāsī”ti.",
  "atk-s0502a23:28_14": "Sopi “nassa vasalī”ti kujjhitvā aññassa gharaṁ agamāsi.",
  "atk-s0502a23:28_15": "Tatopi katipāhaccayena imināva upāyena palāpito aññassāti evaṁ ekagharampi pavesanaṁ alabhamāno paṇḍaraṅgapabbajjaṁ",
  "atk-s0502a23:28_16": "pabbajitvā bhikkhāya caranto kālānamaccayena jarājiṇṇo dubbhojanadukkhaseyyāhi milātasarīro bhikkhāya",
  "atk-s0502a23:28_17": "caranto āgamma pīṭhikāya nipanno niddaṁ okkamitvā uṭṭhāya nisinno attānaṁ oloketvā puttesu attano patiṭṭhaṁ",
  "atk-s0502a23:28_18": "apassanto cintesi –",
  "atk-s0502a23:28_19": "“samaṇo kira gotamo abbhākuṭiko uttānamukho sukhasambhāso paṭisanthārakusalo,",
  "atk-s0502a23:28_20": "sakkā samaṇaṁ gotamaṁ upasaṅkamitvā paṭisanthāraṁ labhitu”nti.",
  "atk-s0502a23:28_21": "So nivāsanapārupanaṁ saṇṭhāpetvā bhikkhabhājanaṁ gahetvā daṇḍamādāya bhagavato santikaṁ agamāsi.",
  "atk-s0502a23:28_22": "Vuttampi cetaṁ –",
  "atk-s0502a23:29_0": "Atha kho aññataro brāhmaṇamahāsālo lūkho lūkhapāvuraṇo yena bhagavā tenupasaṅkami,",
  "atk-s0502a23:29_1": "upasaṅkamitvā ekamantaṁ nisīdi.",
  "atk-s0502a23:29_2": "Satthā ekamantaṁ nisinnena tena saddhiṁ paṭisanthāraṁ katvā etadavoca –",
  "atk-s0502a23:29_3": "“kinnu tvaṁ, brāhmaṇa,",
  "atk-s0502a23:29_4": "lūkho lūkhapāvuraṇo”ti. Idha me,",
  "atk-s0502a23:29_5": "bho gotama,",
  "atk-s0502a23:29_6": "cattāro puttā,",
  "atk-s0502a23:29_7": "te maṁ dārehi saṁpuccha gharā nikkhāmentīti.",
  "atk-s0502a23:29_8": "Tena hi tvaṁ, brāhmaṇa,",
  "atk-s0502a23:29_9": "imā gāthāyo pariyāpuṇitvā sabhāyaṁ mahājanakāye sannipatite puttesu ca sannisinnesu bhāsassu –",
  "atk-s0502a23:30_0": "“Yehi jātehi nandissaṁ, yesañca bhavamicchisaṁ;",
  "atk-s0502a23:31_0": "Te maṁ dārehi saṁpuccha, sāva vārenti sūkaraṁ.",
  "atk-s0502a23:32_0": "“Asantā kira maṁ jammā, tāta tātāti bhāsare;",
  "atk-s0502a23:33_0": "Rakkhasā puttarūpena, te jahanti vayogataṁ.",
  "atk-s0502a23:34_0": "“Assova jiṇṇo nibbhogo, khādanā apanīyati;",
  "atk-s0502a23:35_0": "Bālakānaṁ pitā thero, parāgāresu bhikkhati.",
  "atk-s0502a23:36_0": "“Daṇḍova kira me seyyo, yañce puttā anassavā;",
  "atk-s0502a23:37_0": "Caṇḍampi goṇaṁ vāreti, atho caṇḍampi kukkuraṁ.",
  "atk-s0502a23:38_0": "“Andhakāre pure hoti, gambhīre gādhamedhati;",
  "atk-s0502a23:39_0": "Daṇḍassa ānubhāvena, khalitvā patitiṭṭhatī”ti. ;",
  "atk-s0502a23:40_0": "So bhagavato santike tā gāthāyo uggaṇhitvā tathārūpe brāhmaṇānaṁ samāgamadivase sabbālaṅkārapaṭimaṇḍitesu",
  "atk-s0502a23:40_1": "puttesu taṁ sabhaṁ ogāhitvā brāhmaṇānaṁ majjhe mahārahesu āsanesu nisinnesu “ayaṁ me kālo”ti sabhāya",
  "atk-s0502a23:40_2": "majjhe pavisitvā hatthaṁ ukkhipitvā “ahaṁ, bho,",
  "atk-s0502a23:40_3": "tumhākaṁ gāthāyo bhāsitukāmo,",
  "atk-s0502a23:40_4": "suṇissathā”ti vatvā “bhāsassu, brāhmaṇa,",
  "atk-s0502a23:40_5": "suṇomā”ti vutte ṭhitakova abhāsi.",
  "atk-s0502a23:40_6": "Tena ca samayena manussānaṁ vattaṁ hoti “yo mātāpitūnaṁ santakaṁ khādanto mātāpitaro na poseti,",
  "atk-s0502a23:40_7": "so māretabbo”ti.",
  "atk-s0502a23:40_8": "Tasmā te brāhmaṇaputtā pitu pādesu patitvā “jīvitaṁ no, tāta,",
  "atk-s0502a23:40_9": "dethā”ti yāciṁsu.",
  "atk-s0502a23:40_10": "So pitu hadayamudutāya “mā me, bho,",
  "atk-s0502a23:40_11": "puttake vināsayittha,",
  "atk-s0502a23:40_12": "posessanti ma”nti āha.",
  "atk-s0502a23:40_13": "Athassa putte manussā āhaṁsu – “sace, bho,",
  "atk-s0502a23:40_14": "ajja paṭṭhāya pitaraṁ na sammā paṭijaggissatha,",
  "atk-s0502a23:40_15": "ghātessāma vo”ti.",
  "atk-s0502a23:40_16": "Te bhītā pitaraṁ pīṭhe nisīdāpetvā sayaṁ ukkhipitvā gehaṁ netvā sarīraṁ telena abbhañjitvā ubbaṭṭetvā",
  "atk-s0502a23:40_17": "gandhacuṇṇādīhi nhāpetvā brāhmaṇiyo pakkosāpetvā “ajja paṭṭhāya amhākaṁ pitaraṁ sammā paṭijaggatha,",
  "atk-s0502a23:40_18": "sace tumhe pamādaṁ āpajjissatha,",
  "atk-s0502a23:40_19": "niggaṇhissāma vo”ti vatvā paṇītabhojanaṁ bhojesuṁ.",
  "atk-s0502a23:41_0": "Brāhmaṇo subhojanañca sukhaseyyañca āgamma katipāhaccayena sañjātabalo pīṇindriyo attabhāvaṁ oloketvā",
  "atk-s0502a23:41_1": "“ayaṁ me sampatti samaṇaṁ gotamaṁ nissāya laddhā”ti paṇṇākāratthāya ekaṁ dussayugaṁ ādāya bhagavato santikaṁ",
  "atk-s0502a23:41_2": "gantvā katapaṭisanthāro ekamantaṁ nisinno taṁ dussayugaṁ bhagavato pādamūle ṭhapetvā “mayaṁ,",
  "atk-s0502a23:41_3": "bho gotama,",
  "atk-s0502a23:41_4": "brāhmaṇā nāma ācariyassa ācariyadhanaṁ pariyesāma,",
  "atk-s0502a23:41_5": "paṭiggaṇhātu me bhavaṁ gotamo ācariyo ācariyadhana”nti āha.",
  "atk-s0502a23:41_6": "Bhagavā tassa anukampāya taṁ paṭiggahetvā dhammaṁ desesi.",
  "atk-s0502a23:41_7": "Desanāvasāne brāhmaṇo saraṇesu patiṭṭhāya evamāha –",
  "atk-s0502a23:41_8": "“bho gotama,",
  "atk-s0502a23:41_9": "mayhaṁ puttehi cattāri dhuvabhattāni dinnāni,",
  "atk-s0502a23:41_10": "tato ahaṁ dve tumhākaṁ dammī”ti.",
  "atk-s0502a23:41_11": "Atha naṁ satthā “kalyāṇaṁ, brāhmaṇa,",
  "atk-s0502a23:41_12": "mayaṁ pana ruccanaṭṭhānameva gamissāmā”ti vatvā uyyojesi.",
  "atk-s0502a23:41_13": "Brāhmaṇo gharaṁ gantvā putte āha – “tātā,",
  "atk-s0502a23:41_14": "samaṇo gotamo mayhaṁ sahāyo,",
  "atk-s0502a23:41_15": "tassa me dve dhuvabhattāni dinnāni,",
  "atk-s0502a23:41_16": "tumhe tasmiṁ sampatte mā pamajjitthā”ti.",
  "atk-s0502a23:41_17": "Te “sādhū”ti sampaṭicchiṁsu.",
  "atk-s0502a23:42_0": "Satthā punadivase piṇḍāya caranto jeṭṭhaputtassa gharadvāraṁ agamāsi.",
  "atk-s0502a23:42_1": "So satthāraṁ disvā pattamādāya gharaṁ pavesetvā mahārahe pallaṅke nisīdāpetvā paṇītabhojanamadāsi.",
  "atk-s0502a23:42_2": "Satthā punadivase itarassa itarassāti paṭipāṭiyā sabbesaṁ gharāni agamāsi.",
  "atk-s0502a23:42_3": "Sabbe te tatheva sakkāraṁ akaṁsu.",
  "atk-s0502a23:42_4": "Ekadivasaṁ jeṭṭhaputto maṅgale paccupaṭṭhite pitaraṁ āha – “tāta,",
  "atk-s0502a23:42_5": "kassa maṅgalaṁ demā”ti?",
  "atk-s0502a23:42_6": "“Nāhaṁ aññe jānāmi,",
  "atk-s0502a23:42_7": "samaṇo gotamo mayhaṁ sahāyo”ti.",
  "atk-s0502a23:42_8": "“Tena hi taṁ svātanāya pañcahi bhikkhusatehi saddhiṁ nimantethā”ti.",
  "atk-s0502a23:42_9": "Brāhmaṇo tathā akāsi.",
  "atk-s0502a23:42_10": "Satthā punadivase saparivāro tassa gehaṁ agamāsi.",
  "atk-s0502a23:42_11": "So haritupalitte sabbālaṅkārapaṭimaṇḍite gehe buddhappamukhaṁ bhikkhusaṅghaṁ nisīdāpetvā appodakamadhupāyasena ceva paṇītena khādanīyena ca parivisi.",
  "atk-s0502a23:42_12": "Antarābhattasmiṁyeva brāhmaṇassa cattāro puttā satthu santike nisīditvā āhaṁsu –",
  "atk-s0502a23:42_13": "“bho gotama,",
  "atk-s0502a23:42_14": "mayaṁ amhākaṁ pitaraṁ paṭijaggāma na pamajjāma,",
  "atk-s0502a23:42_15": "passathimassa attabhāva”nti.",
  "atk-s0502a23:43_0": "Satthā “kalyāṇaṁ vo kataṁ,",
  "atk-s0502a23:43_1": "mātāpituposanaṁ nāma porāṇakapaṇḍitānaṁ āciṇṇamevā”ti vatvā “tassa nāgassa vippavāsena,",
  "atk-s0502a23:43_2": "virūḷhā sallakī ca kuṭajā cā”ti imaṁ ekādasanipāte mātuposakanāgarājajātakaṁ vitthārena kathetvā imaṁ gāthaṁ abhāsi –",
  "atk-s0502a23:44_0": "324.",
  "atk-s0502a23:45_0": "“Dhanapālo nāma kuñjaro,",
  "atk-s0502a23:46_0": "Kaṭukabhedano dunnivārayo;",
  "atk-s0502a23:47_0": "Baddho kabaḷaṁ na bhuñjati,",
  "atk-s0502a23:48_0": "Sumarati nāgavanassa kuñjaro”ti.",
  "atk-s0502a23:49_0": "Tattha dhanapālo nāmāti tadā kāsikaraññā hatthācariyaṁ pesetvā ramaṇīye nāgavane gāhāpitassa hatthino etaṁ nāmaṁ.",
  "atk-s0502a23:49_1": "Kaṭukabhedanoti tikhiṇamado.",
  "atk-s0502a23:49_2": "Hatthīnañhi madakāle kaṇṇacūḷikā pabhijjanti,",
  "atk-s0502a23:49_3": "pakatiyāpi hatthino tasmiṁ kāle aṅkuse vā kuntatomare vā na gaṇenti,",
  "atk-s0502a23:49_4": "caṇḍā bhavanti.",
  "atk-s0502a23:49_5": "So pana aticaṇḍoyeva.",
  "atk-s0502a23:49_6": "Tena vuttaṁ –",
  "atk-s0502a23:49_7": "kaṭukabhedano dunnivārayoti.",
  "atk-s0502a23:49_8": "Baddho kabaḷaṁ na bhuñjatīti so baddho hatthisālaṁ pana netvā vicitrasāṇiyā parikkhipāpetvā katagandhaparibhaṇḍāya",
  "atk-s0502a23:49_9": "upari baddhavicitravitānāya bhūmiyā ṭhapito raññā rājārahena nānaggarasena bhojanena upaṭṭhāpitopi kiñci",
  "atk-s0502a23:49_10": "bhuñjituṁ na icchi,",
  "atk-s0502a23:49_11": "tamatthaṁ sandhāya “baddho kabaḷaṁ na bhuñjatī”ti vuttaṁ.",
  "atk-s0502a23:49_12": "Sumarati nāgavanassāti so ramaṇīyaṁ me vasanaṭṭhānanti nāgavanaṁ sarati.",
  "atk-s0502a23:49_13": "“Mātā pana me araññe puttaviyogena dukkhappattā ahosi,",
  "atk-s0502a23:49_14": "mātāpituupaṭṭhānadhammo na me pūrati,",
  "atk-s0502a23:49_15": "kiṁ me iminā bhojanenā”ti dhammikaṁ mātāpituupaṭṭhānadhammameva sari.",
  "atk-s0502a23:49_16": "Taṁ pana yasmā tasmiṁ nāgavaneyeva ṭhito sakkā pūretuṁ,",
  "atk-s0502a23:49_17": "tena vuttaṁ –",
  "atk-s0502a23:49_18": "sumarati nāgavanassa kuñjaroti.",
  "atk-s0502a23:49_19": "Satthari imaṁ attano pubbacariyaṁ ānetvā kathente kathenteyeva sabbepi te assudhārā pavattetvā muduhadayā ohitasotā bhaviṁsu.",
  "atk-s0502a23:49_20": "Atha nesaṁ bhagavā sappāyaṁ viditvā saccāni pakāsetvā dhammaṁ desesi.",
  "atk-s0502a23:50_0": "Desanāvasāne saddhiṁ puttehi ceva suṇisāhi ca brāhmaṇo sotāpattiphale patiṭṭhahīti.",
  "atk-s0502a23:51_0": "Parijiṇṇabrāhmaṇaputtavatthu tatiyaṁ.",
  "atk-s0502a23:52_0": "4. Pasenadikosalavatthu",
  "atk-s0502a23:53_0": "Middhī yadā hotīti imaṁ dhammadesanaṁ satthā jetavane viharanto rājānaṁ pasenadikosalaṁ ārabbha kathesi.",
  "atk-s0502a23:54_0": "Ekasmiñhi samaye rājā taṇḍuladoṇassa odanaṁ tadupiyena sūpabyañjanena bhuñjati.",
  "atk-s0502a23:54_1": "So ekadivasaṁ bhuttapātarāso bhattasammadaṁ avinodetvāva satthu santikaṁ gantvā kilantarūpo ito cito ca samparivattati,",
  "atk-s0502a23:54_2": "niddāya abhibhuyyamānopi ujukaṁ nipajjituṁ asakkonto ekamantaṁ nisīdi.",
  "atk-s0502a23:54_3": "Atha naṁ satthā āha – “kiṁ, mahārāja,",
  "atk-s0502a23:54_4": "avissamitvāva āgatosī”ti? “Āma, bhante,",
  "atk-s0502a23:54_5": "bhuttakālato paṭṭhāya me mahādukkhaṁ hotī”ti.",
  "atk-s0502a23:54_6": "Atha naṁ satthā,",
  "atk-s0502a23:54_7": "“mahārāja,",
  "atk-s0502a23:54_8": "atibahubhojanaṁ evaṁ dukkhaṁ hotī”ti vatvā imaṁ gāthamāha –",
  "atk-s0502a23:55_0": "325.",
  "atk-s0502a23:56_0": "“Middhī yadā hoti mahagghaso ca,",
  "atk-s0502a23:57_0": "Niddāyitā samparivattasāyī;",
  "atk-s0502a23:58_0": "Mahāvarāhova nivāpapuṭṭho,",
  "atk-s0502a23:59_0": "Punappunaṁ gabbhamupeti mando”ti.",
  "atk-s0502a23:60_0": "Tattha middhīti thinamiddhābhibhūto.",
  "atk-s0502a23:60_1": "Mahagghaso cāti mahābhojano āharahatthakaalaṁsāṭakatatravaṭṭakakākamāsakabhuttavamitakānaṁ aññataro viya.",
  "atk-s0502a23:60_2": "Nivāpapuṭṭhoti kuṇḍakādinā sūkarabhattena puṭṭho.",
  "atk-s0502a23:60_3": "Gharasūkaro hi daharakālato paṭṭhāya posiyamāno thūlasarīrakāle gehā bahi nikkhamituṁ alabhanto heṭṭhāmañcādīsu",
  "atk-s0502a23:60_4": "samparivattitvā assasanto passasanto sayateva.",
  "atk-s0502a23:60_5": "Idaṁ vuttaṁ hoti –",
  "atk-s0502a23:60_6": "yadā puriso middhī ca hoti mahagghaso ca,",
  "atk-s0502a23:60_7": "nivāpapuṭṭho mahāvarāho viya ca aññena iriyāpathena yāpetuṁ asakkonto niddāyanasīlo samparivattasāyī,",
  "atk-s0502a23:60_8": "tadā so “aniccaṁ dukkhaṁ anattā”ti tīṇi lakkhaṇāni manasikātuṁ na sakkoti.",
  "atk-s0502a23:60_9": "Tesaṁ amanasikārā mandapañño punappunaṁ gabbhamupeti,",
  "atk-s0502a23:60_10": "gabbhavāsato na parimuccatīti.",
  "atk-s0502a23:60_11": "Desanāvasāne satthā rañño upakāravasena –",
  "atk-s0502a23:61_0": "“Manujassa sadā satīmato, mattaṁ jānato laddhabhojane;",
  "atk-s0502a23:62_0": "Tanukassa bhavanti vedanā, saṇikaṁ jīrati āyu pālaya”nti. ;",
  "atk-s0502a23:63_0": "Imaṁ gāthaṁ vatvā uttaramāṇavaṁ uggaṇhāpetvā “imaṁ gāthaṁ rañño bhojanavelāya pavedeyyāsi,",
  "atk-s0502a23:63_1": "iminā upāyena bhojanaṁ parihāpeyyāsī”ti upāyaṁ ācikkhi,",
  "atk-s0502a23:63_2": "so tathā akāsi.",
  "atk-s0502a23:63_3": "Rājā aparena samayena nāḷikodanaparamatāya saṇṭhito susallahukasarīro sukhappatto satthari uppannavissāso sattāhaṁ asadisadānaṁ pavattesi.",
  "atk-s0502a23:63_4": "Dānānumodanāya mahājano mahantaṁ visesaṁ pāpuṇīti.",
  "atk-s0502a23:64_0": "Pasenadikosalavatthu catutthaṁ.",
  "atk-s0502a23:65_0": "5. Sānusāmaṇeravatthu",
  "atk-s0502a23:66_0": "Idaṁpureti imaṁ dhammadesanaṁ satthā jetavane viharanto sānuṁ nāma sāmaṇeraṁ ārabbha kathesi.",
  "atk-s0502a23:67_0": "So kira ekissā upāsikāya ekaputtako ahosi.",
  "atk-s0502a23:67_1": "Atha naṁ sā daharakāleyeva pabbājesi.",
  "atk-s0502a23:67_2": "So pabbajitakālato paṭṭhāya sīlavā ahosi vattasampanno,",
  "atk-s0502a23:67_3": "ācariyupajjhāyaāgantukānaṁ vattaṁ katameva hoti.",
  "atk-s0502a23:67_4": "Māsassa aṭṭhame divase pātova uṭṭhāya udakamāḷake udakaṁ upaṭṭhāpetvā dhammassavanaggaṁ sammajjitvā āsanaṁ",
  "atk-s0502a23:67_5": "paññāpetvā dīpaṁ jāletvā madhurassarena dhammassavanaṁ ghoseti.",
  "atk-s0502a23:67_6": "Bhikkhū tassa thāmaṁ ñatvā “sarabhaññaṁ bhaṇa sāmaṇerā”ti ajjhesanti.",
  "atk-s0502a23:67_7": "So “mayhaṁ hadayavāto rujati,",
  "atk-s0502a23:67_8": "kāyo vā bādhatī”ti kiñci paccāhāraṁ akatvā dhammāsanaṁ abhirūhitvā ākāsagaṅgaṁ otārento viya sarabhaññaṁ",
  "atk-s0502a23:67_9": "vatvā otaranto “mayhaṁ mātāpitūnaṁ imasmiṁ sarabhaññe pattiṁ dammī”ti vadati.",
  "atk-s0502a23:67_10": "Tassa manussā mātāpitaro pattiyā dinnabhāvaṁ na jānanti.",
  "atk-s0502a23:67_11": "Anantarattabhāve panassa mātā yakkhinī hutvā nibbattā,",
  "atk-s0502a23:67_12": "sā devatāhi saddhiṁ āgantvā dhammaṁ sutvā “sāmaṇerena dinnapattiṁ anumodāmi,",
  "atk-s0502a23:67_13": "tātā”ti vadati.",
  "atk-s0502a23:67_14": "“Sīlasampanno ca nāma bhikkhu sadevakassa lokassa piyo hotī”ti tasmiṁ sāmaṇere devatā salajjā sagāravā",
  "atk-s0502a23:67_15": "mahābrahmānaṁ viya aggikkhandhaṁ viya ca naṁ maññanti.",
  "atk-s0502a23:67_16": "Sāmaṇere gāravena tañca yakkhiniṁ garukaṁ katvā passanti.",
  "atk-s0502a23:67_17": "Tā dhammassavanayakkhasamāgamādīsu “sānumātā sānumātā”ti yakkhiniyā aggāsanaṁ aggodakaṁ aggapiṇḍaṁ denti.",
  "atk-s0502a23:67_18": "Mahesakkhāpi yakkhā taṁ disvā maggā okkamanti,",
  "atk-s0502a23:67_19": "āsanā vuṭṭhahanti.",
  "atk-s0502a23:68_0": "Atha kho sāmaṇero vuḍḍhimanvāya paripakkindriyo anabhiratiyā pīḷito anabhiratiṁ vinodetuṁ asakkonto paruḷhakesanakho",
  "atk-s0502a23:68_1": "kiliṭṭhanivāsanapārupano kassaci anārocetvā pattacīvaramādāya ekakova mātugharaṁ agamāsi.",
  "atk-s0502a23:68_2": "Upāsikā puttaṁ disvā vanditvā āha – “kiṁ, tāta,",
  "atk-s0502a23:68_3": "tvaṁ pubbe ācariyupajjhāyehi vā daharasāmaṇerehi vā saddhiṁ idhāgacchasi,",
  "atk-s0502a23:68_4": "kasmā ekakova ajja āgatosī”ti?",
  "atk-s0502a23:68_5": "So ukkaṇṭhitabhāvaṁ ārocesi.",
  "atk-s0502a23:68_6": "Sā upāsikā nānappakārena gharāvāse ādīnavaṁ dassetvā puttaṁ ovadamānāpi saññāpetuṁ asakkontī “appeva",
  "atk-s0502a23:68_7": "nāma attano dhammatāyapi sallakkheyyā”ti anuyyojetvā “tiṭṭha, tāta,",
  "atk-s0502a23:68_8": "yāva te yāgubhattaṁ sampādemi,",
  "atk-s0502a23:68_9": "yāguṁ pivitvā katabhattakiccassa te manāpāni vatthāni nīharitvā dassāmī”ti vatvā āsanaṁ paññāpetvā adāsi.",
  "atk-s0502a23:68_10": "Nisīdi sāmaṇero.",
  "atk-s0502a23:68_11": "Upāsikā muhutteneva yāgukhajjakaṁ sampādetvā adāsi.",
  "atk-s0502a23:68_12": "Atha “bhattaṁ sampādessāmī”ti avidūre nisinnā taṇḍule dhovati.",
  "atk-s0502a23:68_13": "Tasmiṁ samaye sā yakkhinī “kahaṁ nu kho sāmaṇero,",
  "atk-s0502a23:68_14": "kacci bhikkhāhāraṁ labhati,",
  "atk-s0502a23:68_15": "no”ti āvajjamānā tassa vibbhamitukāmatāya nisinnabhāvaṁ ñatvā “sāmaṇero me mahesakkhānaṁ devatānaṁ antare lajjaṁ uppādeyya,",
  "atk-s0502a23:68_16": "gacchāmissa vibbhamane antarāyaṁ karissāmī”ti āgantvā tassa sarīre adhimuccitvā gīvaṁ parivattetvā kheḷena paggharantena bhūmiyaṁ nipati.",
  "atk-s0502a23:68_17": "Upāsikā puttassa taṁ vippakāraṁ disvā vegena gantvā puttaṁ āliṅgetvā ūrūsu nipajjāpesi.",
  "atk-s0502a23:68_18": "Sakalagāmavāsino āgantvā balikammādīni kariṁsu.",
  "atk-s0502a23:68_19": "Upāsikā pana paridevamānā imā gāthā abhāsi –",
  "atk-s0502a23:69_0": "“Cātuddasiṁ pañcadasiṁ, yā ca pakkhassa aṭṭhamī;",
  "atk-s0502a23:70_0": "Pāṭihāriyapakkhañca, aṭṭhaṅgasusamāgataṁ.",
  "atk-s0502a23:71_0": "“Uposathaṁ upavasanti, brahmacariyaṁ caranti ye;",
  "atk-s0502a23:72_0": "Na tehi yakkhā kīḷanti, iti me arahataṁ sutaṁ;",
  "atk-s0502a23:73_0": "Sā dāni ajja passāmi, yakkhā kīḷanti sānunā”ti. ;",
  "atk-s0502a23:74_0": "Upāsikāya vacanaṁ sutvā –",
  "atk-s0502a23:75_0": "“Cātuddasiṁ pañcadasiṁ, yā ca pakkhassa aṭṭhamī;",
  "atk-s0502a23:76_0": "Pāṭihāriyapakkhañca, aṭṭhaṅgasusamāgataṁ.",
  "atk-s0502a23:77_0": "“Uposathaṁ upavasanti, brahmacariyaṁ caranti ye;",
  "atk-s0502a23:78_0": "Na tehi yakkhā kīḷanti, sāhu te arahataṁ suta”nti. –",
  "atk-s0502a23:79_0": "Vatvā āha –",
  "atk-s0502a23:80_0": "“Sānuṁ pabuddhaṁ vajjāsi, yakkhānaṁ vacanaṁ idaṁ;",
  "atk-s0502a23:81_0": "Mākāsi pāpakaṁ kammaṁ, āvi vā yadi vā raho.",
  "atk-s0502a23:82_0": "“Sace ca pāpakaṁ kammaṁ, karissasi karosi vā;",
  "atk-s0502a23:83_0": "Na te dukkhā pamutyatthi, uppaccāpi palāyato”ti. ;",
  "atk-s0502a23:84_0": "Evaṁ pāpakaṁ kammaṁ katvā sakuṇassa viya uppatitvā palāyatopi te mokkho natthīti vatvā sā yakkhinī sāmaṇeraṁ muñci.",
  "atk-s0502a23:84_1": "So akkhīni ummīletvā mātaraṁ kese vikiriya assasantiṁ passasantiṁ rodamānaṁ sakalagāmavāsino ca sannipatite",
  "atk-s0502a23:84_2": "disvā attano yakkhena gahitabhāvaṁ ajānanto “ahaṁ pubbe pīṭhe nisinno,",
  "atk-s0502a23:84_3": "mātā me avidūre nisīditvā taṇḍule dhovi,",
  "atk-s0502a23:84_4": "idāni panamhi bhūmiyaṁ nipanno,",
  "atk-s0502a23:84_5": "kiṁ nu kho eta”nti nipannakova mātaraṁ āha –",
  "atk-s0502a23:85_0": "“Mataṁ vā amma rodanti, yo vā jīvaṁ na dissati;",
  "atk-s0502a23:86_0": "Jīvantaṁ amma passantī, kasmā maṁ amma rodasī”ti. ;",
  "atk-s0502a23:87_0": "Athassa mātā vatthukāmakilesakāme pahāya pabbajitassa puna vibbhamanatthaṁ āgamane ādīnavaṁ dassentī āha –",
  "atk-s0502a23:88_0": "“Mataṁ vā putta rodanti, yo vā jīvaṁ na dissati;",
  "atk-s0502a23:89_0": "Yo ca kāme cajitvāna, punarāgacchate idha;",
  "atk-s0502a23:90_0": "Taṁ vāpi putta rodanti, puna jīvaṁ mato hi so”ti. ;",
  "atk-s0502a23:91_0": "Evañca pana vatvā gharāvāsaṁ kukkuḷasadisañceva narakasadisañca katvā gharāvāse ādīnavaṁ dassentī puna āha –",
  "atk-s0502a23:92_0": "“Kukkuḷā ubbhato tāta, kukkuḷaṁ patitumicchasi;",
  "atk-s0502a23:93_0": "Narakā ubbhato tāta, narakaṁ patitumicchasī”ti. ;",
  "atk-s0502a23:94_0": "Atha naṁ, “putta,",
  "atk-s0502a23:94_1": "bhaddaṁ tava hotu,",
  "atk-s0502a23:94_2": "mayā pana ‘ayaṁ no puttako ḍayhamāno’ti gehā bhaṇḍaṁ viya nīharitvā buddhasāsane pabbājito,",
  "atk-s0502a23:94_3": "gharāvāse puna ḍayhituṁ icchasi.",
  "atk-s0502a23:94_4": "Abhidhāvatha parittāyatha noti imamatthaṁ kassa ujjhāpayāma kaṁ nijjhāpayāmā”ti dīpetuṁ imaṁ gāthamāha –",
  "atk-s0502a23:95_0": "“Abhidhāvatha bhaddante, kassa ujjhāpayāmase;",
  "atk-s0502a23:96_0": "Ādittā nīhataṁ bhaṇḍaṁ, puna ḍayhitumicchasī”ti. ;",
  "atk-s0502a23:97_0": "So mātari kathentiyā kathentiyā sallakkhetvā “natthi mayhaṁ gihibhāvena attho”ti āha.",
  "atk-s0502a23:97_1": "Athassa mātā “sādhu,",
  "atk-s0502a23:97_2": "tātā”ti tuṭṭhā paṇītabhojanaṁ bhojetvā “kativassosi,",
  "atk-s0502a23:97_3": "tātā”ti pucchitvā paripuṇṇavassabhāvaṁ ñatvā ticīvaraṁ paṭiyādesi.",
  "atk-s0502a23:97_4": "So paripuṇṇapattacīvaro upasampadaṁ labhi.",
  "atk-s0502a23:97_5": "Athassa acirūpasampannassa satthā cittaniggahe ussāhaṁ janento “cittaṁ nāmetaṁ nānārammaṇesu dīgharattaṁ",
  "atk-s0502a23:97_6": "cārikaṁ carantaṁ aniggaṇhantassa sotthibhāvo nāma natthi,",
  "atk-s0502a23:97_7": "tasmā aṅkusena mattahatthino viya cittassa niggaṇhane yogo karaṇīyo”ti vatvā imaṁ gāthamāha –",
  "atk-s0502a23:98_0": "326.",
  "atk-s0502a23:99_0": "“Idaṁ pure cittamacāri cārikaṁ,",
  "atk-s0502a23:100_0": "Yenicchakaṁ yatthakāmaṁ yathāsukhaṁ;",
  "atk-s0502a23:101_0": "Tadajjahaṁ niggahessāmi yoniso,",
  "atk-s0502a23:102_0": "Hatthippabhinnaṁ viya aṅkusaggaho”ti.",
  "atk-s0502a23:103_0": "Tassattho –",
  "atk-s0502a23:103_1": "idaṁ cittaṁ nāma ito pubbe rūpādīsu ca ārammaṇesu rāgādīnaṁ yena kāraṇena icchati,",
  "atk-s0502a23:103_2": "yatthevassa kāmo uppajjati,",
  "atk-s0502a23:103_3": "tassa vasena yattha kāmaṁ yathāruci carantassa sukhaṁ hoti,",
  "atk-s0502a23:103_4": "tatheva vicaraṇato yathāsukhaṁ dīgharattaṁ cārikaṁ cari,",
  "atk-s0502a23:103_5": "taṁ ajja ahaṁ pabhinnaṁ mattahatthiṁ hatthācariyasaṅkhāto cheko aṅkusaggaho aṅkusena viya yonisomanasikārena niggahessāmi,",
  "atk-s0502a23:103_6": "nāssa vītikkamituṁ dassāmīti.",
  "atk-s0502a23:104_0": "Desanāvasāne sānunā saddhiṁ dhammassavanāya upasaṅkamantānaṁ bahūnaṁ devatānaṁ dhammābhisamayo ahosi.",
  "atk-s0502a23:104_1": "Sopāyasmā tepiṭakaṁ buddhavacanaṁ uggaṇhitvā mahādhammakathiko hutvā vīsavassasataṁ ṭhatvā sakalajambudīpaṁ saṅkhobhetvā parinibbāyīti.",
  "atk-s0502a23:105_0": "Sānusāmaṇeravatthu pañcamaṁ.",
  "atk-s0502a23:106_0": "6. Pāveyyakahatthivatthu",
  "atk-s0502a23:107_0": "Appamādaratāti imaṁ dhammadesanaṁ satthā jetavane viharanto kosalarañño pāveyyakaṁ nāma hatthiṁ ārabbha kathesi.",
  "atk-s0502a23:108_0": "So kira hatthī taruṇakāle mahābalo hutvā aparena samayena jarāvātavegabbhāhato hutvā ekaṁ mahantaṁ saraṁ oruyha kalale laggitvā uttarituṁ nāsakkhi.",
  "atk-s0502a23:108_1": "Mahājano taṁ disvā “evarūpopi nāma hatthī imaṁ dubbalabhāvaṁ patto”ti kathaṁ samuṭṭhāpesi.",
  "atk-s0502a23:108_2": "Rājā taṁ pavattiṁ sutvā hatthācariyaṁ āṇāpesi – “gaccha, ācariya,",
  "atk-s0502a23:108_3": "taṁ hatthiṁ kalalato uddharāhī”ti.",
  "atk-s0502a23:108_4": "So gantvā tasmiṁ ṭhāne saṅgāmasīsaṁ dassetvā saṅgāmabheriṁ ākoṭāpesi.",
  "atk-s0502a23:108_5": "Mānajātiko hatthī vegenuṭṭhāya thale patiṭṭhahi.",
  "atk-s0502a23:108_6": "Bhikkhū taṁ kāraṇaṁ disvā satthu ārocesuṁ.",
  "atk-s0502a23:108_7": "Satthā “tena,",
  "atk-s0502a23:108_8": "bhikkhave,",
  "atk-s0502a23:108_9": "hatthinā pakatipaṅkaduggato attā uddhaṭo,",
  "atk-s0502a23:108_10": "tumhe pana kilesadugge pakkhandā.",
  "atk-s0502a23:108_11": "Tasmā yoniso padahitvā tumhepi tato attānaṁ uddharathā”ti vatvā imaṁ gāthamāha –",
  "atk-s0502a23:109_0": "327.",
  "atk-s0502a23:110_0": "“Appamādaratā hotha, sacittamanurakkhatha;",
  "atk-s0502a23:111_0": "Duggā uddharathattānaṁ, paṅke sannova kuñjaro”ti.",
  "atk-s0502a23:112_0": "Tattha appamādaratāti satiyā avippavāse abhiratā hotha.",
  "atk-s0502a23:112_1": "Sacittanti rūpādīsu ārammaṇesu attano cittaṁ yathā vītikkamaṁ na karoti,",
  "atk-s0502a23:112_2": "evaṁ rakkhatha.",
  "atk-s0502a23:112_3": "Duggāti yathā so paṅke sanno kuñjaro hatthehi ca pādehi ca vāyāmaṁ katvā paṅkaduggato attānaṁ uddharitvā thale patiṭṭhito,",
  "atk-s0502a23:112_4": "evaṁ tumhepi kilesaduggato attānaṁ uddharatha,",
  "atk-s0502a23:112_5": "nibbānathale patiṭṭhāpethāti attho.",
  "atk-s0502a23:113_0": "Desanāvasāne te bhikkhū arahatte patiṭṭhahiṁsūti.",
  "atk-s0502a23:114_0": "Pāveyyakahatthivatthu chaṭṭhaṁ.",
  "atk-s0502a23:115_0": "7. Sambahulabhikkhuvatthu",
  "atk-s0502a23:116_0": "Sace labhethāti imaṁ dhammadesanaṁ satthā pālileyyakaṁ nissāya rakkhitavanasaṇḍe viharanto sambahule bhikkhū ārabbha kathesi.",
  "atk-s0502a23:116_1": "Vatthu yamakavagge “pare ca na vijānantī”ti gāthāvaṇṇanāya āgatameva.",
  "atk-s0502a23:116_2": "Vuttañhetaṁ –",
  "atk-s0502a23:117_0": "Tathāgatassa tattha hatthināgena upaṭṭhiyamānassa vasanabhāvo sakalajambudīpe pākaṭo ahosi.",
  "atk-s0502a23:117_1": "Sāvatthinagarato “anāthapiṇḍiko visākhā mahāupāsikā”ti evamādīni mahākulāni ānandattherassa sāsanaṁ pahiṇiṁsu “satthāraṁ no, bhante,",
  "atk-s0502a23:117_2": "dassethā”ti.",
  "atk-s0502a23:117_3": "Disāvāsinopi pañcasatā bhikkhū vuṭṭhavassā ānandattheraṁ upasaṅkamitvā “cirassutā no,",
  "atk-s0502a23:117_4": "āvuso ānanda,",
  "atk-s0502a23:117_5": "bhagavato sammukhā dhammī kathā,",
  "atk-s0502a23:117_6": "sādhu mayaṁ,",
  "atk-s0502a23:117_7": "āvuso ānanda,",
  "atk-s0502a23:117_8": "labheyyāma bhagavato sammukhā dhammiṁ kathaṁ savanāyā”ti yāciṁsu.",
  "atk-s0502a23:117_9": "Thero te bhikkhū ādāya tattha gantvā “temāsaṁ ekavihārino tathāgatassa santikaṁ ettakehi bhikkhūhi saddhiṁ",
  "atk-s0502a23:117_10": "upasaṅkamanaṁ ayutta”nti cintetvā te bhikkhū bahi ṭhapetvā ekakova satthāraṁ upasaṅkami.",
  "atk-s0502a23:117_11": "Pālileyyako taṁ disvā daṇḍamādāya pakkhandi.",
  "atk-s0502a23:117_12": "Taṁ satthā oloketvā “apehi, apehi,",
  "atk-s0502a23:117_13": "pālileyyaka,",
  "atk-s0502a23:117_14": "mā vārayi,",
  "atk-s0502a23:117_15": "buddhupaṭṭhāko eso”ti āha.",
  "atk-s0502a23:117_16": "So tattheva daṇḍaṁ chaḍḍetvā pattacīvarapaṭiggahaṇaṁ āpucchi.",
  "atk-s0502a23:117_17": "Thero nādāsi.",
  "atk-s0502a23:117_18": "Nāgo “sace uggahitavatto bhavissati,",
  "atk-s0502a23:117_19": "satthu nisīdanapāsāṇaphalake attano parikkhāraṁ na ṭhapessatī”ti cintesi.",
  "atk-s0502a23:117_20": "Thero pattacīvaraṁ bhūmiyaṁ ṭhapesi.",
  "atk-s0502a23:117_21": "Vattasampannā hi garūnaṁ āsane vā sayane vā attano parikkhāraṁ na ṭhapenti.",
  "atk-s0502a23:118_0": "Thero satthāraṁ vanditvā ekamantaṁ nisīdi.",
  "atk-s0502a23:118_1": "Satthā “ekakova āgatosī”ti pucchitvā pañcahi bhikkhusatehi āgatabhāvaṁ sutvā “kahaṁ pana te”ti pucchitvā",
  "atk-s0502a23:118_2": "“tumhākaṁ cittaṁ ajānanto bahi ṭhapetvā āgatomhī”ti vutte “pakkosāhi ne”ti āha.",
  "atk-s0502a23:118_3": "Thero tathā akāsi.",
  "atk-s0502a23:118_4": "Satthā tehi bhikkhūhi saddhiṁ paṭisanthāraṁ katvā tehi bhikkhūhi, “bhante,",
  "atk-s0502a23:118_5": "bhagavā buddhasukhumālo ceva khattiyasukhumālo ca,",
  "atk-s0502a23:118_6": "tumhehi temāsaṁ ekakehi tiṭṭhantehi nisīdantehi ca dukkaraṁ kataṁ,",
  "atk-s0502a23:118_7": "vattapaṭivattakārakopi mukhodakādidāyakopi nāhosi maññe”ti vutte,",
  "atk-s0502a23:118_8": "“bhikkhave,",
  "atk-s0502a23:118_9": "pālileyyakahatthinā mama sabbakiccāni katāni.",
  "atk-s0502a23:118_10": "Evarūpañhi sahāyaṁ labhantena ekakova vasituṁ yuttaṁ,",
  "atk-s0502a23:118_11": "alabhantassa ekacārikabhāvova seyyo”ti vatvā nāgavagge imā gāthā abhāsi –",
  "atk-s0502a23:119_0": "328.",
  "atk-s0502a23:120_0": "“Sace labhetha nipakaṁ sahāyaṁ,",
  "atk-s0502a23:121_0": "Saddhiṁcaraṁ sādhuvihāri dhīraṁ;",
  "atk-s0502a23:122_0": "Abhibhuyya sabbāni parissayāni,",
  "atk-s0502a23:123_0": "Careyya tenattamano satīmā.",
  "atk-s0502a23:124_0": "329.",
  "atk-s0502a23:125_0": "“No ce labhetha nipakaṁ sahāyaṁ,",
  "atk-s0502a23:126_0": "Saddhiṁcaraṁ sādhuvihāri dhīraṁ;",
  "atk-s0502a23:127_0": "Rājāva raṭṭhaṁ vijitaṁ pahāya,",
  "atk-s0502a23:128_0": "Eko care mātaṅgaraññeva nāgo.",
  "atk-s0502a23:129_0": "330.",
  "atk-s0502a23:130_0": "“Ekassa caritaṁ seyyo,",
  "atk-s0502a23:131_0": "Natthi bāle sahāyatā;",
  "atk-s0502a23:132_0": "Eko care na ca pāpāni kayirā,",
  "atk-s0502a23:133_0": "Appossukko mātaṅgaraññeva nāgo”ti.",
  "atk-s0502a23:134_0": "Tattha nipakanti nepakkapaññāya samannāgataṁ.",
  "atk-s0502a23:134_1": "Sādhuvihāri dhīranti bhaddakavihāriṁ paṇḍitaṁ.",
  "atk-s0502a23:134_2": "Parissayānīti tādisaṁ mettāvihāriṁ sahāyaṁ labhanto sīhabyagghādayo pākaṭaparissaye ca rāgabhayadosabhayamohabhayādayo",
  "atk-s0502a23:134_3": "paṭicchannaparissaye cāti sabbeva parissaye abhibhavitvā tena saddhiṁ attamano upaṭṭhitasatī hutvā careyya,",
  "atk-s0502a23:134_4": "vihareyyāti attho.",
  "atk-s0502a23:135_0": "Rājāva raṭṭhanti raṭṭhaṁ hitvā gato mahājanakarājā viya.",
  "atk-s0502a23:135_1": "Idaṁ vuttaṁ hoti –",
  "atk-s0502a23:135_2": "yathā vijitabhūmipadeso rājā “idaṁ rajjaṁ nāma mahantaṁ pamādaṭṭhānaṁ,",
  "atk-s0502a23:135_3": "kiṁ me rajjena kāritenā”ti vijitaṁ raṭṭhaṁ pahāya ekakova mahāraññaṁ pavisitvā tāpasapabbajjaṁ pabbajitvā catūsu iriyāpathesu ekakova carati,",
  "atk-s0502a23:135_4": "evaṁ ekakova careyyāti.",
  "atk-s0502a23:135_5": "Mātaṅgaraññeva nāgoti yathā ca “ahaṁ kho ākiṇṇo viharāmi hatthīhi hatthinīhi hatthikaḷabhehi hatthicchāpehi,",
  "atk-s0502a23:135_6": "chinnaggāni ceva tiṇāni khādāmi,",
  "atk-s0502a23:135_7": "obhaggobhaggañca me sākhābhaṅgaṁ khādanti,",
  "atk-s0502a23:135_8": "āvilāni ca pānīyāni pivāmi,",
  "atk-s0502a23:135_9": "ogāhā ca me uttiṇṇassa hatthiniyo kāyaṁ upanighaṁsantiyo gacchanti,",
  "atk-s0502a23:135_10": "yaṁnūnāhaṁ ekakova gaṇamhā vūpakaṭṭho vihareyya”nti evaṁ paṭisañcikkhitvā gamanato mātaṅgoti laddhanāmo",
  "atk-s0502a23:135_11": "imasmiṁ araññe ayaṁ hatthināgo yūthaṁ pahāya sabbiriyāpathesu ekakova sukhaṁ carati,",
  "atk-s0502a23:135_12": "evampi ekova careyyāti attho.",
  "atk-s0502a23:136_0": "Ekassāti pabbajitassa hi pabbajitakālato paṭṭhāya ekībhāvābhiratassa ekakasseva caritaṁ seyyo.",
  "atk-s0502a23:136_1": "Natthi bāle sahāyatāti cūḷasīlaṁ majjhimasīlaṁ mahāsīlaṁ dasa kathāvatthūni terasa dhutaṅgaguṇāni vipassanāñāṇaṁ",
  "atk-s0502a23:136_2": "cattāro maggā cattāri phalāni tisso vijjā cha abhiññā amatamahānibbānanti ayañhi sahāyatā nāma.",
  "atk-s0502a23:136_3": "Sā bāle nissāya adhigantuṁ na sakkāti natthi bāle sahāyatā.",
  "atk-s0502a23:136_4": "Ekoti iminā kāraṇena sabbiriyāpathesu ekakova careyya,",
  "atk-s0502a23:136_5": "appamattakānipi na ca pāpāni kayirā.",
  "atk-s0502a23:136_6": "Yathā so appossukko nirālayo imasmiṁ araññe mātaṅganāgo icchiticchitaṭṭhāne sukhaṁ carati,",
  "atk-s0502a23:136_7": "evaṁ ekakova hutvā careyya,",
  "atk-s0502a23:136_8": "appamattakānipi na ca pāpāni kareyyāti attho.",
  "atk-s0502a23:136_9": "Tasmā tumhehi patirūpaṁ sahāyaṁ alabhantehi ekacārīheva bhavitabbanti imamatthaṁ dassento satthā tesaṁ bhikkhūnaṁ imaṁ dhammadesanaṁ desesi.",
  "atk-s0502a23:137_0": "Desanāvasāne pañcasatāpi te bhikkhū arahatte patiṭṭhahiṁsūti.",
  "atk-s0502a23:138_0": "Sambahulabhikkhuvatthu sattamaṁ.",
  "atk-s0502a23:139_0": "8. Māravatthu",
  "atk-s0502a23:140_0": "Atthamhīti imaṁ dhammadesanaṁ satthā himavantapadese araññakuṭikāyaṁ viharanto māraṁ ārabbha kathesi.",
  "atk-s0502a23:141_0": "Tasmiṁ kira kāle rājāno manusse pīḷetvā rajjaṁ kārenti.",
  "atk-s0502a23:141_1": "Atha bhagavā adhammikarājūnaṁ rajje daṇḍakaraṇapīḷite manusse disvā kāruññena evaṁ cintesi –",
  "atk-s0502a23:141_2": "“sakkā nu kho rajjaṁ kāretuṁ ahanaṁ aghātayaṁ,",
  "atk-s0502a23:141_3": "ajinaṁ ajāpayaṁ,",
  "atk-s0502a23:141_4": "asocaṁ asocāpayaṁ dhammenā”ti,",
  "atk-s0502a23:141_5": "māro pāpimā taṁ bhagavato parivitakkaṁ ñatvā “samaṇo gotamo ‘sakkā nu kho rajjaṁ kāretu’nti cintesi,",
  "atk-s0502a23:141_6": "idāni rajjaṁ kāretukāmo bhavissati,",
  "atk-s0502a23:141_7": "rajjañca nāmetaṁ pamādaṭṭhānaṁ,",
  "atk-s0502a23:141_8": "taṁ kārente sakkā okāsaṁ labhituṁ,",
  "atk-s0502a23:141_9": "gacchāmi ussāhamassa janessāmī”ti cintetvā satthāraṁ upasaṅkamitvā āha – “kāretu, bhante,",
  "atk-s0502a23:141_10": "bhagavā rajjaṁ,",
  "atk-s0502a23:141_11": "kāretu sugato rajjaṁ ahanaṁ aghātayaṁ,",
  "atk-s0502a23:141_12": "ajinaṁ ajāpayaṁ,",
  "atk-s0502a23:141_13": "asocaṁ asocāpayaṁ dhammenā”ti.",
  "atk-s0502a23:141_14": "Atha naṁ satthā “kiṁ pana me tvaṁ, pāpima, passasi,",
  "atk-s0502a23:141_15": "yaṁ maṁ tvaṁ evaṁ vadesī”ti vatvā “bhagavatā kho, bhante,",
  "atk-s0502a23:141_16": "cattāro iddhipādā subhāvitā.",
  "atk-s0502a23:141_17": "Ākaṅkhamāno hi bhagavā himavantaṁ pabbatarājaṁ ‘suvaṇṇa’nti adhimucceyya,",
  "atk-s0502a23:141_18": "tañca suvaṇṇameva assa,",
  "atk-s0502a23:141_19": "ahampi kho dhanena dhanakaraṇīyaṁ karissāmi,",
  "atk-s0502a23:141_20": "tumhe dhammena rajjaṁ kāressathā”ti tena vutte –",
  "atk-s0502a23:142_0": "“Pabbatassa suvaṇṇassa, jātarūpassa kevalo;",
  "atk-s0502a23:143_0": "Dvittāva nālamekassa, iti vidvā samañcare.",
  "atk-s0502a23:144_0": "“Yo dukkhamadakkhi yatonidānaṁ,",
  "atk-s0502a23:145_0": "Kāmesu so jantu kathaṁ nameyya;",
  "atk-s0502a23:146_0": "Upadhiṁ viditvā saṅgoti loke,",
  "atk-s0502a23:147_0": "Tasseva jantu vinayāya sikkhe”ti. –",
  "atk-s0502a23:148_0": "Imāhi gāthāhi saṁvejetvā “añño eva kho, pāpima,",
  "atk-s0502a23:148_1": "tava ovādo,",
  "atk-s0502a23:148_2": "añño mama,",
  "atk-s0502a23:148_3": "tayā saddhiṁ dhammasaṁsandanā nāma natthi,",
  "atk-s0502a23:148_4": "ahañhi evaṁ ovadāmī”ti vatvā imā gāthā abhāsi –",
  "atk-s0502a23:149_0": "331.",
  "atk-s0502a23:150_0": "“Atthamhi jātamhi sukhā sahāyā,",
  "atk-s0502a23:151_0": "Tuṭṭhī sukhā yā itarītarena;",
  "atk-s0502a23:152_0": "Puññaṁ sukhaṁ jīvitasaṅkhayamhi,",
  "atk-s0502a23:153_0": "Sabbassa dukkhassa sukhaṁ pahānaṁ.",
  "atk-s0502a23:154_0": "332.",
  "atk-s0502a23:155_0": "“Sukhā matteyyatā loke,",
  "atk-s0502a23:156_0": "Atho petteyyatā sukhā;",
  "atk-s0502a23:157_0": "Sukhā sāmaññatā loke,",
  "atk-s0502a23:158_0": "Atho brahmaññatā sukhā.",
  "atk-s0502a23:159_0": "333.",
  "atk-s0502a23:160_0": "“Sukhaṁ yāva jarāsīlaṁ, sukhā saddhā patiṭṭhitā;",
  "atk-s0502a23:161_0": "Sukho paññāya paṭilābho, pāpānaṁ akaraṇaṁ sukha”nti.",
  "atk-s0502a23:162_0": "Tattha atthamhīti pabbajitassāpi hi cīvarakaraṇādike vā adhikaraṇavūpasamādike vā gihinopi kasikammādike",
  "atk-s0502a23:162_1": "vā balavapakkhasannissitehi abhibhavanādike vā kicce uppanne ye taṁ kiccaṁ nipphādetuṁ vā vūpasametuṁ",
  "atk-s0502a23:162_2": "vā sakkonti,",
  "atk-s0502a23:162_3": "evarūpā sukhā sahāyāti attho.",
  "atk-s0502a23:162_4": "Tuṭṭhī sukhāti yasmā pana gihinopi sakena asantuṭṭhā sandhicchedādīni ārabhanti,",
  "atk-s0502a23:162_5": "pabbajitāpi nānappakāraṁ anesanaṁ.",
  "atk-s0502a23:162_6": "Iti te sukhaṁ na vindantiyeva.",
  "atk-s0502a23:162_7": "Tasmā yā itarītarena parittena vā vipulena vā attano santakena santuṭṭhi,",
  "atk-s0502a23:162_8": "ayameva sukhāti attho.",
  "atk-s0502a23:162_9": "Puññanti maraṇakāle pana yathājjhāsayena pattharitvā katapuññakammameva sukhaṁ.",
  "atk-s0502a23:162_10": "Sabbassāti sakalassapi pana vaṭṭadukkhassa pahānasaṅkhātaṁ arahattameva imasmiṁ loke sukhaṁ nāma.",
  "atk-s0502a23:163_0": "Matteyyatāti mātari sammā paṭipatti.",
  "atk-s0502a23:163_1": "Petteyyatāti pitari sammā paṭipatti.",
  "atk-s0502a23:163_2": "Ubhayenapi mātāpitūnaṁ upaṭṭhānameva kathitaṁ.",
  "atk-s0502a23:163_3": "Mātāpitaro hi puttānaṁ anupaṭṭhahanabhāvaṁ ñatvā attano santakaṁ bhūmiyaṁ vā nidahanti,",
  "atk-s0502a23:163_4": "paresaṁ vā vissajjenti,",
  "atk-s0502a23:163_5": "“mātāpitaro na upaṭṭhahantī”ti nesaṁ nindāpi vaḍḍhati,",
  "atk-s0502a23:163_6": "kāyassa bhedā gūthanirayepi nibbattanti.",
  "atk-s0502a23:163_7": "Ye pana mātāpitaro sakkaccaṁ upaṭṭhahanti,",
  "atk-s0502a23:163_8": "te tesaṁ santakaṁ dhanampi pāpuṇanti,",
  "atk-s0502a23:163_9": "pasaṁsampi labhanti,",
  "atk-s0502a23:163_10": "kāyassa bhedā sagge nibbattanti.",
  "atk-s0502a23:163_11": "Tasmā ubhayampetaṁ sukhanti vuttaṁ.",
  "atk-s0502a23:163_12": "Sāmaññatāti pabbajitesu sammā paṭipatti.",
  "atk-s0502a23:163_13": "Brahmaññatāti bāhitapāpesu buddhapaccekabuddhasāvakesu sammā paṭipattiyeva.",
  "atk-s0502a23:163_14": "Ubhayenapi tesaṁ catūhi paccayehi paṭijagganabhāvo kathito,",
  "atk-s0502a23:163_15": "idampi loke sukhaṁ nāma kathikaṁ.",
  "atk-s0502a23:164_0": "Sīlanti maṇikuṇḍalarattavatthādayo hi alaṅkārā tasmiṁ tasmiṁ vaye ṭhitānaṁyeva sobhanti.",
  "atk-s0502a23:164_1": "Na daharānaṁ alaṅkāro mahallakakāle,",
  "atk-s0502a23:164_2": "mahallakānaṁ vā alaṅkāro daharakāle sobhati,",
  "atk-s0502a23:164_3": "“ummattako esa maññe”ti garahuppādanena pana dosameva janeti.",
  "atk-s0502a23:164_4": "Pañcasīladasasīlādibhedaṁ pana sīlaṁ daharassāpi mahallakassāpi sabbavayesu sobhatiyeva,",
  "atk-s0502a23:164_5": "“aho vatāyaṁ sīlavā”ti pasaṁsuppādanena somanassameva āvahati.",
  "atk-s0502a23:164_6": "Tena vuttaṁ –",
  "atk-s0502a23:164_7": "sukhaṁ yāva jarā sīlanti.",
  "atk-s0502a23:164_8": "Saddhā patiṭṭhitāti lokiyalokuttarato duvidhāpi saddhā niccalā hutvā patiṭṭhitā.",
  "atk-s0502a23:164_9": "Sukho paññāya paṭilābhoti lokiyalokuttarapaññāya paṭilābho sukho.",
  "atk-s0502a23:164_10": "Pāpānaṁakaraṇanti setughātavasena pana pāpānaṁ akaraṇaṁ imasmiṁ loke sukhanti attho.",
  "atk-s0502a23:165_0": "Desanāvasāne bahūnaṁ devatānaṁ dhammābhisamayo ahosīti.",
  "atk-s0502a23:166_0": "Māravatthu aṭṭhamaṁ.",
  "atk-s0502a23:167_0": "Nāgavaggavaṇṇanā niṭṭhitā.",
  "atk-s0502a23:168_0": "Tevīsatimo vaggo."
}