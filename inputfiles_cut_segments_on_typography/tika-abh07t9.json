{
  "tika-abh07t9:0_0": "1. Cittaparicchedavaṇṇanā",
  "tika-abh07t9:1_0": "Bhūmibhedacittavaṇṇanā",
  "tika-abh07t9:2_0": "3.",
  "tika-abh07t9:2_1": "Idāni yasmā vibhāgavantānaṁ dhammānaṁ sabhāvavibhāvanaṁ vibhāgena vinā na hoti,",
  "tika-abh07t9:2_2": "tasmā yathāuddiṭṭhānaṁ abhidhammatthānaṁ uddesakkamena vibhāgaṁ dassetuṁ cittaṁ tāva bhūmijātisampayogādivasena",
  "tika-abh07t9:2_3": "vibhajitvā niddisitumārabhanto āha “tattha cittaṁ tāvā”tyādi. Tāva-",
  "tika-abh07t9:2_4": "saddo paṭhamanti etassatthe.",
  "tika-abh07t9:2_5": "Yathāuddiṭṭhesu catūsu abhidhammatthesu paṭhamaṁ cittaṁ niddisīyatīti ayañhetthattho.",
  "tika-abh07t9:2_6": "Cattāro vidhā pakārā assāti catubbidhaṁ.",
  "tika-abh07t9:2_7": "Yasmā panete catubhummakā dhammā anupubbapaṇītā,",
  "tika-abh07t9:2_8": "tasmā hīnukkaṭṭhukkaṭṭhataratamānukkamena tesaṁ niddeso kato.",
  "tika-abh07t9:2_9": "Tattha kāmetīti kāmo,",
  "tika-abh07t9:2_10": "kāmataṇhā,",
  "tika-abh07t9:2_11": "sā ettha avacarati ārammaṇakaraṇavasenāti kāmāvacaraṁ.",
  "tika-abh07t9:2_12": "Kāmīyatīti vā kāmo,",
  "tika-abh07t9:2_13": "ekādasavidho kāmabhavo,",
  "tika-abh07t9:2_14": "tasmiṁ yebhuyyena avacaratīti kāmāvacaraṁ.",
  "tika-abh07t9:2_15": "Yebhuyyena caraṇassa hi adhippetattā rūpārūpabhavesu pavattassāpi imassa kāmāvacarabhāvo upapanno hoti.",
  "tika-abh07t9:2_16": "Kāmabhavoyeva vā kāmo ettha avacaratīti kāmāvacaro,",
  "tika-abh07t9:2_17": "tattha pavattampi cittaṁ nissite nissayavohārena kāmāvacaraṁ “mañcā ukkuṭṭhiṁ karontī”tyādīsu viyāti alamativisāraṇiyā kathāya.",
  "tika-abh07t9:2_18": "Hoti cettha –",
  "tika-abh07t9:3_0": "“Kāmovacaratītyettha, kāmevacaratīti vā;",
  "tika-abh07t9:4_0": "Ṭhānūpacārato vāpi, taṁ kāmāvacaraṁ bhave”ti.",
  "tika-abh07t9:5_0": "Rūpārūpāvacaresupi eseva nayo yathārahaṁ daṭṭhabbo.",
  "tika-abh07t9:5_1": "Upādānakkhandhasaṅkhātalokato uttarati anāsavabhāvenāti lokuttaraṁ,",
  "tika-abh07t9:5_2": "maggacittaṁ.",
  "tika-abh07t9:5_3": "Phalacittaṁ pana tato uttiṇṇanti lokuttaraṁ.",
  "tika-abh07t9:5_4": "Ubhayampi vā saha nibbānena lokato uttaraṁ adhikaṁ yathāvuttaguṇavasenevāti lokuttaraṁ.",
  "tika-abh07t9:6_0": "Bhūmibhedacittavaṇṇanā niṭṭhitā.",
  "tika-abh07t9:7_0": "Akusalacittavaṇṇanā",
  "tika-abh07t9:8_0": "4.",
  "tika-abh07t9:8_1": "Imesu pana catūsu cittesu kāmāvacaracittassa kusalākusalavipākakiriyabhedena catubbidhabhāvepi pāpāhetukavajjānaṁ ekūnasaṭṭhiyā,",
  "tika-abh07t9:8_2": "ekanavutiyā vā cittānaṁ sobhananāmena vohārakaraṇatthaṁ “pāpāhetukamuttāni ‘sobhanānī’ti vuccare”ti evaṁ",
  "tika-abh07t9:8_3": "vakkhamānanayassa anurūpato pāpāhetukeyeva paṭhamaṁ dassento,",
  "tika-abh07t9:8_4": "tesu ca bhavesu gahitapaṭisandhikassa sattassa ādito vīthicittavasena lobhasahagatacittuppādānameva sambhavato",
  "tika-abh07t9:8_5": "teyeva paṭhamaṁ dassetvā tadanantaraṁ dvihetukabhāvasāmaññena domanassasahagate,",
  "tika-abh07t9:8_6": "tadanantaraṁ ekahetuke ca dassetuṁ “somanassasahagata”ntyādinā lobhamūlaṁ tāva vedanādiṭṭhisaṅkhārabhedena aṭṭhadhā vibhajitvā dasseti.",
  "tika-abh07t9:9_0": "Tattha sundaraṁ mano,",
  "tika-abh07t9:9_1": "taṁ vā etassa atthīti sumano, cittaṁ,",
  "tika-abh07t9:9_2": "taṁsamaṅgipuggalo vā,",
  "tika-abh07t9:9_3": "tassa bhāvo tasmiṁ abhidhānabuddhīnaṁ pavattihetutāyāti somanassaṁ,",
  "tika-abh07t9:9_4": "mānasikasukhavedanāyetaṁ adhivacanaṁ,",
  "tika-abh07t9:9_5": "tena sahagataṁ ekuppādādivasena saṁsaṭṭhaṁ,",
  "tika-abh07t9:9_6": "tena saha ekuppādādibhāvaṁ gatanti vā somanassasahagataṁ.",
  "tika-abh07t9:9_7": "Micchā passatīti diṭṭhi.",
  "tika-abh07t9:9_8": "Sāmaññavacanassapi hi atthappakaraṇādinā visesavisayatā hotīti idha micchādassanameva “diṭṭhī”ti vuccati.",
  "tika-abh07t9:9_9": "Diṭṭhiyeva diṭṭhigataṁ “saṅkhāragataṁ thāmagata”ntyādīsu viya gata-",
  "tika-abh07t9:9_10": "saddassa tabbhāvavuttittā.",
  "tika-abh07t9:9_11": "Dvāsaṭṭhiyā vā diṭṭhīsu gataṁ antogataṁ,",
  "tika-abh07t9:9_12": "diṭṭhiyā vā gamanamattaṁ na ettha gantabbo attādiko koci atthīti diṭṭhigataṁ,",
  "tika-abh07t9:9_13": "“idameva saccaṁ moghamañña”nti pavatto attattaniyādiabhiniveso,",
  "tika-abh07t9:9_14": "tena samaṁ ekuppādādīhi pakārehi yuttanti diṭṭhigatasampayuttaṁ.",
  "tika-abh07t9:9_15": "Saṅkharoti cittaṁ tikkhabhāvasaṅkhātamaṇḍanavisesena sajjeti,",
  "tika-abh07t9:9_16": "saṅkharīyati vā taṁ etena yathāvuttanayena sajjīyatīti saṅkhāro,",
  "tika-abh07t9:9_17": "tattha tattha kicce saṁsīdamānassa cittassa anubalappadānavasena attano vā paresaṁ vā pavattapubbappayogo,",
  "tika-abh07t9:9_18": "so pana attano pubbabhāgappavatte cittasantāne ceva parasantāne ca pavattatīti tannibbattito cittassa tikkhabhāvasaṅkhāto visesovidha saṅkhāro,",
  "tika-abh07t9:9_19": "so yassa natthi taṁ asaṅkhāraṁ,",
  "tika-abh07t9:9_20": "tadeva asaṅkhārikaṁ.",
  "tika-abh07t9:9_21": "Saṅkhārena sahitaṁ sasaṅkhārikaṁ.",
  "tika-abh07t9:9_22": "Tathā ca vadanti –",
  "tika-abh07t9:10_0": "“Pubbappayogasambhūto, viseso cittasambhavī;",
  "tika-abh07t9:11_0": "Saṅkhāro taṁvasenettha, hotyāsaṅkhārikāditā”ti.",
  "tika-abh07t9:12_0": "Atha vā “sasaṅkhārikaṁ asaṅkhārika”nti cetaṁ kevalaṁ saṅkhārassa bhāvābhāvaṁ sandhāya vuttaṁ,",
  "tika-abh07t9:12_1": "na tassa sahappavattisabbhāvābhāvatoti bhinnasantānappavattinopi saṅkhārassa idamatthitāya taṁvasena",
  "tika-abh07t9:12_2": "nibbattaṁ cittaṁ saṅkhāro assa atthīti sasaṅkhārikaṁ “salomako sapakkhako”tyādīsu viya saha-",
  "tika-abh07t9:12_3": "saddassa vijjamānatthaparidīpanato.",
  "tika-abh07t9:12_4": "Tabbiparītaṁ pana tadabhāvato vuttanayena asaṅkhārikaṁ.",
  "tika-abh07t9:12_5": "Diṭṭhigatena vippayuttaṁ visaṁsaṭṭhanti diṭṭhigatavippayuttaṁ.",
  "tika-abh07t9:12_6": "Upapattito yuttito ikkhati anubhavati vedayamānāpi majjhattākārasaṇṭhitiyāti upekkhā.",
  "tika-abh07t9:12_7": "Sukhadukkhānaṁ vā upetā yuttā aviruddhā ikkhā anubhavananti upekkhā.",
  "tika-abh07t9:12_8": "Sukhadukkhāvirodhitāya hesā tesaṁ anantarampi pavattati.",
  "tika-abh07t9:12_9": "Upekkhāsahagatanti idaṁ vuttanayameva.",
  "tika-abh07t9:13_0": "Kasmā panettha aññesupi phassādīsu sampayuttadhammesu vijjamānesu somanassasahagatādibhāvova vuttoti?",
  "tika-abh07t9:13_1": "Somanassādīnameva asādhāraṇabhāvato.",
  "tika-abh07t9:13_2": "Phassādayo hi keci sabbacittasādhāraṇā,",
  "tika-abh07t9:13_3": "keci kusalādisādhāraṇā,",
  "tika-abh07t9:13_4": "mohādayo ca sabbākusalasādhāraṇāti na tehi sakkā cittaṁ visesetuṁ,",
  "tika-abh07t9:13_5": "somanassādayo pana katthaci citte honti,",
  "tika-abh07t9:13_6": "katthaci na hontīti pākaṭova taṁvasena cittassa viseso.",
  "tika-abh07t9:13_7": "Kasmā panete katthaci honti,",
  "tika-abh07t9:13_8": "katthaci na hontīti?",
  "tika-abh07t9:13_9": "Kāraṇassa sannihitāsannihitabhāvato.",
  "tika-abh07t9:13_10": "Kiṁ pana nesaṁ kāraṇanti?",
  "tika-abh07t9:13_11": "Vuccatesabhāvato,",
  "tika-abh07t9:13_12": "parikappato vā hi iṭṭhārammaṇaṁ,",
  "tika-abh07t9:13_13": "somanassapaṭisandhikatā,",
  "tika-abh07t9:13_14": "agambhīrasabhāvatā ca idha somanassassa kāraṇaṁ,",
  "tika-abh07t9:13_15": "iṭṭhamajjhattārammaṇaṁ,",
  "tika-abh07t9:13_16": "upekkhāpaṭisandhikatā,",
  "tika-abh07t9:13_17": "gambhīrasabhāvatā ca upekkhāya,",
  "tika-abh07t9:13_18": "diṭṭhivipannapuggalasevanā,",
  "tika-abh07t9:13_19": "sassatucchedāsayatā ca diṭṭhiyā,",
  "tika-abh07t9:13_20": "balavautubhojanādayo pana paccayā asaṅkhārikabhāvassāti.",
  "tika-abh07t9:13_21": "Tasmā attano anurūpakāraṇavasena nesaṁ uppajjanato katthaci citteyeva sambhavoti sakkā etehi cittassa viseso paññāpetunti.",
  "tika-abh07t9:13_22": "Evañca katvā nesaṁ satipi mohahetukabhāve lobhasahagatabhāvova nigamane vutto.",
  "tika-abh07t9:14_0": "Imesaṁ pana aṭṭhannampi ayamuppattikkamo veditabbo.",
  "tika-abh07t9:14_1": "Yadā hi “natthi kāmesu ādīnavo”tyādinā nayena micchādiṭṭhiṁ purakkhatvā haṭṭhatuṭṭho kāme vā paribhuñjati,",
  "tika-abh07t9:14_2": "diṭṭhamaṅgalādīni vā sārato pacceti sabhāvatikkheneva anussāhitena cittena,",
  "tika-abh07t9:14_3": "tadā paṭhamaṁ akusalacittamuppajjati.",
  "tika-abh07t9:14_4": "Yadā pana mandena samussāhitena cittena,",
  "tika-abh07t9:14_5": "tadā dutiyaṁ.",
  "tika-abh07t9:14_6": "Yadā pana micchādiṭṭhiṁ apurakkhatvā kevalaṁ haṭṭhatuṭṭho methunaṁ vā sevati,",
  "tika-abh07t9:14_7": "parasampattiṁ vā abhijjhāyati,",
  "tika-abh07t9:14_8": "parabhaṇḍaṁ vā harati sabhāvatikkheneva anussāhitena cittena,",
  "tika-abh07t9:14_9": "tadā tatiyaṁ.",
  "tika-abh07t9:14_10": "Yadā pana mandena samussāhitena cittena,",
  "tika-abh07t9:14_11": "tadā catutthaṁ.",
  "tika-abh07t9:14_12": "Yadā pana kāmānaṁ vā asampattiṁ āgamma,",
  "tika-abh07t9:14_13": "aññesaṁ vā somanassahetūnaṁ abhāvena catūsupi vikappesu somanassarahitā honti,",
  "tika-abh07t9:14_14": "tadā sesāni cattāri upekkhāsahagatāni uppajjantīti.",
  "tika-abh07t9:14_15": "Aṭṭhapīti pi-",
  "tika-abh07t9:14_16": "saddo sampiṇḍanattho,",
  "tika-abh07t9:14_17": "tena vakkhamānanayena akusalakammapathesu nesaṁ labbhamānakammapathānurūpato pavattibhedaṁ kāladesasantānārammaṇādibhedena anekavidhatampi saṅgaṇhāti.",
  "tika-abh07t9:15_0": "5.",
  "tika-abh07t9:15_1": "Duṭṭhu mano,",
  "tika-abh07t9:15_2": "taṁ vā etassāti dummano,",
  "tika-abh07t9:15_3": "tassa bhāvo domanassaṁ,",
  "tika-abh07t9:15_4": "mānasikadukkhavedanāyetaṁ adhivacanaṁ,",
  "tika-abh07t9:15_5": "tena sahagatanti domanassasahagataṁ.",
  "tika-abh07t9:15_6": "Ārammaṇe paṭihaññatīti paṭigho, doso.",
  "tika-abh07t9:15_7": "Caṇḍikkasabhāvatāya hesa ārammaṇaṁ paṭihananto viya pavattati.",
  "tika-abh07t9:15_8": "Domanassasahagatassa vedanāvasena abhedepi asādhāraṇadhammavasena cittassa upalakkhaṇatthaṁ domanassaggahaṇaṁ,",
  "tika-abh07t9:15_9": "paṭighasampayuttabhāvo pana ubhinnaṁ ekantasahacāritā dassanatthaṁ vuttoti daṭṭhabbaṁ.",
  "tika-abh07t9:15_10": "Domanassañcettha aniṭṭhārammaṇānubhavanalakkhaṇo vedanākkhandhapariyāpanno eko dhammo,",
  "tika-abh07t9:15_11": "paṭigho caṇḍikkasabhāvo saṅkhārakkhandhapariyāpanno eko dhammoti ayametesaṁ viseso.",
  "tika-abh07t9:15_12": "Ettha ca yaṁ kiñci aniṭṭhārammaṇaṁ,",
  "tika-abh07t9:15_13": "navavidhaāghātavatthūni ca domanassassa kāraṇaṁ,",
  "tika-abh07t9:15_14": "paṭighassa kāraṇañcāti daṭṭhabbaṁ.",
  "tika-abh07t9:15_15": "Dvinnaṁ pana nesaṁ cittānaṁ pāṇātipātādīsu tikkhamandappavattikāle uppatti veditabbā.",
  "tika-abh07t9:15_16": "Etthāpi nigamane pi-",
  "tika-abh07t9:15_17": "saddassa attho vuttanayānusārena daṭṭhabbo.",
  "tika-abh07t9:16_0": "6.",
  "tika-abh07t9:16_1": "Sabhāvaṁ vicinanto tāya kicchati kilamatīti vicikicchā.",
  "tika-abh07t9:16_2": "Atha vā cikicchituṁ dukkaratāya vigatā cikicchā ñāṇappaṭikāro imissāti vicikicchā,",
  "tika-abh07t9:16_3": "tāya sampayuttaṁ vicikicchāsampayuttaṁ.",
  "tika-abh07t9:16_4": "Uddhatassa bhāvo uddhaccaṁ.",
  "tika-abh07t9:16_5": "Uddhaccassa sabbākusalasādhāraṇabhāvepi idha sampayuttadhammesu padhānaṁ hutvā pavattatīti idameva tena visesetvā vuttaṁ.",
  "tika-abh07t9:16_6": "Evañca katvā dhammuddesapāḷiyaṁ sesākusalesu uddhaccaṁ yevāpanakavasena vuttaṁ,",
  "tika-abh07t9:16_7": "idha pana “uddhaccaṁ uppajjatī”ti sarūpeneva desitaṁ.",
  "tika-abh07t9:16_8": "Honti cettha –",
  "tika-abh07t9:17_0": "“Sabbākusalayuttampi, uddhaccaṁ antamānase;",
  "tika-abh07t9:18_0": "Balavaṁ iti taṁyeva, vuttamuddhaccayogato.",
  "tika-abh07t9:19_0": "“Teneva hi munindena, yevāpanakanāmato;",
  "tika-abh07t9:20_0": "Vatvā sesesu ettheva, taṁ sarūpena desita”nti.",
  "tika-abh07t9:21_0": "Imāni pana dve cittāni mūlantaravirahato atisammūḷhatāya,",
  "tika-abh07t9:21_1": "saṁsappanavikkhipanavasena pavattavicikicchuddhaccasamāyogena cañcalatāya ca sabbatthāpi rajjanadussanarahitāni upekkhāsahagatāneva pavattanti,",
  "tika-abh07t9:21_2": "tatoyeva ca sabhāvatikkhatāya ussāhetabbatāya abhāvato saṅkhārabhedopi nesaṁ natthi.",
  "tika-abh07t9:21_3": "Honti cettha –",
  "tika-abh07t9:22_0": "“Mūḷhattā ceva saṁsappa-vikkhepā cekahetukaṁ;",
  "tika-abh07t9:23_0": "Sopekkhaṁ sabbadā no ca, bhinnaṁ saṅkhārabhedato.",
  "tika-abh07t9:24_0": "“Na hi tassa sabhāvena, tikkhatussāhanīyatā;",
  "tika-abh07t9:25_0": "Atthi saṁsappamānassa, vikkhipantassa sabbadā”ti.",
  "tika-abh07t9:26_0": "Mohena muyhanti atisayena muyhanti mūlantaravirahatoti momūhāni.",
  "tika-abh07t9:27_0": "7.",
  "tika-abh07t9:27_1": "Iccevantyādi yathāvuttānaṁ dvādasākusalacittānaṁ nigamanaṁ.",
  "tika-abh07t9:27_2": "Tattha iti-",
  "tika-abh07t9:27_3": "saddo vacanavacanīyasamudāyanidassanattho. Evaṁ-",
  "tika-abh07t9:27_4": "saddo vacanavacanīyapaṭipāṭisandassanattho.",
  "tika-abh07t9:27_5": "Nipātasamudāyo vā esa vacanavacanīyanigamanārambhe.",
  "tika-abh07t9:27_6": "Iccevaṁ yathāvuttanayena sabbathāpi somanassupekkhādiṭṭhisampayogādinā paṭighasampayogādinā vicikicchuddhaccayogenāti",
  "tika-abh07t9:27_7": "sabbenāpi sampayogādiākārena dvādasa akusalacittāni samattāni pariniṭṭhitāni,",
  "tika-abh07t9:27_8": "saṅgahetvā vā attāni gahitāni,",
  "tika-abh07t9:27_9": "vuttānītyattho.",
  "tika-abh07t9:27_10": "Tattha kusalapaṭipakkhāni akusalāni mittappaṭipakkho amitto viya,",
  "tika-abh07t9:27_11": "paṭipakkhabhāvo ca kusalākusalānaṁ yathākkamaṁ pahāyakapahātabbabhāvena veditabbo.",
  "tika-abh07t9:28_0": "8.Aṭṭhadhātyādi saṅgahagāthā.",
  "tika-abh07t9:28_1": "Lobho ca so suppatiṭṭhitabhāvasādhanena mūlasadisattā mūlañca,",
  "tika-abh07t9:28_2": "kaṁ etesanti lobhamūlāni cittāni vedanādibhedato aṭṭhadhā siyuṁ.",
  "tika-abh07t9:28_3": "Tathā dosamūlāni saṅkhārabhedato dvidhā.",
  "tika-abh07t9:28_4": "Mohamūlāni suddho mohoyeva mūlametesanti mohamūlasaṅkhātāni sampayogabhedato dve cāti akusalā dvādasa siyuntyattho.",
  "tika-abh07t9:29_0": "Akusalacittavaṇṇanā niṭṭhitā.",
  "tika-abh07t9:30_0": "Ahetukacittavaṇṇanā",
  "tika-abh07t9:31_0": "9.",
  "tika-abh07t9:31_1": "Evaṁ mūlabhedato tividhampi akusalaṁ sampayogādibhedato dvādasadhā vibhajitvā idāni ahetukacittāni niddisanto",
  "tika-abh07t9:31_2": "tesaṁ akusalavipākādivasena tividhabhāvepi akusalānantaraṁ akusalavipākeyeva cakkhādinissayasampaṭicchanādikiccabhedena",
  "tika-abh07t9:31_3": "sattadhā vibhajituṁ “upekkhāsahagataṁ cakkhuviññāṇa”ntyādimāha.",
  "tika-abh07t9:31_4": "Tattha cakkhati viññāṇādhiṭṭhitaṁ hutvā samavisamaṁ ācikkhantaṁ viya hotīti cakkhu.",
  "tika-abh07t9:31_5": "Atha vā cakkhati rūpaṁ assādentaṁ viya hotīti cakkhu.",
  "tika-abh07t9:31_6": "Cakkhatīti hi ayaṁ saddo “madhuṁ cakkhati,",
  "tika-abh07t9:31_7": "byañjanaṁ cakkhatī”tyādīsu viya assādanattho hoti.",
  "tika-abh07t9:31_8": "Tenāha bhagavā –",
  "tika-abh07t9:31_9": "“cakkhuṁ kho pana,",
  "tika-abh07t9:31_10": "māgaṇḍiya,",
  "tika-abh07t9:31_11": "rūpārāmaṁ rūparataṁ rūpasammudita”ntyādi.",
  "tika-abh07t9:31_12": "Yadi evaṁ “sotaṁ kho,",
  "tika-abh07t9:31_13": "māgaṇḍiya,",
  "tika-abh07t9:31_14": "saddārāmaṁ saddarataṁ saddasammudita”ntyādivacanato sotādīnampi saddādiassādanaṁ atthīti tesampi cakkhusaddābhidheyyatā āpajjeyyāti?",
  "tika-abh07t9:31_15": "Nāpajjati niruḷhattā,",
  "tika-abh07t9:31_16": "niruḷho hesa cakkhu-",
  "tika-abh07t9:31_17": "saddo daṭṭhukāmatānidānakammajabhūtappasādalakkhaṇe cakkhuppasādeyeva mayūrādisaddā viya sakuṇavisesādīsu,",
  "tika-abh07t9:31_18": "cakkhunā sahavuttiyā pana bhamukaṭṭhiparicchinno maṁsapiṇḍopi “cakkhū”ti vuccati.",
  "tika-abh07t9:31_19": "Aṭṭhakathāyaṁ pana anekatthattā dhātūnaṁ cakkhati-",
  "tika-abh07t9:31_20": "saddassa vibhāvanatthatāpi sambhavatīti “cakkhati rūpaṁ vibhāvetīti cakkhū”ti vuttaṁ.",
  "tika-abh07t9:31_21": "Cakkhusmiṁ viññāṇaṁ tannissitatthāti cakkhuviññāṇaṁ.",
  "tika-abh07t9:31_22": "Tathā hetaṁ “cakkhusannissitarūpavijānanalakkhaṇa”nti vuttaṁ.",
  "tika-abh07t9:32_0": "Evaṁ sotaviññāṇādīsupi yathārahaṁ daṭṭhabbaṁ.",
  "tika-abh07t9:32_1": "“Tathā”ti iminā upekkhāsahagatabhāvaṁ atidisati.",
  "tika-abh07t9:32_2": "Viññāṇādhiṭṭhitaṁ hutvā suṇātīti sotaṁ.",
  "tika-abh07t9:32_3": "Ghāyati gandhopādānaṁ karotīti ghānaṁ.",
  "tika-abh07t9:32_4": "Jīvitanimittaṁ raso jīvitaṁ,",
  "tika-abh07t9:32_5": "taṁ avhāyati tasmiṁ ninnatāyāti jivhā niruttinayena.",
  "tika-abh07t9:32_6": "Kucchitānaṁ pāpadhammānaṁ āyo pavattiṭṭhānanti kāyo.",
  "tika-abh07t9:32_7": "Kāyindriyañhi phoṭṭhabbaggahaṇasabhāvattā tadassādavasappavattānaṁ,",
  "tika-abh07t9:32_8": "tammūlakānañca pāpadhammānaṁ visesakāraṇanti tesaṁ pavattiṭṭhānaṁ viya gayhati.",
  "tika-abh07t9:32_9": "Sasambhārakāyo vā kucchitānaṁ kesādīnaṁ āyoti kāyo.",
  "tika-abh07t9:32_10": "Taṁsahacaritattā pana pasādakāyopi tathā vuccati.",
  "tika-abh07t9:32_11": "Du kucchitaṁ hutvā khanati kāyikasukhaṁ,",
  "tika-abh07t9:32_12": "dukkhamanti vā dukkhaṁ.",
  "tika-abh07t9:32_13": "Dukkaramokāsadānaṁ etassāti dukkha”ntipi apare.",
  "tika-abh07t9:32_14": "Pañcaviññāṇaggahitaṁ rūpādiārammaṇaṁ sampaṭicchati tadākārappavattiyāti sampaṭicchanaṁ.",
  "tika-abh07t9:32_15": "Sammā tīreti yathāsampaṭicchitaṁ rūpādiārammaṇaṁ vīmaṁsatīti santīraṇaṁ.",
  "tika-abh07t9:32_16": "Aññamaññaviruddhānaṁ kusalākusalānaṁ pākāti vipākā,",
  "tika-abh07t9:32_17": "vipakkabhāvamāpannānaṁ arūpadhammānametaṁ adhivacanaṁ.",
  "tika-abh07t9:32_18": "Evañca katvā kusalākusalakammasamuṭṭhānānampi kaṭattārūpānaṁ natthi vipākavohāro.",
  "tika-abh07t9:32_19": "Akusalassa vipākacittāni akusalavipākacittāni.",
  "tika-abh07t9:33_0": "10.",
  "tika-abh07t9:33_1": "Sukhayati kāyacittaṁ,",
  "tika-abh07t9:33_2": "suṭṭhu vā khanati kāyacittābādhaṁ,",
  "tika-abh07t9:33_3": "sukhena khamitabbanti vā sukhaṁ.",
  "tika-abh07t9:33_4": "“Sukaramokāsadānaṁ etassāti sukha”nti apare.",
  "tika-abh07t9:33_5": "Kasmā pana yathā akusalavipākasantīraṇaṁ ekameva vuttaṁ,",
  "tika-abh07t9:33_6": "evamavatvā kusalavipākasantīraṇaṁ dvidhā vuttanti?",
  "tika-abh07t9:33_7": "Iṭṭhaiṭṭhamajjhattārammaṇavasena vedanābhedasambhavato.",
  "tika-abh07t9:33_8": "Yadi evaṁ tatthāpi aniṭṭhaaniṭṭhamajjhattārammaṇavasena vedanābhedena bhavitabbanti?",
  "tika-abh07t9:33_9": "Nayidamevaṁ aniṭṭhārammaṇe uppajjitabbassapi domanassassa paṭighena vinā anuppajjanato,",
  "tika-abh07t9:33_10": "paṭighassa ca ekantākusalasabhāvassa abyākatesu asambhavato.",
  "tika-abh07t9:33_11": "Na hi bhinnajātiko dhammo bhinnajātikesu upalabbhati,",
  "tika-abh07t9:33_12": "tasmā attanā samānayogakkhamassa asambhavato akusalavipākesu domanassaṁ na sambhavatīti tassa taṁsahagatatā na vuttā.",
  "tika-abh07t9:33_13": "Atha vā yathā koci balavatā pothiyamāno dubbalapuriso tassa paṭippaharituṁ asakkonto tasmiṁ upekkhakova hoti,",
  "tika-abh07t9:33_14": "evameva akusalavipākānaṁ paridubbalabhāvato aniṭṭhārammaṇepi domanassuppādo natthīti santīraṇaṁ upekkhāsahagatameva.",
  "tika-abh07t9:34_0": "Cakkhuviññāṇādīni pana cattāri ubhayavipākānipi vatthārammaṇaghaṭṭanāya dubbalabhāvato aniṭṭhe iṭṭhepi ca ārammaṇe upekkhāsahagatāneva.",
  "tika-abh07t9:34_1": "Tesañhi catunnampi vatthubhūtāni cakkhādīni upādārūpāneva,",
  "tika-abh07t9:34_2": "tathā ārammaṇabhūtānipi rūpādīni,",
  "tika-abh07t9:34_3": "upādārūpakena ca upādārūpakassa saṅghaṭṭanaṁ atidubbalaṁ picupiṇḍakena picupiṇḍakassa phusanaṁ viya,",
  "tika-abh07t9:34_4": "tasmā tāni sabbathāpi upekkhāsahagatāneva.",
  "tika-abh07t9:34_5": "Kāyaviññāṇassa pana phoṭṭhabbasaṅkhātabhūtattayameva ārammaṇanti taṁ kāyappasāde saṅghaṭṭitampi taṁ atikkamitvā tannissayesu mahābhūtesu paṭihaññati.",
  "tika-abh07t9:34_6": "Bhūtarūpehi ca bhūtarūpānaṁ saṅghaṭṭanaṁ balavataraṁ adhikaraṇimatthake picupiṇḍakaṁ ṭhapetvā kūṭena",
  "tika-abh07t9:34_7": "pahaṭakāle kūṭassa picupiṇḍakaṁ atikkamitvā adhikaraṇiggahaṇaṁ viya,",
  "tika-abh07t9:34_8": "tasmā vatthārammaṇaghaṭṭanāya balavabhāvato kāyaviññāṇaṁ aniṭṭhe dukkhasahagataṁ,",
  "tika-abh07t9:34_9": "iṭṭhe sukhasahagatanti.",
  "tika-abh07t9:34_10": "Sampaṭicchanayugaḷhaṁ pana attanā asamānanissayānaṁ cakkhuviññāṇādīnamanantaraṁ uppajjatīti samānanissayato",
  "tika-abh07t9:34_11": "aladdhānantarapaccayatāya sabhāgūpatthambharahito viya puriso nātibalavaṁ sabbathāpi visayarasamanubhavituṁ",
  "tika-abh07t9:34_12": "na sakkotīti sabbathāpi upekkhāsahagatameva.",
  "tika-abh07t9:34_13": "Vuttavipariyāyato kusalavipākasantīraṇaṁ iṭṭhaiṭṭhamajjhattārammaṇesu sukhopekkhāsahagatanti.",
  "tika-abh07t9:34_14": "Yadi evaṁ āvajjanadvayassa upekkhāsampayogaṁ kasmā vakkhati,",
  "tika-abh07t9:34_15": "nanu tampi samānanissayānantaraṁ pavattatīti? Saccaṁ,",
  "tika-abh07t9:34_16": "tattha pana purimaṁ pubbe kenaci aggahiteyeva ārammaṇe ekavārameva pavattati,",
  "tika-abh07t9:34_17": "pacchimampi visadisacittasantānaparāvattanavasena byāpārantarasāpekkhanti na sabbathāpi visayarasamanubhavituṁ sakkoti,",
  "tika-abh07t9:34_18": "tasmā majjhattavedanāsampayuttamevāti.",
  "tika-abh07t9:34_19": "Honti cettha –",
  "tika-abh07t9:35_0": "“Vatthālambasabhāvānaṁ, bhūtikānañhi ghaṭṭanaṁ;",
  "tika-abh07t9:36_0": "Dubbalaṁ iti cakkhādi-catucittamupekkhakaṁ.",
  "tika-abh07t9:37_0": "“Kāyanissayaphoṭṭhabba-bhūtānaṁ ghaṭṭanāya tu;",
  "tika-abh07t9:38_0": "Balavattā na viññāṇaṁ, kāyika majjhavedanaṁ.",
  "tika-abh07t9:39_0": "“Samānanissayo yasmā, natthānantarapaccayo;",
  "tika-abh07t9:40_0": "Tasmā dubbalamālambe, sopekkhaṁ sampaṭicchana”nti.",
  "tika-abh07t9:41_0": "Kusalassa vipākāni,",
  "tika-abh07t9:41_1": "sampayuttahetuvirahato ahetukacittāni cāti kusalavipākāhetukacittāni.",
  "tika-abh07t9:41_2": "Nibbattakahetuvasena nipphannānipi hetāni sampayuttahetuvaseneva ahetukavohāraṁ labhanti,",
  "tika-abh07t9:41_3": "itarathā mahāvipākehi imesaṁ nānattāsambhavato.",
  "tika-abh07t9:41_4": "Kiṁ panettha kāraṇaṁ yathā idhevaṁ akusalavipākanigamane ahetukaggahaṇaṁ na katanti?",
  "tika-abh07t9:41_5": "Byabhicārābhāvato.",
  "tika-abh07t9:41_6": "Sati hi sambhave,",
  "tika-abh07t9:41_7": "byabhicāre ca visesanaṁ sātthakaṁ siyā.",
  "tika-abh07t9:41_8": "Akusalavipākānaṁ pana lobhādisāvajjadhammavipākabhāvena tabbidhurehi,",
  "tika-abh07t9:41_9": "alobhādīhi sampayogāyogato,",
  "tika-abh07t9:41_10": "sayaṁ abyākataniravajjasabhāvānaṁ lobhādiakusaladhammasampayogavirodhato ca natthi kadācipi sahetukatāya",
  "tika-abh07t9:41_11": "sambhavoti ahetukabhāvābyabhicārato na tāni ahetukasaddena visesitabbāni.",
  "tika-abh07t9:42_0": "11.",
  "tika-abh07t9:42_1": "Idāni ahetukādhikāre ahetukakiriyacittānipi kiccabhedena tidhā dassetuṁ “upekkhāsahagata”ntyādi vuttaṁ.",
  "tika-abh07t9:42_2": "Cakkhādipañcadvāre ghaṭṭitamārammaṇaṁ āvajjeti tattha ābhogaṁ karoti,",
  "tika-abh07t9:42_3": "cittasantānaṁ vā bhavaṅgavasena pavattituṁ adatvā vīthicittabhāvāya pariṇāmetīti pañcadvārāvajjanaṁ,",
  "tika-abh07t9:42_4": "kiriyāhetukamanodhātucittaṁ.",
  "tika-abh07t9:42_5": "Āvajjanassa anantarapaccayabhūtaṁ bhavaṅgacittaṁ manodvāraṁ vīthicittānaṁ pavattimukhabhāvato.",
  "tika-abh07t9:42_6": "Tasmiṁ diṭṭhasutamutādivasena āpāthamāgatamārammaṇaṁ āvajjeti,",
  "tika-abh07t9:42_7": "vuttanayena vā cittasantānaṁ pariṇāmetīti manodvārāvajjanaṁ,",
  "tika-abh07t9:42_8": "kiriyāhetukamanoviññāṇadhātuupekkhāsahagatacittaṁ.",
  "tika-abh07t9:42_9": "Idameva ca pañcadvāre yathāsantīritaṁ ārammaṇaṁ vavatthapetīti voṭṭhabbananti ca vuccati.",
  "tika-abh07t9:42_10": "Hasitaṁ uppādetīti hasituppādaṁ,",
  "tika-abh07t9:42_11": "khīṇāsavānaṁ anoḷārikārammaṇesu pahaṭṭhākāramattahetukaṁ kiriyāhetukamanoviññāṇadhātusomanassasahagatacittaṁ.",
  "tika-abh07t9:43_0": "12.Sabbathāpīti akusalavipākakusalavipākakiriyabhedena.",
  "tika-abh07t9:43_1": "Aṭṭhārasāti gaṇanaparicchedo.",
  "tika-abh07t9:43_2": "Ahetukacittānīti paricchinnadhammanidassanaṁ.",
  "tika-abh07t9:44_0": "Ahetukacittavaṇṇanā niṭṭhitā.",
  "tika-abh07t9:45_0": "Sobhanacittavaṇṇanā",
  "tika-abh07t9:46_0": "14.",
  "tika-abh07t9:46_1": "Evaṁ dvādasākusalaahetukāṭṭhārasavasena samatiṁsa cittāni dassetvā idāni tabbinimuttānaṁ sobhanavohāraṁ ṭhapetuṁ “pāpāhetukamuttānī”tyādi vuttaṁ.",
  "tika-abh07t9:46_2": "Attanā adhisayitassa apāyādidukkhassa pāpanato pāpehi,",
  "tika-abh07t9:46_3": "hetusampayogābhāvato ahetukehi ca muttāni catuvīsatikāmāvacarapañcatiṁsamahaggatalokuttaravasena ekūnasaṭṭhiparimāṇāni,",
  "tika-abh07t9:46_4": "atha vā aṭṭha lokuttarāni jhānaṅgayogabhedena paccekaṁ pañcadhā katvā ekanavutipi cittāni sobhanaguṇāvahanato,",
  "tika-abh07t9:46_5": "alobhādianavajjahetusampayogato ca sobhanānīti vuccare kathīyanti.",
  "tika-abh07t9:47_0": "Kāmāvacarasobhanacittavaṇṇanā",
  "tika-abh07t9:48_0": "15.",
  "tika-abh07t9:48_1": "Idāni sobhanesu kāmāvacarānameva paṭhamaṁ uddiṭṭhattā tesupi abyākatānaṁ kusalapubbakattā paṭhamaṁ kāmāvacarakusalaṁ,",
  "tika-abh07t9:48_2": "tato tabbipākaṁ,",
  "tika-abh07t9:48_3": "tadanantaraṁ tadekabhūmipariyāpannaṁ kiriyacittañca paccekaṁ vedanāñāṇasaṅkhārabhedena aṭṭhadhā dassetuṁ “somanassasahagata”ntyādi vuttaṁ.",
  "tika-abh07t9:48_4": "Tattha jānāti yathāsabhāvaṁ paṭivijjhatīti ñāṇaṁ.",
  "tika-abh07t9:48_5": "Sesaṁ vuttanayameva.",
  "tika-abh07t9:48_6": "Ettha ca balavasaddhāya dassanasampattiyā paccayapaṭiggāhakādisampattiyāti evamādīhi kāraṇehi somanassasahagatatā,",
  "tika-abh07t9:48_7": "paññāsaṁvattanikakammato,",
  "tika-abh07t9:48_8": "abyāpajjalokūpapattito,",
  "tika-abh07t9:48_9": "indriyaparipākato,",
  "tika-abh07t9:48_10": "kilesadūrībhāvato ca ñāṇasampayuttatā,",
  "tika-abh07t9:48_11": "tabbipariyāyena upekkhāsahagatatā ceva ñāṇavippayuttatā ca,",
  "tika-abh07t9:48_12": "āvāsasappāyādivasena kāyacittānaṁ kallabhāvato,",
  "tika-abh07t9:48_13": "pubbe dānādīsu kataparicayatādīhi ca asaṅkhārikatā,",
  "tika-abh07t9:48_14": "tabbipariyāyena sasaṅkhārikatā ca veditabbā.",
  "tika-abh07t9:49_0": "Tattha yadā pana yo deyyadhammapaṭiggāhakādisampattiṁ,",
  "tika-abh07t9:49_1": "aññaṁ vā somanassahetuṁ āgamma haṭṭhapahaṭṭho “atthi dinna”ntyādinayappavattaṁ sammādiṭṭhiṁ purakkhatvā",
  "tika-abh07t9:49_2": "muttacāgatādivasena asaṁsīdanto anussāhito parehi dānādīni puññāni karoti,",
  "tika-abh07t9:49_3": "tadāssa cittaṁ somanassasahagataṁ ñāṇasampayuttaṁ asaṅkhārikaṁ hoti.",
  "tika-abh07t9:49_4": "Yadā pana vuttanayeneva haṭṭhatuṭṭho sammādiṭṭhiṁ purakkhatvāpi amuttacāgatādivasena saṁsīdamāno parehi vā ussāhito karoti,",
  "tika-abh07t9:49_5": "tadāssa tadeva cittaṁ sasaṅkhārikaṁ hoti.",
  "tika-abh07t9:49_6": "Yadā pana ñātijanassa paṭipattidassanena jātaparicayā bāladārakā bhikkhū disvā somanassajātā sahasā kiñcideva hatthagataṁ dadanti vā vandanti vā,",
  "tika-abh07t9:49_7": "tadā tesaṁ tatiyaṁ cittaṁ uppajjati.",
  "tika-abh07t9:49_8": "Yadā pana “detha,",
  "tika-abh07t9:49_9": "vandathā”ti ñātīhi ussāhitā evaṁ paṭipajjanti,",
  "tika-abh07t9:49_10": "tadā catutthaṁ cittaṁ uppajjati.",
  "tika-abh07t9:49_11": "Yadā pana deyyadhammapaṭiggāhakādīnaṁ asampattiṁ,",
  "tika-abh07t9:49_12": "aññesaṁ vā somanassahetūnaṁ abhāvaṁ āgamma catūsupi vikappesu somanassarahitā honti,",
  "tika-abh07t9:49_13": "tadā sesāni cattāri upekkhāsahagatāni uppajjantīti.",
  "tika-abh07t9:49_14": "Aṭṭhapīti pi-",
  "tika-abh07t9:49_15": "saddena dasapuññakiriyādivasena anekavidhataṁ sampiṇḍeti.",
  "tika-abh07t9:49_16": "Tathā hi vadanti –",
  "tika-abh07t9:50_0": "“Kamena puññavatthūhi, gocarādhipatīhi ca;",
  "tika-abh07t9:51_0": "Kammahīnādito ceva, gaṇeyya nayakovido”ti.",
  "tika-abh07t9:52_0": "Imāni hi aṭṭha cittāni dasapuññakiriyavatthuvasena pavattanato paccekaṁ dasa dasāti katvā asīti cittāni honti,",
  "tika-abh07t9:52_1": "tāni ca chasu ārammaṇesu pavattanato paccekaṁ chagguṇitāni sāsītikāni cattāri satāni honti,",
  "tika-abh07t9:52_2": "adhipatibhedena pana ñāṇavippayuttānaṁ cattālīsādhikadvisataparimāṇānaṁ vīmaṁsādhipatisampayogābhāvato",
  "tika-abh07t9:52_3": "tāni tiṇṇaṁ adhipatīnaṁ vasena tiguṇitāni vīsādhikāni sattasatāni,",
  "tika-abh07t9:52_4": "tathā ñāṇasampayuttāni ca catunnaṁ adhipatīnaṁ vasena catugguṇitāni sasaṭṭhikāni nava satānīti evaṁ adhipativasena",
  "tika-abh07t9:52_5": "sahassaṁ sāsītikāni ca cha satāni honti,",
  "tika-abh07t9:52_6": "tāni kāyavacīmanokammasaṅkhātakammattikavasena tiguṇitāni cattālīsādhikāni pañca sahassāni honti,",
  "tika-abh07t9:52_7": "tāni ca hīnamajjhimapaṇītabhedato tiguṇitāni vīsasatādhikapannarasasahassāni honti.",
  "tika-abh07t9:52_8": "Yaṁ pana vuttaṁ ācariyabuddhadattattherena –",
  "tika-abh07t9:53_0": "“Sattarasa sahassāni, dve satāni asīti ca;",
  "tika-abh07t9:54_0": "Kāmāvacarapuññāni, bhavantīti viniddise”ti.",
  "tika-abh07t9:55_0": "Taṁ adhipativasena gaṇanaparihāniṁ anādiyitvā sotapatitavasena vuttanti daṭṭhabbaṁ,",
  "tika-abh07t9:55_1": "kāladesādibhedena pana nesaṁ bhedo appameyyova.",
  "tika-abh07t9:56_0": "Kucchite pāpadhamme salayanti kampenti viddhaṁsenti apagamentīti vā kusalāni.",
  "tika-abh07t9:56_1": "Atha vā kucchitākārena santāne sayanato pavattanato kusasaṅkhāte pāpadhamme lunanti chindantīti kusalāni.",
  "tika-abh07t9:56_2": "Atha vā kucchite pāpadhamme sānato tanukaraṇato osānakaraṇato vā kusasaṅkhātena ñāṇena,",
  "tika-abh07t9:56_3": "saddhādidhammajātena vā lātabbāni sahajātaupanissayabhāvena yathārahaṁ pavattetabbānīti kusalāni,",
  "tika-abh07t9:56_4": "tāneva yathāvuttatthena kāmāvacarāni kusalacittāni cāti kāmāvacarakusalacittāni.",
  "tika-abh07t9:57_0": "16.",
  "tika-abh07t9:57_1": "Yathā panetāni puññakiriyavasena,",
  "tika-abh07t9:57_2": "kammadvāravasena,",
  "tika-abh07t9:57_3": "kammavasena,",
  "tika-abh07t9:57_4": "adhipativasena ca pavattanti,",
  "tika-abh07t9:57_5": "nevaṁ vipākāni dānādivasena appavattanato,",
  "tika-abh07t9:57_6": "viññattisamuṭṭhāpanābhāvato,",
  "tika-abh07t9:57_7": "avipākasabhāvato,",
  "tika-abh07t9:57_8": "chandādīni purakkhatvā appavattito ca,",
  "tika-abh07t9:57_9": "tasmā taṁvasena parihāpetvā yathārahaṁ gaṇanabhedo yojetabbo.",
  "tika-abh07t9:57_10": "Imānipi iṭṭhaiṭṭhamajjhattārammaṇavasena yathākkamaṁ somanassupekkhāsahitāni.",
  "tika-abh07t9:57_11": "Paṭisandhādivasappavattiyaṁ kammassa balavābalavabhāvato,",
  "tika-abh07t9:57_12": "tadārammaṇappavattiyaṁ yebhuyyena javanānurūpato,",
  "tika-abh07t9:57_13": "kadāci tatthāpi kammānurūpato ca ñāṇasampayuttāni,",
  "tika-abh07t9:57_14": "ñāṇavippayuttāni ca honti.",
  "tika-abh07t9:57_15": "Yathāpayogaṁ vinā sappayogañca yathāupaṭṭhitehi kammādipaccayehi utubhojanādisappāyāsappāyavasena asaṅkhārikasasaṅkhārikāni.",
  "tika-abh07t9:58_0": "17. Kiriyacittānampi kusale vuttanayena yathārahaṁ somanassasahagatāditā veditabbā.",
  "tika-abh07t9:59_0": "18.Sahetukakāmāvacarakusalavipākakiriyacittānīti ettha sahetukaggahaṇaṁ vipākakiriyāpekkhaṁ visesanaṁ kusalassa ekantasahetukattā.",
  "tika-abh07t9:59_1": "Hoti hi yathālābhayojanā,",
  "tika-abh07t9:59_2": "“sakkharakathalampi macchagumbampi carantampi tiṭṭhantampī”tyādīsu viya sakkharakathalassa caraṇāyogato macchagumbāpekkhāya caraṇakiriyā yojīyatīti.",
  "tika-abh07t9:60_0": "19.",
  "tika-abh07t9:60_1": "Sahetukāmāvacarapuññapākakiriyā vedanāñāṇasaṅkhārabhedena paccekaṁ vedanābhedato duvidhattā,",
  "tika-abh07t9:60_2": "ñāṇabhedato catubbidhattā,",
  "tika-abh07t9:60_3": "saṅkhārabhedato aṭṭhavidhattā ca sampiṇḍetvā catuvīsati matāti yojanā.",
  "tika-abh07t9:60_4": "Nanu ca vedanābhedo tāva yutto tāsaṁ bhinnasabhāvattā.",
  "tika-abh07t9:60_5": "Ñāṇasaṅkhārabhedo pana kathanti?",
  "tika-abh07t9:60_6": "Ñāṇasaṅkhārānaṁ bhāvābhāvakatopi bhedo ñāṇasaṅkhārakatova yathā vassakato subhikkho dubbhikkhoti,",
  "tika-abh07t9:60_7": "tasmā ñāṇasaṅkhārakato bhedo ñāṇasaṅkhārabhedoti na ettha koci virodhoti.",
  "tika-abh07t9:61_0": "20.",
  "tika-abh07t9:61_1": "Idāni sabbānipi kāmāvacaracittāni sampiṇḍetvā dassetuṁ “kāme tevīsā”tyādi vuttaṁ.",
  "tika-abh07t9:61_2": "Kāme bhave satta akusalavipākāni,",
  "tika-abh07t9:61_3": "sahetukāhetukāni soḷasa kusalavipākānīti evaṁ tevīsati vipākāni dvādasa akusalāni,",
  "tika-abh07t9:61_4": "aṭṭha kusalānīti puññāpuññāni vīsati ahetukā tisso sahetukā aṭṭhāti ekādasa kiriyā cāti sabbathāpi kusalākusalavipākakiriyānaṁ",
  "tika-abh07t9:61_5": "antogadhabhedena catupaññāseva kāladesasantānādibhedena anekavidhabhāvepītyattho.",
  "tika-abh07t9:62_0": "Kāmāvacarasobhanacittavaṇṇanā niṭṭhitā.",
  "tika-abh07t9:63_0": "Rūpāvacaracittavaṇṇanā",
  "tika-abh07t9:64_0": "21.",
  "tika-abh07t9:64_1": "Idāni tadanantaruddiṭṭhassa rūpāvacarassa niddesakkamo anuppattoti tassa jhānaṅgayogabhedena pañcadhā vibhāgaṁ dassetuṁ “vitakka…pe…",
  "tika-abh07t9:64_2": "sahita”ntyādimāha.",
  "tika-abh07t9:64_3": "Vitakko ca vicāro ca pīti ca sukhañca ekaggatā cāti imehi sahitaṁ vitakkavicārapītisukhekaggatāsahitaṁ.",
  "tika-abh07t9:64_4": "Tattha ārammaṇaṁ vitakketi sampayuttadhamme abhiniropetīti vitakko,",
  "tika-abh07t9:64_5": "so sahajātānaṁ ārammaṇābhiniropanalakkhaṇo,",
  "tika-abh07t9:64_6": "yathā hi koci gāmavāsī puriso rājavallabhaṁ sambandhinaṁ mittaṁ vā nissāya rājagehaṁ anupavisati,",
  "tika-abh07t9:64_7": "evaṁ vitakkaṁ nissāya cittaṁ ārammaṇaṁ ārohati.",
  "tika-abh07t9:64_8": "Yadi evaṁ kathaṁ avitakkaṁ cittaṁ ārammaṇaṁ ārohatīti?",
  "tika-abh07t9:64_9": "Tampi vitakkabaleneva abhinirohati.",
  "tika-abh07t9:64_10": "Yathā hi so puriso paricayena tena vināpi nirāsaṅko rājagehaṁ pavisati,",
  "tika-abh07t9:64_11": "evaṁ paricayena vitakkena vināpi avitakkaṁ cittaṁ ārammaṇaṁ abhinirohati.",
  "tika-abh07t9:64_12": "Paricayoti cettha savitakkacittassa santāne abhiṇhappavattivasena nibbattā cittabhāvanā.",
  "tika-abh07t9:64_13": "Api cettha pañcaviññāṇaṁ avitakkampi vatthārammaṇasaṅghaṭṭanabalena,",
  "tika-abh07t9:64_14": "dutiyajjhānādīni ca heṭṭhimabhāvanābalena abhirohanti.",
  "tika-abh07t9:65_0": "Ārammaṇe tena cittaṁ vicaratīti vicāro.",
  "tika-abh07t9:65_1": "So āraṇanumajjanalakkhaṇo.",
  "tika-abh07t9:65_2": "Tathā hesa “anusandhānatā”ti niddiṭṭho.",
  "tika-abh07t9:65_3": "Ettha ca vicārato oḷārikaṭṭhena,",
  "tika-abh07t9:65_4": "tasseva pubbaṅgamaṭṭhena ca paṭhamaghaṇṭābhighāto viya cetaso paṭhamābhinipāto vitakko,",
  "tika-abh07t9:65_5": "anuravo viya anusañcaraṇaṁ vicāro.",
  "tika-abh07t9:65_6": "Vipphāravācettha vitakko cittassa paripphandanabhūto,",
  "tika-abh07t9:65_7": "ākāse uppatitukāmassa sakuṇassa pakkhavikkhepo viya,",
  "tika-abh07t9:65_8": "padumābhimukhapāto viya ca gandhānubandhacetasā bhamarassa,",
  "tika-abh07t9:65_9": "santavutti vicāro cittassa nātiparipphandanabhūto,",
  "tika-abh07t9:65_10": "ākāse uppatitassa sakuṇassa pakkhappasāraṇaṁ viya,",
  "tika-abh07t9:65_11": "padumassa uparibhāge paribbhamanaṁ viya ca padumābhimukhapatitassa bhamarassa.",
  "tika-abh07t9:66_0": "Pinayati kāyacittaṁ tappeti,",
  "tika-abh07t9:66_1": "vaḍḍhetīti vā pīti,",
  "tika-abh07t9:66_2": "sā sampiyāyanalakkhaṇā,",
  "tika-abh07t9:66_3": "ārammaṇaṁ kallato gahaṇalakkhaṇāti vuttaṁ hoti,",
  "tika-abh07t9:66_4": "sampayuttadhamme sukhayatīti sukhaṁ,",
  "tika-abh07t9:66_5": "taṁ iṭṭhānubhavanalakkhaṇaṁ subhojanarasassādako rājā viya.",
  "tika-abh07t9:66_6": "Tattha ārammaṇappaṭilābhe pītiyā viseso pākaṭo kantārakhinnassa vanantodakadassane viya,",
  "tika-abh07t9:66_7": "yathāladdhassa anubhavane sukhassa viseso pākaṭo yathādiṭṭhaudakassa pānādīsu viyāti.",
  "tika-abh07t9:66_8": "Nānārammaṇavikkhepābhāvena ekaṁ ārammaṇaṁ aggaṁ imassāti ekaggaṁ, cittaṁ,",
  "tika-abh07t9:66_9": "tassa bhāvo ekaggatā, samādhi.",
  "tika-abh07t9:66_10": "So avikkhepalakkhaṇo.",
  "tika-abh07t9:66_11": "Tassa hi vasena sasampayuttaṁ cittaṁ avikkhittaṁ hoti.",
  "tika-abh07t9:67_0": "Paṭhamañca desanākkamato ceva uppattikkamato ca ādibhūtattā taṁ jhānañca ārammaṇūpanijjhānato,",
  "tika-abh07t9:67_1": "paccanīkajhāpanato cāti paṭhamajjhānaṁ,",
  "tika-abh07t9:67_2": "vitakkādipañcakaṁ.",
  "tika-abh07t9:67_3": "Jhānaṅgasamudāye yeva hi jhānavohāro nemiādiaṅgasamudāye rathavohāro viya,",
  "tika-abh07t9:67_4": "tathā hi vuttaṁ vibhaṅge “jhānanti vitakko vicāro pīti sukhaṁ cittassekaggatā”ti.",
  "tika-abh07t9:67_5": "Paṭhamajjhānena sampayuttaṁ kusalacittaṁ paṭhamajjhānakusalacittaṁ.",
  "tika-abh07t9:68_0": "Kasmā pana aññesu phassādīsu sampayuttadhammesu vijjamānesu imeyeva pañca jhānaṅgavasena vuttāti? Vuccate –",
  "tika-abh07t9:68_1": "upanijjhānakiccavantatāya,",
  "tika-abh07t9:68_2": "kāmacchandādīnaṁ ujupaṭipakkhabhāvato ca.",
  "tika-abh07t9:68_3": "Vitakko hi ārammaṇe cittaṁ abhiniropeti.",
  "tika-abh07t9:68_4": "Vicāro anuppabandheti,",
  "tika-abh07t9:68_5": "pīti cassa pīnanaṁ,",
  "tika-abh07t9:68_6": "sukhañca upabrūhanaṁ karoti,",
  "tika-abh07t9:68_7": "atha naṁ sasampayuttadhammaṁ etehi abhiniropanānuppabandhanapīnanaupabrūhanehi anuggahitā ekaggatā samādhānakiccena",
  "tika-abh07t9:68_8": "attānaṁ anuvattāpentī ekattārammaṇe samaṁ,",
  "tika-abh07t9:68_9": "sammā ca ādhiyati.",
  "tika-abh07t9:68_10": "Indriyasamatāvasena samaṁ paṭipakkhadhammānaṁ dūrībhāvena līnuddhaccābhāvena sammā ca ṭhapetīti evamete sameva upanijjhānakiccaṁ āveṇikaṁ.",
  "tika-abh07t9:68_11": "Kāmacchandādipaṭipakkhabhāve pana samādhi kāmacchandassa paṭipakkho rāgappaṇidhiyā ujupaccanīkabhāvato.",
  "tika-abh07t9:68_12": "Kāmacchandavasena hi nānārammaṇehi palobhitassa paribbhamantassa cittassa samādhānaṁ ekaggatāya hoti.",
  "tika-abh07t9:68_13": "Pīti byāpādassa pāmojjasabhāvattā.",
  "tika-abh07t9:68_14": "Vitakko thinamiddhassa yoniso saṅkappanavasena savipphārappavattito sukhaṁ avūpasamānutāpasabhāvassa uddhaccakukkuccassa vūpasantasītalasabhāvattā.",
  "tika-abh07t9:68_15": "Vicāro vicikicchāya ārammaṇe anumajjanavasena paññāpatirūpasabhāvattā.",
  "tika-abh07t9:68_16": "Evaṁ upanijjhānakiccavantatāya,",
  "tika-abh07t9:68_17": "kāmacchandādīnaṁ ujupaṭipakkhabhāvato ca imeyeva pañca jhānaṅgabhāvena vavatthitāti. Yathāhu –",
  "tika-abh07t9:69_0": "“Upanijjhānakiccattā, kāmādipaṭipakkhato;",
  "tika-abh07t9:70_0": "Santesupi ca aññesu, pañceva jhānasaññitā”ti.",
  "tika-abh07t9:71_0": "Upekkhā panetta santavuttisabhāvattā sukheva antogadhāti daṭṭhabbaṁ. Tenāhu –",
  "tika-abh07t9:72_0": "“Upekkhā santavuttittā, sukhamicceva bhāsitā”ti. ;",
  "tika-abh07t9:73_0": "Pahānaṅgādivasena panassa viseso upari āvi bhavissati,",
  "tika-abh07t9:73_1": "tathā arūpāvacaralokuttaresupi labbhamānakaviseso.",
  "tika-abh07t9:73_2": "Athettha kāmāvacarakusalesu viya saṅkhārabhedo kasmā na gahito.",
  "tika-abh07t9:73_3": "Idampi hi kevalaṁ samathānuyogavasena paṭiladdhaṁ sasaṅkhārikaṁ,",
  "tika-abh07t9:73_4": "maggādhigamavasena paṭiladdhaṁ asaṅkhārikanti sakkā vattunti?",
  "tika-abh07t9:73_5": "Nayidamevaṁ maggādhigamavasenasattito paṭiladdhassāpi aparabhāge parikammavaseneva uppajjanato,",
  "tika-abh07t9:73_6": "tasmā sabbassapi jhānassa parikammasaṅkhātapubbābhisaṅkhārena vinā kevalaṁ adhikāravasena anuppajjanato “asaṅkhārika”ntipi,",
  "tika-abh07t9:73_7": "adhikārena ca vinā kevalaṁ parikammābhisaṅkhāreneva anuppajjanato “sasaṅkhārika”ntipi na sakkā vattunti.",
  "tika-abh07t9:73_8": "Atha vā pubbābhisaṅkhāravaseneva uppajjamānassa na kadāci asaṅkhārikabhāvo sambhavatīti “asaṅkhārika”nti",
  "tika-abh07t9:73_9": "ca byabhicārābhāvato “sasaṅkhārika”nti ca na vuttanti.",
  "tika-abh07t9:74_0": "Pi-",
  "tika-abh07t9:74_1": "saddena cettha catukkapañcakanayavasena suddhikanavako,",
  "tika-abh07t9:74_2": "tañca dukkhappaṭipadādandhābhiññādukkhappaṭipadākhippābhiññāsukhappaṭipadādandhābhiññāsukhappaṭipadākhippābhiññāvasena",
  "tika-abh07t9:74_3": "paṭipadācatukkena yojetvā desitattā cattāro navakā,",
  "tika-abh07t9:74_4": "parittaṁ parittārammaṇaṁ,",
  "tika-abh07t9:74_5": "parittaṁ appamāṇārammaṇaṁ,",
  "tika-abh07t9:74_6": "appamāṇaṁ parittārammaṇaṁ,",
  "tika-abh07t9:74_7": "appamāṇaṁ appamāṇārammaṇanti ārammaṇacatukkena yojitattā cattāro navakā,",
  "tika-abh07t9:74_8": "“dukkhappaṭipadaṁ dandhābhiññaṁ parittaṁ parittārammaṇaṁ,",
  "tika-abh07t9:74_9": "dukkhappaṭipadaṁ dandhābhiññaṁ parittaṁ appamāṇārammaṇa”ntyādinā ārammaṇappaṭipadāmissakanayavasena soḷasa",
  "tika-abh07t9:74_10": "navakāti pañcavīsati navakāti evamādibhedaṁ saṅgaṇhāti.",
  "tika-abh07t9:75_0": "22.",
  "tika-abh07t9:75_1": "Jhānavisesena nibbattitavipāko ekantato taṁtaṁjhānasadisovāti vipākaṁ jhānasadisameva vibhattaṁ.",
  "tika-abh07t9:75_2": "Imameva hi atthaṁ dīpetuṁ bhagavatā vipākaniddesepi kusalaṁ uddisitvāva tadanantaraṁ mahaggatalokuttaravipākā vibhattā.",
  "tika-abh07t9:76_0": "25.",
  "tika-abh07t9:76_1": "Rūpāvacaramānasaṁ jhānabhedena pañcahi catūhi tīhi dvīhi puna dvīhi jhānaṅgehi sampayogabhedena pañcadhā",
  "tika-abh07t9:76_2": "pañcaṅgikaṁ caturaṅgikaṁ tivaṅgikaṁ duvaṅgikaṁ puna duvaṅgikanti pañcavidhaṁ hoti avisesena,",
  "tika-abh07t9:76_3": "puna taṁ puññapākakiriyānaṁ paccekaṁ pañcannaṁ pañcannaṁ bhedā pañcadasadhā bhavetyattho.",
  "tika-abh07t9:77_0": "Rūpāvacaracittavaṇṇanā niṭṭhitā.",
  "tika-abh07t9:78_0": "Arūpāvacaracittavaṇṇanā",
  "tika-abh07t9:79_0": "26.",
  "tika-abh07t9:79_1": "Idāni arūpāvacaraṁ ārammaṇabhedena catudhā vibhajitvā dassento āha “ākāsānañcāyatanā”tiādi.",
  "tika-abh07t9:79_2": "Tattha uppādādiantarahitatāya nāssa antoti anantaṁ,",
  "tika-abh07t9:79_3": "ākāsañca taṁ anantañcāti ākāsānantaṁ,",
  "tika-abh07t9:79_4": "kasiṇugghāṭimākāso.",
  "tika-abh07t9:79_5": "“Anantākāsa”nti ca vattabbe “agyāhito”tyādīsu viya visesanassa paranipātavasena “ākāsānanta”nti vuttaṁ.",
  "tika-abh07t9:79_6": "Ākāsānantameva ākāsānañcaṁ sakatthe bhāvapaccayavasena.",
  "tika-abh07t9:79_7": "Ākāsānañcameva āyatanaṁ sasampayuttadhammassa jhānassa adhiṭṭhānaṭṭhena devānaṁ devāyatanaṁ viyāti ākāsānañcāyatanaṁ.",
  "tika-abh07t9:79_8": "Tasmiṁ appanāppattaṁ paṭhamāruppajjhānampi idha “ākāsānañcāyatana”nti vuttaṁ yathā pathavīkasiṇārammaṇaṁ jhānaṁ “pathavīkasiṇa”nti.",
  "tika-abh07t9:79_9": "Atha vā ākāsānañcaṁ āyatanaṁ assāti ākāsānañcāyatanaṁ, jhānaṁ,",
  "tika-abh07t9:79_10": "tena sampayuttaṁ kusalacittaṁ ākāsānañcāyatanakusalacittaṁ.",
  "tika-abh07t9:80_0": "Viññāṇameva anantaṁ viññāṇānantaṁ,",
  "tika-abh07t9:80_1": "paṭhamāruppaviññāṇaṁ.",
  "tika-abh07t9:80_2": "Tañhi uppādādiantavantampi anantākāse pavattanato attānaṁ ārabbha pavattāya bhāvanāya uppādādiantaṁ aggahetvā",
  "tika-abh07t9:80_3": "anantato pharaṇavasena pavattanato ca “ananta”nti vuccati.",
  "tika-abh07t9:80_4": "Viññāṇānantameva viññāṇañcaṁ ākārassa rassattaṁ, na-",
  "tika-abh07t9:80_5": "kārassa lopañca katvā.",
  "tika-abh07t9:80_6": "Dutiyāruppaviññāṇena vā añcitabbaṁ pāpuṇitabbanti viññāṇañcaṁ,",
  "tika-abh07t9:80_7": "tadeva āyatanaṁ dutiyāruppassa adhiṭṭhānattāti viññāṇañcāyatanaṁ.",
  "tika-abh07t9:80_8": "Sesaṁ purimasamaṁ.",
  "tika-abh07t9:81_0": "Nāssa paṭhamāruppassa kiñcanaṁ appamattakaṁ antamaso bhaṅgamattampi avasiṭṭhaṁ atthīti akiñcanaṁ,",
  "tika-abh07t9:81_1": "tassa bhāvo ākiñcaññaṁ,",
  "tika-abh07t9:81_2": "paṭhamāruppaviññāṇābhāvo.",
  "tika-abh07t9:81_3": "Tadeva āyatanantyādi purimasadisaṁ.",
  "tika-abh07t9:82_0": "Oḷārikāya saññāya abhāvato,",
  "tika-abh07t9:82_1": "sukhumāya ca saññāya atthitāya nevassa sasampayuttadhammassa saññā atthi,",
  "tika-abh07t9:82_2": "nāpi asaññaṁ avijjamānasaññanti nevasaññānāsaññaṁ,",
  "tika-abh07t9:82_3": "catutthāruppajjhānaṁ.",
  "tika-abh07t9:82_4": "Dīghaṁ katvā pana “nevasaññānāsañña”nti vuttaṁ.",
  "tika-abh07t9:82_5": "Nevasaññānāsaññameva āyatanaṁ manāyatanadhammāyatanapariyāpannattāti nevasaññānāsaññāyatanaṁ.",
  "tika-abh07t9:82_6": "Atha vā saññāva vipassanāya gocarabhāvaṁ gantvā nibbedajananasaṅkhātassa paṭusaññākiccassa abhāvato nevasaññā",
  "tika-abh07t9:82_7": "ca uṇhodake tejodhātu viya saṅkhārāvasesasukhumabhāvena vijjamānattā na asaññāti nevasaññānāsaññā,",
  "tika-abh07t9:82_8": "sā eva āyatanaṁ imassa sasampayuttadhammassa jhānassa nissayādibhāvatoti nevasaññānāsaññāyatanaṁ.",
  "tika-abh07t9:82_9": "Saññāvasena cettha jhānūpalakkhaṇaṁ nidassanamattaṁ.",
  "tika-abh07t9:82_10": "Vedanādayopi hi tasmiṁ jhāne nevavedanānāvedanādikāyevāti.",
  "tika-abh07t9:82_11": "Nevasaññānāsaññāyatanena sampayuttaṁ kusalacittaṁ nevasaññānāsaññāyatanakusalacittaṁ. Pi-",
  "tika-abh07t9:82_12": "saddena cettha ārammaṇappaṭipadāmissakanayavasena soḷasakkhattukadesanaṁ,",
  "tika-abh07t9:82_13": "aññampi ca pāḷiyaṁ āgatanayabhedaṁ saṅgaṇhāti.",
  "tika-abh07t9:83_0": "30.",
  "tika-abh07t9:83_1": "Ārammaṇānaṁ atikkamitabbānaṁ,",
  "tika-abh07t9:83_2": "kasiṇākāsaviññāṇatadabhāvasaṅkhātānaṁ ālambitabbānañca ākāsādicatunnaṁ gocarānaṁ pabhedena āruppamānasaṁ catubbidhaṁ hoti.",
  "tika-abh07t9:83_3": "Tañhi yathākkamaṁ pañcamajjhānārammaṇaṁ kasiṇanimittaṁ atikkamma tadugghāṭena laddhaṁ ākāsamālambitvā",
  "tika-abh07t9:83_4": "tampi atikkamma tattha pavattaṁ viññāṇamālambitvā tampi atikkamma tadabhāvabhūtaṁ akiñcanabhāvamālambitvā",
  "tika-abh07t9:83_5": "tampi atikkamma tattha pavattaṁ tatiyāruppaviññāṇamālambitvā pavattati,",
  "tika-abh07t9:83_6": "na pana rūpāvacarakusalaṁ viya purimapurimaaṅgātikkamavasena purimapurimassāpi ārammaṇaṁ gahetvā.",
  "tika-abh07t9:83_7": "Tenāhu ācariyā –",
  "tika-abh07t9:84_0": "“Ārammaṇātikkamato, catassopi bhavantimā;",
  "tika-abh07t9:85_0": "Aṅgātikkamametāsaṁ, na icchanti vibhāvino”ti; ;",
  "tika-abh07t9:86_0": "Arūpāvacaracittavaṇṇanā niṭṭhitā.",
  "tika-abh07t9:87_0": "Sobhanacittavaṇṇanā niṭṭhitā.",
  "tika-abh07t9:88_0": "Lokuttaracittavaṇṇanā",
  "tika-abh07t9:89_0": "31.",
  "tika-abh07t9:89_1": "Idāni lokuttarakusalaṁ catumaggayogato,",
  "tika-abh07t9:89_2": "phalañca tadanurūpappavattiyā catudhā vibhajitvā dassetuṁ “sotāpattimaggacitta”ntyādi vuttaṁ.",
  "tika-abh07t9:89_3": "Nibbānaṁ patisavanato upagamanato,",
  "tika-abh07t9:89_4": "nibbānamahāsamuddaninnatāya sotasadisattā vā “soto”ti vuccati ariyo aṭṭhaṅgiko maggo,",
  "tika-abh07t9:89_5": "tassa āpatti ādito pajjanaṁ pāpuṇanaṁ paṭhamasamannāgamo sotāpatti ā-",
  "tika-abh07t9:89_6": "upasaggassa ādikammani pavattanato.",
  "tika-abh07t9:89_7": "Nibbānaṁ maggeti,",
  "tika-abh07t9:89_8": "nibbānatthikehi vā maggīyati,",
  "tika-abh07t9:89_9": "kilese mārento gacchatīti vā maggo,",
  "tika-abh07t9:89_10": "tena sampayuttaṁ cittaṁ maggacittaṁ,",
  "tika-abh07t9:89_11": "sotāpattiyā laddhaṁ maggacittaṁ sotāpattimaggacittaṁ.",
  "tika-abh07t9:89_12": "Atha vā ariyamaggasotassa ādito pajjanaṁ etassāti sotāpatti, puggalo,",
  "tika-abh07t9:89_13": "tassa maggo sotāpattimaggo,",
  "tika-abh07t9:89_14": "tena sampayuttaṁ cittaṁ sotāpattimaggacittaṁ.",
  "tika-abh07t9:90_0": "Sakiṁ ekavāraṁ paṭisandhivasena imaṁ manussalokaṁ āgacchatīti sakadāgāmī,",
  "tika-abh07t9:90_1": "idha patvā idha parinibbāyī,",
  "tika-abh07t9:90_2": "tattha patvā tattha parinibbāyī,",
  "tika-abh07t9:90_3": "idha patvā tattha parinibbāyī,",
  "tika-abh07t9:90_4": "tattha patvā idha parinibbāyī,",
  "tika-abh07t9:90_5": "idha patvā tattha nibbattitvā idha parinibbāyīti pañcasu sakadāgāmīsu pañcamako idhādhippeto.",
  "tika-abh07t9:90_6": "So hi ito gantvā puna sakiṁ idha āgacchatīti.",
  "tika-abh07t9:90_7": "Tassa maggo sakadāgāmimaggo.",
  "tika-abh07t9:90_8": "Kiñcāpi maggasamaṅgino tathāgamanāsambhavato phalaṭṭhoyeva sakadāgāmī nāma,",
  "tika-abh07t9:90_9": "tassa pana kāraṇabhūto purimuppanno maggo maggantarāvacchedanatthaṁ phalaṭṭhena visesetvā vuccati “sakadāgāmimaggo”ti.",
  "tika-abh07t9:90_10": "Evaṁ anāgāmimaggoti.",
  "tika-abh07t9:90_11": "Sakadāgāmimaggena sampayuttaṁ cittaṁ sakadāgāmimaggacittaṁ.",
  "tika-abh07t9:91_0": "Paṭisandhivasena imaṁ kāmadhātuṁ na āgacchatīti anāgāmī,",
  "tika-abh07t9:91_1": "tassa maggo anāgāmimaggo,",
  "tika-abh07t9:91_2": "tena sampayuttaṁ cittaṁ anāgāmimaggacittaṁ.",
  "tika-abh07t9:91_3": "Aggadakkhiṇeyyabhāvena pūjāvisesaṁ arahatīti arahā,",
  "tika-abh07t9:91_4": "atha vā kilesasaṅkhātā arayo,",
  "tika-abh07t9:91_5": "saṁsāracakkassa vā arā kilesā hatā anenāti arahā,",
  "tika-abh07t9:91_6": "pāpakaraṇe rahābhāvato vā arahā,",
  "tika-abh07t9:91_7": "aṭṭhamako ariyapuggalo,",
  "tika-abh07t9:91_8": "tassa bhāvo arahattaṁ,",
  "tika-abh07t9:91_9": "catutthaphalassetaṁ adhivacanaṁ,",
  "tika-abh07t9:91_10": "tassa āgamanabhūto maggo arahattamaggo,",
  "tika-abh07t9:91_11": "tena sampayuttaṁ cittaṁ arahattamaggacittaṁ.",
  "tika-abh07t9:92_0": "Pi-",
  "tika-abh07t9:92_1": "saddena ekekassa maggassa nayasahassavasena catunnaṁ catusahassabhedaṁ saccavibhaṅge āgataṁ saṭṭhisahassabhedaṁ",
  "tika-abh07t9:92_2": "nayaṁ heṭṭhā vuttanayena anekavidhattampi saṅgaṇhāti.",
  "tika-abh07t9:92_3": "Tatthāyaṁ nayasahassamattaparidīpanā, kathaṁ?",
  "tika-abh07t9:92_4": "Sotāpattimaggo tāva jhānanāmena paṭipadābhedaṁ anāmasitvā kevalaṁ suññato appaṇihitoti dvidhā vibhatto,",
  "tika-abh07t9:92_5": "puna paṭipadācatukkena yojetvā paccekaṁ catudhā vibhattoti evaṁ jhānanāmena dasadhā vibhatto.",
  "tika-abh07t9:92_6": "Tathā maggasatipaṭṭhānasammappadhānaiddhipādaindriyabalabojjhaṅgasaccasamathadhammakhandhaāyatanadhātuāhāraphassavedanāsaññācetanācittanāmehipi",
  "tika-abh07t9:92_7": "paccekaṁ dasadasākārehi vibhatto tathā tathā bujjhanakānaṁ puggalānaṁ vasena.",
  "tika-abh07t9:92_8": "Tasmā jhānavasena dasamaggādīnaṁ ekūnavīsatiyā vasena dasa dasāti vīsatiyā ṭhānesu dve nayasatāni honti.",
  "tika-abh07t9:92_9": "Puna tāni catūhi adhipatīhi yojetvā paccekaṁ catudhā vibhattānīti evaṁ adhipatīhi amissetvā dve satāni,",
  "tika-abh07t9:92_10": "missetvā aṭṭha satānīti sotāpattimagge nayasahassaṁ hoti,",
  "tika-abh07t9:92_11": "tathā sakadāgāmimaggādīsupi.",
  "tika-abh07t9:93_0": "32.",
  "tika-abh07t9:93_1": "Sotāpattiyā laddhaṁ,",
  "tika-abh07t9:93_2": "sotāpattissa vā phalacittaṁ vipākabhūtaṁ cittaṁ sotāpattiphalacittaṁ.",
  "tika-abh07t9:93_3": "Arahattañca taṁ phalacittañcāti arahattaphalacittaṁ.",
  "tika-abh07t9:94_0": "34.Catumaggappabhedenāti indriyānaṁ apāṭavapāṭavataratamabhedena bhinnasāmatthiyatāya sakkāyadiṭṭhivicikicchāsīlabbataparāmāsānaṁ",
  "tika-abh07t9:94_1": "niravasesappahānaṁ kāmarāgabyāpādānaṁ tanubhāvāpādanaṁ tesameva niravasesappahānaṁ rūpārūparāgamānuddhaccāvijjānaṁ",
  "tika-abh07t9:94_2": "anavasesappahānanti evaṁ saṁyojanappahānavasena catubbidhānaṁ sotāpattimaggādīnaṁ aṭṭhaṅgikamaggānaṁ",
  "tika-abh07t9:94_3": "sampayogabhedena catumaggasaṅkhātaṁ lokuttarakusalaṁ catudhā hoti,",
  "tika-abh07t9:94_4": "vipākaṁ pana tasseva kusalassa phalattā tadanurūpato tathā catudhāti evaṁ anuttaraṁ attano uttaritarābhāvena",
  "tika-abh07t9:94_5": "anuttarasaṅkhātaṁ lokuttaraṁ cittaṁ aṭṭhadhā matanti yojanā.",
  "tika-abh07t9:95_0": "Kiriyānuttarassa pana asambhavato dvādasavidhatā na vuttā.",
  "tika-abh07t9:95_1": "Kasmā pana tassa asambhavoti?",
  "tika-abh07t9:95_2": "Maggassa ekacittakkhaṇikattā.",
  "tika-abh07t9:95_3": "Yadi hi maggacittaṁ punappunaṁ uppajjeyya,",
  "tika-abh07t9:95_4": "taduppattiyā kiriyabhāvo sakkā vattuṁ.",
  "tika-abh07t9:95_5": "Taṁ pana kilesasamucchedakavaseneva upalabhitabbato ekavārappavatteneva ca tena asanisampātena viya taruādīnaṁ",
  "tika-abh07t9:95_6": "samūlaviddhaṁsanassa taṁtaṁkilesānaṁ accantaṁ appavattiyā sādhitattā puna uppajjamānepi kātabbābhāvato",
  "tika-abh07t9:95_7": "diṭṭhadhammasukhavihāratthañca phalasamāpattiyā eva nibbānārammaṇavasena pavattanato na kadāci sekkhānaṁ",
  "tika-abh07t9:95_8": "asekkhānaṁ vā uppajjati.",
  "tika-abh07t9:95_9": "Tasmā natthi sabbathāpi lokuttarakiriyacittanti.",
  "tika-abh07t9:96_0": "Lokuttaracittavaṇṇanā niṭṭhitā.",
  "tika-abh07t9:97_0": "Cittagaṇanasaṅgahavaṇṇanā",
  "tika-abh07t9:98_0": "35.“Dvādasākusalāneva”ntyādi yathāvuttānaṁ catubhūmikacittānaṁ gaṇanasaṅgaho.",
  "tika-abh07t9:99_0": "36.",
  "tika-abh07t9:99_1": "Evaṁ jātivasena saṅgahaṁ dassetvā puna bhūmivasena dassetuṁ “catupaññāsadhā kāme”tyādi vuttaṁ.",
  "tika-abh07t9:99_2": "Kāme bhave cittāni catupaññāsadhā īraye,",
  "tika-abh07t9:99_3": "rūpe bhave pannarasa īraye,",
  "tika-abh07t9:99_4": "āruppe bhave dvādasa īraye,",
  "tika-abh07t9:99_5": "anuttare pana navavidhe dhammasamudāye cittāni aṭṭhadhā īraye,",
  "tika-abh07t9:99_6": "katheyyātyattho.",
  "tika-abh07t9:99_7": "Ettha ca kāmataṇhādivisayabhāvena kāmabhavādipariyāpannāni cittāni sakasakabhūmito aññattha pavattamānānipi kāmabhavādīsu cittānīti vuttāni,",
  "tika-abh07t9:99_8": "yathā manussitthiyā kucchismiṁ nibbattopi tiracchānagato tiracchānayonipariyāpannattā tiracchānesveva saṅgayhati.",
  "tika-abh07t9:99_9": "Katthaci apariyāpannāni navavidhalokuttaradhammasamūhekadesabhūtāni “rukkhe sākhā”tyādīsu viya anuttare cittānīti vuttāni.",
  "tika-abh07t9:99_10": "Atha vā “kāme,",
  "tika-abh07t9:99_11": "rūpe”ti ca uttarapadalopaniddeso.",
  "tika-abh07t9:99_12": "Arūpe bhavāni āruppāni.",
  "tika-abh07t9:99_13": "Natthi etesaṁ uttaraṁ cittanti anuttarānīti upayogabahuvacanavasena kāme kāmāvacarāni cittāni catupaññāsadhā īraye,",
  "tika-abh07t9:99_14": "rūpe rūpāvacarāni cittāni pannarasa īraye,",
  "tika-abh07t9:99_15": "āruppe āruppāni cittāni dvādasa īraye.",
  "tika-abh07t9:99_16": "Anuttare lokuttarāni cittāni aṭṭhadhā īrayeti evamettha sambandho daṭṭhabbo.",
  "tika-abh07t9:100_0": "37.Itthaṁ yathāvuttena jātibhedabhinnacatubhūmikacittabhedavasena ekūnanavutippabhedaṁ katvā mānasaṁ",
  "tika-abh07t9:100_1": "cittaṁ vicakkhaṇā visesena atthacakkhaṇasabhāvā paṇḍitā vibhajanti.",
  "tika-abh07t9:100_2": "Atha vā ekavīsasataṁ ekuttaravīsādhikaṁ sataṁ vibhajanti.",
  "tika-abh07t9:101_0": "Cittagaṇanasaṅgahavaṇṇanā niṭṭhitā.",
  "tika-abh07t9:102_0": "Vitthāragaṇanavaṇṇanā",
  "tika-abh07t9:103_0": "38.",
  "tika-abh07t9:103_1": "Jhānaṅgavasena paṭhamajjhānasadisattā paṭhamajjhānañca taṁ sotāpattimaggacittañceti paṭhamajjhānasotāpattimaggacittaṁ.",
  "tika-abh07t9:103_2": "Pādakajjhānasammasitajjhānapuggalajjhāsayesupi,",
  "tika-abh07t9:103_3": "hi aññataravasena taṁtaṁjhānasadisattā vitakkādiaṅgapātubhāvena cattāropi maggā paṭhamajjhānādivohāraṁ labhantā paccekaṁ pañcadhā vibhajanti.",
  "tika-abh07t9:103_4": "Tenāha “jhānaṅgayogabhedenā”tyādi,",
  "tika-abh07t9:103_5": "tattha paṭhamajjhānādīsu yaṁ yaṁ jhānaṁ samāpajjitvā tato tato vuṭṭhāya saṅkhāre sammasantassa vuṭṭhānagāminivipassanā pavattā,",
  "tika-abh07t9:103_6": "taṁ pādakajjhānaṁ vuṭṭhānagāminivipassanāya padaṭṭhānabhāvato.",
  "tika-abh07t9:103_7": "Yaṁ yaṁ jhānaṁ sammasantassa sā pavattā,",
  "tika-abh07t9:103_8": "taṁ sammasitajjhānaṁ.",
  "tika-abh07t9:103_9": "“Aho vata me paṭhamajjhānasadiso maggo pañcaṅgiko,",
  "tika-abh07t9:103_10": "dutiyajjhānādīsu vā aññatarasadiso caturaṅgādibhedo maggo bhaveyyā”ti evaṁ yogāvacarassa uppannajjhāsayo puggalajjhāsayo nāma.",
  "tika-abh07t9:104_0": "Tattha yena paṭhamajjhānādīsu aññataraṁ jhānaṁ samāpajjitvā tato vuṭṭhāya pakiṇṇakasaṅkhāre sammasitvā maggo uppādito hoti,",
  "tika-abh07t9:104_1": "tassa so maggo paṭhamajjhānādīsu taṁtaṁpādakajjhānasadiso hoti.",
  "tika-abh07t9:104_2": "Sace pana vipassanāpādakaṁ kiñci jhānaṁ natthi,",
  "tika-abh07t9:104_3": "kevalaṁ paṭhamajjhānādīsu aññataraṁ jhānaṁ sammasitvā maggo uppādito hoti,",
  "tika-abh07t9:104_4": "tassa so sammasitajjhānasadiso hoti.",
  "tika-abh07t9:104_5": "Yadā pana yaṁ kiñci jhānaṁ samāpajjitvā tato vuṭṭhāya aññataraṁ sammasitvā maggo uppādito hoti,",
  "tika-abh07t9:104_6": "tadā puggalajjhāsayavasena dvīsu aññatarasadiso hoti.",
  "tika-abh07t9:104_7": "Sace pana puggalassa tathāvidho ajjhāsayo natthi,",
  "tika-abh07t9:104_8": "heṭṭhimaheṭṭhimajjhānato vuṭṭhāya uparūparijhānadhamme sammasitvā uppāditamaggo pādakajjhānaṁ anapekkhitvā sammasitajjhānasadiso hoti.",
  "tika-abh07t9:104_9": "Uparūparijhānato pana vuṭṭhāya heṭṭhimaheṭṭhimajjhānadhamme sammasitvā uppāditamaggo sammasitajjhānaṁ anapekkhitvā pādakajjhānasadiso hoti.",
  "tika-abh07t9:104_10": "Heṭṭhimaheṭṭhimajjhānato hi uparūparijhānaṁ balavataranti.",
  "tika-abh07t9:104_11": "Vedanāniyamo pana sabbatthāpi vuṭṭhānagāminivipassanāniyamena hoti.",
  "tika-abh07t9:104_12": "Tathā sukkhavipassakassa sakalajjhānaṅganiyamo.",
  "tika-abh07t9:104_13": "Tassa hi pādakajjhānādīnaṁ abhāvena tesaṁ vasena niyamābhāvato vipassanāniyamena pañcaṅgikova maggo hotīti.",
  "tika-abh07t9:104_14": "Apica samāpattilābhinopi jhānaṁ pādakaṁ akatvā pakiṇṇakasaṅkhāre sammasitvā uppāditamaggopi vipassanāniyameneva",
  "tika-abh07t9:104_15": "pañcaṅgikova hotīti ayamettha aṭṭhakathādito uddhaṭo vinicchayasāro.",
  "tika-abh07t9:104_16": "Theravādadassanādivasappavatto pana papañco aṭṭhakathādīsu vuttanayena veditabbo.",
  "tika-abh07t9:104_17": "Yathā cettha,",
  "tika-abh07t9:104_18": "evaṁ sabbatthāpi vitthāranayo tattha tattha vuttanayena gahetabbo.",
  "tika-abh07t9:104_19": "Ganthabhīrukajanānuggahatthaṁ panettha saṅkhepakathā adhippetā.",
  "tika-abh07t9:105_0": "42.",
  "tika-abh07t9:105_1": "Yathā rūpāvacaraṁ cittaṁ paṭhamādipañcavidhajhānabhedena gayhati “paṭhamajjhāna”ntyādinā vuccati,",
  "tika-abh07t9:105_2": "tathā anuttarampi cittaṁ “paṭhamajjhānasotāpattimaggacitta”ntyādinā gayhati.",
  "tika-abh07t9:105_3": "Āruppañcāpi upekkhekaggatāyogena aṅgasamatāya pañcamajjhāne gayhati,",
  "tika-abh07t9:105_4": "pañcamajjhānavohāraṁ labhatītyattho.",
  "tika-abh07t9:105_5": "Atha vā rūpāvacaraṁ cittaṁ anuttarañca paṭhamādijhānabhede “paṭhamajjhānakusalacittaṁ,",
  "tika-abh07t9:105_6": "paṭhamajjhānasotāpattimaggacittantyādinā yathā gayhati,",
  "tika-abh07t9:105_7": "tathā āruppañcāpi pañcame jhāne gayhatīti yojanā.",
  "tika-abh07t9:105_8": "Ācariyassāpi hi ayameva yojanā adhippetāti dissati nāmarūpaparicchede ujukameva tathā vuttattā.",
  "tika-abh07t9:105_9": "Vuttañhi tattha –",
  "tika-abh07t9:106_0": "“Rūpāvacaracittāni, gayhantānuttarāni ca;",
  "tika-abh07t9:107_0": "Paṭhamādijhānabhede, āruppañcāpi pañcame”ti. ;",
  "tika-abh07t9:108_0": "Tasmāti yasmā rūpāvacaraṁ viya anuttarampi paṭhamādijhānabhede gayhati,",
  "tika-abh07t9:108_1": "āruppañcāpi pañcame gayhati,",
  "tika-abh07t9:108_2": "yasmā vā jhānaṅgayogabhedena ekekaṁ pañcadhā katvā anuttaraṁ cittaṁ cattālīsavidhanti vuccati,",
  "tika-abh07t9:108_3": "rūpāvacaralokuttarāni viya ca paṭhamādijhānabhede,",
  "tika-abh07t9:108_4": "tathā āruppañcāpi pañcame gayhati,",
  "tika-abh07t9:108_5": "tasmā paṭhamādikamekekaṁ jhānaṁ lokiyaṁ tividhaṁ,",
  "tika-abh07t9:108_6": "lokuttaraṁ aṭṭhavidhanti ekādasavidhaṁ.",
  "tika-abh07t9:108_7": "Ante tu jhānaṁ tevīsatividhaṁ tividharūpāvacaradvādasavidhaarūpāvacaraaṭṭhalokuttaravasenātyattho.",
  "tika-abh07t9:109_0": "43.",
  "tika-abh07t9:109_1": "Pādakajjhānādivasena gaṇanavuḍḍhi kusalavipākesveva sambhavatīti tesameva gaṇanaṁ ekavīsasatagaṇanāya aṅgabhāvena dassento āha “sattatiṁsā”tyādi.",
  "tika-abh07t9:110_0": "Iti abhidhammatthavibhāviniyā nāma abhidhammatthasaṅgahavaṇṇanāya",
  "tika-abh07t9:111_0": "Cittaparicchedavaṇṇanā niṭṭhitā."
}