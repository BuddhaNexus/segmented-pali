{
  "atk-s0101a3:0_0": "3. Ambaṭṭhasuttavaṇṇanā",
  "atk-s0101a3:1_0": "Addhānagamanavaṇṇanā",
  "atk-s0101a3:2_0": "254.",
  "atk-s0101a3:2_1": "Evaṁ me sutaṁ…pe…",
  "atk-s0101a3:2_2": "kosalesūti ambaṭṭhasuttaṁ.",
  "atk-s0101a3:2_3": "Tatrāyaṁ apubbapadavaṇṇanā.",
  "atk-s0101a3:2_4": "Kosalesūti kosalā nāma jānapadino rājakumārā.",
  "atk-s0101a3:2_5": "Tesaṁ nivāso ekopi janapado rūḷhīsaddena kosalāti vuccati,",
  "atk-s0101a3:2_6": "tasmiṁ kosalesu janapade.",
  "atk-s0101a3:2_7": "Porāṇā panāhu –",
  "atk-s0101a3:2_8": "yasmā pubbe mahāpanādaṁ rājakumāraṁ nānānāṭakādīni disvā sitamattampi akarontaṁ sutvā rājā āha –",
  "atk-s0101a3:2_9": "“yo mama puttaṁ hasāpeti,",
  "atk-s0101a3:2_10": "sabbālaṅkārena naṁ alaṅkaromī”ti.",
  "atk-s0101a3:2_11": "Tato naṅgalānipi chaḍḍetvā mahājanakāye sannipatite manussā sātirekāni sattavassāni nānākīḷāyo dassetvāpi taṁ hasāpetuṁ nāsakkhiṁsu,",
  "atk-s0101a3:2_12": "tato sakko devarājā nāṭakaṁ pesesi,",
  "atk-s0101a3:2_13": "so dibbanāṭakaṁ dassetvā hasāpesi.",
  "atk-s0101a3:2_14": "Atha te manussā attano attano vasanokāsābhimukhā pakkamiṁsu.",
  "atk-s0101a3:2_15": "Te paṭipathe mittasuhajjādayo disvā paṭisanthāraṁ karontā –",
  "atk-s0101a3:2_16": "“kacci bho kusalaṁ,",
  "atk-s0101a3:2_17": "kacci bho kusala”nti āhaṁsu.",
  "atk-s0101a3:2_18": "Tasmā taṁ “kusala”nti vacanaṁ upādāya so padeso kosalāti vuccatīti.",
  "atk-s0101a3:3_0": "Cārikaṁ caramānoti addhānagamanaṁ gacchanto.",
  "atk-s0101a3:3_1": "Cārikā ca nāmesā bhagavato duvidhā hoti –",
  "atk-s0101a3:3_2": "turitacārikā ca,",
  "atk-s0101a3:3_3": "aturitacārikā ca.",
  "atk-s0101a3:3_4": "Tattha dūrepi bodhaneyyapuggalaṁ disvā tassa bodhanatthāya sahasā gamanaṁ turitacārikā nāma,",
  "atk-s0101a3:3_5": "sā mahākassapassa paccuggamanādīsu daṭṭhabbā.",
  "atk-s0101a3:3_6": "Bhagavā hi mahākassapattheraṁ paccuggacchanto muhuttena tigāvutaṁ maggaṁ agamāsi.",
  "atk-s0101a3:3_7": "Āḷavakassatthāya tiṁsayojanaṁ,",
  "atk-s0101a3:3_8": "tathā aṅgulimālassa.",
  "atk-s0101a3:3_9": "Pakkusātissa pana pañcacattālīsayojanaṁ.",
  "atk-s0101a3:3_10": "Mahākappinassa vīsayojanasataṁ.",
  "atk-s0101a3:3_11": "Dhaniyassatthāya sattayojanasatāni agamāsi.",
  "atk-s0101a3:3_12": "Dhammasenāpatino saddhivihārikassa vanavāsītissasāmaṇerassa tigāvutādhikaṁ vīsayojanasataṁ.",
  "atk-s0101a3:4_0": "Ekadivasaṁ kira thero –",
  "atk-s0101a3:4_1": "“tissasāmaṇerassa santikaṁ, bhante,",
  "atk-s0101a3:4_2": "gacchāmī”ti āha. Bhagavā –",
  "atk-s0101a3:4_3": "“ahampi gamissāmī”ti vatvā āyasmantaṁ ānandaṁ āmantesi – “ānanda,",
  "atk-s0101a3:4_4": "vīsatisahassānaṁ chaḷabhiññānaṁ ārocehi,",
  "atk-s0101a3:4_5": "bhagavā kira vanavāsissa tissasāmaṇerassa santikaṁ gamissatī”ti.",
  "atk-s0101a3:4_6": "Tato dutiyadivase vīsatisahassakhīṇāsavaparivāro ākāse uppatitvā vīsatiyojanasatamatthake tassa gocaragāmadvāre otaritvā cīvaraṁ pārupi.",
  "atk-s0101a3:4_7": "Taṁ kammantaṁ gacchamānā manussā disvā –",
  "atk-s0101a3:4_8": "“satthā no āgato,",
  "atk-s0101a3:4_9": "mā kammantaṁ agamitthā”ti vatvā āsanāni paññapetvā yāguṁ datvā pātarāsabhattaṁ karontā – “kuhiṁ, bhante,",
  "atk-s0101a3:4_10": "bhagavā gacchatī”ti daharabhikkhū pucchiṁsu.",
  "atk-s0101a3:4_11": "Upāsakā na bhagavā aññattha gacchati,",
  "atk-s0101a3:4_12": "idheva tissasāmaṇerassa dassanatthāyāgatoti. Te –",
  "atk-s0101a3:4_13": "“amhākaṁ kulūpakassa kira therassa dassanatthāya satthā āgato,",
  "atk-s0101a3:4_14": "no vata no thero oramattako”ti somanassajātā ahesuṁ.",
  "atk-s0101a3:5_0": "Atha kho bhagavato bhattakiccapariyosāne sāmaṇero gāme piṇḍāya caritvā – “upāsakā,",
  "atk-s0101a3:5_1": "mahābhikkhusaṅgho”ti pucchi.",
  "atk-s0101a3:5_2": "Athassa te “satthā, bhante,",
  "atk-s0101a3:5_3": "āgato”ti ārocesuṁ.",
  "atk-s0101a3:5_4": "So bhagavantaṁ upasaṅkamitvā piṇḍapātena āpucchi.",
  "atk-s0101a3:5_5": "Satthā tassa pattaṁ hatthena gahetvā – “alaṁ, tissa,",
  "atk-s0101a3:5_6": "niṭṭhitaṁ bhattakicca”nti āha.",
  "atk-s0101a3:5_7": "Tato upajjhāyaṁ āpucchitvā attano pattāsane nisīditvā bhattakiccamakāsi.",
  "atk-s0101a3:5_8": "Athassa bhattakiccapariyosāne satthā maṅgalaṁ vatvā nikkhamitvā gāmadvāre ṭhatvā –",
  "atk-s0101a3:5_9": "“kataro te, tissa,",
  "atk-s0101a3:5_10": "vasanaṭṭhānaṁ gatamaggo”ti āha.",
  "atk-s0101a3:5_11": "Ayaṁ bhagavāti.",
  "atk-s0101a3:5_12": "Maggaṁ desayamāno purato yāhi tissāti.",
  "atk-s0101a3:5_13": "Bhagavā kira sadevakassa lokassa maggadesakopi samāno sakale tigāvute magge ‘sāmaṇeraṁ daṭṭhuṁ lacchāmī’ti taṁ maggadesakaṁ akāsi.",
  "atk-s0101a3:6_0": "So attano vasanaṭṭhānaṁ gantvā bhagavato vattamakāsi.",
  "atk-s0101a3:6_1": "Atha naṁ bhagavā –",
  "atk-s0101a3:6_2": "“kataro te, tissa,",
  "atk-s0101a3:6_3": "caṅkamo”ti pucchitvā tattha gantvā sāmaṇerassa nisīdanapāsāṇe nisīditvā – “tissa,",
  "atk-s0101a3:6_4": "imasmiṁ ṭhāne sukhaṁ vasī”ti pucchi. So āha – “āma, bhante,",
  "atk-s0101a3:6_5": "imasmiṁ ṭhāne vasantassa sīhabyagghahatthimigamorādīnaṁ saddaṁ suṇato araññasaññā uppajjati,",
  "atk-s0101a3:6_6": "tāya sukhaṁ vasāmī”ti.",
  "atk-s0101a3:6_7": "Atha naṁ bhagavā – “tissa,",
  "atk-s0101a3:6_8": "bhikkhusaṅghaṁ sannipātehi,",
  "atk-s0101a3:6_9": "buddhadāyajjaṁ te dassāmī”ti vatvā sannipatite bhikkhusaṅghe upasampādetvā attano vasanaṭṭhānameva agamāsīti.",
  "atk-s0101a3:6_10": "Ayaṁ turitacārikā nāma.",
  "atk-s0101a3:6_11": "Yaṁ pana gāmanigamapaṭipāṭiyā devasikaṁ yojanadviyojanavasena piṇḍapātacariyādīhi lokaṁ anuggaṇhantassa gamanaṁ,",
  "atk-s0101a3:6_12": "ayaṁ aturitacārikā nāma.",
  "atk-s0101a3:7_0": "Imaṁ pana cārikaṁ caranto bhagavā mahāmaṇḍalaṁ,",
  "atk-s0101a3:7_1": "majjhimamaṇḍalaṁ,",
  "atk-s0101a3:7_2": "antomaṇḍalanti imesaṁ tiṇṇaṁ maṇḍalānaṁ aññatarasmiṁ carati.",
  "atk-s0101a3:7_3": "Tattha mahāmaṇḍalaṁ navayojanasatikaṁ,",
  "atk-s0101a3:7_4": "majjhimamaṇḍalaṁ chayojanasatikaṁ,",
  "atk-s0101a3:7_5": "antomaṇḍalaṁ tiyojanasatikaṁ.",
  "atk-s0101a3:7_6": "Yadā mahāmaṇḍale cārikaṁ caritukāmo hoti,",
  "atk-s0101a3:7_7": "mahāpavāraṇāya pavāretvā pāṭipadadivase mahābhikkhusaṅghaparivāro nikkhamati.",
  "atk-s0101a3:7_8": "Samantā yojanasataṁ ekakolāhalaṁ hoti.",
  "atk-s0101a3:7_9": "Purimaṁ purimaṁ āgatā nimantetuṁ labhanti.",
  "atk-s0101a3:7_10": "Itaresu dvīsu maṇḍalesu sakkāro mahāmaṇḍale osarati.",
  "atk-s0101a3:7_11": "Tattha bhagavā tesu tesu gāmanigamesu ekāhaṁ dvīhaṁ vasanto mahājanaṁ āmisappaṭiggahena anuggaṇhanto",
  "atk-s0101a3:7_12": "dhammadānena cassa vivaṭṭasannissitaṁ kusalaṁ vaḍḍhento navahi māsehi cārikaṁ pariyosāpeti.",
  "atk-s0101a3:7_13": "Sace pana antovasse bhikkhūnaṁ samathavipassanā taruṇā honti,",
  "atk-s0101a3:7_14": "mahāpavāraṇāya apavāretvā pavāraṇāsaṅgahaṁ datvā kattikapuṇṇamāyaṁ pavāretvā migasirassa paṭhamapāṭipadadivase",
  "atk-s0101a3:7_15": "mahābhikkhusaṅghaparivāro nikkhamitvā majjhimamaṇḍale osarati.",
  "atk-s0101a3:7_16": "Aññenapi kāraṇena majjhimamaṇḍale cārikaṁ caritukāmo catumāsaṁ vasitvāva nikkhamati.",
  "atk-s0101a3:7_17": "Vuttanayeneva itaresu dvīsu maṇḍalesu sakkāro majjhimamaṇḍale osarati.",
  "atk-s0101a3:7_18": "Bhagavā purimanayeneva lokaṁ anuggaṇhanto aṭṭhahi māsehi cārikaṁ pariyosāpeti.",
  "atk-s0101a3:7_19": "Sace pana catumāsaṁ vutthavassassāpi bhagavato veneyyasattā aparipakkindriyā honti,",
  "atk-s0101a3:7_20": "tesaṁ indriyaparipākaṁ āgamayamāno aparampi ekamāsaṁ vā dviticatumāsaṁ vā tattheva vasitvā mahābhikkhusaṅghaparivāro nikkhamati.",
  "atk-s0101a3:7_21": "Vuttanayeneva itaresu dvīsu maṇḍalesu sakkāro antomaṇḍale osarati.",
  "atk-s0101a3:7_22": "Bhagavā purimanayeneva lokaṁ anuggaṇhanto sattahi vā chahi vā pañcahi vā catūhi vā māsehi cārikaṁ pariyosāpeti.",
  "atk-s0101a3:7_23": "Iti imesu tīsu maṇḍalesu yattha katthaci cārikaṁ caranto na cīvarādihetu carati.",
  "atk-s0101a3:7_24": "Atha kho ye duggatabālajiṇṇabyādhitā,",
  "atk-s0101a3:7_25": "te kadā tathāgataṁ āgantvā passissanti.",
  "atk-s0101a3:7_26": "Mayi pana cārikaṁ carante mahājano tathāgatassa dassanaṁ labhissati.",
  "atk-s0101a3:7_27": "Tattha keci cittāni pasādessanti,",
  "atk-s0101a3:7_28": "keci mālādīhi pūjessanti,",
  "atk-s0101a3:7_29": "keci kaṭacchubhikkhaṁ dassanti,",
  "atk-s0101a3:7_30": "keci micchādassanaṁ pahāya sammādiṭṭhikā bhavissanti.",
  "atk-s0101a3:7_31": "Taṁ nesaṁ bhavissati dīgharattaṁ hitāya sukhāyāti.",
  "atk-s0101a3:7_32": "Evaṁ lokānukampakāya cārikaṁ carati.",
  "atk-s0101a3:8_0": "Api ca catūhi kāraṇehi buddhā bhagavanto cārikaṁ caranti,",
  "atk-s0101a3:8_1": "jaṅghavihāravasena sarīraphāsukatthāya,",
  "atk-s0101a3:8_2": "atthuppattikālābhikaṅkhanatthāya,",
  "atk-s0101a3:8_3": "bhikkhūnaṁ sikkhāpadapaññāpanatthāya,",
  "atk-s0101a3:8_4": "tattha tattha paripākagatindriye bodhaneyyasatte bodhanatthāyāti.",
  "atk-s0101a3:8_5": "Aparehipi catūhi kāraṇehi buddhā bhagavanto cārikaṁ caranti buddhaṁ saraṇaṁ gacchissantīti vā, dhammaṁ,",
  "atk-s0101a3:8_6": "saṅghaṁ saraṇaṁ gacchissantīti vā,",
  "atk-s0101a3:8_7": "mahatā dhammavassena catasso parisā santappessāmīti vā.",
  "atk-s0101a3:8_8": "Aparehipi pañcahi kāraṇehi buddhā bhagavanto cārikaṁ caranti pāṇātipātā viramissantīti vā,",
  "atk-s0101a3:8_9": "adinnādānā,",
  "atk-s0101a3:8_10": "kāmesumicchācārā, musāvādā,",
  "atk-s0101a3:8_11": "surāmerayamajjapamādaṭṭhānā viramissantīti vā.",
  "atk-s0101a3:8_12": "Aparehipi aṭṭhahi kāraṇehi buddhā bhagavanto cārikaṁ caranti –",
  "atk-s0101a3:8_13": "paṭhamaṁ jhānaṁ paṭilabhissantīti vā,",
  "atk-s0101a3:8_14": "dutiyaṁ jhānaṁ…pe…",
  "atk-s0101a3:8_15": "nevasaññānāsaññāyatanasamāpattiṁ paṭilabhissantīti vā.",
  "atk-s0101a3:8_16": "Aparehipi aṭṭhahi kāraṇehi buddhā bhagavanto cārikaṁ caranti –",
  "atk-s0101a3:8_17": "sotāpattimaggaṁ adhigamissantīti vā,",
  "atk-s0101a3:8_18": "sotāpattiphalaṁ…pe…",
  "atk-s0101a3:8_19": "arahattaphalaṁ sacchikarissantīti vāti.",
  "atk-s0101a3:8_20": "Ayaṁ aturitacārikā,",
  "atk-s0101a3:8_21": "idha cārikāti adhippetā.",
  "atk-s0101a3:8_22": "Sā panesā duvidhā hoti –",
  "atk-s0101a3:8_23": "anibaddhacārikā ca nibaddhacārikā ca.",
  "atk-s0101a3:8_24": "Tattha yaṁ gāmanigamanagarapaṭipāṭivasena carati,",
  "atk-s0101a3:8_25": "ayaṁ anibaddhacārikā nāma.",
  "atk-s0101a3:8_26": "Yaṁ panekasseva bodhaneyyasattassatthāya gacchati,",
  "atk-s0101a3:8_27": "ayaṁ nibaddhacārikā nāma.",
  "atk-s0101a3:8_28": "Esā idha adhippetā.",
  "atk-s0101a3:9_0": "Tadā kira bhagavato pacchimayāmakiccapariyosāne dasasahassilokadhātuyā ñāṇajālaṁ pattharitvā bodhaneyyabandhave",
  "atk-s0101a3:9_1": "olokentassa pokkharasātibrāhmaṇo sabbaññutaññāṇajālassa anto paviṭṭho.",
  "atk-s0101a3:9_2": "Atha bhagavā ayaṁ brāhmaṇo mayhaṁ ñāṇajāle paññāyati,",
  "atk-s0101a3:9_3": "“atthi nu khvassa upanissayo”ti vīmaṁsanto sotāpattimaggassa upanissayaṁ disvā –",
  "atk-s0101a3:9_4": "“eso mayi etaṁ janapadaṁ gate lakkhaṇapariyesanatthaṁ ambaṭṭhaṁ antevāsiṁ pahiṇissati,",
  "atk-s0101a3:9_5": "so mayā saddhiṁ vādapaṭivādaṁ katvā nānappakāraṁ asabbhivākyaṁ vakkhati,",
  "atk-s0101a3:9_6": "tamahaṁ dametvā nibbisevanaṁ karissāmi.",
  "atk-s0101a3:9_7": "So ācariyassa kathessati,",
  "atk-s0101a3:9_8": "athassācariyo taṁ kathaṁ sutvā āgamma mama lakkhaṇāni pariyesissati,",
  "atk-s0101a3:9_9": "tassāhaṁ dhammaṁ desessāmi.",
  "atk-s0101a3:9_10": "So desanāpariyosāne sotāpattiphale patiṭṭhahissati.",
  "atk-s0101a3:9_11": "Desanā mahājanassa saphalā bhavissatī”ti pañcabhikkhusataparivāro taṁ janapadaṁ paṭipanno.",
  "atk-s0101a3:9_12": "Tena vuttaṁ –",
  "atk-s0101a3:9_13": "“kosalesu cārikaṁ caramāno mahatā bhikkhusaṅghena saddhiṁ pañcamattehi bhikkhusatehī”ti.",
  "atk-s0101a3:10_0": "Yena icchānaṅgalanti yena disābhāgena icchānaṅgalaṁ avasaritabbaṁ.",
  "atk-s0101a3:10_1": "Yasmiṁ vā padese icchānaṅgalaṁ.",
  "atk-s0101a3:10_2": "Ijjhānaṅgalantipi pāṭho.",
  "atk-s0101a3:10_3": "Tadavasarīti tena avasari,",
  "atk-s0101a3:10_4": "taṁ vā avasari.",
  "atk-s0101a3:10_5": "Tena disābhāgena gato,",
  "atk-s0101a3:10_6": "taṁ vā padesaṁ gatoti attho.",
  "atk-s0101a3:10_7": "Icchānaṅgale viharati icchānaṅgalavanasaṇḍeti icchānaṅgalaṁ upanissāya icchānaṅgalavanasaṇḍe sīlakhandhāvāraṁ",
  "atk-s0101a3:10_8": "bandhitvā samādhikontaṁ ussāpetvā sabbaññutaññāṇasaraṁ parivattayamāno dhammarājā yathābhirucitena vihārena viharati.",
  "atk-s0101a3:11_0": "Pokkharasātivatthuvaṇṇanā",
  "atk-s0101a3:12_0": "255.Tena kho pana samayenāti yena samayena bhagavā tattha viharati,",
  "atk-s0101a3:12_1": "tena samayena,",
  "atk-s0101a3:12_2": "tasmiṁ samayeti ayamattho.",
  "atk-s0101a3:12_3": "Brahmaṁ aṇatīti brāhmaṇo,",
  "atk-s0101a3:12_4": "mante sajjhāyatīti attho.",
  "atk-s0101a3:12_5": "Idameva hi jātibrāhmaṇānaṁ niruttivacanaṁ.",
  "atk-s0101a3:12_6": "Ariyā pana bāhitapāpattā brāhmaṇāti vuccanti.",
  "atk-s0101a3:12_7": "Pokkharasātīti idaṁ tassa nāmaṁ.",
  "atk-s0101a3:12_8": "Kasmā pokkharasātīti vuccati.",
  "atk-s0101a3:12_9": "Tassa kira kāyo setapokkharasadiso,",
  "atk-s0101a3:12_10": "devanagare ussāpitarajatatoraṇaṁ viya sobhati.",
  "atk-s0101a3:12_11": "Sīsaṁ panassa kāḷavaṇṇaṁ indanīlamaṇimayaṁ viya.",
  "atk-s0101a3:12_12": "Massupi candamaṇḍale kāḷamegharāji viya khāyati.",
  "atk-s0101a3:12_13": "Akkhīni nīluppalasadisāni.",
  "atk-s0101a3:12_14": "Nāsā rajatapanāḷikā viya suvaṭṭitā suparisuddhā.",
  "atk-s0101a3:12_15": "Hatthapādatalāni ceva mukhadvārañca katalākhārasaparikammaṁ viya sobhati,",
  "atk-s0101a3:12_16": "ativiya sobhaggappatto brāhmaṇassa attabhāvo.",
  "atk-s0101a3:12_17": "Arājake ṭhāne rājānaṁ kātuṁ yuttamimaṁ brāhmaṇaṁ.",
  "atk-s0101a3:12_18": "Evamesa sassiriko.",
  "atk-s0101a3:12_19": "Iti naṁ pokkharasadisattā pokkharasātīti sañjānanti.",
  "atk-s0101a3:13_0": "Ayaṁ pana kassapasammāsambuddhakāle tiṇṇaṁ vedānaṁ pāragū dasabalassa dānaṁ datvā dhammadesanaṁ sutvā devaloke nibbatti.",
  "atk-s0101a3:13_1": "So tato manussalokamāgacchanto mātukucchivāsaṁ jigucchitvā himavantapadese mahāsare padumagabbhe nibbatti.",
  "atk-s0101a3:13_2": "Tassa ca sarassa avidūre tāpaso paṇṇasālāya vasati.",
  "atk-s0101a3:13_3": "So tīre ṭhito taṁ padumaṁ disvā –",
  "atk-s0101a3:13_4": "“idaṁ padumaṁ avasesapadumehi mahantataraṁ.",
  "atk-s0101a3:13_5": "Pupphitakāle naṁ gahessāmī”ti cintesi.",
  "atk-s0101a3:13_6": "Taṁ sattāhenāpi na pupphati.",
  "atk-s0101a3:13_7": "Tāpaso kasmā nu kho idaṁ sattāhenāpi na pupphati.",
  "atk-s0101a3:13_8": "Handa naṁ gahessāmīti otaritvā gaṇhi.",
  "atk-s0101a3:13_9": "Taṁ tena nāḷato chinnamattaṁyeva pupphitaṁ.",
  "atk-s0101a3:13_10": "Athassabbhantare suvaṇṇacuṇṇapiñjaraṁ viya rajatabimbakaṁ padumareṇupiñjaraṁ setavaṇṇaṁ dārakaṁ addasa.",
  "atk-s0101a3:13_11": "So mahāpuñño esa bhavissati.",
  "atk-s0101a3:13_12": "Handa naṁ paṭijaggāmīti paṇṇasālaṁ netvā paṭijaggitvā sattavassakālato paṭṭhāya tayo vede uggaṇhāpesi.",
  "atk-s0101a3:13_13": "Dārako tiṇṇaṁ vedānaṁ pāraṁ gantvā paṇḍito byatto jambudīpe aggabrāhmaṇo ahosi.",
  "atk-s0101a3:13_14": "So aparena samayena rañño kosalassa sippaṁ dassesi.",
  "atk-s0101a3:13_15": "Athassa sippe pasanno rājā ukkaṭṭhaṁ nāma mahānagaraṁ brahmadeyyaṁ adāsi.",
  "atk-s0101a3:13_16": "Iti naṁ pokkhare sayitattā pokkharasātīti sañjānanti.",
  "atk-s0101a3:14_0": "Ukkaṭṭhaṁ ajjhāvasatīti ukkaṭṭhanāmake nagare vasati.",
  "atk-s0101a3:14_1": "Abhibhavitvā vā āvasati.",
  "atk-s0101a3:14_2": "Tassa nagarassa sāmiko hutvā yāya mariyādāya tattha vasitabbaṁ,",
  "atk-s0101a3:14_3": "tāya mariyādāya vasi.",
  "atk-s0101a3:14_4": "Tassa kira nagarassa vatthuṁ ukkā ṭhapetvā ukkāsu jalamānāsu aggahesuṁ,",
  "atk-s0101a3:14_5": "tasmā taṁ ukkaṭṭhanti vuccati.",
  "atk-s0101a3:14_6": "Okkaṭṭhantipi pāṭho,",
  "atk-s0101a3:14_7": "soyevattho.",
  "atk-s0101a3:14_8": "Upasaggavasena panettha bhummatthe upayogavacanaṁ veditabbaṁ.",
  "atk-s0101a3:14_9": "Tassa anupayogattā ca sesapadesu.",
  "atk-s0101a3:14_10": "Tattha lakkhaṇaṁ saddasatthato pariyesitabbaṁ.",
  "atk-s0101a3:15_0": "Sattussadanti sattehi ussadaṁ,",
  "atk-s0101a3:15_1": "ussannaṁ bahujanaṁ ākiṇṇamanussaṁ.",
  "atk-s0101a3:15_2": "Posāvaniyahatthiassamoramigādianekasattasamākiṇṇañcāti attho.",
  "atk-s0101a3:15_3": "Yasmā panetaṁ nagaraṁ bahi āvijjhitvā jātena hatthiassādīnaṁ ghāsatiṇena ceva gehacchādanatiṇena ca sampannaṁ.",
  "atk-s0101a3:15_4": "Tathā dārukaṭṭhehi ceva gehasambhārakaṭṭhehi ca.",
  "atk-s0101a3:15_5": "Yasmā cassabbhantare vaṭṭacaturassādisaṇṭhānā bahū pokkharaṇiyo jalajakusumavicittāni ca bahūni anekāni taḷākāni udakassa niccabharitāneva honti,",
  "atk-s0101a3:15_6": "tasmā satiṇakaṭṭhodakanti vuttaṁ.",
  "atk-s0101a3:15_7": "Saha dhaññenāti sadhaññaṁ pubbaṇṇāparaṇṇādibhedaṁ bahudhaññasannicayanti attho.",
  "atk-s0101a3:15_8": "Ettāvatā yasmiṁ nagare brāhmaṇo setacchattaṁ ussāpetvā rājalīlāya vasati,",
  "atk-s0101a3:15_9": "tassa samiddhisampatti dīpitā hoti.",
  "atk-s0101a3:16_0": "Rājato laddhaṁ bhoggaṁ rājabhoggaṁ.",
  "atk-s0101a3:16_1": "Kena dinnanti ce?",
  "atk-s0101a3:16_2": "Raññā pasenadinā kosalena dinnaṁ.",
  "atk-s0101a3:16_3": "Rājadāyanti rañño dāyabhūtaṁ,",
  "atk-s0101a3:16_4": "dāyajjanti attho.",
  "atk-s0101a3:16_5": "Brahmadeyyanti seṭṭhadeyyaṁ,",
  "atk-s0101a3:16_6": "chattaṁ ussāpetvā rājasaṅkhepena bhuñjitabbanti attho.",
  "atk-s0101a3:16_7": "Atha vā rājabhogganti sabbaṁ chejjabhejjaṁ anusāsantena nadītitthapabbatādīsu suṅkaṁ gaṇhantena setacchattaṁ ussāpetvā raññā hutvā bhuñjitabbaṁ.",
  "atk-s0101a3:16_8": "Raññā pasenadinā kosalena dinnaṁ rājadāyanti ettha taṁ nagaraṁ raññā dinnattā rājadāyaṁ dāyakarājadīpanatthaṁ",
  "atk-s0101a3:16_9": "panassa “raññā pasenadinā kosalena dinna”nti idaṁ vuttaṁ.",
  "atk-s0101a3:16_10": "Brahmadeyyanti seṭṭhadeyyaṁ.",
  "atk-s0101a3:16_11": "Yathā dinnaṁ na puna gahetabbaṁ hoti,",
  "atk-s0101a3:16_12": "nissaṭṭhaṁ pariccattaṁ.",
  "atk-s0101a3:16_13": "Evaṁ dinnanti attho.",
  "atk-s0101a3:17_0": "Assosīti suṇi upalabhi,",
  "atk-s0101a3:17_1": "sotadvārasampattavacananigghosānusārena aññāsi.",
  "atk-s0101a3:17_2": "Khoti avadhāraṇatthe padapūraṇamatte vā nipāto.",
  "atk-s0101a3:17_3": "Tattha avadhāraṇatthena assosi eva,",
  "atk-s0101a3:17_4": "nāssa koci savanantarāyo ahosīti ayamattho veditabbo.",
  "atk-s0101a3:17_5": "Padapūraṇena pana padabyañjanasiliṭṭhatāmattameva.",
  "atk-s0101a3:18_0": "Idāni yamatthaṁ brāhmaṇo pokkharasāti assosi,",
  "atk-s0101a3:18_1": "taṁ pakāsento –",
  "atk-s0101a3:18_2": "“samaṇo khalu bho gotamo”tiādimāha.",
  "atk-s0101a3:18_3": "Tattha samitapāpattā samaṇoti veditabbo.",
  "atk-s0101a3:18_4": "Vuttañhetaṁ –",
  "atk-s0101a3:18_5": "“samitāssa honti pāpakā akusalā dhammā”tiādi.",
  "atk-s0101a3:18_6": "Bhagavā ca anuttarena ariyamaggena samitapāpo.",
  "atk-s0101a3:18_7": "Tenassa yathābhūtaguṇādhigatametaṁ nāmaṁ,",
  "atk-s0101a3:18_8": "yadidaṁ samaṇoti.",
  "atk-s0101a3:18_9": "Khalūti anussavanatthe nipāto.",
  "atk-s0101a3:18_10": "Bhoti brāhmaṇajātisamudāgataṁ ālapanamattaṁ.",
  "atk-s0101a3:18_11": "Vuttampi cetaṁ –",
  "atk-s0101a3:18_12": "“bhovādī nāma so hoti,",
  "atk-s0101a3:18_13": "sace hoti sakiñcano”ti.",
  "atk-s0101a3:18_14": "Gotamoti bhagavantaṁ gottavasena parikitteti.",
  "atk-s0101a3:18_15": "Tasmā samaṇo khalu bho gotamoti ettha samaṇo kira bho gotamagottoti evamattho daṭṭhabbo.",
  "atk-s0101a3:19_0": "Sakyaputtoti idaṁ pana bhagavato uccākulaparidīpanaṁ.",
  "atk-s0101a3:19_1": "Sakyakulā pabbajitoti saddhāpabbajitabhāvaparidīpanaṁ.",
  "atk-s0101a3:19_2": "Kenaci pārijuññena anabhibhūto aparikkhīṇaṁyeva taṁ kulaṁ pahāya saddhāya pabbajitoti vuttaṁ hoti.",
  "atk-s0101a3:19_3": "Tato paraṁ vuttatthameva.",
  "atk-s0101a3:19_4": "Taṁ kho panātiādi sāmaññaphale vuttameva.",
  "atk-s0101a3:19_5": "Sādhu kho panāti sundaraṁ kho pana.",
  "atk-s0101a3:19_6": "Atthāvahaṁ sukhāvahanti vuttaṁ hoti.",
  "atk-s0101a3:19_7": "Tathārūpānaṁ arahatanti yathārūpo so bhavaṁ gotamo,",
  "atk-s0101a3:19_8": "evarūpānaṁ yathābhūtaguṇādhigamena loke arahantoti laddhasaddhānaṁ arahataṁ.",
  "atk-s0101a3:19_9": "Dassanaṁ hotīti pasādasommāni akkhīni ummīletvā dassanamattampi sādhu hotīti,",
  "atk-s0101a3:19_10": "evaṁ ajjhāsayaṁ katvā.",
  "atk-s0101a3:20_0": "Ambaṭṭhamāṇavakathā",
  "atk-s0101a3:21_0": "256.Ajjhāyakoti idaṁ –",
  "atk-s0101a3:21_1": "“na dānime jhāyanti,",
  "atk-s0101a3:21_2": "na dānime jhāyantīti kho, vāseṭṭha,",
  "atk-s0101a3:21_3": "ajjhāyakā ajjhāyakā tveva tatiyaṁ akkharaṁ upanibbatta”nti,",
  "atk-s0101a3:21_4": "evaṁ paṭhamakappikakāle jhānavirahitānaṁ brāhmaṇānaṁ garahavacanaṁ.",
  "atk-s0101a3:21_5": "Idāni pana taṁ ajjhāyatīti ajjhāyako.",
  "atk-s0101a3:21_6": "Mante parivattetīti iminā atthena pasaṁsāvacanaṁ katvā voharanti.",
  "atk-s0101a3:21_7": "Mante dhāretīti mantadharo.",
  "atk-s0101a3:22_0": "Tiṇṇaṁ vedānanti iruvedayajuvedasāmavedānaṁ.",
  "atk-s0101a3:22_1": "Oṭṭhapahatakaraṇavasena pāraṁ gatoti pāragū.",
  "atk-s0101a3:22_2": "Saha nighaṇḍunā ca keṭubhena ca sanighaṇḍukeṭubhānaṁ.",
  "atk-s0101a3:22_3": "Nighaṇḍūti nighaṇḍurukkhādīnaṁ vevacanapakāsakaṁ satthaṁ.",
  "atk-s0101a3:22_4": "Keṭubhanti kiriyākappavikappo kavīnaṁ upakārāvahaṁ satthaṁ.",
  "atk-s0101a3:22_5": "Saha akkharappabhedena sākkharappabhedānaṁ.",
  "atk-s0101a3:22_6": "Akkharappabhedoti sikkhā ca nirutti ca.",
  "atk-s0101a3:22_7": "Itihāsapañcamānanti āthabbaṇavedaṁ catutthaṁ katvā itiha āsa,",
  "atk-s0101a3:22_8": "itiha āsāti īdisavacanapaṭisaṁyutto purāṇakathāsaṅkhāto itihāso pañcamo etesanti itihāsapañcamā,",
  "atk-s0101a3:22_9": "tesaṁ itihāsapañcamānaṁ vedānaṁ.",
  "atk-s0101a3:23_0": "Padaṁ tadavasesañca byākaraṇaṁ adhīyati vedeti cāti padako veyyākaraṇo.",
  "atk-s0101a3:23_1": "Lokāyataṁ vuccati vitaṇḍavādasatthaṁ.",
  "atk-s0101a3:23_2": "Mahāpurisalakkhaṇanti mahāpurisānaṁ buddhādīnaṁ lakkhaṇadīpakaṁ dvādasasahassaganthapamāṇaṁ satthaṁ.",
  "atk-s0101a3:23_3": "Yattha soḷasasahassagāthāparimāṇā buddhamantā nāma ahesuṁ,",
  "atk-s0101a3:23_4": "yesaṁ vasena iminā lakkhaṇena samannāgatā buddhā nāma honti,",
  "atk-s0101a3:23_5": "iminā paccekabuddhā,",
  "atk-s0101a3:23_6": "iminā dve aggasāvakā,",
  "atk-s0101a3:23_7": "asīti mahāsāvakā,",
  "atk-s0101a3:23_8": "buddhamātā,",
  "atk-s0101a3:23_9": "buddhapitā,",
  "atk-s0101a3:23_10": "aggupaṭṭhāko,",
  "atk-s0101a3:23_11": "aggupaṭṭhāyikā,",
  "atk-s0101a3:23_12": "rājā cakkavattīti ayaṁ viseso paññāyati.",
  "atk-s0101a3:24_0": "Anavayoti imesu lokāyatamahāpurisalakkhaṇesu anūno paripūrakārī,",
  "atk-s0101a3:24_1": "avayo na hotīti vuttaṁ hoti.",
  "atk-s0101a3:24_2": "Avayo nāma yo tāni atthato ca ganthato ca sandhāretuṁ na sakkoti.",
  "atk-s0101a3:24_3": "Anuññātapaṭiññātoti anuññāto ceva paṭiññāto ca.",
  "atk-s0101a3:24_4": "Ācariyenassa “yaṁ ahaṁ jānāmi,",
  "atk-s0101a3:24_5": "taṁ tvaṁ jānāsī”tiādinā anuññāto.",
  "atk-s0101a3:24_6": "“Āma ācariyā”ti attanā tassa paṭivacanadānapaṭiññāya paṭiññātoti attho.",
  "atk-s0101a3:24_7": "Katarasmiṁ adhikāre?",
  "atk-s0101a3:24_8": "Sake ācariyake tevijjake pāvacane.",
  "atk-s0101a3:24_9": "Esa kira brāhmaṇo cintesi “imasmiṁ loke ‘ahaṁ buddho,",
  "atk-s0101a3:24_10": "ahaṁ buddho’ti uggatassa nāmaṁ gahetvā bahū janā vicaranti.",
  "atk-s0101a3:24_11": "Tasmā na me anussavamatteneva upasaṅkamituṁ yuttaṁ.",
  "atk-s0101a3:24_12": "Ekaccañhi upasaṅkamantassa apakkamanampi garu hoti,",
  "atk-s0101a3:24_13": "anatthopi uppajjati.",
  "atk-s0101a3:24_14": "Yaṁnūnāhaṁ mama antevāsikaṁ pesetvā –",
  "atk-s0101a3:24_15": "‘buddho vā,",
  "atk-s0101a3:24_16": "no vā’ti jānitvāva upasaṅkameyya”nti,",
  "atk-s0101a3:24_17": "tasmā māṇavaṁ āmantetvā ayaṁ tātātiādimāha.",
  "atk-s0101a3:25_0": "257.Taṁ bhavantanti tassa bhoto gotamassa.",
  "atk-s0101a3:25_1": "Tathā santaṁ yevāti tathā satoyeva.",
  "atk-s0101a3:25_2": "Idhāpi hi itthambhūtākhyānatthavaseneva upayogavacanaṁ.",
  "atk-s0101a3:26_0": "258.Yathā kathaṁ panāhaṁ, bho,",
  "atk-s0101a3:26_1": "tanti ettha kathaṁ panāhaṁ bho taṁ bhavantaṁ gotamaṁ jānissāmi,",
  "atk-s0101a3:26_2": "yathā sakkā so ñātuṁ,",
  "atk-s0101a3:26_3": "tathā me ācikkhāhīti attho.",
  "atk-s0101a3:26_4": "Yathāti vā nipātamattamevetaṁ.",
  "atk-s0101a3:26_5": "Kathanti ayaṁ ākārapucchā.",
  "atk-s0101a3:26_6": "Kenākārenāhaṁ taṁ bhavantaṁ gotamaṁ jānissāmīti attho.",
  "atk-s0101a3:26_7": "Evaṁ vutte kira naṁ upajjhāyo “kiṁ tvaṁ, tāta,",
  "atk-s0101a3:26_8": "pathaviyaṁ ṭhito,",
  "atk-s0101a3:26_9": "pathaviṁ na passāmīti viya;",
  "atk-s0101a3:26_10": "candimasūriyānaṁ obhāse ṭhito,",
  "atk-s0101a3:26_11": "candimasūriye na passāmīti viya vadasī”tiādīni vatvā jānanākāraṁ dassento āgatāni kho,",
  "atk-s0101a3:26_12": "tātātiādimāha.",
  "atk-s0101a3:27_0": "Tattha mantesūti vedesu.",
  "atk-s0101a3:27_1": "Tathāgato kira uppajjissatīti paṭikacceva suddhāvāsā devā vedesu lakkhaṇāni pakkhipitvā buddhamantā nāmeteti brāhmaṇaveseneva vede vācenti.",
  "atk-s0101a3:27_2": "Tadanusārena mahesakkhā sattā tathāgataṁ jānissantīti.",
  "atk-s0101a3:27_3": "Tena pubbe vedesu mahāpurisalakkhaṇāni āgacchanti.",
  "atk-s0101a3:27_4": "Parinibbute pana tathāgate anukkamena antaradhāyanti.",
  "atk-s0101a3:27_5": "Tenetarahi natthīti.",
  "atk-s0101a3:27_6": "Mahāpurisassāti paṇidhisamādānañāṇakaruṇādiguṇamahato purisassa.",
  "atk-s0101a3:27_7": "Dveyeva gatiyoti dveyeva niṭṭhā.",
  "atk-s0101a3:27_8": "Kāmañcāyaṁ gatisaddo “pañca kho imā,",
  "atk-s0101a3:27_9": "sāriputta,",
  "atk-s0101a3:27_10": "gatiyo”tiādīsu bhavabhede vattati.",
  "atk-s0101a3:27_11": "“Gati migānaṁ pavana”ntiādīsu nivāsaṭṭhāne.",
  "atk-s0101a3:27_12": "“Evaṁ adhimattagatimanto”tiādīsu paññāyaṁ.",
  "atk-s0101a3:27_13": "“Gatigata”ntiādīsu visaṭabhāve.",
  "atk-s0101a3:27_14": "Idha pana niṭṭhāyaṁ vattatīti veditabbo.",
  "atk-s0101a3:28_0": "Tattha kiñcāpi yehi lakkhaṇehi samannāgato rājā cakkavattī hoti,",
  "atk-s0101a3:28_1": "na teheva buddho hoti;",
  "atk-s0101a3:28_2": "jātisāmaññato pana tāniyeva tānīti vuccanti.",
  "atk-s0101a3:28_3": "Tena vuttaṁ –",
  "atk-s0101a3:28_4": "“yehi samannāgatassā”ti.",
  "atk-s0101a3:28_5": "Sace agāraṁ ajjhāvasatīti yadi agāre vasati.",
  "atk-s0101a3:28_6": "Rājā hoti cakkavattīti catūhi acchariyadhammehi,",
  "atk-s0101a3:28_7": "saṅgahavatthūhi ca lokaṁ rañjanato rājā,",
  "atk-s0101a3:28_8": "cakkaratanaṁ vatteti,",
  "atk-s0101a3:28_9": "catūhi sampatticakkehi vattati,",
  "atk-s0101a3:28_10": "tehi ca paraṁ vatteti,",
  "atk-s0101a3:28_11": "parahitāya ca iriyāpathacakkānaṁ vatto etasmiṁ atthīti cakkavattī.",
  "atk-s0101a3:28_12": "Ettha ca rājāti sāmaññaṁ.",
  "atk-s0101a3:28_13": "Cakkavattīti visesaṁ.",
  "atk-s0101a3:28_14": "Dhammena caratīti dhammiko.",
  "atk-s0101a3:28_15": "Ñāyena samena vattatīti attho.",
  "atk-s0101a3:28_16": "Dhammena rajjaṁ labhitvā rājā jātoti dhammarājā.",
  "atk-s0101a3:28_17": "Parahitadhammakaraṇena vā dhammiko.",
  "atk-s0101a3:28_18": "Attahitadhammakaraṇena dhammarājā.",
  "atk-s0101a3:28_19": "Caturantāya issaroti cāturanto,",
  "atk-s0101a3:28_20": "catusamuddaantāya,",
  "atk-s0101a3:28_21": "catubbidhadīpavibhūsitāya pathaviyā issaroti attho.",
  "atk-s0101a3:28_22": "Ajjhattaṁ kopādipaccatthike bahiddhā ca sabbarājāno vijetīti vijitāvī.",
  "atk-s0101a3:28_23": "Janapadatthāvariyappattoti janapade dhuvabhāvaṁ thāvarabhāvaṁ patto,",
  "atk-s0101a3:28_24": "na sakkā kenaci cāletuṁ.",
  "atk-s0101a3:28_25": "Janapado vā tamhi thāvariyappatto anuyutto sakammanirato acalo asampavedhīti janapadatthāvariyappatto.",
  "atk-s0101a3:29_0": "Seyyathidanti nipāto,",
  "atk-s0101a3:29_1": "tassa cetāni katamānīti attho.",
  "atk-s0101a3:29_2": "Cakkaratanantiādīsu cakkañca,",
  "atk-s0101a3:29_3": "taṁ ratijananaṭṭhena ratanañcāti cakkaratanaṁ.",
  "atk-s0101a3:29_4": "Esa nayo sabbattha.",
  "atk-s0101a3:29_5": "Imesu pana ratanesu ayaṁ cakkavattirājā cakkaratanena ajitaṁ jināti,",
  "atk-s0101a3:29_6": "hatthiassaratanehi vijite yathāsukhaṁ anucarati,",
  "atk-s0101a3:29_7": "pariṇāyakaratanena vijitamanurakkhati,",
  "atk-s0101a3:29_8": "avasesehi upabhogasukhamanubhavati.",
  "atk-s0101a3:29_9": "Paṭhamena cassa ussāhasattiyogo,",
  "atk-s0101a3:29_10": "pacchimena mantasattiyogo,",
  "atk-s0101a3:29_11": "hatthiassagahapatiratanehi pabhusattiyogo suparipuṇṇo hoti,",
  "atk-s0101a3:29_12": "itthimaṇiratanehi tividhasattiyogaphalaṁ.",
  "atk-s0101a3:29_13": "So itthimaṇiratanehi bhogasukhamanubhavati,",
  "atk-s0101a3:29_14": "sesehi issariyasukhaṁ.",
  "atk-s0101a3:29_15": "Visesato cassa purimāni tīṇi adosakusalamūlajanitakammānubhāvena sampajjanti,",
  "atk-s0101a3:29_16": "majjhimāni alobhakusalamūlajanitakammānubhāvena,",
  "atk-s0101a3:29_17": "pacchimamekaṁ amohakusalamūlajanitakammānubhāvenāti veditabbaṁ.",
  "atk-s0101a3:29_18": "Ayamettha saṅkhepo.",
  "atk-s0101a3:29_19": "Vitthāro pana bojjhaṅgasaṁyutte ratanasuttassa upadesato gahetabbo.",
  "atk-s0101a3:30_0": "Parosahassanti atirekasahassaṁ.",
  "atk-s0101a3:30_1": "Sūrāti abhīrukajātikā.",
  "atk-s0101a3:30_2": "Vīraṅgarūpāti devaputtasadisakāyā.",
  "atk-s0101a3:30_3": "Evaṁ tāva eke vaṇṇayanti.",
  "atk-s0101a3:30_4": "Ayaṁ panettha sabbhāvo.",
  "atk-s0101a3:30_5": "Vīrāti uttamasūrā vuccanti,",
  "atk-s0101a3:30_6": "vīrānaṁ aṅgaṁ vīraṅgaṁ,",
  "atk-s0101a3:30_7": "vīrakāraṇaṁ vīriyanti vuttaṁ hoti.",
  "atk-s0101a3:30_8": "Vīraṅgarūpaṁ etesanti vīraṅgarūpā,",
  "atk-s0101a3:30_9": "vīriyamayasarīrā viyāti vuttaṁ hoti.",
  "atk-s0101a3:30_10": "Parasenappamaddanāti sace paṭimukhaṁ tiṭṭheyya parasenā taṁ parimaddituṁ samatthāti adhippāyo.",
  "atk-s0101a3:30_11": "Dhammenāti “pāṇo na hantabbo”tiādinā pañcasīladhammena.",
  "atk-s0101a3:30_12": "Arahaṁ hoti sammāsambuddho loke vivaṭṭacchadoti ettha rāgadosamohamānadiṭṭhiavijjāduccaritachadanehi",
  "atk-s0101a3:30_13": "sattahi paṭicchanne kilesandhakāre loke taṁ chadanaṁ vivaṭṭetvā samantato sañjātāloko hutvā ṭhitoti vivaṭṭacchado.",
  "atk-s0101a3:30_14": "Tattha paṭhamena padena pūjārahatā.",
  "atk-s0101a3:30_15": "Dutiyena tassā hetu,",
  "atk-s0101a3:30_16": "yasmā sammāsambuddhoti,",
  "atk-s0101a3:30_17": "tatiyena buddhattahetubhūtā vivaṭṭacchadatā vuttāti veditabbā.",
  "atk-s0101a3:30_18": "Atha vā vivaṭṭo ca vicchado cāti vivaṭṭacchado,",
  "atk-s0101a3:30_19": "vaṭṭarahito chadanarahito cāti vuttaṁ hoti.",
  "atk-s0101a3:30_20": "Tena arahaṁ vaṭṭābhāvena,",
  "atk-s0101a3:30_21": "sammāsambuddho chadanābhāvenāti evaṁ purimapadadvayasseva hetudvayaṁ vuttaṁ hoti,",
  "atk-s0101a3:30_22": "dutiyena vesārajjena cettha purimasiddhi,",
  "atk-s0101a3:30_23": "paṭhamena dutiyasiddhi,",
  "atk-s0101a3:30_24": "tatiyacatutthehi tatiyasiddhi hoti.",
  "atk-s0101a3:30_25": "Purimañca dhammacakkhuṁ,",
  "atk-s0101a3:30_26": "dutiyaṁ buddhacakkhuṁ,",
  "atk-s0101a3:30_27": "tatiyaṁ samantacakkhuṁ sādhetīti veditabbaṁ.",
  "atk-s0101a3:30_28": "Tvaṁ mantānaṁ paṭiggahetāti iminā’ssa mantesu sūrabhāvaṁ janeti.",
  "atk-s0101a3:31_0": "259.",
  "atk-s0101a3:31_1": "Sopi tāya ācariyakathāya lakkhaṇesu vigatasammoho ekobhāsajāte viya buddhamante sampassamāno evaṁ bhoti āha.",
  "atk-s0101a3:31_2": "Tassattho – ‘yathā, bho,",
  "atk-s0101a3:31_3": "tvaṁ vadasi,",
  "atk-s0101a3:31_4": "evaṁ karissāmī’ti.",
  "atk-s0101a3:31_5": "Vaḷavārathamāruyhāti vaḷavāyuttaṁ rathaṁ abhirūhitvā.",
  "atk-s0101a3:31_6": "Brāhmaṇo kira yena rathena sayaṁ vicarati,",
  "atk-s0101a3:31_7": "tameva rathaṁ datvā māṇavaṁ pesesi.",
  "atk-s0101a3:31_8": "Māṇavāpi pokkharasātisseva antevāsikā.",
  "atk-s0101a3:31_9": "So kira tesaṁ –",
  "atk-s0101a3:31_10": "“ambaṭṭhena saddhiṁ gacchathā”ti saññaṁ adāsi.",
  "atk-s0101a3:32_0": "Yāvatikā yānassa bhūmīti yattakaṁ sakkā hoti yānena gantuṁ,",
  "atk-s0101a3:32_1": "ayaṁ yānassa bhūmi nāma.",
  "atk-s0101a3:32_2": "Yānā paccorohitvāti ayānabhūmiṁ,",
  "atk-s0101a3:32_3": "dvārakoṭṭhakasamīpaṁ gantvā yānato paṭiorohitvā.",
  "atk-s0101a3:33_0": "Tena kho pana samayenāti yasmiṁ samaye ambaṭṭho ārāmaṁ pāvisi.",
  "atk-s0101a3:33_1": "Tasmiṁ pana samaye,",
  "atk-s0101a3:33_2": "ṭhitamajjhanhikasamaye.",
  "atk-s0101a3:33_3": "Kasmā pana tasmiṁ samaye caṅkamantīti?",
  "atk-s0101a3:33_4": "Paṇītabhojanapaccayassa thinamiddhassa vinodanatthaṁ,",
  "atk-s0101a3:33_5": "divāpadhānikā vā te.",
  "atk-s0101a3:33_6": "Tādisānañhi pacchābhattaṁ caṅkamitvā nhāyitvā sarīraṁ utuṁ gāhāpetvā nisajja samaṇadhammaṁ karontānaṁ cittaṁ ekaggaṁ hoti.",
  "atk-s0101a3:33_7": "Yena te bhikkhūti so kira –",
  "atk-s0101a3:33_8": "“kuhiṁ samaṇo gotamo”ti pariveṇato pariveṇaṁ anāgantvā “pucchitvāva pavisissāmī”ti vilokento araññahatthī",
  "atk-s0101a3:33_9": "viya mahācaṅkame caṅkamamāne paṁsukūlike bhikkhū disvā tesaṁ santikaṁ agamāsi.",
  "atk-s0101a3:33_10": "Taṁ sandhāya yena te bhikkhūtiādi vuttaṁ.",
  "atk-s0101a3:33_11": "Dassanāyāti daṭṭhuṁ,",
  "atk-s0101a3:33_12": "passitukāmā hutvāti attho.",
  "atk-s0101a3:34_0": "260.Abhiññātakolaññoti pākaṭakulajo.",
  "atk-s0101a3:34_1": "Tadā kira jambudīpe ambaṭṭhakulaṁ nāma pākaṭakulamahosi.",
  "atk-s0101a3:34_2": "Abhiññātassāti rūpajātimantakulāpadesehi pākaṭassa.",
  "atk-s0101a3:34_3": "Agarūti abhāriko.",
  "atk-s0101a3:34_4": "Yo hi ambaṭṭhaṁ ñāpetuṁ na sakkuṇeyya,",
  "atk-s0101a3:34_5": "tassa tena saddhiṁ kathāsallāpo garu bhaveyya.",
  "atk-s0101a3:34_6": "Bhagavato pana tādisānaṁ māṇavānaṁ satenāpi sahassenāpi pañhaṁ puṭṭhassa vissajjane dandhāyitattaṁ natthīti maññamānā –",
  "atk-s0101a3:34_7": "“agaru kho panā”ti cintayiṁsu.",
  "atk-s0101a3:34_8": "Vihāroti gandhakuṭiṁ sandhāya āhaṁsu.",
  "atk-s0101a3:35_0": "Ataramānoti aturito,",
  "atk-s0101a3:35_1": "saṇikaṁ padappamāṇaṭṭhāne padaṁ nikkhipanto vattaṁ katvā susammaṭṭhaṁ muttādalasinduvārasantharasadisaṁ vālikaṁ avināsentoti attho.",
  "atk-s0101a3:35_2": "Āḷindanti pamukhaṁ.",
  "atk-s0101a3:35_3": "Ukkāsitvāti ukkāsitasaddaṁ katvā.",
  "atk-s0101a3:35_4": "Aggaḷanti dvārakavāṭaṁ.",
  "atk-s0101a3:35_5": "Ākoṭehīti agganakhehi saṇikaṁ kuñcikacchiddasamīpe ākoṭehīti vuttaṁ hoti.",
  "atk-s0101a3:35_6": "Dvāraṁ kira atiupari amanussā,",
  "atk-s0101a3:35_7": "atiheṭṭhā dīghajātikā koṭenti.",
  "atk-s0101a3:35_8": "Tathā anākoṭetvā majjhe chiddasamīpe koṭetabbanti idaṁ dvārākoṭanavattanti dīpentā vadanti.",
  "atk-s0101a3:36_0": "261.Vivari bhagavā dvāranti na bhagavā uṭṭhāya dvāraṁ vivari.",
  "atk-s0101a3:36_1": "Vivariyatūti pana hatthaṁ pasāresi.",
  "atk-s0101a3:36_2": "Tato “bhagavā tumhehi anekāsu kappakoṭīsu dānaṁ dadamānehi na sahatthā dvāravivaraṇakammaṁ kata”nti sayameva dvāraṁ vivaṭaṁ.",
  "atk-s0101a3:36_3": "Taṁ pana yasmā bhagavato manena vivaṭaṁ,",
  "atk-s0101a3:36_4": "tasmā vivari bhagavā dvāranti vattuṁ vaṭṭati.",
  "atk-s0101a3:37_0": "Bhagavatā saddhiṁ sammodiṁsūti yathā khamanīyādīni pucchanto bhagavā tehi,",
  "atk-s0101a3:37_1": "evaṁ tepi bhagavatā saddhiṁ samappavattamodā ahesuṁ.",
  "atk-s0101a3:37_2": "Sītodakaṁ viya uṇhodakena sammoditaṁ ekībhāvaṁ agamaṁsu.",
  "atk-s0101a3:37_3": "Yāya ca “kacci,",
  "atk-s0101a3:37_4": "bho gotama,",
  "atk-s0101a3:37_5": "khamanīyaṁ;",
  "atk-s0101a3:37_6": "kacci yāpanīyaṁ,",
  "atk-s0101a3:37_7": "kacci bhoto ca gotamassa sāvakānañca appābādhaṁ,",
  "atk-s0101a3:37_8": "appātaṅkaṁ,",
  "atk-s0101a3:37_9": "lahuṭṭhānaṁ, balaṁ,",
  "atk-s0101a3:37_10": "phāsuvihāro”tiādikāya kathāya sammodiṁsu,",
  "atk-s0101a3:37_11": "taṁ pītipāmojjasaṅkhātasammodajananato sammodituṁ yuttabhāvato ca sammodanīyaṁ,",
  "atk-s0101a3:37_12": "atthabyañjanamadhuratāya sucirampi kālaṁ sāretuṁ nirantaraṁ pavattetuṁ arahabhāvato saritabbabhāvato ca sāraṇīyaṁ.",
  "atk-s0101a3:37_13": "Suyyamānasukhato sammodanīyaṁ,",
  "atk-s0101a3:37_14": "anussariyamānasukhato ca sāraṇīyaṁ.",
  "atk-s0101a3:37_15": "Tathā byañjanaparisuddhatāya sammodanīyaṁ,",
  "atk-s0101a3:37_16": "atthaparisuddhatāya sāraṇīyaṁ.",
  "atk-s0101a3:37_17": "Evaṁ anekehi pariyāyehi sammodanīyaṁ kathaṁ sāraṇīyaṁ vītisāretvā pariyosāpetvā niṭṭhapetvā ekamantaṁ nisīdiṁsu.",
  "atk-s0101a3:38_0": "Ambaṭṭhopana māṇavoti so kira bhagavato rūpasampattiyaṁ cittappasādamattampi akatvā “dasabalaṁ apasādessāmī”ti",
  "atk-s0101a3:38_1": "udare baddhasāṭakaṁ muñcitvā kaṇṭhe olambetvā ekena hatthena dussakaṇṇaṁ gahetvā caṅkamaṁ abhirūhitvā",
  "atk-s0101a3:38_2": "kālena bāhuṁ,",
  "atk-s0101a3:38_3": "kālena udaraṁ,",
  "atk-s0101a3:38_4": "kālena piṭṭhiṁ dassento,",
  "atk-s0101a3:38_5": "kālena hatthavikāraṁ,",
  "atk-s0101a3:38_6": "kālena bhamukavikāraṁ karonto,",
  "atk-s0101a3:38_7": "“kacci te bho, gotama,",
  "atk-s0101a3:38_8": "dhātusamatā,",
  "atk-s0101a3:38_9": "kacci bhikkhāhārena na kilamatha,",
  "atk-s0101a3:38_10": "akilamathākāroyeva pana te paññāyati;",
  "atk-s0101a3:38_11": "thūlāni hi te aṅgapaccaṅgāni,",
  "atk-s0101a3:38_12": "pāsādikattha gatagataṭṭhāne.",
  "atk-s0101a3:38_13": "‘te bahujanā rājapabbajitoti ca buddho’ti ca uppannabahumānā paṇītaṁ ojavantamāhāraṁ denti. Passatha, bho, gehaṁ,",
  "atk-s0101a3:38_14": "cittasālā viya,",
  "atk-s0101a3:38_15": "dibbapāsādo viya.",
  "atk-s0101a3:38_16": "Imaṁ mañcaṁ passatha,",
  "atk-s0101a3:38_17": "bimbohanaṁ passatha,",
  "atk-s0101a3:38_18": "kiṁ evarūpe ṭhāne vasantassa samaṇadhammaṁ kātuṁ dukkara”nti evarūpaṁ uppaṇḍanakathaṁ anācārabhāvasāraṇīyaṁ katheti,",
  "atk-s0101a3:38_19": "tena vuttaṁ –",
  "atk-s0101a3:38_20": "“ambaṭṭho pana māṇavo caṅkamantopi nisinnena bhagavatā kiñci kiñci kathaṁ sāraṇīyaṁ vītisāreti,",
  "atk-s0101a3:38_21": "ṭhitopi nisinnena bhagavatā kiñci kiñci kathaṁ sāraṇīyaṁ vītisāretī”ti.",
  "atk-s0101a3:39_0": "262.Atha kho bhagavāti atha bhagavā –",
  "atk-s0101a3:39_1": "“ayaṁ māṇavo hatthaṁ pasāretvā bhavaggaṁ gahetukāmo viya,",
  "atk-s0101a3:39_2": "pādaṁ pasāretvā avīciṁ vicaritukāmo viya,",
  "atk-s0101a3:39_3": "mahāsamuddaṁ taritukāmo viya,",
  "atk-s0101a3:39_4": "sineruṁ ārohitukāmo viya ca aṭṭhāne vāyamati, handa,",
  "atk-s0101a3:39_5": "tena saddhiṁ mantemī”ti ambaṭṭhaṁ māṇavaṁ etadavoca.",
  "atk-s0101a3:39_6": "Ācariyapācariyehīti ācariyehi ca tesaṁ ācariyehi ca.",
  "atk-s0101a3:40_0": "Paṭhamaibbhavādavaṇṇanā",
  "atk-s0101a3:41_0": "263.Gacchanto vāti ettha kāmaṁ tīsu iriyāpathesu brāhmaṇo ācariyabrāhmaṇena saddhiṁ sallapitumarahati.",
  "atk-s0101a3:41_1": "Ayaṁ pana māṇavo mānathaddhatāya kathāsallāpaṁ karonto cattāropi iriyāpathe yojessāmīti “sayāno vā hi,",
  "atk-s0101a3:41_2": "bho gotama,",
  "atk-s0101a3:41_3": "sayānenā”ti āha.",
  "atk-s0101a3:42_0": "Tato kira taṁ bhagavā –",
  "atk-s0101a3:42_1": "“ambaṭṭha,",
  "atk-s0101a3:42_2": "gacchantassa vā gacchantena,",
  "atk-s0101a3:42_3": "ṭhitassa vā ṭhitena,",
  "atk-s0101a3:42_4": "nisinnassa vā nisinnenācariyena saddhiṁ kathā nāma sabbācariyesu labbhati.",
  "atk-s0101a3:42_5": "Tvaṁ pana sayāno sayānenācariyena saddhiṁ kathesi,",
  "atk-s0101a3:42_6": "kiṁ te ācariyo gorūpaṁ,",
  "atk-s0101a3:42_7": "udāhu tva”nti āha.",
  "atk-s0101a3:42_8": "So kujjhitvā –",
  "atk-s0101a3:42_9": "“ye ca kho te,",
  "atk-s0101a3:42_10": "bho gotama,",
  "atk-s0101a3:42_11": "muṇḍakā”tiādimāha.",
  "atk-s0101a3:42_12": "Tattha muṇḍe muṇḍāti samaṇe ca samaṇāti vattuṁ vaṭṭeyya.",
  "atk-s0101a3:42_13": "Ayaṁ pana hīḷento muṇḍakā samaṇakāti āha.",
  "atk-s0101a3:42_14": "Ibbhāti gahapatikā.",
  "atk-s0101a3:42_15": "Kaṇhāti kaṇhā,",
  "atk-s0101a3:42_16": "kāḷakāti attho.",
  "atk-s0101a3:42_17": "Bandhupādāpaccāti ettha bandhūti brahmā adhippeto.",
  "atk-s0101a3:42_18": "Tañhi brāhmaṇā pitāmahoti voharanti.",
  "atk-s0101a3:42_19": "Pādānaṁ apaccā pādāpaccā,",
  "atk-s0101a3:42_20": "brahmuno piṭṭhipādato jātāti adhippāyo.",
  "atk-s0101a3:42_21": "Tassa kira ayaṁ laddhi –",
  "atk-s0101a3:42_22": "brāhmaṇā brahmuno mukhato nikkhantā,",
  "atk-s0101a3:42_23": "khattiyā urato,",
  "atk-s0101a3:42_24": "vessā nābhito,",
  "atk-s0101a3:42_25": "suddā jāṇuto,",
  "atk-s0101a3:42_26": "samaṇā piṭṭhipādatoti.",
  "atk-s0101a3:42_27": "Evaṁ kathento ca panesa kiñcāpi aniyametvā katheti.",
  "atk-s0101a3:42_28": "Atha kho bhagavantameva vadāmīti katheti.",
  "atk-s0101a3:43_0": "Atha kho bhagavā –",
  "atk-s0101a3:43_1": "“ayaṁ ambaṭṭho āgatakālato paṭṭhāya mayā saddhiṁ kathayamāno mānameva nissāya kathesi,",
  "atk-s0101a3:43_2": "āsīvisaṁ gīvāyaṁ gaṇhanto viya,",
  "atk-s0101a3:43_3": "aggikkhandhaṁ āliṅganto viya,",
  "atk-s0101a3:43_4": "mattavāraṇaṁ soṇḍāya parāmasanto viya,",
  "atk-s0101a3:43_5": "attano pamāṇaṁ na jānāti.",
  "atk-s0101a3:43_6": "Handa naṁ jānāpessāmī”ti cintetvā “atthikavato kho pana te,",
  "atk-s0101a3:43_7": "ambaṭṭhā”tiādimāha.",
  "atk-s0101a3:43_8": "Tattha āgantvā kattabbakiccasaṅkhāto attho,",
  "atk-s0101a3:43_9": "etassa atthīti atthikaṁ,",
  "atk-s0101a3:43_10": "tassa māṇavassa cittaṁ.",
  "atk-s0101a3:43_11": "Atthikamassa atthīti atthikavā,",
  "atk-s0101a3:43_12": "tassa atthikavato tava idhāgamanaṁ ahosīti attho.",
  "atk-s0101a3:44_0": "Kho panāti nipātamattaṁ.",
  "atk-s0101a3:44_1": "Yāyeva kho panatthāyāti yeneva kho panatthena.",
  "atk-s0101a3:44_2": "Āgaccheyyāthāti mama vā aññesaṁ vā santikaṁ yadā kadāci āgaccheyyātha.",
  "atk-s0101a3:44_3": "Tameva atthanti idaṁ purisaliṅgavaseneva vuttaṁ.",
  "atk-s0101a3:44_4": "Manasi kareyyāthāti citte kareyyātha.",
  "atk-s0101a3:44_5": "Idaṁ vuttaṁ hoti –",
  "atk-s0101a3:44_6": "tvaṁ ācariyena attano karaṇīyena pesito,",
  "atk-s0101a3:44_7": "na amhākaṁ paribhavanatthāya,",
  "atk-s0101a3:44_8": "tasmā tameva kiccaṁ manasi karohīti.",
  "atk-s0101a3:44_9": "Evamassa aññesaṁ santikaṁ āgatānaṁ vattaṁ dassetvā mānaniggaṇhanatthaṁ “avusitavāyeva kho panā”tiādimāha.",
  "atk-s0101a3:44_10": "Tassattho passatha bho ayaṁ ambaṭṭho māṇavo ācariyakule avusitavā asikkhito appassutova samāno.",
  "atk-s0101a3:44_11": "Vusitamānīti “ahaṁ vusitavā sikkhito bahussuto”ti attānaṁ maññati.",
  "atk-s0101a3:44_12": "Etassa hi evaṁ pharusavacanasamudācāre kāraṇaṁ kimaññatra avusitattāti ācariyakule asaṁvuddhā asikkhitā appassutāyeva hi evaṁ vadantīti.",
  "atk-s0101a3:45_0": "264.Kupitoti kuddho.",
  "atk-s0101a3:45_1": "Anattamanoti asakamano,",
  "atk-s0101a3:45_2": "kiṁ pana bhagavā tassa kujjhanabhāvaṁ ñatvā evamāha udāhu añatvāti?",
  "atk-s0101a3:45_3": "Ñatvā āhāti.",
  "atk-s0101a3:45_4": "Kasmā ñatvā āhāti?",
  "atk-s0101a3:45_5": "Tassa mānanimmadanatthaṁ.",
  "atk-s0101a3:45_6": "Bhagavā hi aññāsi –",
  "atk-s0101a3:45_7": "“ayaṁ mayā evaṁ vutte kujjhitvā mama ñātake akkosissati.",
  "atk-s0101a3:45_8": "Athassāhaṁ yathā nāma kusalo bhisakko dosaṁ uggiletvā nīharati,",
  "atk-s0101a3:45_9": "evameva gottena gottaṁ,",
  "atk-s0101a3:45_10": "kulāpadesena kulāpadesaṁ,",
  "atk-s0101a3:45_11": "uṭṭhāpetvā bhavaggappamāṇena viya uṭṭhitaṁ mānaddhajaṁ mūle chetvā nipātessāmī”ti.",
  "atk-s0101a3:45_12": "Khuṁsentoti ghaṭṭento.",
  "atk-s0101a3:45_13": "Vambhentoti hīḷento.",
  "atk-s0101a3:45_14": "Pāpito bhavissatīti caṇḍabhāvādidosaṁ pāpito bhavissati.",
  "atk-s0101a3:46_0": "Caṇḍāti mānanissitakodhayuttā.",
  "atk-s0101a3:46_1": "Pharusāti kharā.",
  "atk-s0101a3:46_2": "Lahusāti lahukā.",
  "atk-s0101a3:46_3": "Appakeneva tussanti vā dussanti vā udakapiṭṭhe alābukaṭāhaṁ viya appakeneva uplavanti.",
  "atk-s0101a3:46_4": "Bhassāti bahubhāṇino.",
  "atk-s0101a3:46_5": "Sakyānaṁ mukhe vivaṭe aññassa vacanokāso natthīti adhippāyeneva vadati.",
  "atk-s0101a3:46_6": "Samānāti idaṁ santāti purimapadassa vevacanaṁ.",
  "atk-s0101a3:46_7": "Na sakkarontīti na brāhmaṇānaṁ sundarenākārena karonti.",
  "atk-s0101a3:46_8": "Na garuṁ karontīti brāhmaṇesu gāravaṁ na karonti.",
  "atk-s0101a3:46_9": "Na mānentīti na manena piyāyanti.",
  "atk-s0101a3:46_10": "Na pūjentīti mālādīhi nesaṁ pūjaṁ na karonti.",
  "atk-s0101a3:46_11": "Na apacāyantīti abhivādanādīhi nesaṁ apacitikammaṁ nīcavuttiṁ na dassenti tayidanti taṁ idaṁ.",
  "atk-s0101a3:46_12": "Yadime sakyāti yaṁ ime sakyā na brāhmaṇe sakkaronti…pe…",
  "atk-s0101a3:46_13": "na apacāyanti,",
  "atk-s0101a3:46_14": "taṁ tesaṁ asakkārakaraṇādi sabbaṁ na yuttaṁ,",
  "atk-s0101a3:46_15": "nānulomanti attho.",
  "atk-s0101a3:47_0": "Dutiyaibbhavādavaṇṇanā",
  "atk-s0101a3:48_0": "265.Aparaddhunti aparajjhiṁsu.",
  "atk-s0101a3:48_1": "Ekamidāhanti ettha idanti nipātamattaṁ.",
  "atk-s0101a3:48_2": "Ekaṁ ahanti attho.",
  "atk-s0101a3:48_3": "Sandhāgāranti rajjaanusāsanasālā.",
  "atk-s0101a3:48_4": "Sakyāti abhisittarājāno.",
  "atk-s0101a3:48_5": "Sakyakumārāti anabhisittā.",
  "atk-s0101a3:48_6": "Uccesūti yathānurūpesu pallaṅkapīṭhakavettāsanaphalakacittattharaṇādibhedesu.",
  "atk-s0101a3:48_7": "Sañjagghantāti uppaṇḍanavasena mahāhasitaṁ hasantā.",
  "atk-s0101a3:48_8": "Saṁkīḷantāti hasitamatta karaṇaaṅgulisaṅghaṭṭanapāṇippahāradānādīni karontā.",
  "atk-s0101a3:48_9": "Mamaññeva maññeti evamahaṁ maññāmi,",
  "atk-s0101a3:48_10": "mamaññeva anuhasanti,",
  "atk-s0101a3:48_11": "na aññanti.",
  "atk-s0101a3:49_0": "Kasmā pana te evamakaṁsūti?",
  "atk-s0101a3:49_1": "Te kira ambaṭṭhassa kulavaṁsaṁ jānanti.",
  "atk-s0101a3:49_2": "Ayañca tasmiṁ samaye yāva pādantā olambetvā nivatthasāṭakassa ekena hatthena dussakaṇṇaṁ gahetvā khandhaṭṭhikaṁ",
  "atk-s0101a3:49_3": "nāmetvā mānamadena matto viya āgacchati. Tato –",
  "atk-s0101a3:49_4": "“passatha bho amhākaṁ dāsassa kaṇhāyanagottassa ambaṭṭhassa āgamanakāraṇa”nti vadantā evamakaṁsu.",
  "atk-s0101a3:49_5": "Sopi attano kulavaṁsaṁ jānāti.",
  "atk-s0101a3:49_6": "Tasmā “mamaññeva maññe”ti takkayittha.",
  "atk-s0101a3:50_0": "Āsanenāti “idamāsanaṁ, ettha nisīdāhī”ti evaṁ āsanena nimantanaṁ nāma hoti, tathā na koci akāsi.",
  "atk-s0101a3:51_0": "Tatiyaibbhavādavaṇṇanā",
  "atk-s0101a3:52_0": "266.Laṭukikāti khettaleḍḍūnaṁ antarenivāsinī khuddakasakuṇikā.",
  "atk-s0101a3:52_1": "Kulāvaketi nivāsanaṭṭhāne.",
  "atk-s0101a3:52_2": "Kāmalāpinīti yadicchakabhāṇinī,",
  "atk-s0101a3:52_3": "yaṁ yaṁ icchati taṁ taṁ lapati,",
  "atk-s0101a3:52_4": "na taṁ koci haṁso vā koñco vā moro vā āgantvā “kiṁ tvaṁ lapasī’ti nisedheti.",
  "atk-s0101a3:52_5": "Abhisajjitunti kodhavasena laggituṁ.",
  "atk-s0101a3:53_0": "Evaṁ vutte māṇavo –",
  "atk-s0101a3:53_1": "“ayaṁ samaṇo gotamo attano ñātake laṭukikasadise katvā amhe haṁsakoñcamorasadise karoti,",
  "atk-s0101a3:53_2": "nimmāno dāni jāto”ti maññamāno uttari cattāro vaṇṇe dasseti.",
  "atk-s0101a3:54_0": "Dāsiputtavādavaṇṇanā",
  "atk-s0101a3:55_0": "267.Nimmādetīti nimmadeti nimmāne karoti.",
  "atk-s0101a3:55_1": "Yaṁnūnāhanti yadi panāhaṁ.",
  "atk-s0101a3:55_2": "“Kaṇhāyanohamasmi,",
  "atk-s0101a3:55_3": "bho gotamā”ti idaṁ kira vacanaṁ ambaṭṭho tikkhattuṁ mahāsaddena avoca.",
  "atk-s0101a3:55_4": "Kasmā avoca?",
  "atk-s0101a3:55_5": "Kiṁ asuddhabhāvaṁ na jānātīti?",
  "atk-s0101a3:55_6": "Āma jānāti.",
  "atk-s0101a3:55_7": "Jānantopi bhavapaṭicchannametaṁ kāraṇaṁ,",
  "atk-s0101a3:55_8": "taṁ anena na diṭṭhaṁ.",
  "atk-s0101a3:55_9": "Apassanto mahāsamaṇo kiṁ vakkhatīti maññamāno mānathaddhatāya avoca.",
  "atk-s0101a3:55_10": "Mātāpettikanti mātāpitūnaṁ santakaṁ.",
  "atk-s0101a3:55_11": "Nāmagottanti paṇṇattivasena nāmaṁ,",
  "atk-s0101a3:55_12": "paveṇīvasena gottaṁ.",
  "atk-s0101a3:55_13": "Anussaratoti anussarantassa kulakoṭiṁ sodhentassa.",
  "atk-s0101a3:55_14": "Ayyaputtāti sāmino puttā.",
  "atk-s0101a3:55_15": "Dāsiputtoti gharadāsiyāva putto.",
  "atk-s0101a3:55_16": "Tasmā yathā dāsena sāmino upasaṅkamitabbā,",
  "atk-s0101a3:55_17": "evaṁ anupasaṅkamantaṁ taṁ disvā sakyā anujagghiṁsūti dasseti.",
  "atk-s0101a3:56_0": "Ito paraṁ tassa dāsabhāvaṁ sakyānañca sāmibhāvaṁ pakāsetvā attano ca ambaṭṭhassa ca kulavaṁsaṁ āharanto sakyā kho panātiādimāha.",
  "atk-s0101a3:56_1": "Tattha dahantīti ṭhapenti,",
  "atk-s0101a3:56_2": "okkāko no pubbapurisoti,",
  "atk-s0101a3:56_3": "evaṁ karontīti attho.",
  "atk-s0101a3:56_4": "Tassa kira rañño kathanakāle ukkā viya mukhato pabhā niccharati,",
  "atk-s0101a3:56_5": "tasmā taṁ “okkāko”ti sañjāniṁsūti.",
  "atk-s0101a3:56_6": "Pabbājesīti nīhari.",
  "atk-s0101a3:57_0": "Idāni te nāmavasena dassento –",
  "atk-s0101a3:57_1": "“okkāmukha”ntiādimāha.",
  "atk-s0101a3:57_2": "Tatrāyaṁ anupubbī kathā –",
  "atk-s0101a3:57_3": "paṭhamakappikānaṁ kira rañño mahāsammatassa rojo nāma putto ahosi.",
  "atk-s0101a3:57_4": "Rojassa vararojo,",
  "atk-s0101a3:57_5": "vararojassa kalyāṇo,",
  "atk-s0101a3:57_6": "kalyāṇassa varakalyāṇo,",
  "atk-s0101a3:57_7": "varakalyāṇassa mandhātā,",
  "atk-s0101a3:57_8": "mandhātussa varamandhātā,",
  "atk-s0101a3:57_9": "varamandhātussa uposatho,",
  "atk-s0101a3:57_10": "uposathassa varo,",
  "atk-s0101a3:57_11": "varassa upavaro,",
  "atk-s0101a3:57_12": "upavarassa maghadevo,",
  "atk-s0101a3:57_13": "maghadevassa paramparāya caturāsītikhattiyasahassāni ahesuṁ.",
  "atk-s0101a3:57_14": "Tesaṁ pacchato tayo okkākavaṁsā ahesuṁ.",
  "atk-s0101a3:57_15": "Tesu tatiyaokkākassa pañca mahesiyo ahesuṁ – hatthā, cittā, jantu, jālinī,",
  "atk-s0101a3:57_16": "visākhāti.",
  "atk-s0101a3:57_17": "Ekekissā pañcapañcaitthisataparivārā.",
  "atk-s0101a3:57_18": "Sabbajeṭṭhāya cattāro puttā –",
  "atk-s0101a3:57_19": "okkāmukho,",
  "atk-s0101a3:57_20": "karakaṇḍu,",
  "atk-s0101a3:57_21": "hatthiniko,",
  "atk-s0101a3:57_22": "sinisūroti.",
  "atk-s0101a3:57_23": "Pañca dhītaro – piyā, suppiyā, ānandā, vijitā,",
  "atk-s0101a3:57_24": "vijitasenāti.",
  "atk-s0101a3:57_25": "Iti sā nava putte vijāyitvā kālamakāsi.",
  "atk-s0101a3:58_0": "Atha rājā aññaṁ dahariṁ abhirūpaṁ rājadhītaraṁ ānetvā aggamahesiṭṭhāne ṭhapesi.",
  "atk-s0101a3:58_1": "Sā jantuṁ nāma puttaṁ vijāyi.",
  "atk-s0101a3:58_2": "Atha naṁ pañcamadivase alaṅkaritvā rañño dassesi.",
  "atk-s0101a3:58_3": "Rājā tuṭṭho tassā varaṁ adāsi.",
  "atk-s0101a3:58_4": "Sā ñātakehi saddhiṁ mantetvā puttassa rajjaṁ yāci. Rājā – “nassa, vasali,",
  "atk-s0101a3:58_5": "mama puttānaṁ antarāyaṁ icchasī”ti tajjesi.",
  "atk-s0101a3:58_6": "Sā punappunaṁ raho rājānaṁ paritosetvā –",
  "atk-s0101a3:58_7": "“mahārāja,",
  "atk-s0101a3:58_8": "musāvādo nāma na vaṭṭatī”tiādīni vatvā yācatiyeva.",
  "atk-s0101a3:58_9": "Atha rājā putte āmantesi –",
  "atk-s0101a3:58_10": "“ahaṁ tātā,",
  "atk-s0101a3:58_11": "tumhākaṁ kaniṭṭhaṁ jantukumāraṁ disvā tassa mātuyā sahasā varaṁ adāsiṁ,",
  "atk-s0101a3:58_12": "sā puttassa rajjaṁ pariṇāmetuṁ icchati.",
  "atk-s0101a3:58_13": "Tumhe ṭhapetvā maṅgalahatthiṁ maṅgalaassaṁ maṅgalarathañca yattake icchatha,",
  "atk-s0101a3:58_14": "tattake hatthiassarathe gahetvā gacchatha.",
  "atk-s0101a3:58_15": "Mamaccayena āgantvā rajjaṁ kareyyāthā”ti,",
  "atk-s0101a3:58_16": "aṭṭhahi amaccehi saddhiṁ uyyojesi.",
  "atk-s0101a3:59_0": "Te nānappakāraṁ roditvā kanditvā – “tāta,",
  "atk-s0101a3:59_1": "amhākaṁ dosaṁ khamathā”ti rājānañceva rājorodhe ca khamāpetvā,",
  "atk-s0101a3:59_2": "“mayampi bhātūhi saddhiṁ gacchāmā”ti rājānaṁ āpucchitvā nagarā nikkhantā bhaginiyo ādāya caturaṅginiyā senāya parivutā nagarā nikkhamiṁsu.",
  "atk-s0101a3:59_3": "“Kumārā pituaccayena āgantvā rajjaṁ kāressanti,",
  "atk-s0101a3:59_4": "gacchāma ne upaṭṭhahāmā”ti cintetvā bahū manussā anubandhiṁsu.",
  "atk-s0101a3:59_5": "Paṭhamadivase yojanamattā senā ahosi,",
  "atk-s0101a3:59_6": "dutiye dviyojanamattā,",
  "atk-s0101a3:59_7": "tatiye tiyojanamattā.",
  "atk-s0101a3:59_8": "Kumārā mantayiṁsu –",
  "atk-s0101a3:59_9": "“mahā balakāyo,",
  "atk-s0101a3:59_10": "sace mayaṁ kañci sāmantarājānaṁ madditvā janapadaṁ gaṇheyyāma,",
  "atk-s0101a3:59_11": "sopi no nappasaheyya.",
  "atk-s0101a3:59_12": "Kiṁ paresaṁ pīḷāya katāya,",
  "atk-s0101a3:59_13": "mahā ayaṁ jambudīpo,",
  "atk-s0101a3:59_14": "araññe nagaraṁ māpessāmā”ti himavantābhimukhā gantvā nagaravatthuṁ pariyesiṁsu.",
  "atk-s0101a3:60_0": "Tasmiñca samaye amhākaṁ bodhisatto brāhmaṇamahāsālakule nibbattitvā kapilabrāhmaṇo nāma hutvā nikkhamma",
  "atk-s0101a3:60_1": "isipabbajjaṁ pabbajitvā himavantapasse pokkharaṇiyā tīre sākavanasaṇḍe paṇṇasālaṁ māpetvā vasati.",
  "atk-s0101a3:60_2": "So kira bhummajālaṁ nāma vijjaṁ jānāti,",
  "atk-s0101a3:60_3": "yāya uddhaṁ asītihatthe ākāse,",
  "atk-s0101a3:60_4": "heṭṭhā ca bhūmiyampi guṇadosaṁ passati.",
  "atk-s0101a3:60_5": "Etasmiṁ padese tiṇagumbalatā dakkhiṇāvaṭṭā pācīnābhimukhā jāyanti.",
  "atk-s0101a3:60_6": "Sīhabyagghādayo migasūkare sappabiḷārā ca maṇḍūkamūsike anubandhamānā taṁ padesaṁ patvā na sakkonti te anubandhituṁ.",
  "atk-s0101a3:60_7": "Tehi te aññadatthu santajjitā nivattantiyeva. So –",
  "atk-s0101a3:60_8": "“ayaṁ pathaviyā aggapadeso”ti ñatvā tattha attano paṇṇasālaṁ māpesi.",
  "atk-s0101a3:61_0": "Atha te kumāre nagaravatthuṁ pariyesamāne attano vasanokāsaṁ āgate disvā pucchitvā taṁ pavattiṁ ñatvā tesu anukampaṁ janetvā avoca –",
  "atk-s0101a3:61_1": "“imasmiṁ paṇṇasālaṭṭhāne māpitaṁ nagaraṁ jambudīpe agganagaraṁ bhavissati.",
  "atk-s0101a3:61_2": "Ettha jātapurisesu ekeko purisasatampi purisasahassampi abhibhavituṁ sakkhissati.",
  "atk-s0101a3:61_3": "Ettha nagaraṁ māpetha,",
  "atk-s0101a3:61_4": "paṇṇasālaṭṭhāne rañño gharaṁ karotha.",
  "atk-s0101a3:61_5": "Imasmiñhi okāse ṭhatvā caṇḍālaputtopi cakkavattibalena atiseyyo”ti. Nanu, bhante,",
  "atk-s0101a3:61_6": "ayyassa vasanokāsoti?",
  "atk-s0101a3:61_7": "“Mama vasanokāso”ti mā cintayittha.",
  "atk-s0101a3:61_8": "Mayhaṁ ekapasse paṇṇasālaṁ katvā nagaraṁ māpetvā kapilavatthunti nāmaṁ karothā”ti.",
  "atk-s0101a3:61_9": "Te tathā katvā tattha nivāsaṁ kappesuṁ.",
  "atk-s0101a3:62_0": "Athāmaccā –",
  "atk-s0101a3:62_1": "“ime dārakā vayappattā,",
  "atk-s0101a3:62_2": "sace nesaṁ pitā santike bhaveyya,",
  "atk-s0101a3:62_3": "so āvāhavivāhaṁ kareyya.",
  "atk-s0101a3:62_4": "Idāni pana amhākaṁ bhāro”ti cintetvā kumārehi saddhiṁ mantayiṁsu.",
  "atk-s0101a3:62_5": "Kumārā amhākaṁ sadisā khattiyadhītaro nāma na passāma,",
  "atk-s0101a3:62_6": "nāpi bhaginīnaṁ sadise khattiyakumārake,",
  "atk-s0101a3:62_7": "asadisasaṁyoge ca no uppannā puttā mātito vā pitito vā aparisuddhā jātisambhedaṁ pāpuṇissanti.",
  "atk-s0101a3:62_8": "Tasmā mayaṁ bhaginīhiyeva saddhiṁ saṁvāsaṁ rocemāti.",
  "atk-s0101a3:62_9": "Te jātisambhedabhayena jeṭṭhakabhaginiṁ mātuṭṭhāne ṭhapetvā avasesāhi saṁvāsaṁ kappesuṁ.",
  "atk-s0101a3:63_0": "Tesaṁ puttehi ca dhītāhi ca vaḍḍhamānānaṁ aparena samayena jeṭṭhakabhaginiyā kuṭṭharogo udapādi,",
  "atk-s0101a3:63_1": "koviḷārapupphasadisāni gattāni ahesuṁ.",
  "atk-s0101a3:63_2": "Rājakumārā imāya saddhiṁ ekato nisajjaṭṭhānabhojanādīni karontānampi upari ayaṁ rogo saṅkamatīti cintetvā",
  "atk-s0101a3:63_3": "ekadivasaṁ uyyānakīḷaṁ gacchantā viya taṁ yāne āropetvā araññaṁ pavisitvā bhūmiyaṁ pokkharaṇiṁ khaṇāpetvā",
  "atk-s0101a3:63_4": "tattha khādanīyabhojanīyena saddhiṁ taṁ pakkhipitvā gharasaṅkhepena upari padaraṁ paṭicchādetvā paṁsuṁ",
  "atk-s0101a3:63_5": "datvā pakkamiṁsu.",
  "atk-s0101a3:64_0": "Tena ca samayena rāmo nāma bārāṇasirājā kuṭṭharogo nāṭakitthīhi ca orodhehi ca jigucchiyamāno tena saṁvegena",
  "atk-s0101a3:64_1": "jeṭṭhaputtassa rajjaṁ datvā araññaṁ pavisitvā tattha paṇṇasālaṁ māpetvā mūlaphalāni paribhuñjanto nacirasseva",
  "atk-s0101a3:64_2": "arogo suvaṇṇavaṇṇo hutvā ito cito ca vicaranto mahantaṁ susirarukkhaṁ disvā tassabbhantare soḷasahatthappamāṇaṁ",
  "atk-s0101a3:64_3": "okāsaṁ sodhetvā dvārañca vātapānañca yojetvā nisseṇiṁ bandhitvā tattha vāsaṁ kappesi.",
  "atk-s0101a3:64_4": "So aṅgārakaṭāhe aggiṁ katvā rattiṁ migasūkarādīnaṁ sadde suṇanto sayati. So –",
  "atk-s0101a3:64_5": "“asukasmiṁ padese sīho saddamakāsi,",
  "atk-s0101a3:64_6": "asukasmiṁ byaggho”ti sallakkhetvā pabhāte tattha gantvā vighāsamaṁsaṁ ādāya pacitvā khādati.",
  "atk-s0101a3:65_0": "Athekadivasaṁ tasmiṁ paccūsasamaye aggiṁ jāletvā nisinne rājadhītāya sarīragandhena āgantvā byaggho tasmiṁ",
  "atk-s0101a3:65_1": "padese paṁsuṁ viyūhanto padare vivaramakāsi,",
  "atk-s0101a3:65_2": "tena ca vivarena sā byagghaṁ disvā bhītā vissaramakāsi.",
  "atk-s0101a3:65_3": "So taṁ saddaṁ sutvā –",
  "atk-s0101a3:65_4": "“itthisaddo eso”ti ca sallakkhetvā pātova tattha gantvā –",
  "atk-s0101a3:65_5": "“ko etthā”ti āha.",
  "atk-s0101a3:65_6": "Mātugāmo sāmīti.",
  "atk-s0101a3:65_7": "Kiṁ jātikāsīti?",
  "atk-s0101a3:65_8": "Okkākamahārājassa dhītā sāmīti.",
  "atk-s0101a3:65_9": "Nikkhamāti?",
  "atk-s0101a3:65_10": "Na sakkā sāmīti.",
  "atk-s0101a3:65_11": "Kiṁ kāraṇāti?",
  "atk-s0101a3:65_12": "Chavirogo me atthīti.",
  "atk-s0101a3:65_13": "So sabbaṁ pavattiṁ pucchitvā khattiyamānena anikkhamantiṁ –",
  "atk-s0101a3:65_14": "“ahampi khattiyo”ti attano khattiyabhāvaṁ jānāpetvā nisseṇiṁ datvā uddharitvā attano vasanokāsaṁ netvā",
  "atk-s0101a3:65_15": "sayaṁ paribhuttabhesajjāniyeva datvā nacirasseva arogaṁ suvaṇṇavaṇṇaṁ katvā tāya saddhiṁ saṁvāsaṁ kappesi.",
  "atk-s0101a3:65_16": "Sā paṭhamasaṁvāseneva gabbhaṁ gaṇhitvā dve putte vijāyi,",
  "atk-s0101a3:65_17": "punapi dveti,",
  "atk-s0101a3:65_18": "evaṁ soḷasakkhattumpi vijāyi.",
  "atk-s0101a3:65_19": "Evaṁ dvattiṁsa bhātaro ahesuṁ.",
  "atk-s0101a3:65_20": "Te anupubbena vuḍḍhippatte pitā sabbasippāni sikkhāpesi.",
  "atk-s0101a3:66_0": "Athekadivasaṁ eko rāmarañño nagaravāsī vanacarako pabbate ratanāni gavesanto rājānaṁ disvā sañjānitvā āha –",
  "atk-s0101a3:66_1": "“jānāmahaṁ, deva, tumhe”ti.",
  "atk-s0101a3:66_2": "Tato naṁ rājā sabbaṁ pavattiṁ pucchi.",
  "atk-s0101a3:66_3": "Tasmiṁyeva ca khaṇe te dārakā āgamiṁsu.",
  "atk-s0101a3:66_4": "So te disvā –",
  "atk-s0101a3:66_5": "“ke ime”ti āha.",
  "atk-s0101a3:66_6": "“Puttā me”ti ca vutte tesaṁ mātikavaṁsaṁ pucchitvā –",
  "atk-s0101a3:66_7": "“laddhaṁ dāni me pābhata”nti nagaraṁ gantvā rañño ārocesi.",
  "atk-s0101a3:66_8": "So ‘pitaraṁ ānayissāmī’ti caturaṅginiyā senāya tattha gantvā pitaraṁ vanditvā – “rajjaṁ, deva,",
  "atk-s0101a3:66_9": "sampaṭicchā”ti yāci. So – “alaṁ, tāta,",
  "atk-s0101a3:66_10": "na tattha gacchāmi,",
  "atk-s0101a3:66_11": "idheva me imaṁ rukkhaṁ apanetvā nagaraṁ māpehī”ti āha.",
  "atk-s0101a3:66_12": "So tathā katvā tassa nagarassa kolarukkhaṁ apanetvā katattā kolanagaranti ca byagghapathe katattā byagghapathanti",
  "atk-s0101a3:66_13": "cāti dve nāmāni āropetvā pitaraṁ vanditvā attano nagaraṁ agamāsi.",
  "atk-s0101a3:67_0": "Tato vayappatte kumāre mātā āha – “tātā,",
  "atk-s0101a3:67_1": "tumhākaṁ kapilavatthuvāsino sakyā mātulā santi.",
  "atk-s0101a3:67_2": "Mātuladhītānaṁ pana vo evarūpaṁ nāma kesaggahaṇaṁ hoti,",
  "atk-s0101a3:67_3": "evarūpaṁ dussagahaṇaṁ.",
  "atk-s0101a3:67_4": "Yadā tā nhānatitthaṁ āgacchanti,",
  "atk-s0101a3:67_5": "tadā gantvā yassa yā ruccati,",
  "atk-s0101a3:67_6": "so taṁ gaṇhatū”ti.",
  "atk-s0101a3:67_7": "Te tatheva gantvā tāsu nhatvā sīsaṁ sukkhāpayamānāsu yaṁ yaṁ icchiṁsu,",
  "atk-s0101a3:67_8": "taṁ taṁ gahetvā nāmaṁ sāvetvā agamiṁsu.",
  "atk-s0101a3:67_9": "Sakyarājāno sutvā “hotu, bhaṇe,",
  "atk-s0101a3:67_10": "amhākaṁ ñātakā eva te”ti tuṇhī ahesuṁ.",
  "atk-s0101a3:67_11": "Ayaṁ sakyakoliyānaṁ uppatti.",
  "atk-s0101a3:67_12": "Evaṁ tesaṁ sakyakoliyānaṁ aññamaññaṁ āvāhavivāhaṁ karontānaṁ yāva buddhakālā anupacchinnova vaṁso āgato.",
  "atk-s0101a3:67_13": "Tattha bhagavā sakyavaṁsaṁ dassetuṁ –",
  "atk-s0101a3:67_14": "“te raṭṭhasmā pabbājitā himavantapasse pokkharaṇiyā tīre”tiādimāha.",
  "atk-s0101a3:67_15": "Tattha sammantīti vasanti.",
  "atk-s0101a3:67_16": "Sakyā vata bhoti raṭṭhasmā pabbājitā araññe vasantāpi jātisambhedamakatvā kulavaṁsaṁ anurakkhituṁ sakyā, samatthā,",
  "atk-s0101a3:67_17": "paṭibalāti attho.",
  "atk-s0101a3:67_18": "Tadaggeti taṁ aggaṁ katvā,",
  "atk-s0101a3:67_19": "tato paṭṭhāyāti attho.",
  "atk-s0101a3:67_20": "So ca nesaṁ pubbapurisoti so okkāko rājā etesaṁ pubbapuriso.",
  "atk-s0101a3:67_21": "Natthi etesaṁ gahapativaṁsena sambhedamattampīti.",
  "atk-s0101a3:68_0": "Evaṁ sakyavaṁsaṁ pakāsetvā idāni ambaṭṭhavaṁsaṁ pakāsento –",
  "atk-s0101a3:68_1": "“rañño kho panā”tiādimāha.",
  "atk-s0101a3:68_2": "Kaṇhaṁnāma janesīti kāḷavaṇṇaṁ antokucchiyaṁyeva sañjātadantaṁ parūḷhamassudāṭhikaṁ puttaṁ vijāyi.",
  "atk-s0101a3:68_3": "Pabyāhāsīti yakkho jātoti bhayena palāyitvā dvāraṁ pidhāya ṭhitesu gharamānusakesu ito cito ca vicaranto dhovatha mantiādīni vadanto uccāsaddamakāsi.",
  "atk-s0101a3:69_0": "268.Temāṇavakā bhagavantaṁ etadavocunti attano upārambhamocanatthāya –",
  "atk-s0101a3:69_1": "“etaṁ mā bhava”ntiādivacanaṁ avocuṁ.",
  "atk-s0101a3:69_2": "Tesaṁ kira etadahosi –",
  "atk-s0101a3:69_3": "“ambaṭṭho amhākaṁ ācariyassa jeṭṭhantevāsī,",
  "atk-s0101a3:69_4": "sace mayaṁ evarūpe ṭhāne ekadvevacanamattampi na vakkhāma,",
  "atk-s0101a3:69_5": "ayaṁ no ācariyassa santike amhe paribhindissatī”ti upārambhamocanatthaṁ evaṁ avocuṁ.",
  "atk-s0101a3:69_6": "Cittena panassa nimmadabhāvaṁ ākaṅkhanti.",
  "atk-s0101a3:69_7": "Ayaṁ kira mānanissitattā tesampi appiyova.",
  "atk-s0101a3:69_8": "Kalyāṇavākkaraṇoti madhuravacano.",
  "atk-s0101a3:69_9": "Asmiṁ vacaneti attanā uggahite vedattayavacane.",
  "atk-s0101a3:69_10": "Paṭimantetunti pucchitaṁ pañhaṁ paṭikathetuṁ,",
  "atk-s0101a3:69_11": "vissajjetunti attho.",
  "atk-s0101a3:69_12": "Etasmiṁ vā dāsiputtavacane.",
  "atk-s0101a3:69_13": "Paṭimantetunti uttaraṁ kathetuṁ.",
  "atk-s0101a3:70_0": "269.Atha kho bhagavāti atha kho bhagavā –",
  "atk-s0101a3:70_1": "“sace ime māṇavakā ettha nisinnā evaṁ uccāsaddaṁ karissanti,",
  "atk-s0101a3:70_2": "ayaṁ kathā pariyosānaṁ na gamissati. Handa,",
  "atk-s0101a3:70_3": "ne nissadde katvā ambaṭṭheneva saddhiṁ kathemī”ti te māṇavake etadavoca.",
  "atk-s0101a3:70_4": "Tattha mantavhoti mantayatha.",
  "atk-s0101a3:70_5": "Mayā saddhiṁ paṭimantetūti mayā saha kathetu.",
  "atk-s0101a3:70_6": "Evaṁ vutte māṇavakā cintayiṁsu –",
  "atk-s0101a3:70_7": "“ambaṭṭho tāva dāsiputtosīti vutte puna sīsaṁ ukkhipituṁ nāsakkhi.",
  "atk-s0101a3:70_8": "Ayaṁ kho jāti nāma dujjānā,",
  "atk-s0101a3:70_9": "sace aññampi kiñci samaṇo gotamo ‘tvaṁ dāso’ti vakkhati,",
  "atk-s0101a3:70_10": "ko tena saddhiṁ aḍḍaṁ karissati.",
  "atk-s0101a3:70_11": "Ambaṭṭho attanā baddhaṁ puṭakaṁ attanāva mocetū”ti attānaṁ parimocetvā tasseva upari khipantā –",
  "atk-s0101a3:70_12": "“sujāto ca bho gotamā”tiādimāhaṁsu.",
  "atk-s0101a3:71_0": "270.Sahadhammikoti sahetuko sakāraṇo.",
  "atk-s0101a3:71_1": "Akāmā byākātabboti attanā anicchantenapi byākaritabbo,",
  "atk-s0101a3:71_2": "avassaṁ vissajjetabboti attho.",
  "atk-s0101a3:71_3": "Aññenavā aññaṁ paṭicarissasīti aññena vacanena aññaṁ vacanaṁ paṭicarissasi ajjhottharissasi,",
  "atk-s0101a3:71_4": "paṭicchādessasīti attho.",
  "atk-s0101a3:71_5": "Yo hi “kiṁ gotto tva”nti evaṁ puṭṭho –",
  "atk-s0101a3:71_6": "“ahaṁ tayo vede jānāmī”tiādīni vadati,",
  "atk-s0101a3:71_7": "ayaṁ aññena aññaṁ paṭicarati nāma.",
  "atk-s0101a3:71_8": "Pakkamissasi vāti pucchitaṁ pañhaṁ jānantova akathetukāmatāya uṭṭhāyāsanā pakkamissasi vā.",
  "atk-s0101a3:72_0": "Tuṇhīahosīti samaṇo gotamo maṁ sāmaṁyeva dāsiputtabhāvaṁ kathāpetukāmo,",
  "atk-s0101a3:72_1": "sāmaṁ kathite ca dāso nāma jātoyeva hoti.",
  "atk-s0101a3:72_2": "Ayaṁ pana dvatikkhattuṁ codetvā tuṇhī bhavissati,",
  "atk-s0101a3:72_3": "tato ahaṁ parivattitvā pakkamissāmīti cintetvā tuṇhī ahosi.",
  "atk-s0101a3:73_0": "271.",
  "atk-s0101a3:73_1": "Vajiraṁ pāṇimhi assāti vajirapāṇi.",
  "atk-s0101a3:73_2": "Yakkhoti na yo vā so vā yakkho,",
  "atk-s0101a3:73_3": "sakko devarājāti veditabbo.",
  "atk-s0101a3:73_4": "Ādittanti aggivaṇṇaṁ.",
  "atk-s0101a3:73_5": "Sampajjalitanti suṭṭhu pajjalitaṁ.",
  "atk-s0101a3:73_6": "Sajotibhūtanti samantato jotibhūtaṁ,",
  "atk-s0101a3:73_7": "ekaggijālabhūtanti attho.",
  "atk-s0101a3:73_8": "Ṭhito hotīti mahantaṁ sīsaṁ,",
  "atk-s0101a3:73_9": "kandalamakuḷasadisā dāṭhā bhayānakāni akkhināsādīni evaṁ virūparūpaṁ māpetvā ṭhito.",
  "atk-s0101a3:74_0": "Kasmā panesa āgatoti?",
  "atk-s0101a3:74_1": "Diṭṭhivissajjāpanatthaṁ. Api ca –",
  "atk-s0101a3:74_2": "“ahañceva kho pana dhammaṁ deseyyaṁ,",
  "atk-s0101a3:74_3": "pare ca me na ājāneyyu”nti evaṁ dhammadesanāya appossukkabhāvaṁ āpanne bhagavati sakko mahābrahmunā saddhiṁ āgantvā –",
  "atk-s0101a3:74_4": "“bhagavā dhammaṁ desetha,",
  "atk-s0101a3:74_5": "tumhākaṁ āṇāya avattamāne mayaṁ vattāpessāma,",
  "atk-s0101a3:74_6": "tumhākaṁ dhammacakkaṁ hotu,",
  "atk-s0101a3:74_7": "amhākaṁ āṇācakka”nti paṭiññaṁ akāsi. Tasmā –",
  "atk-s0101a3:74_8": "“ajja ambaṭṭhaṁ tāsetvā pañhaṁ vissajjāpessāmī”ti āgato.",
  "atk-s0101a3:75_0": "Bhagavā ceva passati ambaṭṭho cāti yadi hi taṁ aññepi passeyyuṁ,",
  "atk-s0101a3:75_1": "taṁ kāraṇaṁ agaru assa,",
  "atk-s0101a3:75_2": "“ayaṁ samaṇo gotamo ambaṭṭhaṁ attano vāde anotarantaṁ ñatvā yakkhaṁ āvāhetvā dassesi,",
  "atk-s0101a3:75_3": "tato ambaṭṭho bhayena kathesī”ti vadeyyuṁ.",
  "atk-s0101a3:75_4": "Tasmā bhagavā ceva passati ambaṭṭho ca.",
  "atk-s0101a3:75_5": "Tassa taṁ disvāva sakalasarīrato sedā mucciṁsu.",
  "atk-s0101a3:75_6": "Antokucchi viparivattamānā mahāravaṁ viravi.",
  "atk-s0101a3:75_7": "So “aññepi nu kho passantī”ti olokento kassaci lomahaṁsamattampi nāddasa. Tato –",
  "atk-s0101a3:75_8": "“idaṁ bhayaṁ mameva uppannaṁ,",
  "atk-s0101a3:75_9": "sacāhaṁ yakkhoti vakkhāmi,",
  "atk-s0101a3:75_10": "‘kiṁ tavameva akkhīni atthi,",
  "atk-s0101a3:75_11": "tvameva yakkhaṁ passasi,",
  "atk-s0101a3:75_12": "paṭhamaṁ yakkhaṁ adisvā samaṇena gotamena vādasaṅghaṭṭe pakkhittova yakkhaṁ passasī’ti vadeyyu”nti cintetvā “na dāni me idha aññaṁ paṭisaraṇaṁ atthi,",
  "atk-s0101a3:75_13": "aññatra samaṇā gotamā”ti maññamāno atha kho ambaṭṭho māṇavo…pe…",
  "atk-s0101a3:75_14": "bhagavantaṁ etadavoca.",
  "atk-s0101a3:76_0": "272.Tāṇaṁ gavesīti tāṇaṁ gavesamāno.",
  "atk-s0101a3:76_1": "Leṇaṁ gavesīti leṇaṁ gavesamāno.",
  "atk-s0101a3:76_2": "Saraṇaṁ gavesīti saraṇaṁ gavesamāno.",
  "atk-s0101a3:76_3": "Ettha ca tāyati rakkhatīti tāṇaṁ.",
  "atk-s0101a3:76_4": "Nilīyanti etthāti leṇaṁ.",
  "atk-s0101a3:76_5": "Saratīti saraṇaṁ,",
  "atk-s0101a3:76_6": "bhayaṁ hiṁsati,",
  "atk-s0101a3:76_7": "viddhaṁsetīti attho.",
  "atk-s0101a3:76_8": "Upanisīditvāti upagamma heṭṭhāsane nisīditvā.",
  "atk-s0101a3:76_9": "Bravitūti vadatu.",
  "atk-s0101a3:77_0": "Ambaṭṭhavaṁsakathā",
  "atk-s0101a3:78_0": "273-",
  "atk-s0101a3:78_1": "274.Dakkhiṇajanapadanti dakkhiṇāpathoti pākaṭaṁ.",
  "atk-s0101a3:78_2": "Gaṅgāya dakkhiṇato pākaṭajanapadaṁ.",
  "atk-s0101a3:78_3": "Tadā kira dakkhiṇāpathe bahū brāhmaṇatāpasā honti,",
  "atk-s0101a3:78_4": "so tattha gantvā ekaṁ tāpasaṁ vattapaṭipattiyā ārādhesi.",
  "atk-s0101a3:78_5": "So tassa upakāraṁ disvā āha – “ambho, purisa,",
  "atk-s0101a3:78_6": "mantaṁ te demi,",
  "atk-s0101a3:78_7": "yaṁ icchasi,",
  "atk-s0101a3:78_8": "taṁ mantaṁ gaṇhāhī”ti. So āha –",
  "atk-s0101a3:78_9": "“na me ācariya,",
  "atk-s0101a3:78_10": "aññena mantena,",
  "atk-s0101a3:78_11": "kiccaṁ atthi,",
  "atk-s0101a3:78_12": "yassānubhāvena āvudhaṁ na parivattati,",
  "atk-s0101a3:78_13": "taṁ me mantaṁ dehī”ti. So – “bhadraṁ,",
  "atk-s0101a3:78_14": "bho”ti tassa dhanuagamanīyaṁ ambaṭṭhaṁ nāma vijjaṁ adāsi,",
  "atk-s0101a3:78_15": "so taṁ vijjaṁ gahetvā tattheva vīmaṁsitvā –",
  "atk-s0101a3:78_16": "“idāni me manorathaṁ pūressāmī”ti isivesaṁ gahetvā okkākassa santikaṁ gato.",
  "atk-s0101a3:78_17": "Tena vuttaṁ –",
  "atk-s0101a3:78_18": "“dakkhiṇajanapadaṁ gantvā brahmamante adhīyitvā rājānaṁ okkākaṁ upasaṅkamitvā”ti.",
  "atk-s0101a3:79_0": "Ettha brahmamanteti ānubhāvasampannatāya seṭṭhamante.",
  "atk-s0101a3:79_1": "Ko nevaṁ’re ayaṁ mayhaṁ dāsiputtoti ko nu evaṁ are ayaṁ mama dāsiputto.",
  "atk-s0101a3:79_2": "Sotaṁ khurappanti so rājā taṁ māretukāmatāya sannahitaṁ saraṁ tassa mantānubhāvena neva khipituṁ na apanetuṁ sakkhi,",
  "atk-s0101a3:79_3": "tāvadeva sakalasarīre sañjātasedo bhayena vedhamāno aṭṭhāsi.",
  "atk-s0101a3:80_0": "Amaccāti mahāmaccā.",
  "atk-s0101a3:80_1": "Pārisajjāti itare parisāvacarā.",
  "atk-s0101a3:80_2": "Etadavocunti –",
  "atk-s0101a3:80_3": "“daṇḍakīrañño kisavacchatāpase aparaddhassa āvudhavuṭṭhiyā sakalaraṭṭhaṁ vinaṭṭhaṁ.",
  "atk-s0101a3:80_4": "Nāḷikero pañcasu tāpasasatesu ajjuno ca aṅgīrase aparaddho pathaviṁ bhinditvā nirayaṁ paviṭṭho”ti cintayantā bhayena etaṁ sotthi,",
  "atk-s0101a3:80_5": "bhaddantetiādivacanaṁ avocuṁ.",
  "atk-s0101a3:81_0": "Sotthi bhavissati raññoti idaṁ vacanaṁ kaṇho ciraṁ tuṇhī hutvā tato anekappakāraṁ yācīyamāno –",
  "atk-s0101a3:81_1": "“tumhākaṁ raññā mādisassa isino khurappaṁ sannayhantena bhāriyaṁ kammaṁ kata”ntiādīni ca vatvā pacchā abhāsi.",
  "atk-s0101a3:81_2": "Undriyissatīti bhijjissati,",
  "atk-s0101a3:81_3": "thusamuṭṭhi viya vippakiriyissatīti.",
  "atk-s0101a3:81_4": "Idaṁ so “janaṁ tāsessāmī”ti musā bhaṇati.",
  "atk-s0101a3:81_5": "Sarasanthambhanamatteyeva hissa vijjāya ānubhāvo,",
  "atk-s0101a3:81_6": "na aññatra.",
  "atk-s0101a3:81_7": "Ito paresupi vacanesu eseva nayo.",
  "atk-s0101a3:82_0": "Pallomoti pannalomo.",
  "atk-s0101a3:82_1": "Lomahaṁsanamattampissa na bhavissati.",
  "atk-s0101a3:82_2": "Idaṁ kira so “sace me rājā taṁ dārikaṁ dassatī”ti paṭiññaṁ kāretvā avaca.",
  "atk-s0101a3:82_3": "Kumāre khurappaṁ patiṭṭhapesīti tena “saro otaratū”ti mante parivatti,",
  "atk-s0101a3:82_4": "te kumārassa nābhiyaṁ patiṭṭhapesi.",
  "atk-s0101a3:82_5": "Dhītaraṁ adāsīti sīsaṁ dhovitvā adāsaṁ bhujissaṁ katvā dhītaraṁ adāsi,",
  "atk-s0101a3:82_6": "uḷāre ca taṁ ṭhāne ṭhapesi.",
  "atk-s0101a3:82_7": "Mā kho tumhe māṇavakāti idaṁ pana bhagavā –",
  "atk-s0101a3:82_8": "“ekena pakkhena ambaṭṭho sakyānaṁ ñāti hotī”ti pakāsento tassa samassāsanatthaṁ āha.",
  "atk-s0101a3:82_9": "Tato ambaṭṭho ghaṭasatena abhisitto viya passaddhadaratho hutvā samassāsetvā samaṇo gotamo maṁ “tosessāmī”ti ekena pakkhena ñātiṁ karoti,",
  "atk-s0101a3:82_10": "khattiyo kirāhamasmī”ti cintesi.",
  "atk-s0101a3:83_0": "Khattiyaseṭṭhabhāvavaṇṇanā",
  "atk-s0101a3:84_0": "275.",
  "atk-s0101a3:84_1": "Atha kho bhagavā –",
  "atk-s0101a3:84_2": "“ayaṁ ambaṭṭho khattiyosmī”ti saññaṁ karoti,",
  "atk-s0101a3:84_3": "attano akhattiyabhāvaṁ na jānāti,",
  "atk-s0101a3:84_4": "handa naṁ jānāpessāmīti khattiyavaṁsaṁ dassetuṁ uttaridesanaṁ vaḍḍhento –",
  "atk-s0101a3:84_5": "“taṁ kiṁ maññasi ambaṭṭhā”tiādimāha.",
  "atk-s0101a3:84_6": "Tattha idhāti imasmiṁ loke.",
  "atk-s0101a3:84_7": "Brāhmaṇesūti brāhmaṇānaṁ antare.",
  "atk-s0101a3:84_8": "Āsanaṁ vā udakaṁ vāti aggāsanaṁ vā aggodakaṁ vā.",
  "atk-s0101a3:84_9": "Saddheti matake uddissa katabhatte.",
  "atk-s0101a3:84_10": "Thālipāketi maṅgalādibhatte.",
  "atk-s0101a3:84_11": "Yaññeti yaññabhatte.",
  "atk-s0101a3:84_12": "Pāhuneti pāhunakānaṁ katabhatte paṇṇākārabhatte vā.",
  "atk-s0101a3:84_13": "Api nussāti api nu assa khattiyaputtassa.",
  "atk-s0101a3:84_14": "Āvaṭaṁ vā assa anāvaṭaṁ vāti,",
  "atk-s0101a3:84_15": "brāhmaṇakaññāsu nivāraṇaṁ bhaveyya vā no vā,",
  "atk-s0101a3:84_16": "brāhmaṇadārikaṁ labheyya vā na vā labheyyāti attho.",
  "atk-s0101a3:84_17": "Anupapannoti khattiyabhāvaṁ apatto,",
  "atk-s0101a3:84_18": "aparisuddhoti attho.",
  "atk-s0101a3:85_0": "276.Itthiyāvā itthiṁ karitvāti itthiyā vā itthiṁ pariyesitvā.",
  "atk-s0101a3:85_1": "Kismiñcideva pakaraṇeti kismiñcideva dose brāhmaṇānaṁ ayutte akattabbakaraṇe.",
  "atk-s0101a3:85_2": "Bhassapuṭenāti bhasmapuṭena,",
  "atk-s0101a3:85_3": "sīse chārikaṁ okiritvāti attho.",
  "atk-s0101a3:86_0": "277.Janetasminti janitasmiṁ,",
  "atk-s0101a3:86_1": "pajāyāti attho.",
  "atk-s0101a3:86_2": "Ye gottapaṭisārinoti ye janetasmiṁ gottaṁ paṭisaranti –",
  "atk-s0101a3:86_3": "“ahaṁ gotamo,",
  "atk-s0101a3:86_4": "ahaṁ kassapo”ti,",
  "atk-s0101a3:86_5": "tesu loke gottapaṭisārīsu khattiyo seṭṭho.",
  "atk-s0101a3:86_6": "Anumatā mayāti mama sabbaññutaññāṇena saddhiṁ saṁsanditvā desitā mayā anuññātā.",
  "atk-s0101a3:87_0": "Paṭhamabhāṇavāravaṇṇanā niṭṭhitā.",
  "atk-s0101a3:88_0": "Vijjācaraṇakathāvaṇṇanā",
  "atk-s0101a3:89_0": "278.",
  "atk-s0101a3:89_1": "Imāya pana gāthāya vijjācaraṇasampannoti idaṁ padaṁ sutvā ambaṭṭho cintesi –",
  "atk-s0101a3:89_2": "“vijjā nāma tayo vedā,",
  "atk-s0101a3:89_3": "caraṇaṁ pañca sīlāni,",
  "atk-s0101a3:89_4": "tayidaṁ amhākaṁyeva atthi,",
  "atk-s0101a3:89_5": "vijjācaraṇasampanno ce seṭṭho,",
  "atk-s0101a3:89_6": "mayameva seṭṭhā”ti niṭṭhaṁ gantvā vijjācaraṇaṁ pucchanto –",
  "atk-s0101a3:89_7": "“katamaṁ pana taṁ,",
  "atk-s0101a3:89_8": "bho gotama, caraṇaṁ,",
  "atk-s0101a3:89_9": "katamā ca pana sā vijjā”ti āha.",
  "atk-s0101a3:89_10": "Athassa bhagavā taṁ brāhmaṇasamaye siddhaṁ jātivādādipaṭisaṁyuttaṁ vijjācaraṇaṁ paṭikkhipitvā anuttaraṁ vijjācaraṇaṁ dassetukāmo –",
  "atk-s0101a3:89_11": "“na kho ambaṭṭhā”tiādimāha.",
  "atk-s0101a3:89_12": "Tattha jātivādoti jātiṁ ārabbha vādo,",
  "atk-s0101a3:89_13": "brāhmaṇassevidaṁ vaṭṭati,",
  "atk-s0101a3:89_14": "na suddassātiādi vacananti attho.",
  "atk-s0101a3:89_15": "Esa nayo sabbattha.",
  "atk-s0101a3:89_16": "Jātivādavinibaddhāti jātivāde vinibaddhā.",
  "atk-s0101a3:89_17": "Esa nayo sabbattha.",
  "atk-s0101a3:90_0": "Tato ambaṭṭho –",
  "atk-s0101a3:90_1": "“yattha dāni mayaṁ laggissāmāti cintayimha,",
  "atk-s0101a3:90_2": "tato no samaṇo gotamo mahāvāte thusaṁ dhunanto viya dūrameva avakkhipi.",
  "atk-s0101a3:90_3": "Yattha pana mayaṁ na laggāma,",
  "atk-s0101a3:90_4": "tattha no niyojesi.",
  "atk-s0101a3:90_5": "Ayaṁ no vijjācaraṇasampadā ñātuṁ vaṭṭatī”ti cintetvā puna vijjācaraṇasampadaṁ pucchi.",
  "atk-s0101a3:90_6": "Athassa bhagavā samudāgamato pabhuti vijjācaraṇaṁ dassetuṁ –",
  "atk-s0101a3:90_7": "“idha ambaṭṭha tathāgato”tiādimāha.",
  "atk-s0101a3:91_0": "279.",
  "atk-s0101a3:91_1": "Ettha ca bhagavā caraṇapariyāpannampi tividhaṁ sīlaṁ vibhajanto “idamassa hoti caraṇasmi”nti aniyyātetvā",
  "atk-s0101a3:91_2": "“idampissa hoti sīlasmi”nti sīlavaseneva niyyātesi. Kasmā?",
  "atk-s0101a3:91_3": "Tassapi hi kiñci kiñci sīlaṁ atthi,",
  "atk-s0101a3:91_4": "tasmā caraṇavasena niyyātiyamāne “mayampi caraṇasampannā”ti tattha tattheva laggeyya.",
  "atk-s0101a3:91_5": "Yaṁ pana tena supinepi na diṭṭhapubbaṁ,",
  "atk-s0101a3:91_6": "tasseva vasena niyyātento paṭhamaṁ jhānaṁ upasampajja viharati.",
  "atk-s0101a3:91_7": "Idampissa hoti caraṇasmiṁ…pe…",
  "atk-s0101a3:91_8": "catutthaṁ jhānaṁ upasampajja viharati,",
  "atk-s0101a3:91_9": "idampissa hoti caraṇasmintiādimāha.",
  "atk-s0101a3:91_10": "Ettāvatā aṭṭhapi samāpattiyo caraṇanti niyyātitā honti,",
  "atk-s0101a3:91_11": "vipassanā ñāṇato pana paṭṭhāya aṭṭhavidhāpi paññā vijjāti niyyātitā.",
  "atk-s0101a3:92_0": "Catuapāyamukhakathāvaṇṇanā",
  "atk-s0101a3:93_0": "280.Apāyamukhānīti vināsamukhāni.",
  "atk-s0101a3:93_1": "Anabhisambhuṇamānoti asampāpuṇanto,",
  "atk-s0101a3:93_2": "avisahamāno vā.",
  "atk-s0101a3:93_3": "Khārividhamādāyāti ettha khārīti araṇī kamaṇḍalu sujādayo tāpasaparikkhārā.",
  "atk-s0101a3:93_4": "Vidhoti kājo.",
  "atk-s0101a3:93_5": "Tasmā khāribharitaṁ kājamādāyāti attho.",
  "atk-s0101a3:93_6": "Ye pana khārivividhanti paṭhanti,",
  "atk-s0101a3:93_7": "te “khārīti kājassa nāmaṁ,",
  "atk-s0101a3:93_8": "vividhanti bahukamaṇḍaluādiparikkhāra”nti vaṇṇayanti.",
  "atk-s0101a3:93_9": "Pavattaphalabhojanoti patitaphalabhojano.",
  "atk-s0101a3:93_10": "Paricārakoti kappiyakaraṇapattapaṭiggahaṇapādadhovanādivattakaraṇavasena paricārako.",
  "atk-s0101a3:93_11": "Kāmañca guṇādhikopi khīṇāsavasāmaṇero puthujjanabhikkhuno vuttanayena paricārako hoti,",
  "atk-s0101a3:93_12": "ayaṁ pana na tādiso guṇavasenapi veyyāvaccakaraṇavasenapi lāmakoyeva.",
  "atk-s0101a3:94_0": "Kasmā pana tāpasapabbajjā sāsanassa vināsamukhanti vuttāti?",
  "atk-s0101a3:94_1": "Yasmā gacchantaṁ gacchantaṁ sāsanaṁ tāpasapabbajjāvasena osakkissati.",
  "atk-s0101a3:94_2": "Imasmiñhi sāsane pabbajitvā tisso sikkhā pūretuṁ asakkontaṁ lajjino sikkhākāmā –",
  "atk-s0101a3:94_3": "“natthi tayā saddhiṁ uposatho vā pavāraṇā vā saṅghakammaṁ vā”ti jigucchitvā parivajjenti.",
  "atk-s0101a3:94_4": "So “dukkaraṁ khuradhārūpamaṁ sāsane paṭipattipūraṇaṁ dukkhaṁ,",
  "atk-s0101a3:94_5": "tāpasapabbajjā pana sukarā ceva bahujanasammatā cā”ti vibbhamitvā tāpaso hoti.",
  "atk-s0101a3:94_6": "Aññe taṁ disvā –",
  "atk-s0101a3:94_7": "“kiṁ tayā kata”nti pucchanti. So –",
  "atk-s0101a3:94_8": "“bhāriyaṁ tumhākaṁ sāsane kammaṁ,",
  "atk-s0101a3:94_9": "idha pana sachandacārino maya”nti vadati. Sopi,",
  "atk-s0101a3:94_10": "yadi evaṁ ahampi ettheva pabbajāmīti tassa anusikkhanto tāpaso hoti.",
  "atk-s0101a3:94_11": "Evamaññepi aññepīti kamena tāpasāva bahukā honti.",
  "atk-s0101a3:94_12": "Tesaṁ uppannakāle sāsanaṁ osakkitaṁ nāma bhavissati.",
  "atk-s0101a3:94_13": "Loke evarūpo buddho nāma uppajji,",
  "atk-s0101a3:94_14": "tassa īdisaṁ nāma sāsanaṁ ahosīti sutamattameva bhavissati.",
  "atk-s0101a3:94_15": "Idaṁ sandhāya bhagavā tāpasapabbajjaṁ sāsanassa vināsamukhanti āha.",
  "atk-s0101a3:95_0": "Kudālapiṭakanti kandamūlaphalaggahaṇatthaṁ kudālañceva piṭakañca.",
  "atk-s0101a3:95_1": "Gāmasāmantaṁ vāti vijjācaraṇasampadādīni anabhisambhuṇanto,",
  "atk-s0101a3:95_2": "kasikammādīhi ca jīvitaṁ nipphādetuṁ dukkhanti maññamāno bahujanakuhāpanatthaṁ gāmasāmante vā nigamasāmante",
  "atk-s0101a3:95_3": "vā aggisālaṁ katvā sappiteladadhimadhuphāṇitatilataṇḍulādīhi ceva nānādārūhi ca homakaraṇavasena aggiṁ",
  "atk-s0101a3:95_4": "paricaranto acchati.",
  "atk-s0101a3:96_0": "Catudvāraṁ agāraṁ karitvāti catumukhaṁ pānāgāraṁ katvā tassa dvāre maṇḍapaṁ katvā tattha pānīyaṁ upaṭṭhapetvā āgatāgate pānīyena āpucchati.",
  "atk-s0101a3:96_1": "Yampissa addhikā kilantā pānīyaṁ pivitvā parituṭṭhā bhattapuṭaṁ vā taṇḍulādīni vā denti,",
  "atk-s0101a3:96_2": "taṁ sabbaṁ gahetvā ambilayāguādīni katvā bahutaraṁ āmisagahaṇatthaṁ kesañci annaṁ deti,",
  "atk-s0101a3:96_3": "kesañci bhattapacanabhājanādīni.",
  "atk-s0101a3:96_4": "Tehipi dinnaṁ āmisaṁ vā pubbaṇṇādīni vā gaṇhati,",
  "atk-s0101a3:96_5": "tāni vaḍḍhiyā payojeti.",
  "atk-s0101a3:96_6": "Evaṁ vaḍḍhamānavibhavo gomahiṁsadāsīdāsapariggahaṁ karoti,",
  "atk-s0101a3:96_7": "mahantaṁ kuṭumbaṁ saṇṭhapeti.",
  "atk-s0101a3:96_8": "Imaṁ sandhāyetaṁ vuttaṁ –",
  "atk-s0101a3:96_9": "“catudvāraṁ agāraṁ karitvā acchatī”ti.",
  "atk-s0101a3:96_10": "“Tamahaṁ yathāsatti yathābalaṁ paṭipūjessāmī”ti idaṁ panassa paṭipattimukhaṁ.",
  "atk-s0101a3:96_11": "Iminā hi mukhena so evaṁ paṭipajjatīti.",
  "atk-s0101a3:96_12": "Ettāvatā ca bhagavatā sabbāpi tāpasapabbajjā niddiṭṭhā honti.",
  "atk-s0101a3:97_0": "Kathaṁ?",
  "atk-s0101a3:97_1": "Aṭṭhavidhā hi tāpasā –",
  "atk-s0101a3:97_2": "saputtabhariyā,",
  "atk-s0101a3:97_3": "uñchācariyā,",
  "atk-s0101a3:97_4": "anaggipakkikā,",
  "atk-s0101a3:97_5": "asāmapākā,",
  "atk-s0101a3:97_6": "asmamuṭṭhikā,",
  "atk-s0101a3:97_7": "dantavakkalikā,",
  "atk-s0101a3:97_8": "pavattaphalabhojanā,",
  "atk-s0101a3:97_9": "paṇḍupalāsikāti.",
  "atk-s0101a3:97_10": "Tattha ye keṇiyajaṭilo viya kuṭumbaṁ saṇṭhapetvā vasanti,",
  "atk-s0101a3:97_11": "te saputtabhariyā nāma.",
  "atk-s0101a3:98_0": "Ye pana “saputtadārabhāvo nāma pabbajitassa ayutto”ti lāyanamaddanaṭṭhānesu vīhimuggamāsatilādīni saṅkaḍḍhitvā pacitvā paribhuñjanti,",
  "atk-s0101a3:98_1": "te uñchācariyā nāma.",
  "atk-s0101a3:99_0": "Ye “khalena khalaṁ vicaritvā vīhiṁ āharitvā koṭṭetvā paribhuñjanaṁ nāma ayutta”nti gāmanigamesu taṇḍulabhikkhaṁ gahetvā pacitvā paribhuñjanti,",
  "atk-s0101a3:99_1": "te anaggipakkikā nāma.",
  "atk-s0101a3:100_0": "Ye pana “kiṁ pabbajitassa sāmapākenā”ti gāmaṁ pavisitvā pakkabhikkhameva gaṇhanti,",
  "atk-s0101a3:100_1": "te asāmapākā nāma.",
  "atk-s0101a3:101_0": "Ye “divase divase bhikkhāpariyeṭṭhi nāma dukkhā pabbajitassā”ti muṭṭhipāsāṇena ambāṭakādīnaṁ rukkhānaṁ tacaṁ koṭṭetvā khādanti,",
  "atk-s0101a3:101_1": "te asmamuṭṭhikā nāma.",
  "atk-s0101a3:102_0": "Ye pana “pāsāṇena tacaṁ koṭṭetvā vicaraṇaṁ nāma dukkha”nti danteheva ubbāṭetvā khādanti,",
  "atk-s0101a3:102_1": "te dantavakkalikā nāma.",
  "atk-s0101a3:103_0": "Ye “dantehi ubbāṭetvā khādanaṁ nāma dukkhaṁ pabbajitassā”ti leḍḍudaṇḍādīhi paharitvā patitāni phalāni paribhuñjanti,",
  "atk-s0101a3:103_1": "te pavattaphalabhojanā nāma.",
  "atk-s0101a3:104_0": "Ye pana “leḍḍudaṇḍādīhi pātetvā paribhogo nāma asāruppo pabbajitassā”ti sayaṁ patitāneva pupphaphalapaṇḍupalāsādīni khādantā yāpenti,",
  "atk-s0101a3:104_1": "te paṇḍupalāsikā nāma.",
  "atk-s0101a3:105_0": "Te tividhā –",
  "atk-s0101a3:105_1": "ukkaṭṭhamajjhimamudukavasena.",
  "atk-s0101a3:105_2": "Tattha ye nisinnaṭṭhānato anuṭṭhāya hatthena pāpuṇanaṭṭhāneva patitaṁ gahetvā khādanti,",
  "atk-s0101a3:105_3": "te ukkaṭṭhā.",
  "atk-s0101a3:105_4": "Ye ekarukkhato aññaṁ rukkhaṁ na gacchanti,",
  "atk-s0101a3:105_5": "te majjhimā.",
  "atk-s0101a3:105_6": "Ye taṁ taṁ rukkhamūlaṁ gantvā pariyesitvā khādanti,",
  "atk-s0101a3:105_7": "te mudukā.",
  "atk-s0101a3:106_0": "Imā pana aṭṭhapi tāpasapabbajjā imāhi catūhiyeva saṅgahaṁ gacchanti. Kathaṁ?",
  "atk-s0101a3:106_1": "Etāsu hi saputtabhariyā ca uñchācariyā ca agāraṁ bhajanti.",
  "atk-s0101a3:106_2": "Anaggipakkikā ca asāmapākā ca agyāgāraṁ bhajanti.",
  "atk-s0101a3:106_3": "Asmamuṭṭhikā ca dantavakkalikā ca kandamūlaphalabhojanaṁ bhajanti.",
  "atk-s0101a3:106_4": "Pavattaphalabhojanā ca paṇḍupalāsikā ca pavattaphalabhojanaṁ bhajanti.",
  "atk-s0101a3:106_5": "Tena vuttaṁ –",
  "atk-s0101a3:106_6": "“ettāvatā ca bhagavatā sabbāpi tāpasapabbajjā niddiṭṭhā hontī”ti.",
  "atk-s0101a3:107_0": "281- 282.",
  "atk-s0101a3:107_1": "Idāni bhagavā sācariyakassa ambaṭṭhassa vijjācaraṇasampadāya apāyamukhampi appattabhāvaṁ dassetuṁ taṁ kiṁ maññasi ambaṭṭhātiādimāha.",
  "atk-s0101a3:107_2": "Taṁ uttānatthameva.",
  "atk-s0101a3:107_3": "Attanā āpāyikopi aparipūramānoti attanā vijjācaraṇasampadāya āpāyikenāpi aparipūramānena.",
  "atk-s0101a3:108_0": "Pubbakaisibhāvānuyogavaṇṇanā",
  "atk-s0101a3:109_0": "283.Dattikanti dinnakaṁ.",
  "atk-s0101a3:109_1": "Sammukhībhāvampi na dadātīti kasmā na dadāti?",
  "atk-s0101a3:109_2": "So kira sammukhā āvaṭṭaniṁ nāma vijjaṁ jānāti.",
  "atk-s0101a3:109_3": "Yadā rājā mahārahena alaṅkārena alaṅkato hoti,",
  "atk-s0101a3:109_4": "tadā rañño samīpe ṭhatvā tassa alaṅkārassa nāmaṁ gaṇhati.",
  "atk-s0101a3:109_5": "Tassa rājā nāme gahite na demīti vattuṁ na sakkoti.",
  "atk-s0101a3:109_6": "Datvā puna chaṇadivase alaṅkāraṁ āharathāti vatvā, natthi, deva,",
  "atk-s0101a3:109_7": "tumhehi brāhmaṇassa dinnoti vutto,",
  "atk-s0101a3:109_8": "“kasmā me dinno”ti pucchi.",
  "atk-s0101a3:109_9": "Te amaccā ‘so brāhmaṇo sammukhā āvaṭṭanimāyaṁ jānāti.",
  "atk-s0101a3:109_10": "Tāya tumhe āvaṭṭetvā gahetvā gacchatī’ti āhaṁsu.",
  "atk-s0101a3:109_11": "Apare raññā saha tassa atisahāyabhāvaṁ asahantā āhaṁsu – “deva,",
  "atk-s0101a3:109_12": "etassa brāhmaṇassa sarīre saṅkhaphalitakuṭṭhaṁ nāma atthi.",
  "atk-s0101a3:109_13": "Tumhe etaṁ disvāva āliṅgatha parāmasatha,",
  "atk-s0101a3:109_14": "idañca kuṭṭhaṁ nāma kāyasaṁsaggavasena anugacchati,",
  "atk-s0101a3:109_15": "mā evaṁ karothā”ti.",
  "atk-s0101a3:109_16": "Tato paṭṭhāya tassa rājā sammukhībhāvaṁ na deti.",
  "atk-s0101a3:110_0": "Yasmā pana so brāhmaṇo paṇḍito khattavijjāya kusalo,",
  "atk-s0101a3:110_1": "tena saha mantetvā katakammaṁ nāma na virujjhati,",
  "atk-s0101a3:110_2": "tasmā sāṇipākārassa anto ṭhatvā bahi ṭhitena tena saddhiṁ manteti.",
  "atk-s0101a3:110_3": "Taṁ sandhāya vuttaṁ “tiro dussantena mantetī”ti.",
  "atk-s0101a3:110_4": "Tattha tirodussantenāti tirodussena.",
  "atk-s0101a3:110_5": "Ayameva vā pāṭho.",
  "atk-s0101a3:110_6": "Dhammikanti anavajjaṁ.",
  "atk-s0101a3:110_7": "Payātanti abhiharitvā dinnaṁ.",
  "atk-s0101a3:110_8": "Kathaṁ tassa rājāti yassa rañño brāhmaṇo īdisaṁ bhikkhaṁ paṭiggaṇheyya,",
  "atk-s0101a3:110_9": "kathaṁ tassa brāhmaṇassa so rājā sammukhībhāvampi na dadeyya.",
  "atk-s0101a3:110_10": "Ayaṁ pana adinnakaṁ māyāya gaṇhati,",
  "atk-s0101a3:110_11": "tenassa sammukhībhāvaṁ rājā na detīti niṭṭhamettha gantabbanti ayamettha adhippāyo.",
  "atk-s0101a3:110_12": "“Idaṁ pana kāraṇaṁ ṭhapetvā rājānañceva brāhmaṇañca na añño koci jānāti.",
  "atk-s0101a3:110_13": "Tadetaṁ evaṁ rahassampi paṭicchannampi addhā sabbaññū samaṇo gotamoti niṭṭhaṁ gamissatī”ti bhagavā pakāsesi.",
  "atk-s0101a3:111_0": "284.",
  "atk-s0101a3:111_1": "Idāni ayañca ambaṭṭho,",
  "atk-s0101a3:111_2": "ācariyo cassa mante nissāya atimānino.",
  "atk-s0101a3:111_3": "Tena tesaṁ mantanissitamānanimmadanatthaṁ uttari desanaṁ vaḍḍhento taṁ kiṁ maññasi, ambaṭṭha,",
  "atk-s0101a3:111_4": "idha rājātiādimāha.",
  "atk-s0101a3:111_5": "Tattha rathūpatthareti rathamhi rañño ṭhānatthaṁ attharitvā sajjitapadese.",
  "atk-s0101a3:111_6": "Uggehi vāti uggatuggatehi vā amaccehi.",
  "atk-s0101a3:111_7": "Rājaññehīti anabhisittakumārehi.",
  "atk-s0101a3:111_8": "Kiñcideva mantananti asukasmiṁ dese taḷākaṁ vā mātikaṁ vā kātuṁ vaṭṭati,",
  "atk-s0101a3:111_9": "asukasmiṁ gāmaṁ vā nigamaṁ vā nagaraṁ vā nivesetunti evarūpaṁ pākaṭamantanaṁ.",
  "atk-s0101a3:111_10": "Tadeva mantananti yaṁ raññā mantitaṁ tadeva.",
  "atk-s0101a3:111_11": "Tādisehiyeva sīsukkhepabhamukkhepādīhi ākārehi manteyya.",
  "atk-s0101a3:111_12": "Rājabhaṇitanti yathā raññā bhaṇitaṁ,",
  "atk-s0101a3:111_13": "tassatthassa sādhanasamatthaṁ.",
  "atk-s0101a3:111_14": "Sopi tassatthassa sādhanasamatthameva bhaṇitaṁ bhaṇatīti attho.",
  "atk-s0101a3:112_0": "285.Pavattāroti pavattayitāro.",
  "atk-s0101a3:112_1": "Yesanti yesaṁ santakaṁ.",
  "atk-s0101a3:112_2": "Mantapadanti vedasaṅkhātaṁ mantameva.",
  "atk-s0101a3:112_3": "Gītanti aṭṭhakādīhi dasahi porāṇakabrāhmaṇehi sarasampattivasena sajjhāyitaṁ.",
  "atk-s0101a3:112_4": "Pavuttanti aññesaṁ vuttaṁ,",
  "atk-s0101a3:112_5": "vācitanti attho.",
  "atk-s0101a3:112_6": "Samihitanti samupabyūḷhaṁ rāsikataṁ,",
  "atk-s0101a3:112_7": "piṇḍaṁ katvā ṭhapitanti attho.",
  "atk-s0101a3:112_8": "Tadanugāyantīti etarahi brāhmaṇā taṁ tehi pubbe gītaṁ anugāyanti anusajjhāyanti.",
  "atk-s0101a3:112_9": "Tadanubhāsantīti taṁ anubhāsanti,",
  "atk-s0101a3:112_10": "idaṁ purimasseva vevacanaṁ.",
  "atk-s0101a3:112_11": "Bhāsitamanubhāsantīti tehi bhāsitaṁ sajjhāyitaṁ anusajjhāyanti.",
  "atk-s0101a3:112_12": "Vācitamanuvācentīti tehi aññesaṁ vācitaṁ anuvācenti.",
  "atk-s0101a3:113_0": "Seyyathidanti te katamehi attho.",
  "atk-s0101a3:113_1": "Aṭṭhakotiādīni tesaṁ nāmāni.",
  "atk-s0101a3:113_2": "Te kira dibbena cakkhunā oloketvā parūpaghātaṁ akatvā kassapasammāsambuddhassa bhagavato pāvacanena saha saṁsanditvā mante ganthiṁsu.",
  "atk-s0101a3:113_3": "Aparāpare pana brāhmaṇā pāṇātipātādīni pakkhipitvā tayo vede bhinditvā buddhavacanena saddhiṁ viruddhe akaṁsu.",
  "atk-s0101a3:113_4": "Netaṁṭhānaṁ vijjatīti yena tvaṁ isi bhaveyyāsi,",
  "atk-s0101a3:113_5": "etaṁ kāraṇaṁ na vijjati.",
  "atk-s0101a3:113_6": "Idha bhagavā yasmā –",
  "atk-s0101a3:113_7": "“esa pucchiyamānopi,",
  "atk-s0101a3:113_8": "attano avattharaṇabhāvaṁ ñatvā paṭivacanaṁ na dassatī”ti jānāti,",
  "atk-s0101a3:113_9": "tasmā paṭiññaṁ agahetvāva taṁ isibhāvaṁ paṭikkhipi.",
  "atk-s0101a3:114_0": "286.",
  "atk-s0101a3:114_1": "Idāni yasmā te porāṇā dasa brāhmaṇā nirāmagandhā anitthigandhā rajojalladharā brahmacārino araññāyatane pabbatapādesu vanamūlaphalāhārā vasiṁsu.",
  "atk-s0101a3:114_2": "Yadā katthaci gantukāmā honti,",
  "atk-s0101a3:114_3": "iddhiyā ākāseneva gacchanti,",
  "atk-s0101a3:114_4": "natthi tesaṁ yānena kiccaṁ.",
  "atk-s0101a3:114_5": "Sabbadisāsu ca nesaṁ mettādibrahmavihārabhāvanāva ārakkhā hoti,",
  "atk-s0101a3:114_6": "natthi tesaṁ pākārapurisaguttīhi attho.",
  "atk-s0101a3:114_7": "Iminā ca ambaṭṭhena sutapubbā tesaṁ paṭipatti;",
  "atk-s0101a3:114_8": "tasmā imassa sācariyakassa tesaṁ paṭipattito ārakabhāvaṁ dassetuṁ –",
  "atk-s0101a3:114_9": "“taṁ kiṁ maññasi,",
  "atk-s0101a3:114_10": "ambaṭṭhā”tiādimāha.",
  "atk-s0101a3:115_0": "Tattha vicitakāḷakanti vicinitvā apanītakāḷakaṁ.",
  "atk-s0101a3:115_1": "Veṭhakanatapassāhīti dussapaṭṭadussaveṇi ādīhi veṭhakehi namitaphāsukāhi.",
  "atk-s0101a3:115_2": "Kuttavālehīti sobhākaraṇatthaṁ kappetuṁ,",
  "atk-s0101a3:115_3": "yuttaṭṭhānesu kappitavālehi.",
  "atk-s0101a3:115_4": "Ettha ca vaḷavānaṁyeva vālā kappitā,",
  "atk-s0101a3:115_5": "na rathānaṁ,",
  "atk-s0101a3:115_6": "vaḷavapayuttattā pana rathāpi “kuttavālā”ti vuttā.",
  "atk-s0101a3:115_7": "Ukkiṇṇaparikhāsūti khataparikhāsu.",
  "atk-s0101a3:115_8": "Okkhittapalighāsūti ṭhapitapalighāsu.",
  "atk-s0101a3:115_9": "Nagarūpakārikāsūti ettha upakārikāti paresaṁ ārohanivāraṇatthaṁ samantā nagaraṁ pākārassa adhobhāge katasudhākammaṁ vuccati.",
  "atk-s0101a3:115_10": "Idha pana tāhi upakārikāhi yuttāni nagarāneva “nagarūpakārikāyo”ti adhippetāni.",
  "atk-s0101a3:115_11": "Rakkhāpentīti tādisesu nagaresu vasantāpi attānaṁ rakkhāpenti.",
  "atk-s0101a3:115_12": "Kaṅkhāti “sabbaññū,",
  "atk-s0101a3:115_13": "na sabbaññū”ti evaṁ saṁsayo.",
  "atk-s0101a3:115_14": "Vimatīti tasseva vevacanaṁ,",
  "atk-s0101a3:115_15": "virūpā mati,",
  "atk-s0101a3:115_16": "vinicchinituṁ asamatthāti attho.",
  "atk-s0101a3:115_17": "Idaṁ bhagavā “ambaṭṭhassa iminā attabhāvena maggapātubhāvo natthi,",
  "atk-s0101a3:115_18": "kevalaṁ divaso vītivattati,",
  "atk-s0101a3:115_19": "ayaṁ kho pana lakkhaṇapariyesanatthaṁ āgato,",
  "atk-s0101a3:115_20": "tampi kiccaṁ nassarati.",
  "atk-s0101a3:115_21": "Handassa satijananatthaṁ nayaṁ demī”ti āha.",
  "atk-s0101a3:116_0": "Dvelakkhaṇadassanavaṇṇanā",
  "atk-s0101a3:117_0": "287.",
  "atk-s0101a3:117_1": "Evaṁ vatvā pana yasmā buddhānaṁ nisinnānaṁ vā nipannānaṁ vā koci lakkhaṇaṁ pariyesituṁ na sakkoti,",
  "atk-s0101a3:117_2": "ṭhitānaṁ pana caṅkamantānaṁ vā sakkoti.",
  "atk-s0101a3:117_3": "Āciṇṇañcetaṁ buddhānaṁ lakkhaṇapariyesanatthaṁ āgatabhāvaṁ ñatvā uṭṭhāyāsanā caṅkamādhiṭṭhānaṁ nāma,",
  "atk-s0101a3:117_4": "tena bhagavā uṭṭhāyāsanā bahi nikkhanto.",
  "atk-s0101a3:117_5": "Tasmā atha kho bhagavātiādi vuttaṁ.",
  "atk-s0101a3:118_0": "Samannesīti gavesi,",
  "atk-s0101a3:118_1": "ekaṁ dveti vā gaṇayanto samānayi.",
  "atk-s0101a3:118_2": "Yebhuyyenāti pāyena,",
  "atk-s0101a3:118_3": "bahukāni addasa,",
  "atk-s0101a3:118_4": "appāni na addasāti attho.",
  "atk-s0101a3:118_5": "Tato yāni na addasa tesaṁ dīpanatthaṁ vuttaṁ –",
  "atk-s0101a3:118_6": "“ṭhapetvā dve”ti.",
  "atk-s0101a3:118_7": "Kaṅkhatīti “aho vata passeyya”nti patthanaṁ uppādeti.",
  "atk-s0101a3:118_8": "Vicikicchatīti tato tato tāni vicinanto kicchati na sakkoti daṭṭhuṁ.",
  "atk-s0101a3:118_9": "Nādhimuccatīti tāya vicikicchāya sanniṭṭhānaṁ na gacchati.",
  "atk-s0101a3:118_10": "Na sampasīdatīti tato –",
  "atk-s0101a3:118_11": "“paripuṇṇalakkhaṇo aya”nti bhagavati pasādaṁ nāpajjati.",
  "atk-s0101a3:118_12": "Kaṅkhāya vā dubbalā vimati vuttā,",
  "atk-s0101a3:118_13": "vicikicchāya majjhimā,",
  "atk-s0101a3:118_14": "anadhimuccanatāya balavatī,",
  "atk-s0101a3:118_15": "asampasādena tehi tīhi dhammehi cittassa kālusiyabhāvo.",
  "atk-s0101a3:118_16": "Kosohiteti vatthikosena paṭicchanne.",
  "atk-s0101a3:118_17": "Vatthaguyheti aṅgajāte bhagavato hi varavāraṇasseva kosohitaṁ vatthaguyhaṁ suvaṇṇavaṇṇaṁ padumagabbhasamānaṁ.",
  "atk-s0101a3:118_18": "Taṁ so vatthapaṭicchannattā apassanto,",
  "atk-s0101a3:118_19": "antomukhagatāya ca jivhāya pahūtabhāvaṁ asallakkhento tesu dvīsu lakkhaṇesu kaṅkhī ahosi vicikicchī.",
  "atk-s0101a3:119_0": "288.Tathārūpanti taṁ rūpaṁ.",
  "atk-s0101a3:119_1": "Kimettha aññena vattabbaṁ?",
  "atk-s0101a3:119_2": "Vuttametaṁ nāgasenatthereneva milindaraññā puṭṭhena –",
  "atk-s0101a3:119_3": "“dukkaraṁ, bhante, nāgasena,",
  "atk-s0101a3:119_4": "bhagavatā katanti.",
  "atk-s0101a3:119_5": "Kiṁ mahārājāti?",
  "atk-s0101a3:119_6": "Mahājanena hirikaraṇokāsaṁ brahmāyu brāhmaṇassa ca antevāsi uttarassa ca,",
  "atk-s0101a3:119_7": "bāvarissa antevāsīnaṁ soḷasabrāhmaṇānañca,",
  "atk-s0101a3:119_8": "selassa brāhmaṇassa ca antevāsīnaṁ tisatamāṇavānañca dassesi, bhanteti. Na, mahārāja,",
  "atk-s0101a3:119_9": "bhagavā guyhaṁ dassesi.",
  "atk-s0101a3:119_10": "Chāyaṁ bhagavā dassesi.",
  "atk-s0101a3:119_11": "Iddhiyā abhisaṅkharitvā nivāsananivatthaṁ kāyabandhanabaddhaṁ cīvarapārutaṁ chāyārūpakamattaṁ dassesi mahārājāti.",
  "atk-s0101a3:119_12": "Chāyaṁ diṭṭhe sati diṭṭhaṁyeva nanu, bhanteti?",
  "atk-s0101a3:119_13": "Tiṭṭhatetaṁ, mahārāja,",
  "atk-s0101a3:119_14": "hadayarūpaṁ disvā bujjhanakasatto bhaveyya,",
  "atk-s0101a3:119_15": "hadayamaṁsaṁ nīharitvā dasseyya sammāsambuddhoti. Kallosi, bhante,",
  "atk-s0101a3:119_16": "nāgasenā”ti.",
  "atk-s0101a3:120_0": "Ninnāmetvāti nīharitvā.",
  "atk-s0101a3:120_1": "Anumasīti kathinasūciṁ viya katvā anumajji,",
  "atk-s0101a3:120_2": "tathākaraṇena cettha mudubhāvo,",
  "atk-s0101a3:120_3": "kaṇṇasotānumasanena dīghabhāvo,",
  "atk-s0101a3:120_4": "nāsikasotānumasanena tanubhāvo,",
  "atk-s0101a3:120_5": "nalāṭacchādanena puthulabhāvo pakāsitoti veditabbo.",
  "atk-s0101a3:121_0": "289.Paṭimānentoti āgamento, āgamanamassa patthento udikkhantoti attho.",
  "atk-s0101a3:122_0": "290.Kathāsallāpoti kathā ca sallāpo ca, kathanaṁ paṭikathananti attho.",
  "atk-s0101a3:123_0": "291.Aho vatāti garahavacanametaṁ.",
  "atk-s0101a3:123_1": "Reti idaṁ hīḷanavasena āmantanaṁ.",
  "atk-s0101a3:123_2": "Paṇḍitakāti tameva jigucchanto āha.",
  "atk-s0101a3:123_3": "Sesapadadvayepi eseva nayo.",
  "atk-s0101a3:123_4": "Evarūpena kira bho puriso atthacarakenāti idaṁ yādiso tvaṁ,",
  "atk-s0101a3:123_5": "edise atthacarake hitakārake sati puriso nirayaṁyeva gaccheyya,",
  "atk-s0101a3:123_6": "na aññatrāti imamatthaṁ sandhāya vadati.",
  "atk-s0101a3:123_7": "Āsajja āsajjāti ghaṭṭetvā ghaṭṭetvā.",
  "atk-s0101a3:123_8": "Amhepi evaṁ upaneyya upaneyyāti brāhmaṇo kho pana ambaṭṭha pokkharasātītiādīni vatvā evaṁ upanetvā upanetvā",
  "atk-s0101a3:123_9": "paṭicchannaṁ kāraṇaṁ āvikaritvā suṭṭhu dāsādibhāvaṁ āropetvā avaca,",
  "atk-s0101a3:123_10": "tayā amhe akkosāpitāti adhippāyo.",
  "atk-s0101a3:123_11": "Padasāyeva pavattesīti pādena paharitvā bhūmiyaṁ pātesi.",
  "atk-s0101a3:123_12": "Yañca so pubbe ācariyena saddhiṁ rathaṁ āruhitvā sārathi hutvā agamāsi,",
  "atk-s0101a3:123_13": "tampissa ṭhānaṁ acchinditvā rathassa purato padasā yevassa gamanaṁ akāsi.",
  "atk-s0101a3:124_0": "Pokkharasātibuddhūpasaṅkamanavaṇṇanā",
  "atk-s0101a3:125_0": "292-",
  "atk-s0101a3:125_1": "296.Ativikāloti suṭṭhu vikālo,",
  "atk-s0101a3:125_2": "sammodanīyakathāyapi kālo natthi.",
  "atk-s0101a3:125_3": "Āgamā nu khvidha bhoti āgamā nu kho idha bho.",
  "atk-s0101a3:125_4": "Adhivāsetūti sampaṭicchatu.",
  "atk-s0101a3:125_5": "Ajjatanāyāti yaṁ me tumhesu kāraṁ karoto ajja bhavissati puññañca pītipāmojjañca tadatthāya.",
  "atk-s0101a3:125_6": "Adhivāsesi bhagavā tuṇhībhāvenāti bhagavā kāyaṅgaṁ vā vācaṅgaṁ vā acopetvā abbhantareyeva khantiṁ dhārento tuṇhībhāvena adhivāsesi.",
  "atk-s0101a3:125_7": "Brāhmaṇassa anuggahaṇatthaṁ manasāva sampaṭicchīti vuttaṁ hoti.",
  "atk-s0101a3:126_0": "297.Paṇītenāti uttamena.",
  "atk-s0101a3:126_1": "Sahatthāti sahatthena.",
  "atk-s0101a3:126_2": "Santappesīti suṭṭhu tappesi paripuṇṇaṁ suhitaṁ yāvadatthaṁ akāsi.",
  "atk-s0101a3:126_3": "Sampavāresīti suṭṭhu pavāresi,",
  "atk-s0101a3:126_4": "alaṁ alanti hatthasaññāya paṭikkhipāpesi.",
  "atk-s0101a3:126_5": "Bhuttāvinti bhuttavantaṁ.",
  "atk-s0101a3:126_6": "Onītapattapāṇinti pattato onītapāṇiṁ,",
  "atk-s0101a3:126_7": "apanītahatthanti vuttaṁ hoti.",
  "atk-s0101a3:126_8": "Onittapattapāṇintipi pāṭho.",
  "atk-s0101a3:126_9": "Tassattho –",
  "atk-s0101a3:126_10": "onittaṁ nānābhūtaṁ vinābhūtaṁ pattaṁ pāṇito assāti onittapattapāṇi,",
  "atk-s0101a3:126_11": "taṁ onittapattapāṇiṁ.",
  "atk-s0101a3:126_12": "Hatthe ca pattañca dhovitvā ekamante pattaṁ nikkhipitvā nisinnanti attho.",
  "atk-s0101a3:126_13": "Ekamantaṁ nisīdīti bhagavantaṁ evaṁ bhūtaṁ ñatvā ekasmiṁ okāse nisīdīti attho.",
  "atk-s0101a3:127_0": "298.Anupubbiṁ kathanti anupaṭipāṭikathaṁ.",
  "atk-s0101a3:127_1": "Ānupubbikathā nāma dānānantaraṁ sīlaṁ,",
  "atk-s0101a3:127_2": "sīlānantaraṁ saggo,",
  "atk-s0101a3:127_3": "saggānantaraṁ maggoti etesaṁ atthānaṁ dīpanakathā. Teneva –",
  "atk-s0101a3:127_4": "“seyyathidaṁ dānakatha”ntiādimāha.",
  "atk-s0101a3:127_5": "Okāranti avakāraṁ lāmakabhāvaṁ.",
  "atk-s0101a3:127_6": "Sāmukkaṁsikāti sāmaṁ ukkaṁsikā,",
  "atk-s0101a3:127_7": "attanāyeva uddharitvā gahitā,",
  "atk-s0101a3:127_8": "sayambhūñāṇena diṭṭhā,",
  "atk-s0101a3:127_9": "asādhāraṇā aññesanti attho.",
  "atk-s0101a3:127_10": "Kā pana sāti?",
  "atk-s0101a3:127_11": "Ariyasaccadesanā.",
  "atk-s0101a3:127_12": "Tenevāha – “dukkhaṁ,",
  "atk-s0101a3:127_13": "samudayaṁ, nirodhaṁ,",
  "atk-s0101a3:127_14": "magga”nti.",
  "atk-s0101a3:127_15": "Dhammacakkhunti ettha sotāpattimaggo adhippeto.",
  "atk-s0101a3:127_16": "Tassa uppattiākāradassanatthaṁ –",
  "atk-s0101a3:127_17": "“yaṁ kiñci samudayadhammaṁ,",
  "atk-s0101a3:127_18": "sabbaṁ taṁ nirodhadhamma”nti āha.",
  "atk-s0101a3:127_19": "Tañhi nirodhaṁ ārammaṇaṁ katvā kiccavasena evaṁ sabbasaṅkhataṁ paṭivijjhantaṁ uppajjati.",
  "atk-s0101a3:128_0": "Pokkharasātiupāsakattapaṭivedanāvaṇṇanā",
  "atk-s0101a3:129_0": "299.",
  "atk-s0101a3:129_1": "Diṭṭho ariyasaccadhammo etenāti diṭṭhadhammo.",
  "atk-s0101a3:129_2": "Esa nayo sesapadesupi.",
  "atk-s0101a3:129_3": "Tiṇṇā vicikicchā anenāti tiṇṇavicikiccho.",
  "atk-s0101a3:129_4": "Vigatā kathaṁkathā assāti vigatakathaṁkatho.",
  "atk-s0101a3:129_5": "Vesārajjappattoti visāradabhāvaṁ patto. Kattha?",
  "atk-s0101a3:129_6": "Satthusāsane.",
  "atk-s0101a3:129_7": "Nāssa paro paccayo,",
  "atk-s0101a3:129_8": "na parassa saddhāya ettha vattatīti aparappaccayo.",
  "atk-s0101a3:129_9": "Sesaṁ sabbattha vuttanayattā uttānatthattā ca pākaṭamevāti.",
  "atk-s0101a3:130_0": "Iti sumaṅgalavilāsiniyā dīghanikāyaṭṭhakathāyaṁ",
  "atk-s0101a3:131_0": "Ambaṭṭhasuttavaṇṇanā niṭṭhitā."
}