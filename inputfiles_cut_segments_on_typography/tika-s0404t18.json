{
  "tika-s0404t18:0_0": "(6) 1. Sacittavaggo",
  "tika-s0404t18:1_0": "1-10. Sacittasuttādivaṇṇanā",
  "tika-s0404t18:2_0": "51- 60.",
  "tika-s0404t18:2_1": "Dutiyassa paṭhamādīni uttānatthāni.",
  "tika-s0404t18:2_2": "Dasame pittaṁ samuṭṭhānametesanti pittasamuṭṭhānā,",
  "tika-s0404t18:2_3": "pittapaccayāpittahetukāti attho.",
  "tika-s0404t18:2_4": "Semhasamuṭṭhānādīsupi eseva nayo.",
  "tika-s0404t18:2_5": "Sannipātikāti tiṇṇampi pittādīnaṁ kopena samuṭṭhitā.",
  "tika-s0404t18:2_6": "Utupariṇāmajāti visabhāgaututo jātā.",
  "tika-s0404t18:2_7": "Jaṅgaladesavāsīnañhi anūpadese vasantānaṁ visabhāgo ca utu uppajjati,",
  "tika-s0404t18:2_8": "anūpadesavāsīnañca jaṅgaladeseti evaṁ parasamuddatīrādivasenapi utuvisabhāgatā uppajjatiyeva.",
  "tika-s0404t18:2_9": "Tato jātāti utupariṇāmajā.",
  "tika-s0404t18:2_10": "Attano pakaticariyānaṁ visayānaṁ visamaṁ kāyapariharaṇavasena jātā visamaparihārajā.",
  "tika-s0404t18:2_11": "Tenāha “aticiraṭṭhānanisajjādinā visamaparihārena jātā”ti. Ādi-",
  "tika-s0404t18:2_12": "saddena mahābhāravahanasudhākoṭṭanādīnaṁ saṅgaho.",
  "tika-s0404t18:2_13": "Parassa upakkamato nibbattā opakkamikā.",
  "tika-s0404t18:2_14": "Bāhiraṁ paccayaṁ anapekkhitvā kevalaṁ kammavipākatova jātā kammavipākajā.",
  "tika-s0404t18:2_15": "Tattha purimehi sattahi kāraṇehi uppannā sārīrikā vedanā sakkā paṭibāhituṁ,",
  "tika-s0404t18:2_16": "kammavipākajānaṁ pana sabbabhesajjānipi sabbaparittānipi nālaṁ paṭighātāya.",
  "tika-s0404t18:3_0": "Sacittasuttādivaṇṇanā niṭṭhitā.",
  "tika-s0404t18:4_0": "Sacittavaggavaṇṇanā niṭṭhitā."
}