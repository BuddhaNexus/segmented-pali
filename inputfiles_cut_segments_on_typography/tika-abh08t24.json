{
  "tika-abh08t24:0_0": "Ganthārambhakathāvaṇṇanā",
  "tika-abh08t24:1_0": "1.",
  "tika-abh08t24:1_1": "Paramanipuṇavicittanayasamannāgataṁ sakasamayasamayantaragahanaviggāhaṇasamatthaṁ suvimalavipulapaññāveyyattiyajananaṁ",
  "tika-abh08t24:1_2": "pakaraṇamidamārabhantoyamācariyo paṭhamaṁ tāva ratanattayappaṇāmakaraṇena antarāyanivāraṇañceva paññāpāṭavañca pattheti.",
  "tika-abh08t24:1_3": "Ratanattayappaṇāmo hi atthato paṇāmakiriyābhinipphādikā kusalacetanā.",
  "tika-abh08t24:1_4": "Sā ca vandaneyyavandakānaṁ khettajjhāsayasampadāhi diṭṭhadhammavedanīyabhūtā yathāladdhasampattinimittakassa",
  "tika-abh08t24:1_5": "kammassa anubalappadānavasena tannibbattitavipākasantatiyā antarāyakarāni upapīḷakaupacchedakakammāni",
  "tika-abh08t24:1_6": "paṭibāhitvā tannidānānaṁ yathādhippetasiddhivibandhakānaṁ rogādiantarāyānamappavattiṁ sādheti,",
  "tika-abh08t24:1_7": "rāgādimalavikkhālanena ca cittasantānaṁ parisodhetvā tannissitāya paññāya yathādhippetasiddhisampādakaṁ tikkhavisadabhāvamāvahati.",
  "tika-abh08t24:1_8": "Kiñci āciṇṇametaṁ paṇḍitānaṁ,",
  "tika-abh08t24:1_9": "yadidaṁ ganthasamārambhe ratanattayappaṇāmakaraṇaṁ,",
  "tika-abh08t24:1_10": "tasmā sappurisācārānurakkhaṇatthañca ādimhi ratanattayavandanā āraddhāti evamādinā aññānipi bahūni payojanāni niddhāretabbāni.",
  "tika-abh08t24:1_11": "Tāni pana tattha tattha bahudhā vitthāritānīti taṁ papañcaparissamaṁ ṭhapetvā yathānuppattameva tāva vaṇṇayissāma.",
  "tika-abh08t24:2_0": "Ettha ca ratanattayappaṇāmaṁ kattukāmo tathāgatamūlakattā sesaratanānaṁ paṭhamaṁ tāva tathāgatassa thomanāpubbaṅgamaṁ",
  "tika-abh08t24:2_1": "paṇāmamārabhanto āha “anantakaruṇāpañña”ntiādi.",
  "tika-abh08t24:2_2": "Thomanāpubbaṅgamena hi paṇāmena satthu guṇātisayayogo,",
  "tika-abh08t24:2_3": "tato cassa anuttaravandanīyabhāvo,",
  "tika-abh08t24:2_4": "tena ca attano vandanāya khettaṅgatabhāvo,",
  "tika-abh08t24:2_5": "khettaṅgatāya ca vandanāya yathādhippetanipphattiyā hetubhāvo ca dassito hoti.",
  "tika-abh08t24:3_0": "Tattha vanditvāti pubbakālakiriyāniddeso.",
  "tika-abh08t24:3_1": "Tassa pana osānagāthāyaṁ “pavakkhāmī”ti iminā aparakālakiriyāvacanena saha sambandho.",
  "tika-abh08t24:3_2": "Buddhanti vandanakiriyāya kammaniddeso.",
  "tika-abh08t24:3_3": "“Anantakaruṇāpañña”ntiādikaṁ pana tabbisesanaṁ.",
  "tika-abh08t24:3_4": "Tattha kiratīti karuṇā,",
  "tika-abh08t24:3_5": "paradukkhaṁ vikkhipati apanetīti attho.",
  "tika-abh08t24:3_6": "Kirīyati dukkhitesu pasārīyatīti vā karuṇā.",
  "tika-abh08t24:3_7": "Atha vā karotīti karuṇā,",
  "tika-abh08t24:3_8": "paradukkhe sati sādhūnaṁ kampanaṁ hadayakhedaṁ janayatīti attho.",
  "tika-abh08t24:3_9": "Kiṇātīti vā karuṇā,",
  "tika-abh08t24:3_10": "parassa dukkhaṁ paccayavekallakaraṇato hiṁsatīti attho.",
  "tika-abh08t24:3_11": "Pajānātīti paññā,",
  "tika-abh08t24:3_12": "yathāsabhāvaṁ pakārehi paṭivijjhatīti attho.",
  "tika-abh08t24:3_13": "Karuṇā ca paññā ca karuṇāpaññā,",
  "tika-abh08t24:3_14": "natthi etāsaṁ antoti anantā,",
  "tika-abh08t24:3_15": "anantā karuṇāpaññā etassāti anantakaruṇāpañño,",
  "tika-abh08t24:3_16": "taṁ anantakaruṇāpaññaṁ.",
  "tika-abh08t24:4_0": "Ettha ca uppādavayantatāvasena ceva santatipariyosānavasena ca satipi bhagavato karuṇāpaññānaṁ sapariyantabhāve",
  "tika-abh08t24:4_1": "anantārammaṇesu pavattanato anantatā veditabbā.",
  "tika-abh08t24:4_2": "Sammāsambuddhassa hi sabbasattānaṁ dukkhāpanayanākārappavattā anaññasādhāraṇā mahākaruṇā kañci sattaṁ",
  "tika-abh08t24:4_3": "avajjetvā sabbesu sattesu niravasesena pavattati,",
  "tika-abh08t24:4_4": "tathā sabbadhammasabhāvabodhanasamatthā sabbaññutaññāṇasaṅkhātā paññāpi sakalañeyyadhammesu anavasesato pavattati,",
  "tika-abh08t24:4_5": "tasmā anantārammaṇappavattakaruṇāñāṇavantatāya anantakaruṇāpañño bhagavā.",
  "tika-abh08t24:4_6": "Karuṇāpaññāggahaṇena cettha bhagavato sabbalokiyalokuttaraguṇasampatti dassitā hoti.",
  "tika-abh08t24:4_7": "Tathā hi karuṇāggahaṇena lokiyesu mahaggatabhāvappattāsādhāraṇaguṇadīpanato sakalalokiyaguṇasampatti dassitā,",
  "tika-abh08t24:4_8": "paññāggahaṇena sabbaññutaññāṇapadaṭṭhānamaggañāṇadīpanato sabbalokuttaraguṇasampatti dassitāti.",
  "tika-abh08t24:5_0": "Apica sabbabuddhaguṇānaṁ karuṇā ādi,",
  "tika-abh08t24:5_1": "paññā pariyosānaṁ.",
  "tika-abh08t24:5_2": "Mahākaruṇāsañcoditamānaso hi bhagavā saṁsārapaṅkato sattānaṁ samuddharaṇatthāya katābhinīhāro anupubbena",
  "tika-abh08t24:5_3": "pāramiyo pūretvā anuttarasammāsambodhiyā adhigamena sakalabuddhaguṇe paṭilabhi.",
  "tika-abh08t24:5_4": "Iti sakalabuddhaguṇānaṁ tannidānabhāvato karuṇā sabbabuddhaguṇānamādi,",
  "tika-abh08t24:5_5": "sabbaññutaññāṇapadaṭṭhānassa pana maggañāṇassa paṭilabhanato uttarikaraṇīyābhāvato paññā pariyosānaṁ.",
  "tika-abh08t24:5_6": "Ādipariyosānadassanena ca sakalabuddhaguṇā nayato dassitā honti.",
  "tika-abh08t24:5_7": "Nayaggāho eva hi sabbabuddhaguṇānaṁ dassanupāyo,",
  "tika-abh08t24:5_8": "itarathā tādisassa sabbaññubuddhassapi vacanapathātītaṁ tathāgataguṇaṁ anupadaṁ vaṇṇento ko nāma pariyosānamāharituṁ sakkuṇeyyāti.",
  "tika-abh08t24:6_0": "Evaṁ karuṇāpaññāmukhena saṅkhepato sakalabuddhaguṇehi bhagavantaṁ thometvāpi puna attano buddhaguṇasaṁkittane",
  "tika-abh08t24:6_1": "atittābhāvena ceva paresañca pasādabāhullajananatthaṁ tadantogadhepi visiṭṭhaguṇe padhānabhāvena nīharitvā",
  "tika-abh08t24:6_2": "dassento āha “tathāgata”ntiādi.",
  "tika-abh08t24:6_3": "Tattha “tathāgata”nti tathā āgatatādīhi aṭṭhahi kāraṇehi tathāgataṁ.",
  "tika-abh08t24:6_4": "Vuttañhetaṁ –",
  "tika-abh08t24:7_0": "“Aṭṭhahi kāraṇehi bhagavā tathāgato,",
  "tika-abh08t24:7_1": "tathā āgatoti tathāgato,",
  "tika-abh08t24:7_2": "tathā gatoti tathāgato,",
  "tika-abh08t24:7_3": "tathalakkhaṇaṁ āgatoti tathāgato,",
  "tika-abh08t24:7_4": "tathadhamme yāthāvato abhisambuddhoti tathāgato,",
  "tika-abh08t24:7_5": "tathadassitāya tathāgato,",
  "tika-abh08t24:7_6": "tathavāditāya tathāgato,",
  "tika-abh08t24:7_7": "tathākāritāya tathāgato,",
  "tika-abh08t24:7_8": "abhibhavanaṭṭhena tathāgato”ti.",
  "tika-abh08t24:8_0": "“Kathaṁ bhagavā tathā āgatoti tathāgato?",
  "tika-abh08t24:8_1": "Yathā sabbalokahitāya ussukkamāpannā purimakā sammāsambuddhā āgatā,",
  "tika-abh08t24:8_2": "kiṁ vuttaṁ hoti?",
  "tika-abh08t24:8_3": "Manussattādiaṭṭhaṅgasamannāgatena yena abhinīhārena te bhagavanto āgatā,",
  "tika-abh08t24:8_4": "teneva ca abhinīhārena ayampi bhagavā āgato,",
  "tika-abh08t24:8_5": "yathā ca te bhagavanto samatiṁsa pāramiyo pūretvā pañcamahāpariccāgādīni sampādetvā āgatā,",
  "tika-abh08t24:8_6": "yathā ca te sattatiṁsa bodhipakkhiyadhamme bhāvetvā brūhetvā āgatā,",
  "tika-abh08t24:8_7": "tathā ayampi bhagavā āgatoti evaṁ tāva tathā āgato”ti tathāgato. (1)",
  "tika-abh08t24:9_0": "“Kathaṁ tathā gatoti tathāgato?",
  "tika-abh08t24:9_1": "Yathā sampatijātā te bhagavanto sattapadavītihārena gatā,",
  "tika-abh08t24:9_2": "yathā vā te samathavipassanāmaggehi taṁ taṁ akusalapakkhaṁ vidhamitvā gatā,",
  "tika-abh08t24:9_3": "tathā ayampi bhagavā gato,",
  "tika-abh08t24:9_4": "evaṁ tathā gatoti tathāgato. (2)",
  "tika-abh08t24:10_0": "“Kathaṁ tathalakkhaṇaṁ āgatoti tathāgato?",
  "tika-abh08t24:10_1": "Yasmā tesaṁ tesaṁ dhammānaṁ yaṁ sabhāvasarasalakkhaṇaṁ tathaṁ avitathaṁ,",
  "tika-abh08t24:10_2": "tañcesa tathalakkhaṇaṁ āgato yāthāvato adhigato,",
  "tika-abh08t24:10_3": "tasmā tathalakkhaṇaṁ āgatoti tathāgato gamanatthānaṁ bujjhanatthasambhavato.",
  "tika-abh08t24:10_4": "Tathā hi vadanti ‘ye gatiatthā,",
  "tika-abh08t24:10_5": "te bujjhanatthā.",
  "tika-abh08t24:10_6": "Ye bujjhanatthā,",
  "tika-abh08t24:10_7": "te gatiatthā’ti. (3)",
  "tika-abh08t24:11_0": "“Kathaṁ tathadhamme yāthāvato abhisambuddhoti tathāgato?",
  "tika-abh08t24:11_1": "Yasmā ‘idaṁ dukkhanti,",
  "tika-abh08t24:11_2": "bhikkhave,",
  "tika-abh08t24:11_3": "tathametaṁ avitathameta’ntiādivacanato ‘avijjāya saṅkhārānaṁ paccayaṭṭho saṅkhārānaṁ avijjāpaccayasambhūtasamudāgataṭṭho",
  "tika-abh08t24:11_4": "tatho avitatho anaññatho’tiādivacanato ca tathadhammasaṅkhāte saccapaṭiccasamuppāde yāthāvato āgato abhisambuddho,",
  "tika-abh08t24:11_5": "tasmā tathadhamme yāthāvato abhisambuddhoti tathāgato. (4)",
  "tika-abh08t24:12_0": "“Kathaṁ tathadassitāya tathāgato?",
  "tika-abh08t24:12_1": "Yasmā aparimāṇāsu lokadhātūsu aparimāṇānaṁ sattānaṁ chadvāraggahite ārammaṇe aviparītameva passati jānāti,",
  "tika-abh08t24:12_2": "ñatvā ca panevaṁ ‘katamaṁ taṁ rūpāyatanaṁ,",
  "tika-abh08t24:12_3": "yaṁ catunnaṁ mahābhūtānaṁ upādāyā’tiādinā tathamesa aviparītaṁ vibhajati dasseti,",
  "tika-abh08t24:12_4": "tasmā tathaṁ āgacchati passati jānāti,",
  "tika-abh08t24:12_5": "taṁ vā āgamayati dassetīti tathāgatoti evaṁ tathadassitāya tathāgato. (5)",
  "tika-abh08t24:13_0": "“Kathaṁ tathavāditāya tathāgato?",
  "tika-abh08t24:13_1": "Yasmā esa abhisambodhito yāva parinibbānā rāgamadādinimmathanavasena ekasadisameva dhammaṁ tathaṁ avitathaṁ bhāsati,",
  "tika-abh08t24:13_2": "tasmā tathaṁ gadati,",
  "tika-abh08t24:13_3": "tatho aviparīto āgadovacanametassāti vā da-",
  "tika-abh08t24:13_4": "kārassa ta-",
  "tika-abh08t24:13_5": "kāraṁ katvā tathāgatoti vuttoti evaṁ tathavāditāya tathāgato. (6)",
  "tika-abh08t24:14_0": "“Kathaṁ tathākāritāya tathāgato?",
  "tika-abh08t24:14_1": "Bhagavā hi ‘yathā vādī tathā kārī’ti vacanato attano vācāya anurūpameva karoti,",
  "tika-abh08t24:14_2": "tasmā yathā vācā,",
  "tika-abh08t24:14_3": "tathā kāyopi gato pavatto imassāti tathāgatoti evaṁ tathākāritāya tathāgato. (7)",
  "tika-abh08t24:15_0": "“Kathaṁ abhibhavanaṭṭhena tathāgato?",
  "tika-abh08t24:15_1": "Yasmā panesa anupamāya sakalalokiyalokuttaraguṇasampadāya samannāgatattā sadevakaṁ lokaṁ abhibhuyya pavattati,",
  "tika-abh08t24:15_2": "tasmā abhibhavanaṭṭhena tathāgatoti vuccatī”ti.",
  "tika-abh08t24:16_0": "Tatrevaṁ padasiddhi veditabbā –",
  "tika-abh08t24:16_1": "agado viyāti agado,",
  "tika-abh08t24:16_2": "desanāvilāso ceva puññussayo ca.",
  "tika-abh08t24:16_3": "Tena hesa mahānubhāvo bhisakko viya dibbāgadena sappe sabbaparappavādino,",
  "tika-abh08t24:16_4": "sadevakañca lokaṁ abhibhavati.",
  "tika-abh08t24:16_5": "Iti sabbalokābhibhavane tatho aviparīto yathāvutto agado etassāti da-",
  "tika-abh08t24:16_6": "kārassa ta-",
  "tika-abh08t24:16_7": "kāraṁ katvā tathāgatoti vuccatīti ayamettha saṅkhepo.",
  "tika-abh08t24:16_8": "Vitthāro pana dīghāgamasaṁvaṇṇanādīsu gahetabbo.",
  "tika-abh08t24:16_9": "Āha cettha –",
  "tika-abh08t24:17_0": "“Yatheva lokamhi vipassiādayo,",
  "tika-abh08t24:18_0": "Sabbaññubhāvaṁ munayo idhāgatā;",
  "tika-abh08t24:19_0": "Tathā ayaṁ sakyamunīpi āgato,",
  "tika-abh08t24:20_0": "Tathāgato vuccati tena cakkhumā. ;",
  "tika-abh08t24:21_0": "“Pahāya kāmādimale yathā gatā,",
  "tika-abh08t24:22_0": "Samādhiñāṇehi vipassiādayo;",
  "tika-abh08t24:23_0": "Mahesino sakyamunī jutindharo,",
  "tika-abh08t24:24_0": "Tathā gato tena tathāgato mato.",
  "tika-abh08t24:25_0": "“Tathañca dhātvāyatanādilakkhaṇaṁ,",
  "tika-abh08t24:26_0": "Sabhāvasāmaññavibhāgabhedato;",
  "tika-abh08t24:27_0": "Sayambhuñāṇena jinoyamāgato,",
  "tika-abh08t24:28_0": "Tathāgato vuccati sakyapuṅgavo.",
  "tika-abh08t24:29_0": "“Tathāni saccāni samantacakkhunā,",
  "tika-abh08t24:30_0": "Tathā idappaccayatā ca sabbaso;",
  "tika-abh08t24:31_0": "Anaññañeyyena yato vibhāvitā,",
  "tika-abh08t24:32_0": "Yāthāvato tena jino tathāgato.",
  "tika-abh08t24:33_0": "“Anantabhedāsupi lokadhātusu,",
  "tika-abh08t24:34_0": "Jinassa rūpāyatanādigocare;",
  "tika-abh08t24:35_0": "Vicittabhede tathameva dassanaṁ,",
  "tika-abh08t24:36_0": "Tathāgato tena samantalocano.",
  "tika-abh08t24:37_0": "“Yato ca dhammaṁ tathameva bhāsati,",
  "tika-abh08t24:38_0": "Karoti vācāyanulomamattano;",
  "tika-abh08t24:39_0": "Guṇehi lokaṁ abhibhuyyirīyati,",
  "tika-abh08t24:40_0": "Tathāgato tenapi lokanāyako”ti. ;",
  "tika-abh08t24:41_0": "Kenaci guṇena attano visiṭṭhassa kassaci abhāvato natthi etassa uttaroti anuttaro.",
  "tika-abh08t24:41_1": "Bhagavato hi avīcito paṭṭhāya yāva bhavaggaṁ tiriyaṁ aparimāṇāsu lokadhātūsu na koci kenaci guṇena samasamopi atthi,",
  "tika-abh08t24:41_2": "kuto pana uttaritaro. Yathāha –",
  "tika-abh08t24:42_0": "“Rūpe sīle samādhimhi, paññāya ca asādiso;",
  "tika-abh08t24:43_0": "Vimuttiyā samasamo, dhammacakkappavattane”ti.",
  "tika-abh08t24:44_0": "Vinditvāti tīhi vandanāhi tanninnatādivasena namassitvā.",
  "tika-abh08t24:44_1": "Kāyavacīmanodvāravasena hi tisso vandanā.",
  "tika-abh08t24:44_2": "Yathāha “tisso imā,",
  "tika-abh08t24:44_3": "bhikkhave,",
  "tika-abh08t24:44_4": "vandanā kāyena vandati,",
  "tika-abh08t24:44_5": "vacasā vandati,",
  "tika-abh08t24:44_6": "manasā vandatī”ti.",
  "tika-abh08t24:44_7": "Tattha buddhādiguṇārammaṇā kāmāvacarakusalakiriyānamaññatarā cetanā kāyaviññattiṁ samuṭṭhāpetvā kāyadvārappavattivasena",
  "tika-abh08t24:44_8": "uppannā kāyavandanāti vuccati,",
  "tika-abh08t24:44_9": "sāyeva vacīviññattiṁ samuṭṭhāpetvā vacīdvārappavattivasena uppannā vacīvandanāti,",
  "tika-abh08t24:44_10": "ubhayaviññattiyo pana asamuṭṭhāpetvā kevalaṁ manodvārappavattivasena uppannā manovandanāti.",
  "tika-abh08t24:44_11": "Sirasāti uttamaṅgena karaṇabhūtena. Abujjhi,",
  "tika-abh08t24:44_12": "bodhetīti vā buddho.",
  "tika-abh08t24:44_13": "Ayañhi catusaccadhamme sayampi abujjhi,",
  "tika-abh08t24:44_14": "parepi bodheti,",
  "tika-abh08t24:44_15": "tasmā bujjhanabodhanaṭṭhena “buddho”ti vuccati.",
  "tika-abh08t24:44_16": "Yathāha “bujjhitā saccānīti buddho,",
  "tika-abh08t24:44_17": "bodhetā pajāyāti buddho”ti.",
  "tika-abh08t24:44_18": "Atha vā budha-",
  "tika-abh08t24:44_19": "saddassa jāgaraṇavikasanatthesupi pavattanato abujjhi savāsanasammohaniddāya accantaṁ vigato,",
  "tika-abh08t24:44_20": "buddhiyā vikasitavāti vā buddho.",
  "tika-abh08t24:44_21": "Bhagavā hi vatthusabhāvadassanavibandhikāya avijjāsaṅkhātāya niddāya ariyamaggañāṇena saha vāsanāya samucchinnattā tato accantaṁ vigato.",
  "tika-abh08t24:44_22": "Paramarucirasirisobhaggasamāgamena vikasitamiva padumaṁ aparimitaguṇagaṇālaṅkatasabbaññutaññāṇasamāgamena vikasito vikāsamanuppatto,",
  "tika-abh08t24:44_23": "tasmā jāgaraṇavikasanatthavasenapi “buddho”ti vuccati.",
  "tika-abh08t24:45_0": "Ettāvatā ca dvīhi ākārehi bhagavato thomanā katā hoti attahitasampattito,",
  "tika-abh08t24:45_1": "parahitapaṭipattito ca.",
  "tika-abh08t24:45_2": "Tāsu attahitasampatti anāvaraṇañāṇādhigamo savāsanasakalasaṁkilesānamaccantappahānaṁ anupādisesanibbānādhigamo ca,",
  "tika-abh08t24:45_3": "parahitapaṭipatti pana āsayappayogavasena duvidhaṁ parahitasamīhanaṁ.",
  "tika-abh08t24:45_4": "Tattha dhammadesanāya abhājanesu devadattādīsu virodhisattesupi niccaṁ hitajjhāsayatā aparipākagatindriyānaṁ indriyaparipākakālāgamanañca āsayo nāma.",
  "tika-abh08t24:45_5": "Tadaññasattānaṁ pana lābhasakkārādinirapekkhacittassa yānattayamukhena sabbadukkhaniyyānikadhammadesanā payogo nāma.",
  "tika-abh08t24:45_6": "Duvidhāsu panetāsu parahitapaṭipattīsu,",
  "tika-abh08t24:45_7": "tividhāsu ca attahitasampattīsu anantakaruṇā- vacanena,",
  "tika-abh08t24:45_8": "tathā āgataṭṭhena ca tathāgata-",
  "tika-abh08t24:45_9": "saddena āsayavasena parahitapaṭipatti dassitā,",
  "tika-abh08t24:45_10": "bodhanaṭṭhena buddha- saddena,",
  "tika-abh08t24:45_11": "tathadassanaṭṭhena ca tathāgataṭṭhena ca tathāgatasaddena payogavasena,",
  "tika-abh08t24:45_12": "anantapaññā- vacanena,",
  "tika-abh08t24:45_13": "ñāṇagatidīpakena tathāgata- saddena,",
  "tika-abh08t24:45_14": "bujjhanajāgaraṇavikasanaṭṭhena ca buddha-",
  "tika-abh08t24:45_15": "saddena tividhāpi attahitasampatti,",
  "tika-abh08t24:45_16": "anuttaravacanena ca attahitaparahitasampatti pakāsitāti veditabbā.",
  "tika-abh08t24:46_0": "Apica hetuphalasattūpakārasampadāvasena tīhākārehipi bhagavato thomanā pavattatīti taṁvasenapettha thomanā daṭṭhabbā.",
  "tika-abh08t24:46_1": "Tattha hetusampadā nāma mahākaruṇāsamāyogo,",
  "tika-abh08t24:46_2": "bodhisambhārasambharaṇañca tammūlakattā sakalabuddhaguṇānaṁ.",
  "tika-abh08t24:46_3": "Phalasampadā pana catubbidhā ñāṇasampadā,",
  "tika-abh08t24:46_4": "pahānasampadā,",
  "tika-abh08t24:46_5": "ānubhāvasampadā,",
  "tika-abh08t24:46_6": "rūpakāyasampadā cāti.",
  "tika-abh08t24:46_7": "Tāsu sabbaññutaññāṇapadaṭṭhānaṁ maggañāṇaṁ,",
  "tika-abh08t24:46_8": "maggañāṇapadaṭṭhānaṁ sabbaññutaññāṇaṁ,",
  "tika-abh08t24:46_9": "tammūlakāni ca dasabalādiñāṇāni ñāṇasampadā nāma.",
  "tika-abh08t24:46_10": "Aggamaggabhāvanāya sabbakilesānaṁ saha vāsanāhi anuppattidhammatāpādanaṁ pahānasampadā.",
  "tika-abh08t24:46_11": "Acinteyyāparimitānaṁ sabbalokahitānaṁ nipphādane,",
  "tika-abh08t24:46_12": "sadevakalokābhibhavane ca ādhipaccaṁ ānubhāvasampadā.",
  "tika-abh08t24:46_13": "Sakalalokanayanābhisekabhūtā pana lakkhaṇānubyañjanapaṭimaṇḍitā attabhāvasampatti rūpakāyasampadā nāma.",
  "tika-abh08t24:46_14": "Sattūpakāro heṭṭhā vuttaparahitapaṭipattivaseneva veditabbo.",
  "tika-abh08t24:46_15": "Imāsu pana anantakaruṇā- vacanena,",
  "tika-abh08t24:46_16": "tathā āgataṭṭhena ca tathāgata-",
  "tika-abh08t24:46_17": "saddena hetusampadā dassitā.",
  "tika-abh08t24:46_18": "Phalasampadāsu ñāṇasampadā ceva pahānasampadā ca anantapaññā- vacanena,",
  "tika-abh08t24:46_19": "abhisamayaparidīpakena tathāgatasaddena,",
  "tika-abh08t24:46_20": "bujjhanajāgaraṇavikasanaṭṭhena,",
  "tika-abh08t24:46_21": "ca buddha-",
  "tika-abh08t24:46_22": "saddena dassitā,",
  "tika-abh08t24:46_23": "ānubhāvasampadāpi abhibhavanaṭṭhena tathāgata- saddena, anuttara-",
  "tika-abh08t24:46_24": "vacanena ca vibhāvitā,",
  "tika-abh08t24:46_25": "rūpakāyasampadā pana rūpaggappattidīpakena anuttara-",
  "tika-abh08t24:46_26": "saddena dassitāti daṭṭhabbaṁ.",
  "tika-abh08t24:47_0": "Evaṁ buddharatanassa thomanāpubbaṅgamaṁ paṇāmaṁ katvā idāni sesaratanānampi paṇāmamārabhanto āha “dhammaṁ sādhugaṇampi cā”ti.",
  "tika-abh08t24:47_1": "Bhagavato thomanena ca svākkhātatādayo dhammaguṇā,",
  "tika-abh08t24:47_2": "suppaṭipannatādayo saṅghaguṇā ca dassitā honti tappabhavassa anaññathābhāvatoti na tesaṁ visuṁ thomanā katā.",
  "tika-abh08t24:47_3": "Adhigatamagge sacchikatanirodhe puggale yathānusiṭṭhaṁ paṭipajjamāne ca apāyadukkhesu ceva vaṭṭadukkhesu ca apatamāne katvā dhāretīti dhammo,",
  "tika-abh08t24:47_4": "so catunnaṁ ariyamaggānaṁ,",
  "tika-abh08t24:47_5": "catunnañca sāmaññaphalānaṁ,",
  "tika-abh08t24:47_6": "nibbānassa,",
  "tika-abh08t24:47_7": "pariyattidhammassa ca vasena dasavidho.",
  "tika-abh08t24:47_8": "Vuttañhetaṁ chattavimāne –",
  "tika-abh08t24:48_0": "“Rāgavirāgamanejamasokaṁ,",
  "tika-abh08t24:49_0": "Dhammamasaṅkhatamappaṭikūlaṁ;",
  "tika-abh08t24:50_0": "Madhuramimaṁ paguṇaṁ suvibhattaṁ,",
  "tika-abh08t24:51_0": "Dhammamimaṁ saraṇatthamupehī”ti. ;",
  "tika-abh08t24:52_0": "Ettha hi kāmarāgādibhedo sabbopi rāgo virajjati etenāti “rāgavirāgo”ti maggo kathito.",
  "tika-abh08t24:52_1": "Ejāsaṅkhātāya taṇhāya,",
  "tika-abh08t24:52_2": "antonijjhānalakkhaṇassa ca sokassa taduppattiyaṁ sabbaso parikkhīṇattā “anejamasoka”nti phalaṁ kathitaṁ.",
  "tika-abh08t24:52_3": "Kenaci paccayena asaṅkhatattā “dhammamasaṅkhata”nti nibbānaṁ vuttaṁ.",
  "tika-abh08t24:52_4": "Avirodhadīpanato pana atthabyañjanassa sampannatāya,",
  "tika-abh08t24:52_5": "pakaṭṭhaguṇavibhāvanato suṭṭhu vibhajitattā ca “appaṭikūla”ntiādinā sabbopi pariyattidhammo kathito.",
  "tika-abh08t24:52_6": "Tattha ariyamagganibbānāni nippariyāyeneva apāyādito dhāraṇato dhammo,",
  "tika-abh08t24:52_7": "phalapariyattiyo pana pariyāyena.",
  "tika-abh08t24:52_8": "Tathā hettha dhāraṇaṁ nāma apāyādinibbattakakilesaviddhaṁsanaṁ.",
  "tika-abh08t24:52_9": "Iti ariyamaggassa kilesasamucchedakatāya,",
  "tika-abh08t24:52_10": "nibbānassa ca ālambaṇabhāvena tassa tadatthasiddhihetutāyapi ubhinnampi nippariyāyato labbhati.",
  "tika-abh08t24:52_11": "Itaresu pana ariyaphalassa maggena samucchinnakilesānaṁ paṭipassaddhakiccatāya,",
  "tika-abh08t24:52_12": "maggānukūlappavattito pariyattidhammassa ca tadadhigamahetutāyāti ubhinnampi pariyāyatova labbhatīti.",
  "tika-abh08t24:53_0": "Attahitaparahitaṁ sādhentīti sādhū,",
  "tika-abh08t24:53_1": "tesaṁ gaṇo samudāyoti sādhugaṇo,",
  "tika-abh08t24:53_2": "sādhu cāyaṁ gaṇo cāti vā sādhugaṇo,",
  "tika-abh08t24:53_3": "sādhuno vā sammāsambuddhassa āyatto gaṇo tassa orasaputtabhāvatoti sādhugaṇo.",
  "tika-abh08t24:53_4": "So pana catunnaṁ ariyamaggasamaṅgīnaṁ,",
  "tika-abh08t24:53_5": "catunnañca phalasamaṅgīnaṁ vasena aṭṭhavidho ariyasaṅgho,",
  "tika-abh08t24:53_6": "taṁ sādhugaṇaṁ.",
  "tika-abh08t24:53_7": "Picāti nipātasamudāyo,",
  "tika-abh08t24:53_8": "eko vā nipāto,",
  "tika-abh08t24:53_9": "tiṇṇaṁ ratanānaṁ vandanakiriyāya sampiṇḍanattho.",
  "tika-abh08t24:53_10": "Keci “gaṇo”ti idha pakaraṇatova ariyagaṇapuggalova labbhatīti sādhūti bhāvanapuṁsakavasena “vanditvā”ti iminā saha yojenti,",
  "tika-abh08t24:53_11": "tadā pana sādhūti bhayalābhādivirahena sakkaccaṁ ādaranti attho.",
  "tika-abh08t24:54_0": "2.",
  "tika-abh08t24:54_1": "Evaṁ pakaraṇārambhe yathādhippetaṁ ratanattayappaṇāmaṁ katvā idāni yattha pāṭavatthāya idaṁ pakaraṇaṁ paṭṭhapīyati,",
  "tika-abh08t24:54_2": "taṁ saddhiṁ desakadesapaṭiggāhakasampattīhi vibhāvetvā dassento āha “paṇḍukambalanāmāyā”tiādi.",
  "tika-abh08t24:54_3": "Tattha devarājassa paṇḍukambalanāmāya silāya vimale sītale tale nisinno atulavikkamo devadevehi pūjito",
  "tika-abh08t24:54_4": "devadevo devapurakkhato devānaṁ devalokasmiṁ yaṁ dhammaṁ desesīti sambandho.",
  "tika-abh08t24:55_0": "Ayaṁ panettha attho –",
  "tika-abh08t24:55_1": "paṇḍukambalasarikkhavaṇṇatāya “paṇḍukambala”nti nāmaṁ samaññā etissāti paṇḍukambalanāmā.",
  "tika-abh08t24:55_2": "Sā hi sakkassa tādisapuññānubhāvena nibbattā paṇḍukambalajayasumanapupphasamānena vaṇṇena sabbakālaṁ virocati,",
  "tika-abh08t24:55_3": "pamāṇato pana saṭṭhiyojanāyāmā,",
  "tika-abh08t24:55_4": "paññāsayojanavitthārā,",
  "tika-abh08t24:55_5": "pannarasayojanubbedhā ca hoti.",
  "tika-abh08t24:55_6": "Silāyāti avayavasambandhe sāmivacanaṁ.",
  "tika-abh08t24:55_7": "Tulāya sammito tulyo,",
  "tika-abh08t24:55_8": "na tulyo atulyo,",
  "tika-abh08t24:55_9": "atulyo vikkamo balaṁ etassāti atulyavikkamo.",
  "tika-abh08t24:55_10": "Sammāsambuddhassa hi paramapāramitānubhāvasaṁsiddhena hatthigaṇanāya koṭisahassahatthīnaṁ,",
  "tika-abh08t24:55_11": "purisagaṇanāya dasakoṭisahassapurisānaṁ balehi samappamāṇena kāyabalena,",
  "tika-abh08t24:55_12": "appamāṇena ca ñāṇabalena na kassaci devabrahmādīsu aññatarassa balatulanāya upanetabbaṁ atthi.",
  "tika-abh08t24:55_13": "Atha vā anaññasādhāraṇattā atulyo parakkamasaṅkhāto aparimāṇaguṇavisesāvahena anaññasādhāraṇena sammappadhānena",
  "tika-abh08t24:55_14": "samannāgatattā vā atulyo sammappadhānasaṅkhāto vikkamo imassāti atulyavikkamo.",
  "tika-abh08t24:55_15": "“Atulyavikkamo”ti ca vattabbe gāthābandhavasena ya-",
  "tika-abh08t24:55_16": "kāralopaṁ katvā “atulavikkamo”ti vuttaṁ.",
  "tika-abh08t24:55_17": "Atha vā sammitatthe a-",
  "tika-abh08t24:55_18": "kārapaccayassāpi sambhavato atulo vikkamo assāti “atulavikkamo”ti vuttaṁ.",
  "tika-abh08t24:56_0": "Dibbantīti devā,",
  "tika-abh08t24:56_1": "pañcakāmaguṇādīhi kīḷanti,",
  "tika-abh08t24:56_2": "tesu vā viharanti,",
  "tika-abh08t24:56_3": "vijayasamatthatāyogena bāhirabbhantarike paccatthike vijetuṁ icchanti,",
  "tika-abh08t24:56_4": "issariyadhanādisakkāradānaggahaṇaṁ,",
  "tika-abh08t24:56_5": "taṁtaṁatthānusāsanañca karontā voharanti,",
  "tika-abh08t24:56_6": "puññañāṇānubhāvappattāya jutiyā jotenti,",
  "tika-abh08t24:56_7": "yathādhippetañca visayaṁ appaṭighātena gacchanti,",
  "tika-abh08t24:56_8": "yathicchitanipphādane ca sakkontīti attho.",
  "tika-abh08t24:56_9": "Atha vā devanīyā taṁtaṁbyasananittharaṇatthikehi “saraṇaṁ parāyaṇa”nti gamanīyā,",
  "tika-abh08t24:56_10": "abhitthavanīyā sobhāvisesayogena kamanīyāti vā devā,",
  "tika-abh08t24:56_11": "te tividhā –",
  "tika-abh08t24:56_12": "sammutidevā upapattidevā visuddhidevāti.",
  "tika-abh08t24:56_13": "Tattha sammutidevā nāma mahāsammatādayo khattiyā.",
  "tika-abh08t24:56_14": "Upapattidevā nāma cātumahārājike upādāya taduttaridevā.",
  "tika-abh08t24:56_15": "Visuddhidevā nāma khīṇāsavā.",
  "tika-abh08t24:56_16": "Idha pana upapattidevā daṭṭhabbā.",
  "tika-abh08t24:56_17": "No ca kho tepi avisesena,",
  "tika-abh08t24:56_18": "ṭhapetvā pana yāmādike cātumahārājikatāvatiṁsavāsinova adhippetā.",
  "tika-abh08t24:56_19": "Tesaṁ catūhi saṅgahavatthūhi rañjanato rājā,",
  "tika-abh08t24:56_20": "devānaṁ rājā issaro devarājā,",
  "tika-abh08t24:56_21": "tassa devarājassa,",
  "tika-abh08t24:56_22": "“sakkassa devarañño”ti adhippāyo.",
  "tika-abh08t24:56_23": "Na hi aññesaṁ devalokesu nisinno bhagavā abhidhammapiṭakaṁ desesīti.",
  "tika-abh08t24:57_0": "3.Yanti aniyamaniddeso,",
  "tika-abh08t24:57_1": "tassa pana “tatthā”ti iminā niyamanaṁ veditabbaṁ.",
  "tika-abh08t24:57_2": "Yathāvuttānaṁ tiṇṇampi devānaṁ uttamo devo tehi sabbehi adhikataraṁ kīḷanādiyogatoti devadevo, bhagavā.",
  "tika-abh08t24:57_3": "So hi niratisayāya abhiññākīḷāya uttamehi dibbabrahmaariyavihārehi saparasantānasiddhāya pañcavidhamāravijayicchānibbattiyā",
  "tika-abh08t24:57_4": "cittissariyasattadhanādisammāpaṭipattiaveccappasādasakkāradānaggahaṇasaṅkhātena,",
  "tika-abh08t24:57_5": "yathāparādhayathānulomayathādhammānusāsanasaṅkhātena ca vohārātisayena paramāya paññāya ca sarīrappabhāsaṅkhātāya",
  "tika-abh08t24:57_6": "jutiyā anupamāya ñāṇasarīragatiyā māravijayasabbaññutaññāṇaparahitanipphādanesu appaṭihatāya sattiyā",
  "tika-abh08t24:57_7": "ca samannāgatattā sadevakena vā lokena “saraṇa”nti gamanīyato,",
  "tika-abh08t24:57_8": "abhitthavanīyato,",
  "tika-abh08t24:57_9": "bhattivasena kamanīyato ca sabbe te deve tehi tehi guṇehi abhibhuyya ṭhitoti sabbadevehi pūjanīyataro devo,",
  "tika-abh08t24:57_10": "visuddhidevabhāvasaṅkhātassa vā sabbaññuguṇālaṅkārassa adhigatattā aññesañca devānaṁ atisayena devoti devadevo.",
  "tika-abh08t24:57_11": "Devānanti tadā dhammapaṭiggāhakānaṁ dasasahassacakkavāḷādhivāsīnaṁ mātudevaputtappamukhānaṁ upapattidevānaṁ.",
  "tika-abh08t24:57_12": "Visuddhidevānampettha gahaṇanti vadanti.",
  "tika-abh08t24:57_13": "Te pana upapattidevesveva saṅgahitā manussaarahantānaṁ tattha abhāvato.",
  "tika-abh08t24:57_14": "Devadevehīti visuddhidevehi.",
  "tika-abh08t24:57_15": "Visuddhidevā hi vuttanayena itaradevehi sātisayaṁ kīḷanādiyogato idha “devadevā”ti adhippetā, tehi.",
  "tika-abh08t24:57_16": "Pūjitoti pūjitabbo,",
  "tika-abh08t24:57_17": "pūjituṁ arahoti attho.",
  "tika-abh08t24:57_18": "Etena visuddhidevesupi bhagavato aggapuggalataṁ dīpeti.",
  "tika-abh08t24:57_19": "Desesīti madhurakaravīkasaddasadisaṁ brahmassaraṁ nicchārento pakāsesi.",
  "tika-abh08t24:57_20": "Devalokasminti tāvatiṁsadevaloke.",
  "tika-abh08t24:57_21": "Sabhāvasāmaññalakkhaṇaṁ dhāretīti dhammo,",
  "tika-abh08t24:57_22": "kusalādibhedo abhidhammo,",
  "tika-abh08t24:57_23": "idha pana tappakāsakaṁ abhidhammapiṭakaṁ “dhamma”nti vuttaṁ.",
  "tika-abh08t24:57_24": "Tathā hi vakkhati “piṭakuttame”ti.",
  "tika-abh08t24:57_25": "Devapurakkhatoti dasasahassacakkavāḷavāsidibbabrahmehi purakkhato,",
  "tika-abh08t24:57_26": "parivāritoti attho.",
  "tika-abh08t24:58_0": "Nanu ca “devāna”nti vacaneneva devapurakkhatabhāvo siddhoti kiṁ “devapurakkhato”ti vacanena?",
  "tika-abh08t24:58_1": "Nāyaṁ doso.",
  "tika-abh08t24:58_2": "Bhagavā hi kadāci cūḷapanthakattherādīnaṁ viya parammukhepi nisīditvā obhāsaṁ vissajjetvā sattānaṁ sammukhe nisinnaṁ viya dassento dhammaṁ deseti,",
  "tika-abh08t24:58_3": "kadācipi pārāyanikabrāhmaṇādīnaṁ viya sammukhepi nisīditvā aññehi ca parivuto aññesampi dhammaṁ deseti,",
  "tika-abh08t24:58_4": "idha pana na tathā,",
  "tika-abh08t24:58_5": "devehiyeva parivuto devānaṁ desetīti dassanatthaṁ “devapurakkhato”tipi vattabbamevāti.",
  "tika-abh08t24:59_0": "4.",
  "tika-abh08t24:59_1": "Evametasmiṁ pakaraṇe gāravajananatthaṁ tena sampādetabbapāṭavavisayaṁ abhidhammapiṭakaṁ desakādisampattīhi",
  "tika-abh08t24:59_2": "saha vibhāvetvā idāni yathādhippetapakaraṇārambhapayojanābhidhānābhidheyyasotujanasamussāhanakaraṇappakārāni",
  "tika-abh08t24:59_3": "ca vibhāvetuṁ “tatthāha”ntiādi vuttaṁ.",
  "tika-abh08t24:59_4": "Tattha “pāṭavatthāyā”ti iminā pakaraṇārambhapayojanaṁ vuttaṁ.",
  "tika-abh08t24:59_5": "“Abhidhammāvatāra”nti iminā abhidhānābhidheyyāni.",
  "tika-abh08t24:59_6": "“Madhura”ntiādīhi pakaraṇaṁ viseseti.",
  "tika-abh08t24:59_7": "“Samāsenā”ti ca iminā sotujanasamussāhanakaraṇappakārānīti daṭṭhabbaṁ.",
  "tika-abh08t24:59_8": "“Aha”nti kattubhūtaṁ attānaṁ niddisati.",
  "tika-abh08t24:59_9": "Tathā hi yo paro na hoti,",
  "tika-abh08t24:59_10": "so niyakajjhattasaṅkhāto attā “aha”nti vuccati.",
  "tika-abh08t24:60_0": "Paṭuno bhāvo pāṭavaṁ,",
  "tika-abh08t24:60_1": "taṁyeva attho payojanaṭṭhenāti pāṭavattho,",
  "tika-abh08t24:60_2": "tadatthāya.",
  "tika-abh08t24:60_3": "Taṁ sandhāya vividhanayaggahaṇasamatthassa sutamayañāṇassa uppādanatthanti vuttaṁ hoti.",
  "tika-abh08t24:60_4": "Saṁsāre bhayaṁ ikkhanti,",
  "tika-abh08t24:60_5": "bhindanti vā pāpake akusale dhammeti bhikkhū, tesaṁ.",
  "tika-abh08t24:60_6": "Piṭakañca taṁ uttamañcāti piṭakuttamaṁ,",
  "tika-abh08t24:60_7": "tasmiṁ piṭakuttame,",
  "tika-abh08t24:60_8": "abhidhammapiṭaketi adhippāyo.",
  "tika-abh08t24:60_9": "Tañhi pariyattibhājanatthato piṭakaṁ,",
  "tika-abh08t24:60_10": "tīsu piṭakesu visiṭṭhabhāvato uttamañcāti piṭakuttamaṁ.",
  "tika-abh08t24:60_11": "Tattha pariyattibhājanatthatoti pariyattiatthena ceva bhājanatthena ca.",
  "tika-abh08t24:60_12": "Tathā hi “mā piṭakasampadānenā”tiādīsu pariyatti piṭakanti vuccati.",
  "tika-abh08t24:60_13": "“Atha puriso āgaccheyya kudālapiṭaka”ntiādīsu yaṁ kiñci bhājanampi.",
  "tika-abh08t24:60_14": "Tasmā idampi pariyāpuṇitabbaṭṭhena pariyatti,",
  "tika-abh08t24:60_15": "abhidhammatthānamādhāraṇatthena bhājanañcāti pariyattibhājanatthato piṭakanti vuccati.",
  "tika-abh08t24:60_16": "Tenevāhu –",
  "tika-abh08t24:61_0": "“Piṭakaṁ piṭakatthavidū,",
  "tika-abh08t24:62_0": "Pariyattibbhājanatthato āhu;",
  "tika-abh08t24:63_0": "Tena samodhānetvā,",
  "tika-abh08t24:64_0": "Tayopi vinayādayo ñeyyā”ti. ;",
  "tika-abh08t24:65_0": "Visiṭṭhabhāvo panassa lokavohāramatikkamma yathāsabhāvavasena desanato,",
  "tika-abh08t24:65_1": "visiṭṭhadhammakkhandhavibhāvanato ca veditabbo.",
  "tika-abh08t24:65_2": "Ettha hi “satto puggalo bhikkhū”tiādikaṁ lokavohāramatikkamma “khandhadhātuāyatana”ntiādinā yathādhammavaseneva bāhulladesanā pavattā,",
  "tika-abh08t24:65_3": "na itaresu viya yathāvuttavohāravasena,",
  "tika-abh08t24:65_4": "yato idaṁ yathādhammasāsananti vuccati.",
  "tika-abh08t24:65_5": "Sabbasaṅkhatadhammavisiṭṭho cettha paññākkhandho visesato vibhāvito,",
  "tika-abh08t24:65_6": "tasmā tiṇṇampi piṭakānaṁ buddhavacanabhāvepi yathāsabhāvānatikkamadesanādito idameva tīsu piṭakesu visiṭṭhanti yuttaṁ.",
  "tika-abh08t24:65_7": "Apica dhammātirekadhammavisesabhāvato cassa visiṭṭhabhāvo veditabbo.",
  "tika-abh08t24:65_8": "Abhidhamme hi nippadesato khandhāyatanādidhammānaṁ vibhattattā itaradvayato atirekatarā,",
  "tika-abh08t24:65_9": "visiṭṭhā ca pāḷi hoti,",
  "tika-abh08t24:65_10": "tasmā atirekassa,",
  "tika-abh08t24:65_11": "visiṭṭhassa ca pāḷidhammassa vasena idameva tīsu piṭakesu uttamanti vattuṁ vaṭṭati.",
  "tika-abh08t24:65_12": "Yathāvuttavisiṭṭhabhāvayogatoyeva cetaṁ “abhidhammapiṭaka”nti vuccati abhi-",
  "tika-abh08t24:65_13": "saddassa visiṭṭhabhāvajotanato.",
  "tika-abh08t24:65_14": "Apica vuḍḍhimantādidhammānaṁ ettha vuttattā cetaṁ abhidhammapiṭakaṁ.",
  "tika-abh08t24:65_15": "Yathāhu porāṇā –",
  "tika-abh08t24:66_0": "“Yaṁ ettha vuḍḍhimanto, salakkhaṇā pūjitā paricchinnā;",
  "tika-abh08t24:67_0": "Vuttādhikā ca dhammā, abhidhammo tena akkhāto”ti. ;",
  "tika-abh08t24:68_0": "Tathā hettha “rūpūpapattiyā maggaṁ bhāveti,",
  "tika-abh08t24:68_1": "mettāsahagatena cetasā ekaṁ disaṁ pharitvā viharatī”tiādinā vuḍḍhimantopi dhammā vuttā,",
  "tika-abh08t24:68_2": "“rūpārammaṇaṁ vā saddārammaṇaṁ vā”tiādinā nayena ārammaṇādīhi lakkhitabbattā salakkhaṇāpi “sekkhā dhammā asekkhā dhammā,",
  "tika-abh08t24:68_3": "lokuttarā dhammā”tiādinā nayena pūjitā pūjārahāpi “phasso hoti,",
  "tika-abh08t24:68_4": "vedanā hotī”tiādinā nayena sabhāvaparicchinnattā paricchinnāpi “mahaggatā dhammā appamāṇā dhammā,",
  "tika-abh08t24:68_5": "anuttarā dhammā”tiādinā nayena adhikā visiṭṭhāpi dhammā vuttā,",
  "tika-abh08t24:68_6": "tasmā abhi-",
  "tika-abh08t24:68_7": "saddassa vuḍḍhiādiatthesupi pavattanato “vuḍḍhimanto dhammā etthā”tiādinā nibbacanena idaṁ piṭakaṁ “abhidhamma”nti vuccati.",
  "tika-abh08t24:68_8": "Abhidhammaṁ otaranti anenāti abhidhammāvatāraṁ nāma pakaraṇaṁ.",
  "tika-abh08t24:68_9": "Iminā panassa atthānugatamabhidhānaṁ dasseti. Tu-",
  "tika-abh08t24:68_10": "saddo padapūraṇe.",
  "tika-abh08t24:68_11": "Ācariyena hi gāthāpadapūraṇatthaṁ yebhuyyena tattha tattha nipātā vuccanti.",
  "tika-abh08t24:68_12": "Yattha pana nesaṁ payojanaviseso dissati,",
  "tika-abh08t24:68_13": "tattheva tamatthaṁ vakkhāma.",
  "tika-abh08t24:68_14": "Madhuranti nippariyāyato madhura-",
  "tika-abh08t24:68_15": "saddoyaṁ jivhāviññeyye rasavisese vattati,",
  "tika-abh08t24:68_16": "idha pana iṭṭhabhāvasāmaññena atthabyañjanasampatti madhurasaddena vuttā.",
  "tika-abh08t24:68_17": "Bhavati hi taṁsadisassa taṁ-",
  "tika-abh08t24:68_18": "saddenābhidhānaṁ yathā “aggimāṇavo”ti.",
  "tika-abh08t24:68_19": "Tena pana madhurena yogato idampi madhuraṁ yathā nīlaguṇayogato nīluppalanti.",
  "tika-abh08t24:68_20": "Nipuṇagambhīrāya byañjanasampattiyā ceva atthasampattiyā ca abhidhammavisayaṁ matiṁ vaḍḍhetīti mativaḍḍhanaṁ.",
  "tika-abh08t24:68_21": "Atha vā byañjanasampattiyā “madhura”nti vuttaṁ,",
  "tika-abh08t24:68_22": "atthasampattiyā “mativaḍḍhana”nti.",
  "tika-abh08t24:69_0": "5.Tāḷanti kuñcikaṁ,",
  "tika-abh08t24:69_1": "kuñcikāsadisanti attho.",
  "tika-abh08t24:69_2": "Muyhanti tenāti moho,",
  "tika-abh08t24:69_3": "avijjāyetaṁ adhivacanaṁ,",
  "tika-abh08t24:69_4": "mohoyeva abhidhammamahāpuraṁ pavisantānaṁ pavesananivāraṇattā kavāṭabhūtoti mohakavāṭaṁ, tassa.",
  "tika-abh08t24:69_5": "Vighāṭeti,",
  "tika-abh08t24:69_6": "vighāṭīyati anenāti vā vighāṭanaṁ.",
  "tika-abh08t24:69_7": "Nanu ca avijjākavāṭaṁ paññāya ugghāṭīyati.",
  "tika-abh08t24:69_8": "Sā hi tassā ujuvipaccanīkabhūtāti? Saccaṁ,",
  "tika-abh08t24:69_9": "idampi tassā kāraṇabhāvena “mohakavāṭavighāṭanakara”nti vuttaṁ.",
  "tika-abh08t24:69_10": "Kāraṇakāraṇampi hi kāraṇavasena vuccati yathā “corehi gāmo daḍḍho,",
  "tika-abh08t24:69_11": "tiṇehi bhattaṁ siddha”nti.",
  "tika-abh08t24:70_0": "6.Suduttaranti dhammatthadesanāpaṭivedhasaṅkhātacatugambhīrabhāvapaṭisaṁyuttatāya mandabuddhīhi tarituṁ asakkuṇeyyattā atiduttaraṁ,",
  "tika-abh08t24:70_1": "teneva cedaṁ mahodadhisamānattā “mahodadhī”ti vuttaṁ.",
  "tika-abh08t24:70_2": "Mahaṇṇavopi hi caturāsītiyojanasahassagambhīro na sakkā aññatra sinerupabbatarājato kenaci patiṭṭhaṁ laddhuṁ,",
  "tika-abh08t24:70_3": "evamidampi catugambhīratāpaṭisaṁyuttaṁ aññatra tathāgatā na kenaci patiṭṭhaṁ laddhuṁ sakkāti.",
  "tika-abh08t24:70_4": "Tarantānanti atthaggahaṇavasena uttaritukāmānaṁ.",
  "tika-abh08t24:70_5": "Ettha ca “taraṁvā”ti adhikāravasena vattabbaṁ,",
  "tika-abh08t24:70_6": "vakkhamānaṁ vā ānetvā sambandhitabbaṁ.",
  "tika-abh08t24:70_7": "Tarantānanti paratīrasampāpuṇanatthaṁ uttarantānaṁ.",
  "tika-abh08t24:70_8": "Taraṁvāti uḷumpaṁ viya,",
  "tika-abh08t24:70_9": "taṁsamānanti attho.",
  "tika-abh08t24:70_10": "Makarā nāma macchajātikā,",
  "tika-abh08t24:70_11": "tesaṁ ākaro nivāsabhūmīti makarākaro, taṁ.",
  "tika-abh08t24:71_0": "7.",
  "tika-abh08t24:71_1": "Abhidhamme niyuttā ābhidhammikā, tesaṁ.",
  "tika-abh08t24:71_2": "Hatthasāraṁ viyāti hatthasāraṁ.",
  "tika-abh08t24:71_3": "Yathā hi manussānaṁ bahūsu ratanādīsu vijjamānesupi āpadāsu ca sukhaparibhogatthaṁ hatthe kayiramānaṁ sāraratanādikaṁ “hatthasāra”nti vuccati,",
  "tika-abh08t24:71_4": "evamidampi satipi mahante abhidhammapiṭake tassa sabbaso vittiṇṇatāya pariharituṁ asakkuṇeyyattā tadatthasārasampiṇḍanavasena",
  "tika-abh08t24:71_5": "kayiramānaṁ ābhidhammikabhikkhūnaṁ sukhapariharaṇatthāya sampajjatīti hatthasārasadisattā “hatthasāra”nti vuttaṁ.",
  "tika-abh08t24:71_6": "Pavakkhāmīti pakārena kathessāmi,",
  "tika-abh08t24:71_7": "anāgatavacanañcetaṁ,",
  "tika-abh08t24:71_8": "vattamānasamīpattā vā anāgate vattamānūpacārato vattamānavacanaṁ,",
  "tika-abh08t24:71_9": "paṭiññānantarameva vakkhatīti.",
  "tika-abh08t24:71_10": "Atthavasena pakārena kathentopi saddavasena saṅkhipitvā kathessāmīti dassento āha “samāsenā”ti.",
  "tika-abh08t24:71_11": "Samasanaṁ saṁkhipanaṁ samāso,",
  "tika-abh08t24:71_12": "tena samāsena,",
  "tika-abh08t24:71_13": "na byāsavasenāti vuttaṁ hoti.",
  "tika-abh08t24:71_14": "Ettāvatā ca payojanābhidhānābhidheyyasotujanasamussāhanakaraṇappakārāni dassetvā idāni yasmā sotujanasamussāhanaṁ",
  "tika-abh08t24:71_15": "nāma tesaṁ sakkaccasavane niyuñjanaṁ,",
  "tika-abh08t24:71_16": "tasmā te tattha niyojento āha “taṁ suṇātha samāhitā”ti.",
  "tika-abh08t24:71_17": "Sakkaccasavanapaṭibaddhā hi sammāpaṭipattīti.",
  "tika-abh08t24:71_18": "Tattha tanti taṁ mayā vakkhamānaṁ abhidhammāvatāraṁ suṇātha nisāmayatha.",
  "tika-abh08t24:71_19": "Samāhitā sammā āhitā,",
  "tika-abh08t24:71_20": "avikkhittacittāti attho.",
  "tika-abh08t24:72_0": "Ganthārambhakathāvaṇṇanā niṭṭhitā."
}