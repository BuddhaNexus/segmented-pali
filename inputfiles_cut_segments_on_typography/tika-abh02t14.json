{
  "tika-abh02t14:0_0": "15. Paṭisambhidāvibhaṅgo",
  "tika-abh02t14:1_0": "1. Suttantabhājanīyaṁ",
  "tika-abh02t14:2_0": "1. Saṅgahavāravaṇṇanā",
  "tika-abh02t14:3_0": "718.Esevanayoti saṅkhepena dassetvā tameva nayaṁ vitthārato dassetuṁ “dhammappabhedassa hī”tiādimāha.",
  "tika-abh02t14:3_1": "Niruttipaṭibhānappabhedā tabbisayānaṁ atthādīnaṁ paccayuppannādibhedehi bhinditvā veditabbā.",
  "tika-abh02t14:4_0": "“Yaṁ kiñci paccayasamuppanna”nti etena saccahetudhammapaccayākāravāresu āgatāni dukkhādīni gahitāni.",
  "tika-abh02t14:4_1": "Saccapaccayākāravāresu nibbānaṁ,",
  "tika-abh02t14:4_2": "pariyattivāre bhāsitattho,",
  "tika-abh02t14:4_3": "abhidhammabhājanīye vipāko kiriyañcāti evaṁ pāḷiyaṁ vuttānameva vasena pañca atthā veditabbā,",
  "tika-abh02t14:4_4": "tathā dhammā ca.",
  "tika-abh02t14:5_0": "Vidahatīti nibbattakahetuādīnaṁ sādhāraṇaṁ nibbacanaṁ,",
  "tika-abh02t14:5_1": "tadatthaṁ pana vibhāvetumāha “pavatteti ceva pāpeti cā”ti.",
  "tika-abh02t14:5_2": "Tesu purimo attho maggavajjesu daṭṭhabbo.",
  "tika-abh02t14:5_3": "Bhāsitampi hi avabodhanavasena atthaṁ pavattetīti.",
  "tika-abh02t14:5_4": "Maggo pana nibbānaṁ pāpetīti tasmiṁ pacchimo.",
  "tika-abh02t14:6_0": "Dhammaniruttābhilāpeti ettha dhamma-",
  "tika-abh02t14:6_1": "saddo sabhāvavācakoti katvā āha “yā sabhāvaniruttī”ti,",
  "tika-abh02t14:6_2": "aviparītaniruttīti attho.",
  "tika-abh02t14:6_3": "Tassā abhilāpeti tassā niruttiyā avacanabhūtāya paññattiyā abhilāpeti keci vaṇṇayanti.",
  "tika-abh02t14:6_4": "Evaṁ sati paññatti abhilapitabbā,",
  "tika-abh02t14:6_5": "na vacananti āpajjati,",
  "tika-abh02t14:6_6": "na ca vacanato aññaṁ abhilapitabbaṁ uccāretabbaṁ atthi,",
  "tika-abh02t14:6_7": "athāpi phassādivacanehi bodhetabbaṁ abhilapitabbaṁ siyā,",
  "tika-abh02t14:6_8": "evaṁ sati atthadhammavajjaṁ tehi bodhetabbaṁ na vijjatīti tesaṁ niruttibhāvo āpajjati.",
  "tika-abh02t14:6_9": "“Phassoti ca sabhāvanirutti,",
  "tika-abh02t14:6_10": "phassaṁ phassāti na sabhāvaniruttī”ti dassitovāyamattho,",
  "tika-abh02t14:6_11": "na ca avacanaṁ evaṁpakāraṁ atthi,",
  "tika-abh02t14:6_12": "tasmā vacanabhūtāya eva tassā sabhāvaniruttiyā abhilāpe uccāraṇeti attho daṭṭhabbo.",
  "tika-abh02t14:7_0": "Taṁ sabhāvaniruttiṁ saddaṁ ārammaṇaṁ katvā paccavekkhantassa tasmiṁ sabhāvaniruttābhilāpe pabhedagataṁ",
  "tika-abh02t14:7_1": "ñāṇaṁ niruttipaṭisambhidāti vuttattā niruttisaddārammaṇāya sotaviññāṇavīthiyā parato manodvāre niruttipaṭisambhidā",
  "tika-abh02t14:7_2": "pavattatīti vadanti.",
  "tika-abh02t14:7_3": "“Niruttipaṭisambhidā paccuppannārammaṇā”ti ca vacanaṁ saddaṁ gahetvā pacchā jānanaṁ sandhāya vuttanti.",
  "tika-abh02t14:7_4": "Evaṁ pana aññasmiṁ paccuppannārammaṇe aññaṁ paccuppannārammaṇanti vuttanti āpajjati.",
  "tika-abh02t14:7_5": "Yathā pana dibbasotañāṇaṁ manussāmanussādisaddappabhedanicchayassa paccayabhūtaṁ taṁ taṁ saddavibhāvakaṁ,",
  "tika-abh02t14:7_6": "evaṁ sabhāvāsabhāvaniruttinicchayassa paccayabhūtaṁ paccuppannasabhāvaniruttisaddārammaṇaṁ taṁvibhāvakañāṇaṁ",
  "tika-abh02t14:7_7": "niruttipaṭisambhidāti vuccamāne na pāḷivirodho hoti.",
  "tika-abh02t14:7_8": "Taṁ sabhāvaniruttiṁ saddaṁ ārammaṇaṁ katvā paccavekkhantassāti ca paccuppannasaddārammaṇaṁ paccavekkhaṇaṁ pavattayantassāti na na sakkā vattuṁ.",
  "tika-abh02t14:7_9": "Tampi hi ñāṇaṁ sabhāvaniruttiṁ vibhāventaṁyeva taṁtaṁsaddapaccavekkhaṇānantaraṁ taṁtaṁpabhedanicchayahetuttā",
  "tika-abh02t14:7_10": "niruttiṁ bhindantaṁ paṭivijjhantameva uppajjatīti ca pabhedagatampi hotīti.",
  "tika-abh02t14:7_11": "Sabhāvaniruttīti māgadhabhāsā adhippetāti tato aññaṁ sakkaṭanāmādisaddaṁ sandhāya “aññaṁ panā”ti āha.",
  "tika-abh02t14:7_12": "Byañjananti nipātapadamāha.",
  "tika-abh02t14:8_0": "Kathitaṁ aṭṭhakathāyaṁ.",
  "tika-abh02t14:8_1": "Bodhimaṇḍa-",
  "tika-abh02t14:8_2": "saddo paṭhamābhisambuddhaṭṭhāne eva daṭṭhabbo,",
  "tika-abh02t14:8_3": "na yattha katthaci bodhirukkhassa patiṭṭhitaṭṭhāne.",
  "tika-abh02t14:8_4": "Suvaṇṇasalākanti seṭṭhasalākaṁ,",
  "tika-abh02t14:8_5": "dhammadesanatthaṁ salākaṁ gahetvāti attho,",
  "tika-abh02t14:8_6": "na paṭisambhidāyaṁ ṭhitena pavāritaṁ,",
  "tika-abh02t14:8_7": "tasmā paṭisambhidāto aññeneva pakārena jānitabbato na sakkaṭabhāsājānanaṁ paṭisambhidākiccanti adhippāyo.",
  "tika-abh02t14:9_0": "Idaṁ kathitanti māgadhabhāsāya sabhāvaniruttitāñāpanatthaṁ idaṁ idāni vattabbaṁ kathitanti attho.",
  "tika-abh02t14:9_1": "Chaddantavāraṇa -",
  "tika-abh02t14:9_2": "tittirajātakādīsu tiracchānesu ca māgadhabhāsā ussannā,",
  "tika-abh02t14:9_3": "na oṭṭakādibhāsā sakkaṭaṁ vā.",
  "tika-abh02t14:10_0": "Tatthāti māgadhasesabhāsāsu.",
  "tika-abh02t14:10_1": "Sesā parivattanti ekantena kālantare aññathā honti vinassanti ca.",
  "tika-abh02t14:10_2": "Māgadhā pana katthaci kadāci parivattantīpi na sabbattha sabbadā sabbathā ca parivattati,",
  "tika-abh02t14:10_3": "kappavināsepi tiṭṭhatiyevāti “ayamevekā na parivattatī”ti āha.",
  "tika-abh02t14:10_4": "Papañcoti cirāyananti attho.",
  "tika-abh02t14:10_5": "Buddhavacanameva cetassa visayo,",
  "tika-abh02t14:10_6": "teneva “nelaṅgo setapacchādo”ti gāthaṁ pucchito citto gahapati “‘kiṁ nu kho etaṁ, bhante,",
  "tika-abh02t14:10_7": "bhagavatā bhāsita’nti?",
  "tika-abh02t14:10_8": "‘Evaṁ gahapatī’ti. ‘Tena hi, bhante,",
  "tika-abh02t14:10_9": "muhuttaṁ āgametha,",
  "tika-abh02t14:10_10": "yāvassa atthaṁ pekkhāmī”’ti āhāti vadanti.",
  "tika-abh02t14:11_0": "Sabbatthakañāṇanti atthādīsu ñāṇaṁ.",
  "tika-abh02t14:11_1": "Tañhi sabbesu tesu tīsu catūsupi vā pavattattā,",
  "tika-abh02t14:11_2": "kusalakiriyabhūtāya paṭibhānapaṭisambhidāya dhammatthabhāvato tīsu eva vā pavattattā “sabbatthakañāṇa”nti vuttaṁ.",
  "tika-abh02t14:11_3": "Imāni ñāṇāni idamatthajotakānīti sātthakānaṁ paccavekkhitabbattā sabbo attho etassātipi sabbatthakaṁ,",
  "tika-abh02t14:11_4": "sabbasmiṁ khittanti vā.",
  "tika-abh02t14:11_5": "Sekkhe pavattā arahattappattiyā visadā hontīti vadanti.",
  "tika-abh02t14:11_6": "Pubbayogo viya pana arahattappatti arahatopi paṭisambhidāvisadatāya paccayo na na hotīti pañcannampi",
  "tika-abh02t14:11_7": "yathāyogaṁ sekkhāsekkhapaṭisambhidāvisadattakāraṇatā yojetabbā.",
  "tika-abh02t14:12_0": "Pucchāya parato pavattā kathāti katvā aṭṭhakathā “paripucchā”ti vuttā.",
  "tika-abh02t14:12_1": "Paṭipattiṁ pūretabbaṁ maññissantīti paṭipattigarutāya lābhaṁ hīḷentena satasahassagghanakampi kambalaṁ",
  "tika-abh02t14:12_2": "vāsiyā koṭṭetvā paribhaṇḍakaraṇaṁ mayā kataṁ āvajjitvā lābhagaruno pariyattidharā dhammakathikāva bhavituṁ",
  "tika-abh02t14:12_3": "na maññissantīti vuttaṁ hoti.",
  "tika-abh02t14:12_4": "Ettha ca therassa kaṅkhuppattiyā pubbe avisadataṁ dassetvā arahattappattassa pañhavissajjanena arahattappattiyā visadatā dassitā.",
  "tika-abh02t14:12_5": "Tissatthero anantaraṁ vutto tissatthero evāti vadanti.",
  "tika-abh02t14:13_0": "Pabhedo nāma maggehi adhigatānaṁ paṭisambhidānaṁ pabhedagamanaṁ.",
  "tika-abh02t14:13_1": "Adhigamo tehi paṭilābho,",
  "tika-abh02t14:13_2": "tasmā so lokuttaro,",
  "tika-abh02t14:13_3": "pabhedo kāmāvacaro daṭṭhabbo.",
  "tika-abh02t14:13_4": "Na pana tathāti yathā adhigamassa balavapaccayo hoti,",
  "tika-abh02t14:13_5": "na tathā pabhedassāti attho.",
  "tika-abh02t14:13_6": "Idāni pariyattiyādīnaṁ adhigamassa balavapaccayattābhāvaṁ,",
  "tika-abh02t14:13_7": "pubbayogassa ca balavapaccayattaṁ dassento “pariyattisavanaparipucchā hī”tiādimāha.",
  "tika-abh02t14:13_8": "Tattha paṭisambhidā nāma natthīti paṭisambhidādhigamo natthīti adhippāyo.",
  "tika-abh02t14:13_9": "Idāni yaṁ vuttaṁ hoti,",
  "tika-abh02t14:13_10": "taṁ dassento “ime panā”tiādimāha.",
  "tika-abh02t14:13_11": "Pubbayogādhigamā hi dvepi visadakāraṇāti “pubbayogo pabhedassa balavapaccayo hotī”ti vuttanti.",
  "tika-abh02t14:14_0": "Saṅgahavāravaṇṇanā niṭṭhitā.",
  "tika-abh02t14:15_0": "2. Saccavārādivaṇṇanā",
  "tika-abh02t14:16_0": "719.",
  "tika-abh02t14:16_1": "Hetuvāre kālattayepi hetuphaladhammā “atthā”ti vuttā,",
  "tika-abh02t14:16_2": "tesañca hetudhammā “dhammā”ti,",
  "tika-abh02t14:16_3": "dhammavāre veneyyavasena atītānañca saṅgahitattā “uppannā samuppannā”tiādi na vuttanti atītapaccuppannā “atthā”ti vuttā,",
  "tika-abh02t14:16_4": "taṁnibbattakā ca “dhammā”ti idametesaṁ dvinnampi vārānaṁ nānattaṁ.",
  "tika-abh02t14:17_0": "Saccavārādivaṇṇanā niṭṭhitā.",
  "tika-abh02t14:18_0": "Suttantabhājanīyavaṇṇanā niṭṭhitā.",
  "tika-abh02t14:19_0": "2. Abhidhammabhājanīyavaṇṇanā",
  "tika-abh02t14:20_0": "725.Avuttattāti “tesaṁ vipāke ñāṇa”nti sāmaññena vatvā visesena avuttattāti adhippāyo.",
  "tika-abh02t14:20_1": "Ettha ca kiriyānaṁ avipākattā dhammabhāvo na vuttoti.",
  "tika-abh02t14:20_2": "Yadi evaṁ vipākā na hontīti atthabhāvo ca na vattabboti? Na,",
  "tika-abh02t14:20_3": "paccayuppannattā.",
  "tika-abh02t14:20_4": "Evañce kusalākusalānampi atthabhāvo āpajjatīti.",
  "tika-abh02t14:20_5": "Nappaṭisiddho,",
  "tika-abh02t14:20_6": "vipākassa pana padhānahetutāya pākaṭattā dhammabhāvova tesaṁ vutto.",
  "tika-abh02t14:20_7": "Kiriyānaṁ paccayattā dhammabhāvo āpajjatīti ce?",
  "tika-abh02t14:20_8": "Nāyaṁ doso appaṭisiddhattā,",
  "tika-abh02t14:20_9": "kammaphalasambandhassa pana ahetuttā dhammabhāvo na vutto.",
  "tika-abh02t14:20_10": "Apica “ayaṁ imassa paccayo,",
  "tika-abh02t14:20_11": "idaṁ paccayuppanna”nti evaṁ bhedaṁ akatvā kevalaṁ kusalākusale vipākakiriyadhamme ca sabhāvato paccavekkhantassa",
  "tika-abh02t14:20_12": "dhammapaṭisambhidā atthapaṭisambhidā ca hotītipi tesaṁ atthadhammatā na vuttāti veditabbā.",
  "tika-abh02t14:20_13": "Kusalākusalavāresu ca dhammapaṭisambhidā kusalākusalānaṁ paccayabhāvaṁ sattivisesaṁ sanipphādetabbataṁ",
  "tika-abh02t14:20_14": "passantī nipphādetabbāpekkhā hotīti taṁsambandheneva “tesaṁ vipāke ñāṇaṁ atthapaṭisambhidā”ti vuttaṁ.",
  "tika-abh02t14:20_15": "Sabhāvadassanamattameva pana atthapaṭisambhidāya kiccaṁ nipphannaphalamattadassanatoti tassā nipphādakānapekkhattā",
  "tika-abh02t14:20_16": "vipākavāre “tesaṁ vipaccanake ñāṇaṁ dhammapaṭisambhidā”ti na vuttanti veditabbaṁ.",
  "tika-abh02t14:21_0": "Sabhāvapaññattiyāti na sattādipaññattiyā,",
  "tika-abh02t14:21_1": "aviparītapaññattiyā vā.",
  "tika-abh02t14:21_2": "Khobhetvāti lomahaṁsajananasādhukāradānādīhi khobhetvā.",
  "tika-abh02t14:21_3": "Puna dhammassavanejānissathāti appassutattā dutiyavāraṁ kathento tadeva kathessatīti adhippāyo.",
  "tika-abh02t14:22_0": "746.Bhūmidassanatthanti ettha kāmāvacarā lokuttarā ca bhūmi “bhūmī”ti veditabbā, cittuppādā vāti.",
  "tika-abh02t14:23_0": "Abhidhammabhājanīyavaṇṇanā niṭṭhitā.",
  "tika-abh02t14:24_0": "3. Pañhapucchakavaṇṇanā",
  "tika-abh02t14:25_0": "747.Paccayasamuppannañca atthaṁ paccayadhammañcāti vacanehi hetādipaccayasamuppannānaṁ kusalākusalarūpānampi atthapariyāyaṁ,",
  "tika-abh02t14:25_1": "hetādipaccayabhūtānaṁ vipākakiriyarūpānampi dhammapariyāyañca dasseti.",
  "tika-abh02t14:25_2": "Paṭibhānapaṭisambhidāya kāmāvacaravipākārammaṇatā mahaggatārammaṇatā ca paṭisambhidāñāṇārammaṇatte na",
  "tika-abh02t14:25_3": "yujjati paṭisambhidāñāṇānaṁ kāmāvacaralokuttarakusalesu kāmāvacarakiriyālokuttaravipākesu ca uppattito.",
  "tika-abh02t14:25_4": "Sabbañāṇārammaṇatāya sati yujjeyya,",
  "tika-abh02t14:25_5": "“yena ñāṇena tāni ñāṇāni jānātī”ti vacanato pana na sabbañāṇārammaṇatāti kathayanti.",
  "tika-abh02t14:25_6": "Suttantabhājanīye pana “ñāṇesu ñāṇaṁ paṭibhānapaṭisambhidā”ti avisesena vuttattā sabbañāṇārammaṇatā siyā.",
  "tika-abh02t14:25_7": "Abhidhammabhājanīyepi cittuppādavasena kathanaṁ niravasesakathananti yathādassitavisayavacanavasena “yena ñāṇena tāni ñāṇāni jānātī”ti yaṁ vuttaṁ,",
  "tika-abh02t14:25_8": "taṁ aññārammaṇataṁ na paṭisedhetīti.",
  "tika-abh02t14:25_9": "Yathā ca atthapaṭisambhidāvisayānaṁ na niravasesena kathanaṁ abhidhammabhājanīye,",
  "tika-abh02t14:25_10": "evaṁ paṭibhānapaṭisambhidāvisayassapīti.",
  "tika-abh02t14:25_11": "Evaṁ paṭibhānapaṭisambhidāya sabbañāṇavisayattā “tisso paṭisambhidā siyā parittārammaṇā siyā mahaggatārammaṇā siyā appamāṇārammaṇā”ti vuttā.",
  "tika-abh02t14:26_0": "Yadipi “siyā atthapaṭisambhidā na maggārammaṇā”ti vacanato abhidhammabhājanīye vuttapaṭisambhidāsveva pañhapucchakanayo pavatto.",
  "tika-abh02t14:26_1": "Na hi maggo paccayuppanno na hoti,",
  "tika-abh02t14:26_2": "abhidhammabhājanīye ca paṭisambhidāñāṇavisayā eva paṭibhānapaṭisambhidā vuttāti na tassā mahaggatārammaṇatāti.",
  "tika-abh02t14:26_3": "Evamapi dvepi etā pāḷiyo virujjhanti,",
  "tika-abh02t14:26_4": "tāsu balavatarāya ṭhatvā itarāya adhippāyo maggitabbo.",
  "tika-abh02t14:26_5": "Kusalākusalānaṁ pana paccayuppannattapaṭivedhopi kusalākusalabhāvapaṭivedhavinimutto natthīti nippariyāyā",
  "tika-abh02t14:26_6": "tattha dhammapaṭisambhidā ekantadhammavisayattā,",
  "tika-abh02t14:26_7": "tathā vipākakiriyānaṁ paccayabhāvapaṭivedhopi vipākakiriyabhāvapaṭivedhavinimutto natthīti nippariyāyā",
  "tika-abh02t14:26_8": "tattha atthapaṭisambhidā ekantikaatthavisayattā.",
  "tika-abh02t14:26_9": "Kiñci pana ñāṇaṁ appaṭibhānabhūtaṁ natthi ñeyyappakāsanatoti sabbasmimpi ñāṇe nippariyāyā paṭibhānapaṭisambhidā bhavituṁ arahati.",
  "tika-abh02t14:26_10": "Nippariyāyapaṭisambhidāsu pañhapucchakassa pavattiyaṁ dvepi pāḷiyo na virujjhanti.",
  "tika-abh02t14:27_0": "Saddārammaṇattā bahiddhārammaṇāti ettha parassa abhilāpasaddārammaṇattāti bhavitabbaṁ.",
  "tika-abh02t14:27_1": "Na hi saddārammaṇatā bahiddhārammaṇatāya kāraṇaṁ saddassa ajjhattassa ca sabbhāvāti.",
  "tika-abh02t14:27_2": "Anuvattamāno ca so eva saddoti visesanaṁ na katanti daṭṭhabbaṁ.",
  "tika-abh02t14:28_0": "Pañhapucchakavaṇṇanā niṭṭhitā.",
  "tika-abh02t14:29_0": "Paṭisambhidāvibhaṅgavaṇṇanā niṭṭhitā."
}