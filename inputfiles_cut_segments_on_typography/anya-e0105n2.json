{
  "anya-e0105n2:0_0": "Brāhmaṇakulavicāraṇā",
  "anya-e0105n2:1_0": "2. Atha “brāhmaṇamāṇavo”ti padampi tena evaṁ vicāritaṁ –",
  "anya-e0105n2:2_0": "(Ka) “buddhaghoso ‘brāhmaṇakulajāto’ti na sakkā gahetuṁ.",
  "anya-e0105n2:2_1": "Kasmā vedakālato paṭṭhāya yāvajjatanā sabbepi brāhmaṇā",
  "anya-e0105n2:3_0": "Brāhmaṇosya mukhamāsīdi, bāhū rājanya? Kata?;",
  "anya-e0105n2:4_0": "Ūrū tadasya yada vagya?,",
  "anya-e0105n2:4_1": "Padbhyāṁ gūdro ajāyatā”ti iruveda, 10- maṇḍala, 90;",
  "anya-e0105n2:4_2": "tathā athava 6 veda 19, 6, 6.",
  "anya-e0105n2:5_0": "Imaṁ purisasuttaṁ nāma mantaṁ jānantīti saddahiyā.",
  "anya-e0105n2:6_0": "Ayaṁ panassā attho –",
  "anya-e0105n2:6_1": "‘brāhmaṇo assa (brahmuno) mukhaṁ āsi.",
  "anya-e0105n2:6_2": "Bāhū rājañño kato,",
  "anya-e0105n2:6_3": "khattiyā assa bāhūti vuttaṁ hoti. Yo vesso,",
  "anya-e0105n2:6_4": "so assa ūrū.",
  "anya-e0105n2:6_5": "Suddo assa pādehi ajāyī’ti.",
  "anya-e0105n2:7_0": "Buddhaghoso pana ‘paṇḍitabrāhmaṇo’ti ñātopi taṁ gāthaṁ na aññāsi.",
  "anya-e0105n2:7_1": "Tathā hi tena bandhupādāpaccāti padassa atthavaṇṇanāyaṁ ‘tesaṁ kira ayaṁ laddhi –",
  "anya-e0105n2:7_2": "brāhmaṇā brahmuno mukhato nikkhantā,",
  "anya-e0105n2:7_3": "khattiyā urato,",
  "anya-e0105n2:7_4": "vessā nābhito,",
  "anya-e0105n2:7_5": "suddā jāṇuto,",
  "anya-e0105n2:7_6": "samaṇā piṭṭhipādato’ti dī. ni. aṭṭha. 1.263; ma. ni. aṭṭha.",
  "anya-e0105n2:7_7": "1.508 tissā vedagāthāya asamānattho vaṇṇito”ti.",
  "anya-e0105n2:8_0": "Ayaṁ panettha anuvicāraṇā –",
  "anya-e0105n2:8_1": "yadi ca taṁkālikānampi brāhmaṇānaṁ laddhi tatheva bhaveyya yathā etissaṁ gāthāyaṁ vuttā,",
  "anya-e0105n2:8_2": "sā catthavaṇṇanā ācariyassa matimattā.",
  "anya-e0105n2:8_3": "Evaṁ sati sā vicāraṇā yuttā bhaveyya.",
  "anya-e0105n2:8_4": "Etissaṁ pana gāthāyaṁ “brāhmaṇosya mukhamāsīdi”ti paṭhamapādena “brāhmaṇā brahmuno mukhato jātā”ti attho ujukato na labbhati.",
  "anya-e0105n2:8_5": "Buddhakāle pana brāhmaṇānaṁ laddhi “brāhmaṇā brahmuno mukhato jātā”ti evameva ahosīti pākaṭoyevāyamattho.",
  "anya-e0105n2:8_6": "Tathā hi dīghanikāye pāthikavagge aggaññasutte (3, 67) –",
  "anya-e0105n2:9_0": "“Dissanti kho pana vāseṭṭha brāhmaṇānaṁ brāhmaṇiyo utuniyopi gabbhiniyopi vijāyamānāpi pāyamānāpi.",
  "anya-e0105n2:9_1": "Te ca brāhmaṇā 0 yonijāva samānā evamāhaṁsu –",
  "anya-e0105n2:9_2": "brāhmaṇova seṭṭho vaṇṇo,",
  "anya-e0105n2:9_3": "hīnā aññe vaṇṇā.",
  "anya-e0105n2:9_4": "Brāhmaṇova sukko vaṇṇo,",
  "anya-e0105n2:9_5": "kaṇhā aññe vaṇṇā.",
  "anya-e0105n2:9_6": "Brāhmaṇāva sujjhanti,",
  "anya-e0105n2:9_7": "no abrāhmaṇā.",
  "anya-e0105n2:9_8": "Brāhmaṇāva brahmuno puttā orasā mukhato jātā brahmajā brahmanimmitā brahmadāyādāti.",
  "anya-e0105n2:9_9": "Te brahmānañceva abbhācikkhanti,",
  "anya-e0105n2:9_10": "musā ca bhāsanti,",
  "anya-e0105n2:9_11": "bahuñca apuññaṁ pasavantī”ti –",
  "anya-e0105n2:10_0": "Bhagavatā mahākāruṇikena vāseṭṭhabhāradvājānaṁ brāhmaṇamāṇavakānaṁ bhāsitaṁ,",
  "anya-e0105n2:10_1": "tehi ca taṁ abhinanditaṁ.",
  "anya-e0105n2:10_2": "Te pana dvepi māṇavakā jātivasena parisuddhabrāhmaṇā ceva honti tiṇṇampi vedānaṁ pāraguno ca.",
  "anya-e0105n2:10_3": "Tasmā “brāhmaṇā brahmuno mukhato nikkhantā”ti vacanassa taṁkālikānaṁ brāhmaṇānaṁ laddhivasena vuttabhāvo pākaṭoyeva.",
  "anya-e0105n2:10_4": "Yathā cetaṁ,",
  "anya-e0105n2:10_5": "evaṁ “khattiyā urato,",
  "anya-e0105n2:10_6": "vessā nābhito,",
  "anya-e0105n2:10_7": "suddā jāṇuto,",
  "anya-e0105n2:10_8": "samaṇā piṭṭhipādato”ti vacanampi “taṁkālikabrāhmaṇānaṁ laddhiññūhi porāṇaṭṭhakathācariyehi vutta”nti",
  "anya-e0105n2:10_9": "saddahitvā ācariyabuddhaghosena taṁ sabbaṁ porāṇaṭṭhakathāto bhāsāparivattanamattena visesetvā pakāsitaṁ bhaveyya.",
  "anya-e0105n2:10_10": "Tasmā tāyapi vedagāthāya ācariyassa abrāhmaṇabhāvasādhanaṁ anupapannamevāti.",
  "anya-e0105n2:11_0": "(Kha) punapi tena ācariyabuddhaghosattherassa abrāhmaṇabhāvasādhanatthaṁ dutiyampi kāraṇaṁ evamāhaṭaṁ –",
  "anya-e0105n2:12_0": "“Brāhmaṇaganthesu gabbhaghātavācakaṁ bhrūnahāti padaṁ pāḷiyaṁ bhūnahu (bhūnahano) iti dissati.",
  "anya-e0105n2:12_1": "Māgaṇḍiyasutte bhariyāya methunasaṁvāsābhāvena uppajjanārahagabbhassa nāsakattaṁ sandhāya māgaṇḍiyo paribbājako",
  "anya-e0105n2:12_2": "bhagavantaṁ ‘bhūnahu (bhūnahano) samaṇo gotamo’ti ma. ni.",
  "anya-e0105n2:12_3": "2.207 ādayo āha.",
  "anya-e0105n2:12_4": "Taṁ buddhaghoso na jānātīti pākaṭoyeva tadatthasaṁvaṇṇanāya.",
  "anya-e0105n2:12_5": "Tattha hi tena bhūnahunoti (bhūnahanassā) padaṁ ‘hatavaḍḍhino mariyādakārakassā’ti ma. ni. aṭṭha.",
  "anya-e0105n2:12_6": "2.207 vaṇṇita”nti.",
  "anya-e0105n2:13_0": "Tampi ayuttameva.",
  "anya-e0105n2:13_1": "Na hi māgaṇḍiyena phoṭṭhabbārammaṇāparibhogamattameva sandhāya bhūnahubhāvo vutto,",
  "anya-e0105n2:13_2": "atha kho channampi lokāmisārammaṇānaṁ aparibhogaṁ sandhāya vutto.",
  "anya-e0105n2:13_3": "Tasmiñhi sutte –",
  "anya-e0105n2:14_0": "“Cakkhuṁ kho māgaṇḍiya rūpārāmaṁ rūparataṁ rūpasammuditaṁ,",
  "anya-e0105n2:14_1": "taṁ tathāgatassa dantaṁ guttaṁ rakkhitaṁ saṁvutaṁ,",
  "anya-e0105n2:14_2": "tassa ca saṁvarāya dhammaṁ deseti,",
  "anya-e0105n2:14_3": "idaṁ nu te etaṁ māgaṇḍiya sandhāya bhāsitaṁ ‘bhūnahu samaṇo gotamo’ti.",
  "anya-e0105n2:14_4": "Etadeva kho pana me bho gotama sandhāya bhāsitaṁ ‘bhūnahu samaṇo gotamo’ti.",
  "anya-e0105n2:14_5": "Taṁ kissa hetu,",
  "anya-e0105n2:14_6": "evañhi no sutte ocaratīti…pe…",
  "anya-e0105n2:14_7": "mano kho māgaṇḍiya dhammārāmo dhammarato dhammasammudito,",
  "anya-e0105n2:14_8": "so tathāgatassa danto gutto rakkhito saṁvuto,",
  "anya-e0105n2:14_9": "tassa ca saṁvarāya dhammaṁ deseti,",
  "anya-e0105n2:14_10": "idaṁ nu te etaṁ māgaṇḍiya sandhāya bhāsitaṁ ‘bhūnahu samaṇo gotamo’ti.",
  "anya-e0105n2:14_11": "Etadeva kho pana me bho gotama sandhāya bhāsitaṁ ‘bhūnahu samaṇo gotamo’ti.",
  "anya-e0105n2:14_12": "Taṁ kissa hetu,",
  "anya-e0105n2:14_13": "evañhi no sutte ocaratī”ti ma. ni.",
  "anya-e0105n2:14_14": "2.207 ādayo.",
  "anya-e0105n2:15_0": "Evaṁ bhagavato ca anuyogo māgaṇḍiyassa ca paṭiññā āgatā.",
  "anya-e0105n2:16_0": "Ettha hi methunappaṭisevanavasena phoṭṭhabbārammaṇaparibhogahetu eva gabbhapatiṭṭhānaṁ sambhavatīti tadaparibhogameva",
  "anya-e0105n2:16_1": "sandhāya “bhūnahū”ti vattuṁ arahati,",
  "anya-e0105n2:16_2": "tadaññesaṁ pana pañcannaṁ rūpādiārammaṇānaṁ,",
  "anya-e0105n2:16_3": "tatthāpi visesato dhammārammaṇassa suddhamanoviññāṇena paribhogahetu natthi kiñci gabbhapatiṭṭhānanti",
  "anya-e0105n2:16_4": "tesaṁ aparibhogaṁ sandhāya bhūnahūti vattuṁ na arahatiyeva,",
  "anya-e0105n2:16_5": "māgaṇḍiyena pana sabbānipi tāni sandhāya vuttabhāvo paṭiññāto,",
  "anya-e0105n2:16_6": "kāraṇañcassa dassitaṁ “evañhi no sutte ocaratī”ti.",
  "anya-e0105n2:16_7": "Tasmā kiñcāpi dāni brāhmaṇaganthesu bhūnahu-",
  "anya-e0105n2:16_8": "(bhrūnahā) saddo gabbhaghātanatthe dissati,",
  "anya-e0105n2:16_9": "māgaṇḍiyasutte paneso attho na yujjatīti ācariyena “hatavaḍḍhi mariyādakārako”ti ayamevattho porāṇaṭṭhakathāya",
  "anya-e0105n2:16_10": "bhāsāparivattanavasena pakāsitoti veditabbo.",
  "anya-e0105n2:17_0": "(Ga) punapi tena “idampana buddhaghosassa abrāhmaṇabhāvasādhakaṁ pacchimakāraṇaṁ,",
  "anya-e0105n2:17_1": "so hi visuddhimagge sīlaniddese (1,",
  "anya-e0105n2:17_2": "31) brāhmaṇānaṁ parihāsaṁ karonto ‘evaṁ iminā piṇḍapātapaṭisevanena purāṇañca jighacchāvedanaṁ paṭihaṅkhāmi,",
  "anya-e0105n2:17_3": "navañca vedanaṁ aparimitabhojanapaccayaṁ āharahatthaka alaṁsāṭaka tatravaṭṭaka kākamāsaka bhuttavamitakabrāhmaṇānaṁ",
  "anya-e0105n2:17_4": "aññataro viya na uppādessāmīti paṭisevatī’ti āha.",
  "anya-e0105n2:17_5": "Idaṁ pana ekassa bhinnabrāhmaṇaladdhikassāpi vacanaṁ siyāti tadeva daḷhakāraṇaṁ katvā na sakkā ‘buddhaghoso",
  "anya-e0105n2:17_6": "abrāhmaṇo’ti vattu”nti tatiyaṁ kāraṇaṁ vuttaṁ.",
  "anya-e0105n2:17_7": "Taṁ pana atisaṁvejanīyavacanameva.",
  "anya-e0105n2:17_8": "Na hetaṁ ācariyena brāhmaṇānaṁ parihāsaṁ kātukāmena vuttaṁ,",
  "anya-e0105n2:17_9": "na ca taṁ parihāsavacanena saṁyojetabbaṭṭhānaṁ,",
  "anya-e0105n2:17_10": "aññadatthu yathābhūtamatthaṁ dassetvā sabrahmacārīnaṁ ovādānusāsanidānavasena vattabbaṭṭhānaṁ,",
  "anya-e0105n2:17_11": "tathāyeva ca ācariyena vuttaṁ.",
  "anya-e0105n2:17_12": "Tathā hi ye loke paradattūpajīvino samaṇā vā brāhmaṇā vā aññe vāpi ca puggalā,",
  "anya-e0105n2:17_13": "te paccavekkhaṇañāṇarahitā asaṁvare ṭhitā kadāci atipaṇītaṁ rasaṁ pahūtaṁ laddhā aparimitampi bhuñjeyyuṁ,",
  "anya-e0105n2:17_14": "visesato pana brāhmaṇā lokikavatthuvasena ca,",
  "anya-e0105n2:17_15": "jātakādisāsanikavatthuvasena ca tādisā ahesunti pākaṭā.",
  "anya-e0105n2:17_16": "Imasmiñhi loke vassasatasahassehi vā vassakoṭīhi vā aparicchinnaddhāne ko sakkā vattuṁ “nedisā bhūtapubbā”ti.",
  "anya-e0105n2:17_17": "Tasmā tādisehi viya na aparimitabhojanehi bhavitabbanti ovādānusāsanidānavaseneva vuttaṁ.",
  "anya-e0105n2:17_18": "Tadevaṁ atthasaṁhitampi samānaṁ ayonisomanasikaroto anatthameva jātaṁ,",
  "anya-e0105n2:17_19": "yathā sabhariyassa māgaṇḍiyabrāhmaṇassa anāgāmimaggaphalatthāyapi desitā gāthā dha. pa. aṭṭha.",
  "anya-e0105n2:17_20": "1.sāmāvatīvatthu tesaṁ dhītuyā anatthāya saṁvattatīti saṁvegoyevettha brūhetabboti."
}