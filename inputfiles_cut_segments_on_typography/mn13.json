{
  "mn13:0.1_0": "Majjhima Nikāya 13",
  "mn13:0.2_0": "Mahādukkhakkhandhasutta",
  "mn13:1.1_0": "Evaṁ me sutaṁ—",
  "mn13:1.2_0": "ekaṁ samayaṁ bhagavā sāvatthiyaṁ viharati jetavane anāthapiṇḍikassa ārāme.",
  "mn13:2.1_0": "Atha kho sambahulā bhikkhū pubbaṇhasamayaṁ nivāsetvā pattacīvaramādāya sāvatthiṁ piṇḍāya pāvisiṁsu.",
  "mn13:2.2_0": "Atha kho tesaṁ bhikkhūnaṁ etadahosi:",
  "mn13:2.3_0": "“atippago kho tāva sāvatthiyaṁ piṇḍāya carituṁ,",
  "mn13:2.4_0": "yaṁ nūna mayaṁ yena aññatitthiyānaṁ paribbājakānaṁ ārāmo tenupasaṅkameyyāmā”ti.",
  "mn13:2.5_0": "Atha kho te bhikkhū yena aññatitthiyānaṁ paribbājakānaṁ ārāmo tenupasaṅkamiṁsu;",
  "mn13:2.5_1": "upasaṅkamitvā tehi aññatitthiyehi paribbājakehi saddhiṁ sammodiṁsu;",
  "mn13:2.6_0": "sammodanīyaṁ kathaṁ sāraṇīyaṁ vītisāretvā ekamantaṁ nisīdiṁsu.",
  "mn13:2.6_1": "Ekamantaṁ nisinne kho te bhikkhū te aññatitthiyā paribbājakā etadavocuṁ:",
  "mn13:3.1_0": "“samaṇo, āvuso, gotamo kāmānaṁ pariññaṁ paññapeti, mayampi kāmānaṁ pariññaṁ paññapema;",
  "mn13:3.2_0": "samaṇo, āvuso, gotamo rūpānaṁ pariññaṁ paññapeti, mayampi rūpānaṁ pariññaṁ paññapema;",
  "mn13:3.3_0": "samaṇo, āvuso, gotamo vedanānaṁ pariññaṁ paññapeti, mayampi vedanānaṁ pariññaṁ paññapema;",
  "mn13:3.4_0": "idha no, āvuso, ko viseso, ko adhippayāso, kiṁ nānākaraṇaṁ samaṇassa vā gotamassa amhākaṁ vā—",
  "mn13:3.5_0": "yadidaṁ dhammadesanāya vā dhammadesanaṁ, anusāsaniyā vā anusāsanin”ti?",
  "mn13:4.1_0": "Atha kho te bhikkhū tesaṁ aññatitthiyānaṁ paribbājakānaṁ bhāsitaṁ neva abhinandiṁsu,",
  "mn13:4.1_1": "nappaṭikkosiṁsu;",
  "mn13:4.2_0": "anabhinanditvā appaṭikkositvā uṭṭhāyāsanā pakkamiṁsu:",
  "mn13:4.3_0": "“bhagavato santike etassa bhāsitassa atthaṁ ājānissāmā”ti.",
  "mn13:5.1_0": "Atha kho te bhikkhū sāvatthiyaṁ piṇḍāya caritvā pacchābhattaṁ piṇḍapātapaṭikkantā yena bhagavā tenupasaṅkamiṁsu;",
  "mn13:5.1_1": "upasaṅkamitvā bhagavantaṁ abhivādetvā ekamantaṁ nisīdiṁsu.",
  "mn13:5.1_2": "Ekamantaṁ nisinnā kho te bhikkhū bhagavantaṁ etadavocuṁ:",
  "mn13:5.2_0": "“idha mayaṁ, bhante, pubbaṇhasamayaṁ nivāsetvā pattacīvaramādāya sāvatthiṁ piṇḍāya pāvisimha.",
  "mn13:5.3_0": "Tesaṁ no, bhante, amhākaṁ etadahosi:",
  "mn13:5.4_0": "‘atippago kho tāva sāvatthiyaṁ piṇḍāya carituṁ,",
  "mn13:5.5_0": "yaṁ nūna mayaṁ yena aññatitthiyānaṁ paribbājakānaṁ ārāmo tenupasaṅkameyyāmā’ti.",
  "mn13:5.6_0": "Atha kho mayaṁ, bhante,",
  "mn13:5.6_1": "yena aññatitthiyānaṁ paribbājakānaṁ ārāmo tenupasaṅkamimha;",
  "mn13:5.6_2": "upasaṅkamitvā tehi aññatitthiyehi paribbājakehi saddhiṁ sammodimha;",
  "mn13:5.7_0": "sammodanīyaṁ kathaṁ sāraṇīyaṁ vītisāretvā ekamantaṁ nisīdimha.",
  "mn13:5.7_1": "Ekamantaṁ nisinne kho amhe, bhante,",
  "mn13:5.7_2": "te aññatitthiyā paribbājakā etadavocuṁ:",
  "mn13:5.8_0": "‘samaṇo, āvuso, gotamo kāmānaṁ pariññaṁ paññapeti, mayampi kāmānaṁ pariññaṁ paññapema.",
  "mn13:5.9_0": "Samaṇo, āvuso, gotamo rūpānaṁ pariññaṁ paññapeti, mayampi rūpānaṁ pariññaṁ paññapema.",
  "mn13:5.10_0": "Samaṇo, āvuso, gotamo vedanānaṁ pariññaṁ paññapeti, mayampi vedanānaṁ pariññaṁ paññapema.",
  "mn13:5.11_0": "Idha no, āvuso,",
  "mn13:5.11_1": "ko viseso,",
  "mn13:5.11_2": "ko adhippayāso,",
  "mn13:5.11_3": "kiṁ nānākaraṇaṁ samaṇassa vā gotamassa amhākaṁ vā,",
  "mn13:5.11_4": "yadidaṁ dhammadesanāya vā dhammadesanaṁ anusāsaniyā vā anusāsanin’ti.",
  "mn13:5.12_0": "Atha kho mayaṁ, bhante,",
  "mn13:5.12_1": "tesaṁ aññatitthiyānaṁ paribbājakānaṁ bhāsitaṁ neva abhinandimha,",
  "mn13:5.12_2": "nappaṭikkosimha;",
  "mn13:5.13_0": "anabhinanditvā appaṭikkositvā uṭṭhāyāsanā pakkamimha:",
  "mn13:5.14_0": "‘bhagavato santike etassa bhāsitassa atthaṁ ājānissāmā’”ti.",
  "mn13:6.1_0": "“Evaṁvādino, bhikkhave, aññatitthiyā paribbājakā evamassu vacanīyā:",
  "mn13:6.2_0": "‘ko panāvuso, kāmānaṁ assādo, ko ādīnavo, kiṁ nissaraṇaṁ?",
  "mn13:6.3_0": "Ko rūpānaṁ assādo, ko ādīnavo, kiṁ nissaraṇaṁ?",
  "mn13:6.4_0": "Ko vedanānaṁ assādo, ko ādīnavo, kiṁ nissaraṇan’ti?",
  "mn13:6.5_0": "Evaṁ puṭṭhā,",
  "mn13:6.5_1": "bhikkhave,",
  "mn13:6.5_2": "aññatitthiyā paribbājakā na ceva sampāyissanti,",
  "mn13:6.5_3": "uttariñca vighātaṁ āpajjissanti.",
  "mn13:6.6_0": "Taṁ kissa hetu?",
  "mn13:6.7_0": "Yathā taṁ, bhikkhave, avisayasmiṁ.",
  "mn13:6.8_0": "Nāhaṁ taṁ,",
  "mn13:6.8_1": "bhikkhave,",
  "mn13:6.8_2": "passāmi sadevake loke samārake sabrahmake sassamaṇabrāhmaṇiyā pajāya sadevamanussāya yo imesaṁ pañhānaṁ veyyākaraṇena cittaṁ ārādheyya,",
  "mn13:6.8_3": "aññatra tathāgatena vā tathāgatasāvakena vā,",
  "mn13:6.8_4": "ito vā pana sutvā.",
  "mn13:7.1_0": "Ko ca, bhikkhave, kāmānaṁ assādo?",
  "mn13:7.2_0": "Pañcime, bhikkhave, kāmaguṇā.",
  "mn13:7.3_0": "Katame pañca?",
  "mn13:7.4_0": "Cakkhuviññeyyā rūpā iṭṭhā kantā manāpā piyarūpā kāmūpasaṁhitā rajanīyā,",
  "mn13:7.5_0": "sotaviññeyyā saddā …pe…",
  "mn13:7.6_0": "ghānaviññeyyā gandhā …",
  "mn13:7.7_0": "jivhāviññeyyā rasā …",
  "mn13:7.8_0": "kāyaviññeyyā phoṭṭhabbā iṭṭhā kantā manāpā piyarūpā kāmūpasaṁhitā rajanīyā—",
  "mn13:7.9_0": "ime kho, bhikkhave, pañca kāmaguṇā.",
  "mn13:7.10_0": "Yaṁ kho, bhikkhave, ime pañca kāmaguṇe paṭicca uppajjati sukhaṁ somanassaṁ—ayaṁ kāmānaṁ assādo.",
  "mn13:8.1_0": "Ko ca, bhikkhave, kāmānaṁ ādīnavo?",
  "mn13:8.2_0": "Idha, bhikkhave, kulaputto yena sippaṭṭhānena jīvikaṁ kappeti—",
  "mn13:8.3_0": "yadi muddāya yadi gaṇanāya yadi saṅkhānena yadi kasiyā yadi vaṇijjāya yadi gorakkhena yadi issatthena yadi rājaporisena yadi sippaññatarena—",
  "mn13:8.4_0": "sītassa purakkhato uṇhassa purakkhato ḍaṁsamakasavātātapasarīsapasamphassehi rissamāno khuppipāsāya mīyamāno;",
  "mn13:8.5_0": "ayampi,",
  "mn13:8.5_1": "bhikkhave,",
  "mn13:8.5_2": "kāmānaṁ ādīnavo sandiṭṭhiko,",
  "mn13:8.5_3": "dukkhakkhandho kāmahetu kāmanidānaṁ kāmādhikaraṇaṁ kāmānameva hetu.",
  "mn13:9.1_0": "Tassa ce, bhikkhave, kulaputtassa evaṁ uṭṭhahato ghaṭato vāyamato te bhogā nābhinipphajjanti.",
  "mn13:9.2_0": "So socati kilamati paridevati urattāḷiṁ kandati, sammohaṁ āpajjati:",
  "mn13:9.3_0": "‘moghaṁ vata me uṭṭhānaṁ, aphalo vata me vāyāmo’ti.",
  "mn13:9.4_0": "Ayampi,",
  "mn13:9.4_1": "bhikkhave,",
  "mn13:9.4_2": "kāmānaṁ ādīnavo sandiṭṭhiko dukkhakkhandho kāmahetu kāmanidānaṁ kāmādhikaraṇaṁ kāmānameva hetu.",
  "mn13:10.1_0": "Tassa ce, bhikkhave, kulaputtassa evaṁ uṭṭhahato ghaṭato vāyamato te bhogā abhinipphajjanti.",
  "mn13:10.2_0": "So tesaṁ bhogānaṁ ārakkhādhikaraṇaṁ dukkhaṁ domanassaṁ paṭisaṁvedeti:",
  "mn13:10.3_0": "‘kinti me bhoge neva rājāno hareyyuṁ,",
  "mn13:10.3_1": "na corā hareyyuṁ,",
  "mn13:10.3_2": "na aggi daheyya,",
  "mn13:10.3_3": "na udakaṁ vaheyya,",
  "mn13:10.3_4": "na appiyā dāyādā hareyyun’ti.",
  "mn13:10.4_0": "Tassa evaṁ ārakkhato gopayato te bhoge rājāno vā haranti,",
  "mn13:10.4_1": "corā vā haranti,",
  "mn13:10.4_2": "aggi vā dahati,",
  "mn13:10.4_3": "udakaṁ vā vahati,",
  "mn13:10.4_4": "appiyā vā dāyādā haranti.",
  "mn13:10.5_0": "So socati kilamati paridevati urattāḷiṁ kandati, sammohaṁ āpajjati:",
  "mn13:10.6_0": "‘yampi me ahosi tampi no natthī’ti.",
  "mn13:10.7_0": "Ayampi,",
  "mn13:10.7_1": "bhikkhave,",
  "mn13:10.7_2": "kāmānaṁ ādīnavo sandiṭṭhiko,",
  "mn13:10.7_3": "dukkhakkhandho kāmahetu kāmanidānaṁ kāmādhikaraṇaṁ kāmānameva hetu.",
  "mn13:11.1_0": "Puna caparaṁ,",
  "mn13:11.1_1": "bhikkhave,",
  "mn13:11.1_2": "kāmahetu kāmanidānaṁ kāmādhikaraṇaṁ kāmānameva hetu rājānopi rājūhi vivadanti,",
  "mn13:11.1_3": "khattiyāpi khattiyehi vivadanti,",
  "mn13:11.1_4": "brāhmaṇāpi brāhmaṇehi vivadanti,",
  "mn13:11.1_5": "gahapatīpi gahapatīhi vivadanti,",
  "mn13:11.1_6": "mātāpi puttena vivadati,",
  "mn13:11.1_7": "puttopi mātarā vivadati,",
  "mn13:11.1_8": "pitāpi puttena vivadati,",
  "mn13:11.1_9": "puttopi pitarā vivadati,",
  "mn13:11.1_10": "bhātāpi bhātarā vivadati,",
  "mn13:11.1_11": "bhātāpi bhaginiyā vivadati,",
  "mn13:11.1_12": "bhaginīpi bhātarā vivadati,",
  "mn13:11.1_13": "sahāyopi sahāyena vivadati.",
  "mn13:11.2_0": "Te tattha kalahaviggahavivādāpannā aññamaññaṁ pāṇīhipi upakkamanti,",
  "mn13:11.2_1": "leḍḍūhipi upakkamanti,",
  "mn13:11.2_2": "daṇḍehipi upakkamanti,",
  "mn13:11.2_3": "satthehipi upakkamanti.",
  "mn13:11.3_0": "Te tattha maraṇampi nigacchanti, maraṇamattampi dukkhaṁ.",
  "mn13:11.4_0": "Ayampi,",
  "mn13:11.4_1": "bhikkhave,",
  "mn13:11.4_2": "kāmānaṁ ādīnavo sandiṭṭhiko,",
  "mn13:11.4_3": "dukkhakkhandho kāmahetu kāmanidānaṁ kāmādhikaraṇaṁ kāmānameva hetu.",
  "mn13:12.1_0": "Puna caparaṁ,",
  "mn13:12.1_1": "bhikkhave,",
  "mn13:12.1_2": "kāmahetu kāmanidānaṁ kāmādhikaraṇaṁ kāmānameva hetu asicammaṁ gahetvā,",
  "mn13:12.1_3": "dhanukalāpaṁ sannayhitvā,",
  "mn13:12.1_4": "ubhatobyūḷhaṁ saṅgāmaṁ pakkhandanti usūsupi khippamānesu,",
  "mn13:12.1_5": "sattīsupi khippamānāsu,",
  "mn13:12.1_6": "asīsupi vijjotalantesu.",
  "mn13:12.2_0": "Te tattha usūhipi vijjhanti, sattiyāpi vijjhanti, asināpi sīsaṁ chindanti.",
  "mn13:12.3_0": "Te tattha maraṇampi nigacchanti, maraṇamattampi dukkhaṁ.",
  "mn13:12.4_0": "Ayampi,",
  "mn13:12.4_1": "bhikkhave,",
  "mn13:12.4_2": "kāmānaṁ ādīnavo sandiṭṭhiko,",
  "mn13:12.4_3": "dukkhakkhandho kāmahetu kāmanidānaṁ kāmādhikaraṇaṁ kāmānameva hetu.",
  "mn13:13.1_0": "Puna caparaṁ,",
  "mn13:13.1_1": "bhikkhave,",
  "mn13:13.1_2": "kāmahetu kāmanidānaṁ kāmādhikaraṇaṁ kāmānameva hetu asicammaṁ gahetvā,",
  "mn13:13.1_3": "dhanukalāpaṁ sannayhitvā,",
  "mn13:13.1_4": "addāvalepanā upakāriyo pakkhandanti usūsupi khippamānesu,",
  "mn13:13.1_5": "sattīsupi khippamānāsu,",
  "mn13:13.1_6": "asīsupi vijjotalantesu.",
  "mn13:13.2_0": "Te tattha usūhipi vijjhanti,",
  "mn13:13.2_1": "sattiyāpi vijjhanti,",
  "mn13:13.2_2": "chakaṇakāyapi osiñcanti,",
  "mn13:13.2_3": "abhivaggenapi omaddanti,",
  "mn13:13.2_4": "asināpi sīsaṁ chindanti.",
  "mn13:13.3_0": "Te tattha maraṇampi nigacchanti, maraṇamattampi dukkhaṁ.",
  "mn13:13.4_0": "Ayampi,",
  "mn13:13.4_1": "bhikkhave,",
  "mn13:13.4_2": "kāmānaṁ ādīnavo sandiṭṭhiko,",
  "mn13:13.4_3": "dukkhakkhandho kāmahetu kāmanidānaṁ kāmādhikaraṇaṁ kāmānameva hetu.",
  "mn13:14.1_0": "Puna caparaṁ,",
  "mn13:14.1_1": "bhikkhave,",
  "mn13:14.1_2": "kāmahetu kāmanidānaṁ kāmādhikaraṇaṁ kāmānameva hetu sandhimpi chindanti,",
  "mn13:14.1_3": "nillopampi haranti,",
  "mn13:14.1_4": "ekāgārikampi karonti,",
  "mn13:14.1_5": "paripanthepi tiṭṭhanti,",
  "mn13:14.1_6": "paradārampi gacchanti.",
  "mn13:14.2_0": "Tamenaṁ rājāno gahetvā vividhā kammakāraṇā kārenti—",
  "mn13:14.3_0": "kasāhipi tāḷenti,",
  "mn13:14.3_1": "vettehipi tāḷenti,",
  "mn13:14.3_2": "aḍḍhadaṇḍakehipi tāḷenti;",
  "mn13:14.3_3": "hatthampi chindanti,",
  "mn13:14.3_4": "pādampi chindanti,",
  "mn13:14.3_5": "hatthapādampi chindanti,",
  "mn13:14.3_6": "kaṇṇampi chindanti,",
  "mn13:14.3_7": "nāsampi chindanti,",
  "mn13:14.3_8": "kaṇṇanāsampi chindanti;",
  "mn13:14.3_9": "bilaṅgathālikampi karonti,",
  "mn13:14.3_10": "saṅkhamuṇḍikampi karonti,",
  "mn13:14.3_11": "rāhumukhampi karonti,",
  "mn13:14.3_12": "jotimālikampi karonti,",
  "mn13:14.3_13": "hatthapajjotikampi karonti,",
  "mn13:14.3_14": "erakavattikampi karonti,",
  "mn13:14.3_15": "cīrakavāsikampi karonti,",
  "mn13:14.3_16": "eṇeyyakampi karonti,",
  "mn13:14.3_17": "baḷisamaṁsikampi karonti,",
  "mn13:14.3_18": "kahāpaṇikampi karonti,",
  "mn13:14.3_19": "khārāpatacchikampi karonti,",
  "mn13:14.3_20": "palighaparivattikampi karonti,",
  "mn13:14.3_21": "palālapīṭhakampi karonti,",
  "mn13:14.3_22": "tattenapi telena osiñcanti,",
  "mn13:14.3_23": "sunakhehipi khādāpenti,",
  "mn13:14.3_24": "jīvantampi sūle uttāsenti,",
  "mn13:14.3_25": "asināpi sīsaṁ chindanti.",
  "mn13:14.4_0": "Te tattha maraṇampi nigacchanti, maraṇamattampi dukkhaṁ.",
  "mn13:14.5_0": "Ayampi,",
  "mn13:14.5_1": "bhikkhave,",
  "mn13:14.5_2": "kāmānaṁ ādīnavo sandiṭṭhiko,",
  "mn13:14.5_3": "dukkhakkhandho kāmahetu kāmanidānaṁ kāmādhikaraṇaṁ kāmānameva hetu.",
  "mn13:15.1_0": "Puna caparaṁ,",
  "mn13:15.1_1": "bhikkhave,",
  "mn13:15.1_2": "kāmahetu kāmanidānaṁ kāmādhikaraṇaṁ kāmānameva hetu kāyena duccaritaṁ caranti,",
  "mn13:15.1_3": "vācāya duccaritaṁ caranti,",
  "mn13:15.1_4": "manasā duccaritaṁ caranti.",
  "mn13:15.2_0": "Te kāyena duccaritaṁ caritvā,",
  "mn13:15.2_1": "vācāya duccaritaṁ caritvā,",
  "mn13:15.2_2": "manasā duccaritaṁ caritvā,",
  "mn13:15.2_3": "kāyassa bhedā paraṁ maraṇā apāyaṁ duggatiṁ vinipātaṁ nirayaṁ upapajjanti.",
  "mn13:15.3_0": "Ayampi,",
  "mn13:15.3_1": "bhikkhave,",
  "mn13:15.3_2": "kāmānaṁ ādīnavo samparāyiko,",
  "mn13:15.3_3": "dukkhakkhandho kāmahetu kāmanidānaṁ kāmādhikaraṇaṁ kāmānameva hetu.",
  "mn13:16.1_0": "Kiñca, bhikkhave, kāmānaṁ nissaraṇaṁ?",
  "mn13:16.2_0": "Yo kho, bhikkhave, kāmesu chandarāgavinayo chandarāgappahānaṁ—idaṁ kāmānaṁ nissaraṇaṁ.",
  "mn13:17.1_0": "Ye hi keci,",
  "mn13:17.1_1": "bhikkhave,",
  "mn13:17.1_2": "samaṇā vā brāhmaṇā vā evaṁ kāmānaṁ assādañca assādato ādīnavañca ādīnavato nissaraṇañca nissaraṇato yathābhūtaṁ",
  "mn13:17.1_3": "nappajānanti te vata sāmaṁ vā kāme parijānissanti,",
  "mn13:17.1_4": "paraṁ vā tathattāya samādapessanti yathā paṭipanno kāme parijānissatīti—netaṁ ṭhānaṁ vijjati.",
  "mn13:17.2_0": "Ye ca kho keci,",
  "mn13:17.2_1": "bhikkhave,",
  "mn13:17.2_2": "samaṇā vā brāhmaṇā vā evaṁ kāmānaṁ assādañca assādato ādīnavañca ādīnavato nissaraṇañca nissaraṇato yathābhūtaṁ pajānanti,",
  "mn13:17.2_3": "te vata sāmaṁ vā kāme parijānissanti paraṁ vā tathattāya samādapessanti yathā paṭipanno kāme parijānissatīti—ṭhānametaṁ vijjati.",
  "mn13:18.1_0": "Ko ca, bhikkhave, rūpānaṁ assādo?",
  "mn13:18.2_0": "Seyyathāpi,",
  "mn13:18.2_1": "bhikkhave,",
  "mn13:18.2_2": "khattiyakaññā vā brāhmaṇakaññā vā gahapatikaññā vā pannarasavassuddesikā vā soḷasavassuddesikā vā,",
  "mn13:18.2_3": "nātidīghā nātirassā nātikisā nātithūlā nātikāḷī nāccodātā paramā sā,",
  "mn13:18.2_4": "bhikkhave,",
  "mn13:18.2_5": "tasmiṁ samaye subhā vaṇṇanibhāti?",
  "mn13:18.3_0": "‘Evaṁ, bhante’.",
  "mn13:18.4_0": "Yaṁ kho, bhikkhave, subhaṁ vaṇṇanibhaṁ paṭicca uppajjati sukhaṁ somanassaṁ—",
  "mn13:18.5_0": "ayaṁ rūpānaṁ assādo.",
  "mn13:19.1_0": "Ko ca, bhikkhave, rūpānaṁ ādīnavo?",
  "mn13:19.2_0": "Idha,",
  "mn13:19.2_1": "bhikkhave,",
  "mn13:19.2_2": "tameva bhaginiṁ passeyya aparena samayena āsītikaṁ vā nāvutikaṁ vā vassasatikaṁ vā jātiyā,",
  "mn13:19.2_3": "jiṇṇaṁ gopānasivaṅkaṁ bhoggaṁ daṇḍaparāyanaṁ pavedhamānaṁ gacchantiṁ āturaṁ gatayobbanaṁ khaṇḍadantaṁ palitakesaṁ,",
  "mn13:19.2_4": "vilūnaṁ khalitasiraṁ valinaṁ tilakāhatagattaṁ.",
  "mn13:19.3_0": "Taṁ kiṁ maññatha, bhikkhave,",
  "mn13:19.4_0": "yā purimā subhā vaṇṇanibhā sā antarahitā, ādīnavo pātubhūtoti?",
  "mn13:19.5_0": "‘Evaṁ, bhante’.",
  "mn13:19.6_0": "Ayampi, bhikkhave, rūpānaṁ ādīnavo.",
  "mn13:20.1_0": "Puna caparaṁ,",
  "mn13:20.1_1": "bhikkhave,",
  "mn13:20.1_2": "tameva bhaginiṁ passeyya ābādhikaṁ dukkhitaṁ bāḷhagilānaṁ,",
  "mn13:20.1_3": "sake muttakarīse palipannaṁ semānaṁ,",
  "mn13:20.1_4": "aññehi vuṭṭhāpiyamānaṁ,",
  "mn13:20.1_5": "aññehi saṁvesiyamānaṁ.",
  "mn13:20.2_0": "Taṁ kiṁ maññatha, bhikkhave,",
  "mn13:20.3_0": "yā purimā subhā vaṇṇanibhā sā antarahitā, ādīnavo pātubhūtoti?",
  "mn13:20.4_0": "‘Evaṁ, bhante’.",
  "mn13:20.5_0": "Ayampi, bhikkhave, rūpānaṁ ādīnavo.",
  "mn13:21.1_0": "Puna caparaṁ, bhikkhave, tameva bhaginiṁ passeyya sarīraṁ sivathikāya chaḍḍitaṁ—",
  "mn13:21.2_0": "ekāhamataṁ vā dvīhamataṁ vā tīhamataṁ vā, uddhumātakaṁ vinīlakaṁ vipubbakajātaṁ.",
  "mn13:21.3_0": "Taṁ kiṁ maññatha, bhikkhave,",
  "mn13:21.4_0": "yā purimā subhā vaṇṇanibhā sā antarahitā, ādīnavo pātubhūtoti?",
  "mn13:21.5_0": "‘Evaṁ, bhante’.",
  "mn13:21.6_0": "Ayampi, bhikkhave, rūpānaṁ ādīnavo.",
  "mn13:22.1_0": "Puna caparaṁ, bhikkhave, tameva bhaginiṁ passeyya sarīraṁ sivathikāya chaḍḍitaṁ—",
  "mn13:22.2_0": "kākehi vā khajjamānaṁ,",
  "mn13:22.2_1": "kulalehi vā khajjamānaṁ,",
  "mn13:22.2_2": "gijjhehi vā khajjamānaṁ,",
  "mn13:22.2_3": "kaṅkehi vā khajjamānaṁ,",
  "mn13:22.2_4": "sunakhehi vā khajjamānaṁ,",
  "mn13:22.2_5": "byagghehi vā khajjamānaṁ,",
  "mn13:22.2_6": "dīpīhi vā khajjamānaṁ,",
  "mn13:22.2_7": "siṅgālehi vā khajjamānaṁ,",
  "mn13:22.2_8": "vividhehi vā pāṇakajātehi khajjamānaṁ.",
  "mn13:22.3_0": "Taṁ kiṁ maññatha, bhikkhave, yā purimā subhā vaṇṇanibhā sā antarahitā, ādīnavo pātubhūtoti?",
  "mn13:22.4_0": "‘Evaṁ, bhante’.",
  "mn13:22.5_0": "Ayampi, bhikkhave, rūpānaṁ ādīnavo.",
  "mn13:23-28.1_0": "Puna caparaṁ, bhikkhave, tameva bhaginiṁ passeyya sarīraṁ sivathikāya chaḍḍitaṁ—",
  "mn13:23-28.2_0": "aṭṭhikasaṅkhalikaṁ samaṁsalohitaṁ nhārusambandhaṁ,",
  "mn13:23-28.2_1": "aṭṭhikasaṅkhalikaṁ nimaṁsalohitamakkhitaṁ nhārusambandhaṁ,",
  "mn13:23-28.2_2": "aṭṭhikasaṅkhalikaṁ apagatamaṁsalohitaṁ nhārusambandhaṁ,",
  "mn13:23-28.2_3": "aṭṭhikāni apagatasambandhāni disāvidisāvikkhittāni—",
  "mn13:23-28.3_0": "aññena hatthaṭṭhikaṁ,",
  "mn13:23-28.3_1": "aññena pādaṭṭhikaṁ,",
  "mn13:23-28.3_2": "aññena gopphakaṭṭhikaṁ,",
  "mn13:23-28.3_3": "aññena jaṅghaṭṭhikaṁ,",
  "mn13:23-28.3_4": "aññena ūruṭṭhikaṁ,",
  "mn13:23-28.3_5": "aññena kaṭiṭṭhikaṁ,",
  "mn13:23-28.3_6": "aññena phāsukaṭṭhikaṁ,",
  "mn13:23-28.3_7": "aññena piṭṭhiṭṭhikaṁ,",
  "mn13:23-28.3_8": "aññena khandhaṭṭhikaṁ,",
  "mn13:23-28.3_9": "aññena gīvaṭṭhikaṁ,",
  "mn13:23-28.3_10": "aññena hanukaṭṭhikaṁ,",
  "mn13:23-28.3_11": "aññena dantaṭṭhikaṁ,",
  "mn13:23-28.3_12": "aññena sīsakaṭāhaṁ.",
  "mn13:23-28.4_0": "Taṁ kiṁ maññatha, bhikkhave, yā purimā subhā vaṇṇanibhā sā antarahitā, ādīnavo pātubhūtoti?",
  "mn13:23-28.5_0": "‘Evaṁ, bhante’.",
  "mn13:23-28.6_0": "Ayampi, bhikkhave, rūpānaṁ ādīnavo.",
  "mn13:29.1_0": "Puna caparaṁ, bhikkhave, tameva bhaginiṁ passeyya sarīraṁ sivathikāya chaḍḍitaṁ—",
  "mn13:29.2_0": "aṭṭhikāni setāni saṅkhavaṇṇapaṭibhāgāni,",
  "mn13:29.2_1": "aṭṭhikāni puñjakitāni terovassikāni,",
  "mn13:29.2_2": "aṭṭhikāni pūtīni cuṇṇakajātāni.",
  "mn13:29.3_0": "Taṁ kiṁ maññatha, bhikkhave,",
  "mn13:29.4_0": "yā purimā subhā vaṇṇanibhā sā antarahitā, ādīnavo pātubhūtoti?",
  "mn13:29.5_0": "‘Evaṁ, bhante’.",
  "mn13:29.6_0": "Ayampi, bhikkhave, rūpānaṁ ādīnavo.",
  "mn13:30.1_0": "Kiñca, bhikkhave, rūpānaṁ nissaraṇaṁ?",
  "mn13:30.2_0": "Yo, bhikkhave, rūpesu chandarāgavinayo chandarāgappahānaṁ—idaṁ rūpānaṁ nissaraṇaṁ.",
  "mn13:31.1_0": "Ye hi keci,",
  "mn13:31.1_1": "bhikkhave,",
  "mn13:31.1_2": "samaṇā vā brāhmaṇā vā evaṁ rūpānaṁ assādañca assādato ādīnavañca ādīnavato nissaraṇañca nissaraṇato yathābhūtaṁ",
  "mn13:31.1_3": "nappajānanti te vata sāmaṁ vā rūpe parijānissanti,",
  "mn13:31.1_4": "paraṁ vā tathattāya samādapessanti yathā paṭipanno rūpe parijānissatīti—netaṁ ṭhānaṁ vijjati.",
  "mn13:31.2_0": "Ye ca kho keci,",
  "mn13:31.2_1": "bhikkhave,",
  "mn13:31.2_2": "samaṇā vā brāhmaṇā vā evaṁ rūpānaṁ assādañca assādato ādīnavañca ādīnavato nissaraṇañca nissaraṇato yathābhūtaṁ",
  "mn13:31.2_3": "pajānanti te vata sāmaṁ vā rūpe parijānissanti paraṁ vā tathattāya samādapessanti yathā paṭipanno rūpe",
  "mn13:31.2_4": "parijānissatīti—ṭhānametaṁ vijjati.",
  "mn13:32.1_0": "Ko ca, bhikkhave, vedanānaṁ assādo?",
  "mn13:32.2_0": "Idha,",
  "mn13:32.2_1": "bhikkhave,",
  "mn13:32.2_2": "bhikkhu vivicceva kāmehi vivicca akusalehi dhammehi savitakkaṁ savicāraṁ vivekajaṁ pītisukhaṁ paṭhamaṁ jhānaṁ upasampajja viharati.",
  "mn13:32.3_0": "Yasmiṁ samaye,",
  "mn13:32.3_1": "bhikkhave,",
  "mn13:32.3_2": "bhikkhu vivicceva kāmehi vivicca akusalehi dhammehi savitakkaṁ savicāraṁ vivekajaṁ pītisukhaṁ paṭhamaṁ jhānaṁ upasampajja viharati,",
  "mn13:32.3_3": "neva tasmiṁ samaye attabyābādhāyapi ceteti,",
  "mn13:32.3_4": "na parabyābādhāyapi ceteti,",
  "mn13:32.3_5": "na ubhayabyābādhāyapi ceteti;",
  "mn13:32.4_0": "abyābajjhaṁyeva tasmiṁ samaye vedanaṁ vedeti.",
  "mn13:32.5_0": "Abyābajjhaparamāhaṁ, bhikkhave, vedanānaṁ assādaṁ vadāmi.",
  "mn13:33-35.1_0": "Puna caparaṁ,",
  "mn13:33-35.1_1": "bhikkhave,",
  "mn13:33-35.1_2": "bhikkhu vitakkavicārānaṁ vūpasamā ajjhattaṁ sampasādanaṁ cetaso ekodibhāvaṁ avitakkaṁ avicāraṁ samādhijaṁ",
  "mn13:33-35.1_3": "pītisukhaṁ dutiyaṁ jhānaṁ upasampajja viharati …pe…",
  "mn13:33-35.2_0": "yasmiṁ samaye,",
  "mn13:33-35.2_1": "bhikkhave,",
  "mn13:33-35.2_2": "bhikkhu pītiyā ca virāgā,",
  "mn13:33-35.2_3": "upekkhako ca viharati,",
  "mn13:33-35.2_4": "sato ca sampajāno sukhañca kāyena paṭisaṁvedeti yaṁ taṁ ariyā ācikkhanti:",
  "mn13:33-35.2_5": "‘upekkhako satimā sukhavihārī’ti tatiyaṁ jhānaṁ upasampajja viharati …pe…",
  "mn13:33-35.3_0": "yasmiṁ samaye,",
  "mn13:33-35.3_1": "bhikkhave,",
  "mn13:33-35.3_2": "bhikkhu sukhassa ca pahānā dukkhassa ca pahānā pubbeva somanassadomanassānaṁ atthaṅgamā adukkhamasukhaṁ",
  "mn13:33-35.3_3": "upekkhāsatipārisuddhiṁ catutthaṁ jhānaṁ upasampajja viharati,",
  "mn13:33-35.3_4": "neva tasmiṁ samaye attabyābādhāyapi ceteti,",
  "mn13:33-35.3_5": "na parabyābādhāyapi ceteti,",
  "mn13:33-35.3_6": "na ubhayabyābādhāyapi ceteti;",
  "mn13:33-35.4_0": "abyābajjhaṁyeva tasmiṁ samaye vedanaṁ vedeti.",
  "mn13:33-35.5_0": "Abyābajjhaparamāhaṁ, bhikkhave, vedanānaṁ assādaṁ vadāmi.",
  "mn13:36.1_0": "Ko ca, bhikkhave, vedanānaṁ ādīnavo?",
  "mn13:36.2_0": "Yaṁ, bhikkhave, vedanā aniccā dukkhā vipariṇāmadhammā—ayaṁ vedanānaṁ ādīnavo.",
  "mn13:37.1_0": "Kiñca, bhikkhave, vedanānaṁ nissaraṇaṁ?",
  "mn13:37.2_0": "Yo, bhikkhave, vedanāsu chandarāgavinayo, chandarāgappahānaṁ—idaṁ vedanānaṁ nissaraṇaṁ.",
  "mn13:38.1_0": "Ye hi keci,",
  "mn13:38.1_1": "bhikkhave,",
  "mn13:38.1_2": "samaṇā vā brāhmaṇā vā evaṁ vedanānaṁ assādañca assādato ādīnavañca ādīnavato nissaraṇañca nissaraṇato yathābhūtaṁ nappajānanti,",
  "mn13:38.1_3": "te vata sāmaṁ vā vedanaṁ parijānissanti,",
  "mn13:38.1_4": "paraṁ vā tathattāya samādapessanti yathā paṭipanno vedanaṁ parijānissatīti—netaṁ ṭhānaṁ vijjati.",
  "mn13:38.2_0": "Ye ca kho keci,",
  "mn13:38.2_1": "bhikkhave,",
  "mn13:38.2_2": "samaṇā vā brāhmaṇā vā evaṁ vedanānaṁ assādañca assādato ādīnavañca ādīnavato nissaraṇañca nissaraṇato",
  "mn13:38.2_3": "yathābhūtaṁ pajānanti te vata sāmaṁ vā vedanaṁ parijānissanti,",
  "mn13:38.2_4": "paraṁ vā tathattāya samādapessanti yathā paṭipanno vedanaṁ parijānissatīti—ṭhānametaṁ vijjatī”ti.",
  "mn13:38.3_0": "Idamavoca bhagavā.",
  "mn13:38.4_0": "Attamanā te bhikkhū bhagavato bhāsitaṁ abhinandunti.",
  "mn13:38.5_0": "Mahādukkhakkhandhasuttaṁ niṭṭhitaṁ tatiyaṁ."
}