{
  "cnd16:0.1_0": "Cūḷaniddesa",
  "cnd16:0.2_0": "Pārāyanavagganiddesa",
  "cnd16:0.3_0": "Pucchāniddesa",
  "cnd16:0.4_0": "12. Bhadrāvudhamāṇavapucchāniddesa",
  "cnd16:1.1_0": "<b>Okañjahaṁ taṇhacchidaṁ anejaṁ,</b>",
  "cnd16:1.2_0": "(iccāyasmā bhadrāvudho)",
  "cnd16:1.3_0": "<b>Nandiñjahaṁ oghatiṇṇaṁ vimuttaṁ;</b>",
  "cnd16:1.4_0": "<b>Kappañjahaṁ abhiyāce sumedhaṁ,</b>",
  "cnd16:1.5_0": "<b>Sutvāna nāgassa apanamissanti ito. </b>",
  "cnd16:2.1_0": "<b>Okañjahaṁ taṇhacchidaṁ anejan</b>ti.",
  "cnd16:2.2_0": "<b>Okañjahan</b>ti rūpadhātuyā yo chando yo rāgo yā nandī yā taṇhā ye upayupādānā cetaso adhiṭṭhānābhinivesānusayā,",
  "cnd16:2.2_1": "te buddhassa bhagavato pahīnā ucchinnamūlā tālāvatthukatā anabhāvaṅkatā āyatiṁ anuppādadhammā.",
  "cnd16:2.3_0": "Tasmā buddho okañjaho.",
  "cnd16:2.4_0": "Vedanādhātuyā …pe…",
  "cnd16:2.5_0": "saññādhātuyā …",
  "cnd16:2.6_0": "saṅkhāradhātuyā …",
  "cnd16:2.7_0": "viññāṇadhātuyā yo chando yo rāgo yā nandī yā taṇhā ye upayupādānā cetaso adhiṭṭhānābhinivesānusayā,",
  "cnd16:2.7_1": "te buddhassa bhagavato pahīnā ucchinnamūlā tālāvatthukatā anabhāvaṅkatā āyatiṁ anuppādadhammā.",
  "cnd16:2.8_0": "Tasmā buddho okañjaho.",
  "cnd16:3.1_0": "<b>Taṇhacchidan</b>ti.",
  "cnd16:3.2_0": "<b>Taṇhā</b>ti rūpataṇhā …pe… dhammataṇhā.",
  "cnd16:3.3_0": "Sā taṇhā buddhassa bhagavato chinnā ucchinnā samucchinnā vūpasantā paṭippassaddhā abhabbuppattikā ñāṇagginā daḍḍhā.",
  "cnd16:3.4_0": "Tasmā buddho taṇhacchido.",
  "cnd16:3.5_0": "<b>Anejo</b>ti <b>ejā</b> vuccati taṇhā.",
  "cnd16:3.6_0": "Yo rāgo sārāgo …pe… abhijjhā lobho akusalamūlaṁ.",
  "cnd16:3.7_0": "Sā ejā taṇhā buddhassa bhagavato pahīnā ucchinnamūlā tālāvatthukatā anabhāvaṅkatā āyatiṁ anuppādadhammā.",
  "cnd16:3.8_0": "Tasmā buddho anejo.",
  "cnd16:3.9_0": "Ejāya pahīnattā anejo bhagavā lābhepi na iñjati,",
  "cnd16:3.9_1": "alābhepi na iñjati,",
  "cnd16:3.9_2": "yasepi na iñjati,",
  "cnd16:3.9_3": "ayasepi na iñjati,",
  "cnd16:3.9_4": "pasaṁsāyapi na iñjati,",
  "cnd16:3.9_5": "nindāyapi na iñjati,",
  "cnd16:3.9_6": "sukhepi na iñjati,",
  "cnd16:3.9_7": "dukkhepi na iñjati na calati na vedhati na pavedhati na sampavedhatīti.",
  "cnd16:3.10_0": "Tasmā buddho anejoti—",
  "cnd16:3.11_0": "okañjahaṁ taṇhacchidaṁ anejaṁ.",
  "cnd16:3.12_0": "<b>Iccāyasmā bhadrāvudho</b>ti.",
  "cnd16:3.13_0": "<b>Iccā</b>ti padasandhi …pe…",
  "cnd16:3.14_0": "<b>āyasmā</b>ti, piyavacanaṁ …pe…",
  "cnd16:3.15_0": "<b>bhadrāvudho</b>ti tassa brāhmaṇassa nāmaṁ …pe… abhilāpoti—",
  "cnd16:3.16_0": "iccāyasmā bhadrāvudho.",
  "cnd16:4.1_0": "<b>Nandiñjahaṁ oghatiṇṇaṁ vimuttan</b>ti nandī vuccati taṇhā.",
  "cnd16:4.2_0": "Yo rāgo sārāgo …pe… abhijjhā lobho akusalamūlaṁ.",
  "cnd16:4.3_0": "Sā nandī sā taṇhā buddhassa bhagavato pahīnā ucchinnamūlā tālāvatthukatā anabhāvaṅkatā āyatiṁ anuppādadhammā.",
  "cnd16:4.4_0": "Tasmā buddho nandiñjaho.",
  "cnd16:4.5_0": "<b>Oghatiṇṇan</b>ti bhagavā kāmoghaṁ tiṇṇo bhavoghaṁ tiṇṇo diṭṭhoghaṁ tiṇṇo avijjoghaṁ tiṇṇo sabbasaṁsārapathaṁ",
  "cnd16:4.5_1": "tiṇṇo uttiṇṇo nitthiṇṇo atikkanto samatikkanto vītivatto.",
  "cnd16:4.6_0": "So vutthavāso ciṇṇacaraṇo …pe… jātimaraṇasaṁsāro natthi tassa punabbhavoti—",
  "cnd16:4.7_0": "nandiñjahaṁ oghatiṇṇaṁ.",
  "cnd16:4.8_0": "<b>Vimuttan</b>ti bhagavato rāgā cittaṁ muttaṁ vimuttaṁ suvimuttaṁ, dosā cittaṁ … mohā cittaṁ …pe…",
  "cnd16:4.9_0": "sabbākusalābhisaṅkhārehi cittaṁ muttaṁ vimuttaṁ suvimuttanti—",
  "cnd16:4.10_0": "nandiñjahaṁ oghatiṇṇaṁ vimuttaṁ.",
  "cnd16:5.1_0": "<b>Kappañjahaṁ abhiyāce sumedhan</b>ti.",
  "cnd16:5.2_0": "<b>Kappā</b>ti dve kappā—",
  "cnd16:5.3_0": "taṇhākappo ca diṭṭhikappo ca …pe…",
  "cnd16:5.4_0": "ayaṁ taṇhākappo …pe…",
  "cnd16:5.5_0": "ayaṁ diṭṭhikappo.",
  "cnd16:5.6_0": "Buddhassa bhagavato taṇhākappo pahīno diṭṭhikappo paṭinissaṭṭho.",
  "cnd16:5.7_0": "Taṇhākappassa pahīnattā diṭṭhikappassa paṭinissaṭṭhattā tasmā buddho kappañjaho.",
  "cnd16:5.8_0": "<b>Abhiyāce</b>ti yācāmi abhiyācāmi ajjhesāmi sādiyāmi patthayāmi pihayāmi jappāmi abhijappāmi.",
  "cnd16:5.9_0": "<b>Sumedhā</b> vuccati paññā.",
  "cnd16:5.10_0": "Yā paññā pajānanā …pe… amoho dhammavicayo sammādiṭṭhi.",
  "cnd16:5.11_0": "Bhagavā imāya medhāya paññāya upeto samupeto upāgato samupāgato upapanno samupapanno samannāgato.",
  "cnd16:5.12_0": "Tasmā buddho sumedhoti—",
  "cnd16:5.13_0": "kappañjahaṁ abhiyāce sumedhaṁ.",
  "cnd16:6.1_0": "<b>Sutvāna nāgassa apanamissanti ito</b>ti.",
  "cnd16:6.2_0": "<b>Nāgassā</b>ti nāgo.",
  "cnd16:6.3_0": "Bhagavā āguṁ na karotīti nāgo,",
  "cnd16:6.3_1": "na gacchatīti nāgo,",
  "cnd16:6.3_2": "na āgacchatīti nāgo …pe…",
  "cnd16:6.3_3": "evaṁ bhagavā na gacchatīti nāgo.",
  "cnd16:6.4_0": "<b>Sutvāna nāgassa apanamissanti ito</b>ti tuyhaṁ vacanaṁ byappathaṁ desanaṁ anusāsanaṁ anusiṭṭhaṁ sutvā",
  "cnd16:6.4_1": "suṇitvā uggahetvā upadhārayitvā upalakkhayitvā ito apanamissanti vajissanti pakkamissanti disāvidisaṁ",
  "cnd16:6.4_2": "gamissantīti—",
  "cnd16:6.5_0": "sutvāna nāgassa apanamissanti ito.",
  "cnd16:6.6_0": "Tenāha so brāhmaṇo—",
  "cnd16:7.1_0": "“Okañjahaṁ taṇhacchidaṁ anejaṁ,",
  "cnd16:7.2_0": "(iccāyasmā bhadrāvudho)",
  "cnd16:7.3_0": "Nandiñjahaṁ oghatiṇṇaṁ vimuttaṁ;",
  "cnd16:7.4_0": "Kappañjahaṁ abhiyāce sumedhaṁ,",
  "cnd16:7.5_0": "Sutvāna nāgassa apanamissanti ito”ti.",
  "cnd16:8.1_0": "<b>Nānājanā janapadehi saṅgatā,</b>",
  "cnd16:8.2_0": "<b>Tava vīra vākyaṁ abhikaṅkhamānā;</b>",
  "cnd16:8.3_0": "<b>Tesaṁ tuvaṁ sādhu viyākarohi,</b>",
  "cnd16:8.4_0": "<b>Tathā hi te vidito esa dhammo. </b>",
  "cnd16:9.1_0": "<b>Nānājanā janapadehi saṅgatā</b>ti.",
  "cnd16:9.2_0": "<b>Nānājanā</b>ti khattiyā ca brāhmaṇā ca vessā ca suddā ca gahaṭṭhā ca pabbajitā ca devā ca manussā ca.",
  "cnd16:9.3_0": "<b>Janapadehi saṅgatā</b>ti aṅgā ca magadhā ca kaliṅgā ca kāsiyā ca kosalā ca vajjiyā ca mallā ca cetiyamhā",
  "cnd16:9.3_1": "ca vaṁsā ca kurumhā ca pañcālā ca macchā ca surasenā ca assakā ca avantiyā ca yonā ca kambojā ca.",
  "cnd16:9.4_0": "<b>Saṅgatā</b>ti saṅgatā samāgatā samohitā sannipatitāti—",
  "cnd16:9.5_0": "nānājanā janapadehi saṅgatā.",
  "cnd16:10.1_0": "<b>Tava vīra vākyaṁ abhikaṅkhamānā</b>ti.",
  "cnd16:10.2_0": "<b>Vīrā</b>ti vīro.",
  "cnd16:10.3_0": "Bhagavā vīriyavāti vīro, pahūti vīro, visavīti vīro, alamattoti vīro, vigatalomahaṁsotipi vīro.",
  "cnd16:11.1_0": "Virato idha sabbapāpakehi,",
  "cnd16:11.2_0": "Nirayadukkhaṁ aticca vīriyavāso;",
  "cnd16:11.3_0": "So vīriyavā padhānavā,",
  "cnd16:11.4_0": "Vīro tādi pavuccate tathattāti.",
  "cnd16:12.1_0": "<b>Tava vīra vākyaṁ abhikaṅkhamānā</b>ti tuyhaṁ vacanaṁ byappathaṁ desanaṁ anusāsanaṁ anusiṭṭhaṁ.",
  "cnd16:12.2_0": "<b>Abhikaṅkhamānā</b>ti abhikaṅkhamānā icchamānā sādiyamānā patthayamānā pihayamānā abhijappamānāti—",
  "cnd16:12.3_0": "tava vīra vākyaṁ abhikaṅkhamānā.",
  "cnd16:13.1_0": "<b>Tesaṁ tuvaṁ sādhu viyākarohī</b>ti.",
  "cnd16:13.2_0": "<b>Tesan</b>ti tesaṁ khattiyānaṁ brāhmaṇānaṁ vessānaṁ suddānaṁ gahaṭṭhānaṁ pabbajitānaṁ devānaṁ manussānaṁ.",
  "cnd16:13.3_0": "<b>Tuvan</b>ti bhagavantaṁ bhaṇati.",
  "cnd16:13.4_0": "<b>Sādhu viyākarohī</b>ti sādhu ācikkhāhi desehi paññapehi paṭṭhapehi vivarāhi vibhajāhi uttānīkarohi pakāsehīti—",
  "cnd16:13.5_0": "tesaṁ tuvaṁ sādhu viyākarohi.",
  "cnd16:14.1_0": "<b>Tathā hi te vidito esa dhammo</b>ti tathā hi te vidito tulito tīrito vibhūto vibhāvito esa dhammoti—",
  "cnd16:14.2_0": "tathā hi te vidito esa dhammo.",
  "cnd16:14.3_0": "Tenāha so brāhmaṇo—",
  "cnd16:15.1_0": "“Nānājanā janapadehi saṅgatā,",
  "cnd16:15.2_0": "Tava vīra vākyaṁ abhikaṅkhamānā;",
  "cnd16:15.3_0": "Tesaṁ tuvaṁ sādhu viyākarohi,",
  "cnd16:15.4_0": "Tathā hi te vidito esa dhammo”ti.",
  "cnd16:16.1_0": "<b>Ādānataṇhaṁ vinayetha sabbaṁ,</b>",
  "cnd16:16.2_0": "(bhadrāvudhāti bhagavā)",
  "cnd16:16.3_0": "<b>Uddhaṁ adho tiriyañcāpi majjhe;</b>",
  "cnd16:16.4_0": "<b>Yaṁ yañhi lokasmimupādiyanti,</b>",
  "cnd16:16.5_0": "<b>Teneva māro anveti jantuṁ. </b>",
  "cnd16:17.1_0": "<b>Ādānataṇhaṁ vinayetha sabban</b>ti ādānataṇhaṁ vuccati rūpataṇhā …pe…",
  "cnd16:17.2_0": "ādānataṇhāti kiṅkāraṇā vuccati ādānataṇhā?",
  "cnd16:17.3_0": "Tāya taṇhāya rūpaṁ ādiyanti upādiyanti gaṇhanti parāmasanti abhinivisanti.",
  "cnd16:17.4_0": "Vedanaṁ …pe…",
  "cnd16:17.5_0": "saññaṁ …",
  "cnd16:17.6_0": "saṅkhāre …",
  "cnd16:17.7_0": "viññāṇaṁ …",
  "cnd16:17.8_0": "gatiṁ …",
  "cnd16:17.9_0": "upapattiṁ …",
  "cnd16:17.10_0": "paṭisandhiṁ …",
  "cnd16:17.11_0": "bhavaṁ …",
  "cnd16:17.12_0": "saṁsāraṁ …",
  "cnd16:17.13_0": "vaṭṭaṁ ādiyanti upādiyanti gaṇhanti parāmasanti abhinivisanti.",
  "cnd16:17.14_0": "Taṅkāraṇā vuccati ādānataṇhā.",
  "cnd16:17.15_0": "<b>Ādānataṇhaṁ vinayetha sabban</b>ti sabbaṁ ādānataṇhaṁ vinayeyya paṭivinayeyya pajaheyya vinodeyya byantīkareyya anabhāvaṁ gameyyāti—",
  "cnd16:17.16_0": "ādānataṇhaṁ vinayetha sabbaṁ.",
  "cnd16:17.17_0": "<b>Bhadrāvudhāti bhagavā</b>ti.",
  "cnd16:17.18_0": "<b>Bhadrāvudhā</b>ti bhagavā taṁ brāhmaṇaṁ nāmena ālapati.",
  "cnd16:17.19_0": "<b>Bhagavā</b>ti gāravādhivacanametaṁ …pe… sacchikā paññatti, yadidaṁ bhagavāti—",
  "cnd16:17.20_0": "bhadrāvudhāti bhagavā.",
  "cnd16:18.1_0": "<b>Uddhaṁ adho tiriyañcāpi majjhe</b>ti.",
  "cnd16:18.2_0": "<b>Uddhan</b>ti anāgataṁ;",
  "cnd16:18.3_0": "<b>adho</b>ti atītaṁ;",
  "cnd16:18.4_0": "<b>tiriyañcāpi majjhe</b>ti paccuppannaṁ.",
  "cnd16:18.5_0": "<b>Uddhan</b>ti devaloko;",
  "cnd16:18.6_0": "<b>adho</b>ti nirayaloko;",
  "cnd16:18.7_0": "<b>tiriyañcāpi majjhe</b>ti manussaloko.",
  "cnd16:18.8_0": "Atha vā <b>uddhan</b>ti kusalā dhammā;",
  "cnd16:18.9_0": "<b>adho</b>ti akusalā dhammā;",
  "cnd16:18.10_0": "<b>tiriyañcāpi majjhe</b>ti abyākatā dhammā.",
  "cnd16:18.11_0": "<b>Uddhan</b>ti arūpadhātu;",
  "cnd16:18.12_0": "<b>adho</b>ti kāmadhātu;",
  "cnd16:18.13_0": "<b>tiriyañcāpi majjhe</b>ti rūpadhātu.",
  "cnd16:18.14_0": "<b>Uddhan</b>ti sukhā vedanā;",
  "cnd16:18.15_0": "<b>adho</b>ti dukkhā vedanā;",
  "cnd16:18.16_0": "<b>tiriyañcāpi majjhe</b>ti adukkhamasukhā vedanā.",
  "cnd16:18.17_0": "<b>Uddhan</b>ti uddhaṁ pādatalā;",
  "cnd16:18.18_0": "<b>adho</b>ti adho kesamatthakā;",
  "cnd16:18.19_0": "<b>tiriyañcāpi majjhe</b>ti vemajjheti—",
  "cnd16:18.20_0": "uddhaṁ adho tiriyañcāpi majjhe.",
  "cnd16:19.1_0": "<b>Yaṁ yañhi lokasmimupādiyantī</b>ti yaṁ yaṁ rūpagataṁ vedanāgataṁ saññāgataṁ saṅkhāragataṁ viññāṇagataṁ",
  "cnd16:19.1_1": "ādiyanti upādiyanti gaṇhanti parāmasanti abhinivisanti.",
  "cnd16:19.2_0": "<b>Lokasmin</b>ti apāyaloke …pe… āyatanaloketi—",
  "cnd16:19.3_0": "yaṁ yañhi lokasmimupādiyanti.",
  "cnd16:20.1_0": "<b>Teneva māro anveti jantun</b>ti teneva kammābhisaṅkhāravasena paṭisandhiko khandhamāro dhātumāro āyatanamāro",
  "cnd16:20.1_1": "gatimāro upapattimāro paṭisandhimāro bhavamāro saṁsāramāro vaṭṭamāro anveti anugacchati anvāyiko hoti.",
  "cnd16:20.2_0": "<b>Jantun</b>ti sattaṁ janaṁ naraṁ mānavaṁ posaṁ puggalaṁ jīvaṁ jāguṁ jantuṁ indaguṁ manujanti—",
  "cnd16:20.3_0": "teneva māro anveti jantuṁ.",
  "cnd16:20.4_0": "Tenāha bhagavā—",
  "cnd16:21.1_0": "“Ādānataṇhaṁ vinayetha sabbaṁ,",
  "cnd16:21.2_0": "(bhadrāvudhāti bhagavā)",
  "cnd16:21.3_0": "Uddhaṁ adho tiriyañcāpi majjhe;",
  "cnd16:21.4_0": "Yaṁ yañhi lokasmimupādiyanti,",
  "cnd16:21.5_0": "Teneva māro anveti jantun”ti.",
  "cnd16:22.1_0": "<b>Tasmā pajānaṁ na upādiyetha,</b>",
  "cnd16:22.2_0": "<b>Bhikkhu sato kiñcanaṁ sabbaloke;</b>",
  "cnd16:22.3_0": "<b>Ādānasatte iti pekkhamāno,</b>",
  "cnd16:22.4_0": "<b>Pajaṁ imaṁ maccudheyye visattaṁ. </b>",
  "cnd16:23.1_0": "<b>Tasmā pajānaṁ na upādiyethā</b>ti.",
  "cnd16:23.2_0": "<b>Tasmā</b>ti tasmā taṅkāraṇā taṁhetu tappaccayā taṁnidānā,",
  "cnd16:23.2_1": "etaṁ ādīnavaṁ sampassamāno ādānataṇhāyāti—",
  "cnd16:23.3_0": "tasmā.",
  "cnd16:23.4_0": "<b>Pajānan</b>ti jānanto pajānanto ājānanto vijānanto paṭivijānanto paṭivijjhanto “sabbe saṅkhārā aniccā”ti …pe…",
  "cnd16:23.5_0": "“yaṁ kiñci samudayadhammaṁ sabbaṁ taṁ nirodhadhamman”ti jānanto pajānanto ājānanto vijānanto paṭivijānanto paṭivijjhanto.",
  "cnd16:23.6_0": "<b>Na upādiyethā</b>ti rūpaṁ nādiyeyya na upādiyeyya na gaṇheyya na parāmaseyya nābhiniviseyya;",
  "cnd16:23.7_0": "vedanaṁ …pe…",
  "cnd16:23.8_0": "saññaṁ …",
  "cnd16:23.9_0": "saṅkhāre …",
  "cnd16:23.10_0": "viññāṇaṁ …",
  "cnd16:23.11_0": "gatiṁ …",
  "cnd16:23.12_0": "upapattiṁ …",
  "cnd16:23.13_0": "paṭisandhiṁ …",
  "cnd16:23.14_0": "bhavaṁ …",
  "cnd16:23.15_0": "saṁsāraṁ …",
  "cnd16:23.16_0": "vaṭṭaṁ nādiyeyya na upādiyeyya na gaṇheyya na parāmaseyya nābhiniviseyyāti—",
  "cnd16:23.17_0": "tasmā pajānaṁ na upādiyetha.",
  "cnd16:24.1_0": "<b>Bhikkhu sato kiñcanaṁ sabbaloke</b>ti.",
  "cnd16:24.2_0": "<b>Bhikkhū</b>ti puthujjanakalyāṇako vā bhikkhu, sekkho vā bhikkhu.",
  "cnd16:24.3_0": "<b>Sato</b>ti catūhi kāraṇehi sato—",
  "cnd16:24.4_0": "kāye kāyānupassanāsatipaṭṭhānaṁ bhāvento sato …pe…",
  "cnd16:24.5_0": "so vuccati satoti—",
  "cnd16:24.6_0": "bhikkhu sato.",
  "cnd16:24.7_0": "<b>Kiñcanan</b>ti kiñci rūpagataṁ vedanāgataṁ saññāgataṁ saṅkhāragataṁ viññāṇagataṁ.",
  "cnd16:24.8_0": "<b>Sabbaloke</b>ti sabbaapāyaloke sabbamanussaloke sabbadevaloke sabbakhandhaloke sabbadhātuloke sabbaāyatanaloketi—",
  "cnd16:24.9_0": "bhikkhu sato kiñcanaṁ sabbaloke.",
  "cnd16:25.1_0": "<b>Ādānasatte iti pekkhamāno</b>ti ādānasattā vuccanti ye rūpaṁ ādiyanti upādiyanti gaṇhanti parāmasanti abhinivisanti;",
  "cnd16:25.2_0": "vedanaṁ …pe…",
  "cnd16:25.3_0": "saññaṁ …",
  "cnd16:25.4_0": "saṅkhāre …",
  "cnd16:25.5_0": "viññāṇaṁ …",
  "cnd16:25.6_0": "gatiṁ …",
  "cnd16:25.7_0": "upapattiṁ …",
  "cnd16:25.8_0": "paṭisandhiṁ …",
  "cnd16:25.9_0": "bhavaṁ …",
  "cnd16:25.10_0": "saṁsāraṁ …",
  "cnd16:25.11_0": "vaṭṭaṁ ādiyanti upādiyanti gaṇhanti parāmasanti abhinivisanti.",
  "cnd16:25.12_0": "<b>Itī</b>ti padasandhi …pe… padānupubbatāpetaṁ itīti.",
  "cnd16:25.13_0": "<b>Pekkhamāno</b>ti pekkhamāno dakkhamāno dissamāno passamāno olokayamāno nijjhāyamāno upaparikkhamānoti—",
  "cnd16:25.14_0": "ādānasatte iti pekkhamāno.",
  "cnd16:26.1_0": "<b>Pajaṁ imaṁ maccudheyye visattan</b>ti.",
  "cnd16:26.2_0": "<b>Pajā</b>ti sattādhivacanaṁ maccudheyyā vuccanti kilesā ca khandhā ca abhisaṅkhārā ca.",
  "cnd16:26.3_0": "Pajā maccudheyye māradheyye maraṇadheyye sattā visattā āsattā laggā laggitā palibuddhā.",
  "cnd16:26.4_0": "Yathā bhittikhile vā nāgadante vā bhaṇḍaṁ sattaṁ visattaṁ āsattaṁ laggaṁ laggitaṁ palibuddhaṁ,",
  "cnd16:26.4_1": "evameva pajā maccudheyye māradheyye maraṇadheyye sattā visattā āsattā laggā laggitā palibuddhāti—",
  "cnd16:26.5_0": "pajaṁ imaṁ maccudheyye visattaṁ.",
  "cnd16:26.6_0": "Tenāha bhagavā—",
  "cnd16:27.1_0": "“Tasmā pajānaṁ na upādiyetha,",
  "cnd16:27.2_0": "Bhikkhu sato kiñcanaṁ sabbaloke;",
  "cnd16:27.3_0": "Ādānasatte iti pekkhamāno,",
  "cnd16:27.4_0": "Pajaṁ imaṁ maccudheyye visattan”ti.",
  "cnd16:28.1_0": "Saha gāthāpariyosānā …pe…",
  "cnd16:28.2_0": "satthā me bhante bhagavā, sāvakohamasmīti.",
  "cnd16:28.3_0": "Bhadrāvudhamāṇavapucchāniddeso dvādasamo."
}