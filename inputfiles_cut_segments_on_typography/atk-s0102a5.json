{
  "atk-s0102a5:0_0": "6. Mahāgovindasuttavaṇṇanā",
  "atk-s0102a5:1_0": "293.Evaṁme sutanti mahāgovindasuttaṁ.",
  "atk-s0102a5:1_1": "Tatrāyamanuttānapadavaṇṇanā –",
  "atk-s0102a5:1_2": "pañcasikhoti pañcacūḷo pañcakuṇḍaliko.",
  "atk-s0102a5:1_3": "So kira manussapathe puññakammakaraṇakāle daharo pañcacūḷakadārakakāle vacchapālakajeṭṭhako hutvā aññepi",
  "atk-s0102a5:1_4": "dārake gahetvā bahigāme catumaggaṭṭhānesu sālaṁ karonto pokkharaṇiṁ khaṇanto setuṁ bandhanto visamaṁ",
  "atk-s0102a5:1_5": "maggaṁ samaṁ karonto yānānaṁ akkhapaṭighātanarukkhe harantoti evarūpāni puññāni karonto vicaritvā daharova",
  "atk-s0102a5:1_6": "kālamakāsi.",
  "atk-s0102a5:1_7": "Tassa so attabhāvo iṭṭho kanto manāpo ahosi.",
  "atk-s0102a5:1_8": "So kālaṁ katvā cātumahārājikadevaloke navutivassasatasahassappamāṇaṁ āyuṁ gahetvā nibbatti.",
  "atk-s0102a5:1_9": "Tassa tigāvutappamāṇo suvaṇṇakkhandhasadiso attabhāvo ahosi.",
  "atk-s0102a5:1_10": "So sakaṭasahassamattaṁ ābharaṇaṁ pasādhetvā navakumbhamatte gandhe vilimpitvā dibbarattavatthadharo rattasuvaṇṇakaṇṇikaṁ",
  "atk-s0102a5:1_11": "piḷandhitvā pañcahi kuṇḍalakehi piṭṭhiyaṁ vattamānehi pañcacūḷakadārakaparihāreneva vicarati.",
  "atk-s0102a5:1_12": "Tenetaṁ “pañcasikho” tveva sañjānanti.",
  "atk-s0102a5:2_0": "Abhikkantāya rattiyāti abhikkantāya khīṇāya rattiyā,",
  "atk-s0102a5:2_1": "ekakoṭṭhāsaṁ atītāyāti attho.",
  "atk-s0102a5:2_2": "Abhikkantavaṇṇoti atiiṭṭhakantamanāpavaṇṇo.",
  "atk-s0102a5:2_3": "Pakatiyāpi hesa kantavaṇṇo,",
  "atk-s0102a5:2_4": "alaṅkaritvā āgatattā pana abhikkantavaṇṇo ahosi.",
  "atk-s0102a5:2_5": "Kevalakappanti anavasesaṁ samantato.",
  "atk-s0102a5:2_6": "Anavasesattho ettha kevalasaddo.",
  "atk-s0102a5:2_7": "Kevalaparipuṇṇanti ettha viya.",
  "atk-s0102a5:2_8": "Samantato attho kappasaddo,",
  "atk-s0102a5:2_9": "kevalakappaṁ jetavanantiādīsu viya.",
  "atk-s0102a5:2_10": "Obhāsetvāti ābhāya pharitvā,",
  "atk-s0102a5:2_11": "candimā viya sūriyo viya ca ekobhāsaṁ ekapajjotaṁ karitvāti attho.",
  "atk-s0102a5:3_0": "Devasabhāvaṇṇanā",
  "atk-s0102a5:4_0": "294.Sudhammāyaṁ sabhāyanti sudhammāya nāma itthiyā ratanamattakaṇṇikarukkhanissandena nibbattasabhāyaṁ.",
  "atk-s0102a5:4_1": "Tassā kira phalikamayā bhūmi,",
  "atk-s0102a5:4_2": "maṇimayā āṇiyo,",
  "atk-s0102a5:4_3": "suvaṇṇamayā thambhā,",
  "atk-s0102a5:4_4": "rajatamayā thambhaghaṭikā ca saṅghātā ca,",
  "atk-s0102a5:4_5": "pavāḷamayāni vāḷarūpāni,",
  "atk-s0102a5:4_6": "sattaratanamayā gopānasiyo ca pakkhapāsakā ca mukhavaṭṭi ca,",
  "atk-s0102a5:4_7": "indanīlaiṭṭhakāhi chadanaṁ,",
  "atk-s0102a5:4_8": "sovaṇṇamayaṁ chadanapīṭhaṁ,",
  "atk-s0102a5:4_9": "rajatamayā thūpikā,",
  "atk-s0102a5:4_10": "āyāmato ca vitthārato ca tīṇi yojanasatāni,",
  "atk-s0102a5:4_11": "parikkhepato navayojanasatāni,",
  "atk-s0102a5:4_12": "ubbedhato pañcayojanasatāni,",
  "atk-s0102a5:4_13": "evarūpāyaṁ sudhammāyaṁ sabhāyaṁ.",
  "atk-s0102a5:5_0": "Dhataraṭṭhotiādīsu dhataraṭṭho gandhabbarājā gandhabbadevatānaṁ koṭisatasahassena parivuto koṭisatasahassasuvaṇṇamayāni",
  "atk-s0102a5:5_1": "phalakāni ca suvaṇṇasattiyo ca gāhāpetvā puratthimāya disāya pacchimābhimukho dvīsu devalokesu devatā",
  "atk-s0102a5:5_2": "purato katvā nisinno.",
  "atk-s0102a5:6_0": "Virūḷhako kumbhaṇḍarājā kumbhaṇḍadevatānaṁ koṭisatasahassena parivuto koṭisatasahassarajatamayāni phalakāni",
  "atk-s0102a5:6_1": "ca suvaṇṇasattiyo ca gāhāpetvā dakkhiṇāya disāya uttarābhimukho dvīsu devalokesu devatā purato katvā nisinno.",
  "atk-s0102a5:7_0": "Virūpakkho nāgarājā nāgānaṁ koṭisatasahassena parivuto koṭisatasahassamaṇimayāni mahāphalakāni ca suvaṇṇasattiyo",
  "atk-s0102a5:7_1": "ca gāhāpetvā pacchimāya disāya puratthimābhimukho dvīsu devalokesu devatā purato katvā nisinno.",
  "atk-s0102a5:8_0": "Vessavaṇo yakkharājā yakkhānaṁ koṭisatasahassena parivuto koṭisatasahassapavāḷamayāni mahāphalakāni ca",
  "atk-s0102a5:8_1": "suvaṇṇasattiyo ca gāhāpetvā uttarāya disāya dakkhiṇābhimukho dvīsu devalokesu devatā purato katvā nisinnoti",
  "atk-s0102a5:8_2": "veditabbo.",
  "atk-s0102a5:9_0": "Atha pacchā amhākaṁ āsanaṁ hotīti tesaṁ pacchato amhākaṁ nisīdituṁ okāso pāpuṇāti.",
  "atk-s0102a5:9_1": "Tato paraṁ pavisituṁ vā passituṁ vā na labhāma.",
  "atk-s0102a5:9_2": "Sannipātakāraṇaṁ panettha pubbe vuttaṁ catubbidhameva.",
  "atk-s0102a5:9_3": "Tesu vassūpanāyikasaṅgaho vitthārito.",
  "atk-s0102a5:9_4": "Yathā pana vassūpanāyikāya,",
  "atk-s0102a5:9_5": "evaṁ mahāpavāraṇāyapi puṇṇamadivase sannipatitvā “ajja kattha gantvā kassa santike pavāressāmā”ti mantenti.",
  "atk-s0102a5:9_6": "Tattha sakko devānamindo yebhuyyena piyaṅgudīpamahāvihārasmiṁyeva pavāreti.",
  "atk-s0102a5:9_7": "Sesā devatā pāricchattakādīni dibbapupphāni ceva dibbacandanacuṇṇāni ca gahetvā attano attano manāpaṭṭhānameva gantvā pavārenti.",
  "atk-s0102a5:9_8": "Evaṁ pavāraṇasaṅgahatthāya sannipatanti.",
  "atk-s0102a5:10_0": "Devaloke pana āsāvatī nāma latā atthi.",
  "atk-s0102a5:10_1": "Sā pupphissatīti devā vassasahassaṁ upaṭṭhānaṁ gacchanti.",
  "atk-s0102a5:10_2": "Pāricchattake pupphamāne ekavassaṁ upaṭṭhānaṁ gacchanti.",
  "atk-s0102a5:10_3": "Te tassa paṇḍupalāsādibhāvato paṭṭhāya attamanā honti. Yathāha –",
  "atk-s0102a5:11_0": "“Yasmiṁ,",
  "atk-s0102a5:11_1": "bhikkhave,",
  "atk-s0102a5:11_2": "samaye devānaṁ tāvatiṁsānaṁ pāricchattako koviḷāro paṇḍupalāso hoti, attamanā,",
  "atk-s0102a5:11_3": "bhikkhave,",
  "atk-s0102a5:11_4": "devā tāvatiṁsā tasmiṁ samaye honti –",
  "atk-s0102a5:11_5": "‘paṇḍupalāso kho dāni pāricchattako koviḷāro,",
  "atk-s0102a5:11_6": "na cirasseva pannapalāso bhavissatī’ti. Yasmiṁ,",
  "atk-s0102a5:11_7": "bhikkhave,",
  "atk-s0102a5:11_8": "samaye devānaṁ tāvatiṁsānaṁ pāricchattako koviḷāro pannapalāso hoti,",
  "atk-s0102a5:11_9": "khārakajāto hoti,",
  "atk-s0102a5:11_10": "jālakajāto hoti,",
  "atk-s0102a5:11_11": "kuṭumalakajāto hoti,",
  "atk-s0102a5:11_12": "korakajāto hoti. Attamanā,",
  "atk-s0102a5:11_13": "bhikkhave,",
  "atk-s0102a5:11_14": "devā tāvatiṁsā tasmiṁ samaye honti –",
  "atk-s0102a5:11_15": "‘korakajāto dāni pāricchattako koviḷāro na cirasseva sabbapāliphullo bhavissatī’ti.",
  "atk-s0102a5:12_0": "Sabbapāliphullassa kho pana,",
  "atk-s0102a5:12_1": "bhikkhave,",
  "atk-s0102a5:12_2": "pāricchattakassa koviḷārassa samantā paññāsa yojanāni ābhāya phuṭaṁ hoti,",
  "atk-s0102a5:12_3": "anuvātaṁ yojanasataṁ gandho gacchati.",
  "atk-s0102a5:12_4": "Ayamānubhāvo pāricchattakassa koviḷārassā”ti.",
  "atk-s0102a5:13_0": "Pupphite pāricchattake ārohaṇakiccaṁ vā aṅkusakaṁ gahetvā namanakiccaṁ vā pupphāharaṇatthaṁ caṅkoṭakakiccaṁ vā natthi,",
  "atk-s0102a5:13_1": "kantanakavāto uṭṭhahitvā pupphāni vaṇṭato kantati,",
  "atk-s0102a5:13_2": "sampaṭicchanakavāto sampaṭicchati,",
  "atk-s0102a5:13_3": "pavesanakavāto sudhammaṁ devasabhaṁ paveseti,",
  "atk-s0102a5:13_4": "sammajjanakavāto purāṇapupphāni nīharati,",
  "atk-s0102a5:13_5": "santharaṇakavāto pattakaṇṇikakesarāni naccanto santharati,",
  "atk-s0102a5:13_6": "majjhaṭṭhāne dhammāsanaṁ hoti.",
  "atk-s0102a5:13_7": "Yojanappamāṇo ratanapallaṅko upari tiyojanena setacchattena dhārayamānena,",
  "atk-s0102a5:13_8": "tadanantaraṁ sakkassa devarañño āsanaṁ atthariyati.",
  "atk-s0102a5:13_9": "Tato tettiṁsāya devaputtānaṁ,",
  "atk-s0102a5:13_10": "tato aññāsaṁ mahesakkhadevatānaṁ.",
  "atk-s0102a5:13_11": "Aññataradevatānaṁ pana pupphakaṇṇikāva āsanaṁ hoti.",
  "atk-s0102a5:14_0": "Devā devasabhaṁ pavisitvā nisīdanti.",
  "atk-s0102a5:14_1": "Tato pupphehi reṇuvaṭṭi uggantvā upari kaṇṇikaṁ āhacca nipatamānā devatānaṁ tigāvutappamāṇaṁ attabhāvaṁ lākhārasaparikammasajjitaṁ viya karoti.",
  "atk-s0102a5:14_2": "Tesaṁ sā kīḷā catūhi māsehi pariyosānaṁ gacchati.",
  "atk-s0102a5:14_3": "Evaṁ pāricchattakakīḷānubhavanatthāya sannipatanti.",
  "atk-s0102a5:15_0": "Māsassa pana aṭṭhadivase devaloke mahādhammasavanaṁ ghusati.",
  "atk-s0102a5:15_1": "Tattha sudhammāyaṁ devasabhāyaṁ sanaṅkumāro vā mahābrahmā,",
  "atk-s0102a5:15_2": "sakko vā devānamindo,",
  "atk-s0102a5:15_3": "dhammakathikabhikkhu vā,",
  "atk-s0102a5:15_4": "aññataro vā dhammakathiko devaputto dhammakathaṁ katheti.",
  "atk-s0102a5:15_5": "Aṭṭhamiyaṁ pakkhassa catunnaṁ mahārājānaṁ amaccā,",
  "atk-s0102a5:15_6": "cātuddasiyaṁ puttā,",
  "atk-s0102a5:15_7": "pannarase sayaṁ cattāro mahārājāno nikkhamitvā suvaṇṇapaṭṭañca jātihiṅgulakañca gaṇhitvā gāmanigamarājadhāniyo anuvicaranti. Te –",
  "atk-s0102a5:15_8": "“asukā nāma itthī vā puriso vā buddhaṁ saraṇaṁ gato,",
  "atk-s0102a5:15_9": "dhammaṁ saraṇaṁ gato.",
  "atk-s0102a5:15_10": "Saṅghaṁ saraṇaṁ gato.",
  "atk-s0102a5:15_11": "Pañcasīlāni rakkhati.",
  "atk-s0102a5:15_12": "Māsassa aṭṭha uposathe karoti.",
  "atk-s0102a5:15_13": "Mātuupaṭṭhānaṁ pūreti.",
  "atk-s0102a5:15_14": "Pituupaṭṭhānaṁ pūreti.",
  "atk-s0102a5:15_15": "Asukaṭṭhāne uppalahatthakasatena pupphakumbhena pūjā katā.",
  "atk-s0102a5:15_16": "Dīpasahassaṁ āropitaṁ.",
  "atk-s0102a5:15_17": "Akāladhammasavanaṁ kāritaṁ.",
  "atk-s0102a5:15_18": "Chattavedikā puṭavedikā kucchivedikā sīhāsanaṁ sīhasopānaṁ kāritaṁ.",
  "atk-s0102a5:15_19": "Tīṇi sucaritāni pūreti.",
  "atk-s0102a5:15_20": "Dasakusalakammapathe samādāya vattatī”ti suvaṇṇapaṭṭe jātihiṅgulakena likhitvā āharitvā pañcasikhassa hatthe denti.",
  "atk-s0102a5:15_21": "Pañcasikho mātalissa hatthe deti.",
  "atk-s0102a5:15_22": "Mātali saṅgāhako sakkassa devarañño deti.",
  "atk-s0102a5:16_0": "Yadā puññakammakārakā bahū na honti,",
  "atk-s0102a5:16_1": "potthako khuddako hoti,",
  "atk-s0102a5:16_2": "taṁ disvāva devā – “pamatto,",
  "atk-s0102a5:16_3": "vata bho mahājano viharati,",
  "atk-s0102a5:16_4": "cattāro apāyā paripūrissanti,",
  "atk-s0102a5:16_5": "cha devalokā tucchā bhavissantī”ti anattamanā honti.",
  "atk-s0102a5:16_6": "Sace pana potthako mahā hoti,",
  "atk-s0102a5:16_7": "taṁ disvāva devā –",
  "atk-s0102a5:16_8": "“appamatto, vata bho,",
  "atk-s0102a5:16_9": "mahājano viharati,",
  "atk-s0102a5:16_10": "cattāro apāyā suññā bhavissanti,",
  "atk-s0102a5:16_11": "cha devalokā paripūrissanti,",
  "atk-s0102a5:16_12": "buddhasāsane puññāni karitvā āgate mahāpuññe purakkhatvā nakkhattaṁ kīḷituṁ labhissāmā”ti attamanā honti.",
  "atk-s0102a5:16_13": "Taṁ potthakaṁ gahetvā sakko devarājā vāceti.",
  "atk-s0102a5:16_14": "Tassa pakatiniyāmena kathentassa saddo dvādasa yojanāni gaṇhāti.",
  "atk-s0102a5:16_15": "Uccena sarena kathentassa ca sakalaṁ dasayojanasahassaṁ devanagaraṁ chādetvā tiṭṭhati.",
  "atk-s0102a5:16_16": "Evaṁ dhammasavanatthāya sannipatanti.",
  "atk-s0102a5:16_17": "Idha pana pavāraṇasaṅgahatthāya sannipatitāti veditabbā.",
  "atk-s0102a5:17_0": "Tathāgataṁ namassantāti navahi kāraṇehi tathāgataṁ namassamānā.",
  "atk-s0102a5:17_1": "Dhammassa ca sudhammatanti svākkhātatādibhedaṁ dhammassa sudhammataṁ ujuppaṭipannatādibhedaṁ saṅghassa ca suppaṭipattinti attho.",
  "atk-s0102a5:18_0": "Aṭṭhayathābhuccavaṇṇanā",
  "atk-s0102a5:19_0": "296.Yathābhucceti yathābhūte yathāsabhāve.",
  "atk-s0102a5:19_1": "Vaṇṇeti guṇe.",
  "atk-s0102a5:19_2": "Payirudāhāsīti kathesi.",
  "atk-s0102a5:19_3": "Bahujanahitāyapaṭipannoti kathaṁ paṭipanno?",
  "atk-s0102a5:19_4": "Dīpaṅkarapādamūle aṭṭha dhamme samodhānetvā buddhatthāya abhinīharamānopi bahujanahitāya paṭipanno nāma hoti.",
  "atk-s0102a5:20_0": "Dānapāramī,",
  "atk-s0102a5:20_1": "sīlapāramī,",
  "atk-s0102a5:20_2": "nekkhammapāramī,",
  "atk-s0102a5:20_3": "paññāpāramī,",
  "atk-s0102a5:20_4": "vīriyapāramī,",
  "atk-s0102a5:20_5": "khantipāramī,",
  "atk-s0102a5:20_6": "saccapāramī,",
  "atk-s0102a5:20_7": "adhiṭṭhānapāramī,",
  "atk-s0102a5:20_8": "mettāpāramī,",
  "atk-s0102a5:20_9": "upekkhāpāramīti kappasatasahassādhikāni cattāri asaṅkhyeyyāni imā dasa pāramiyo pūrentopi bahujanahitāya paṭipanno.",
  "atk-s0102a5:21_0": "Khantivāditāpasakāle,",
  "atk-s0102a5:21_1": "cūḷadhammapālakumārakāle,",
  "atk-s0102a5:21_2": "chaddantanāgarājakāle,",
  "atk-s0102a5:21_3": "bhūridattacampeyyasaṅkhapālanāgarājakāle,",
  "atk-s0102a5:21_4": "mahākapikāle ca tādisāni dukkarāni karontopi bahujanahitāya paṭipanno.",
  "atk-s0102a5:21_5": "Vessantarattabhāve ṭhatvā sattasatakamahādānaṁ datvā sattasu ṭhānesu pathaviṁ kampetvā pāramīkūṭaṁ gaṇhantopi bahujanahitāya paṭipanno.",
  "atk-s0102a5:21_6": "Tato anantare attabhāve tusitapure yāvatāyukaṁ tiṭṭhantopi bahujanahitāya paṭipanno.",
  "atk-s0102a5:22_0": "Tattha pañca pubbanimittāni disvā dasasahassacakkavāḷadevatāhi yācito pañca mahāvilokanāni viloketvā",
  "atk-s0102a5:22_1": "devānaṁ saṅgahatthāya paṭiññaṁ datvā tusitapurā cavitvā mātukucchiyaṁ paṭisandhiṁ gaṇhantopi bahujanahitāya",
  "atk-s0102a5:22_2": "paṭipanno.",
  "atk-s0102a5:23_0": "Dasa māse mātukucchiyaṁ vasitvā lumbinīvane mātukucchito nikkhamantopi,",
  "atk-s0102a5:23_1": "ekūnatiṁsavassāni agāraṁ ajjhāvasitvā mahābhinikkhamanaṁ nikkhamitvā anomanadītīre pabbajantopi,",
  "atk-s0102a5:23_2": "chabbassāni padhānena attānaṁ kilametvā bodhipallaṅkaṁ āruyha sabbaññutaññāṇaṁ paṭivijjhantopi,",
  "atk-s0102a5:23_3": "sattasattāhaṁ bodhimaṇḍe yāpentopi,",
  "atk-s0102a5:23_4": "isipatanaṁ āgamma anuttaraṁ dhammacakkaṁ pavattentopi,",
  "atk-s0102a5:23_5": "yamakapāṭihāriyaṁ karontopi,",
  "atk-s0102a5:23_6": "devorohaṇaṁ orohantopi,",
  "atk-s0102a5:23_7": "buddho hutvā pañcacattālīsa vassāni tiṭṭhantopi,",
  "atk-s0102a5:23_8": "āyusaṅkhāraṁ ossajantopi,",
  "atk-s0102a5:23_9": "yamakasālānamantare anupādisesāya nibbānadhātuyā parinibbāyantopi bahujanahitāya paṭipanno.",
  "atk-s0102a5:23_10": "Yāvassa sāsapamattāpi dhātuyo dharanti,",
  "atk-s0102a5:23_11": "tāva bahujanahitāya paṭipannoti veditabbo.",
  "atk-s0102a5:23_12": "Sesapadāni etasseva vevacanāni.",
  "atk-s0102a5:23_13": "Tattha pacchimaṁ pacchimaṁ purimassa purimassa attho.",
  "atk-s0102a5:24_0": "Neva atītaṁse samanupassāma,",
  "atk-s0102a5:24_1": "na panetarahīti atītepi buddhato aññaṁ na samanupassāma,",
  "atk-s0102a5:24_2": "anāgatepi na samanupassāma,",
  "atk-s0102a5:24_3": "etarahi pana aññassa satthuno abhāvatoyeva aññatra tena bhagavatā na samanupassāmāti ayamettha attho.",
  "atk-s0102a5:24_4": "Aṭṭhakathāyampi hi –",
  "atk-s0102a5:24_5": "“atītānāgatā buddhā amhākaṁ satthārā sadisāyeva,",
  "atk-s0102a5:24_6": "kiṁ sakko kathetī”ti vicāretvā –",
  "atk-s0102a5:24_7": "“etarahi bahujanahitāya paṭipanno satthā amhākaṁ satthāraṁ muñcitvā añño koci natthi,",
  "atk-s0102a5:24_8": "tasmā na passāmāti kathetī”ti vuttaṁ.",
  "atk-s0102a5:24_9": "Yathā ca ettha,",
  "atk-s0102a5:24_10": "evaṁ ito paresupi padesu ayamattho veditabbo.",
  "atk-s0102a5:24_11": "Svākkhātādīni ca kusalādīni ca vuttatthāneva.",
  "atk-s0102a5:25_0": "Gaṅgodakaṁ yamunodakenāti gaṅgāyamunānaṁ samāgamaṭṭhāne udakaṁ vaṇṇenapi gandhenapi rasenapi saṁsandati sameti,",
  "atk-s0102a5:25_1": "majjhe bhinnasuvaṇṇaṁ viya ekasadisameva hoti,",
  "atk-s0102a5:25_2": "na mahāsamuddaudakena saṁsaṭṭhakāle viya visadisaṁ.",
  "atk-s0102a5:25_3": "Parisuddhassa nibbānassa paṭipadāpi parisuddhāva.",
  "atk-s0102a5:25_4": "Na hi daharakāle vejjakammādīni katvā agocare caritvā mahallakakāle nibbānaṁ daṭṭhuṁ sakkā,",
  "atk-s0102a5:25_5": "nibbānagāminī pana paṭipadā parisuddhāva vaṭṭati ākāsūpamā.",
  "atk-s0102a5:25_6": "Yathā hi ākāsampi alaggaṁ parisuddhaṁ candimasūriyānaṁ ākāse icchiticchitaṭṭhānaṁ gacchantānaṁ viya nibbānaṁ",
  "atk-s0102a5:25_7": "gacchantassa bhikkhuno paṭipadāpi kule vā gaṇe vā alaggā abaddhā ākāsūpamā vaṭṭati.",
  "atk-s0102a5:25_8": "Sā panesā tādisāva bhagavatā paññattā kathitā desitā.",
  "atk-s0102a5:25_9": "Tena vuttaṁ –",
  "atk-s0102a5:25_10": "“saṁsandati nibbānañca paṭipadā cā”ti.",
  "atk-s0102a5:26_0": "Paṭipannānanti paṭipadāya ṭhitānaṁ.",
  "atk-s0102a5:26_1": "Vusitavatanti vutthavāsānaṁ etesaṁ.",
  "atk-s0102a5:26_2": "Laddhasahāyoti etesaṁ tattha tattha saha ayanato sahāyo.",
  "atk-s0102a5:26_3": "“Adutiyo asahāyo appaṭisamo”ti idaṁ pana asadisaṭṭhena vuttaṁ.",
  "atk-s0102a5:26_4": "Apanujjāti tesaṁ majjhepi phalasamāpattiyā viharanto cittena apanujja,",
  "atk-s0102a5:26_5": "apanujjeva ekārāmataṁ anuyutto viharatīti attho.",
  "atk-s0102a5:27_0": "Abhinipphannokho pana tassa bhagavato lābhoti tassa bhagavato mahālābho uppanno.",
  "atk-s0102a5:27_1": "Kadā paṭṭhāya uppanno?",
  "atk-s0102a5:27_2": "Abhisambodhiṁ patvā sattasattāhaṁ atikkamitvā isipatane dhammacakkaṁ pavattetvā anukkamena devamanussānaṁ",
  "atk-s0102a5:27_3": "damanaṁ karontassa tayo jaṭile pabbājetvā rājagahaṁ gatassa bimbisāradamanato paṭṭhāya uppanno.",
  "atk-s0102a5:27_4": "Yaṁ sandhāya vuttaṁ –",
  "atk-s0102a5:27_5": "“tena kho pana samayena bhagavā sakkato hoti garukato mānito pūjito apacito lābhī cīvarapiṇḍapātasenāsanagilānapaccayabhesajjaparikkhārāna”nti.",
  "atk-s0102a5:27_6": "Satasahassakappādhikesu catūsu asaṅkhyeyyesu ussannapuññanissandasamuppanno lābhasakkāro mahogho viya ajjhottharamāno āgacchati.",
  "atk-s0102a5:28_0": "Ekasmiṁ kira samaye rājagahe sāvatthiyaṁ sākete kosambiyaṁ bārāṇasiyaṁ bhagavato paṭipāṭibhattaṁ nāma uppannaṁ,",
  "atk-s0102a5:28_1": "tattheko –",
  "atk-s0102a5:28_2": "“ahaṁ sataṁ vissajjetvā dānaṁ dassāmī”ti paṇṇaṁ likhitvā vihāradvāre bandhi. Añño –",
  "atk-s0102a5:28_3": "ahaṁ dve satāni. Añño –",
  "atk-s0102a5:28_4": "ahaṁ pañca satāni. Añño –",
  "atk-s0102a5:28_5": "ahaṁ sahassaṁ. Añño –",
  "atk-s0102a5:28_6": "ahaṁ dve sahassāni. Añño –",
  "atk-s0102a5:28_7": "ahaṁ pañca. Dasa. Vīsati. Paññāsaṁ; añño –",
  "atk-s0102a5:28_8": "ahaṁ satasahassaṁ. Añño –",
  "atk-s0102a5:28_9": "ahaṁ dve satasahassāni vissajjetvā dānaṁ dassāmī”ti paṇṇaṁ likhitvā vihāradvāre bandhi.",
  "atk-s0102a5:28_10": "Janapadacārikaṁ carantampi okāsaṁ labhitvā –",
  "atk-s0102a5:28_11": "“dānaṁ dassāmī”ti sakaṭāni pūretvā mahājano anubandhiyeva. Yathāha –",
  "atk-s0102a5:28_12": "“tena kho pana samayena jānapadā manussā bahuṁ loṇampi telampi taṇḍulampi khādanīyampi sakaṭesu āropetvā bhagavato piṭṭhito piṭṭhito anubandhā honti –",
  "atk-s0102a5:28_13": "‘yattha paṭipāṭiṁ labhissāma,",
  "atk-s0102a5:28_14": "tattha bhattaṁ karissāmā’ti”.",
  "atk-s0102a5:28_15": "Evaṁ aññānipi khandhake ca vinaye ca bahūni vatthūni veditabbāni.",
  "atk-s0102a5:29_0": "Asadisadāne panesa lābho matthakaṁ patto.",
  "atk-s0102a5:29_1": "Ekasmiṁ kira samaye bhagavati janapadacārikaṁ caritvā jetavanaṁ sampatte rājā nimantetvā dānaṁ adāsi.",
  "atk-s0102a5:29_2": "Dutiyadivase nāgarā adaṁsu.",
  "atk-s0102a5:29_3": "Puna tesaṁ dānato atirekaṁ rājā,",
  "atk-s0102a5:29_4": "tassa dānato atirekaṁ nāgarāti evaṁ bahūsu divasesu gatesu rājā cintesi –",
  "atk-s0102a5:29_5": "“ime nāgarā divase divase atirekataraṁ karonti,",
  "atk-s0102a5:29_6": "pathavissaro pana rājā nāgarehi dāne parājitoti garahā bhavissatī”ti.",
  "atk-s0102a5:29_7": "Athassa mallikā upāyaṁ ācikkhi.",
  "atk-s0102a5:29_8": "So rājaṅgaṇe sālakalyāṇipadarehi maṇḍapaṁ kāretvā taṁ nīluppalehi chādetvā pañca āsanasatāni paññāpetvā",
  "atk-s0102a5:29_9": "pañca hatthisatāni āsanānaṁ pacchābhāge ṭhapetvā ekekena hatthinā ekekassa bhikkhuno setacchattaṁ dhārāpesi.",
  "atk-s0102a5:29_10": "Dvinnaṁ dvinnaṁ āsanānaṁ antare sabbālaṅkārapaṭimaṇḍitā ekekā khattiyadhītā catujjātiyagandhaṁ pisati.",
  "atk-s0102a5:29_11": "Niṭṭhitaṁ niṭṭhitaṁ majjhaṭṭhāne gandhambaṇe pakkhipati,",
  "atk-s0102a5:29_12": "taṁ aparā khattiyadhītā nīluppalahatthakena samparivatteti.",
  "atk-s0102a5:29_13": "Evaṁ ekekassa bhikkhuno tisso tisso khattiyadhītaro parivārā,",
  "atk-s0102a5:29_14": "aparā sabbālaṅkārapaṭimaṇḍitā itthī tālavaṇṭaṁ gahetvā bījati,",
  "atk-s0102a5:29_15": "aññā dhamakaraṇaṁ gahetvā udakaṁ parissāveti,",
  "atk-s0102a5:29_16": "aññā pattato udakaṁ harati.",
  "atk-s0102a5:29_17": "Bhagavato cattāri anagghāni ahesuṁ.",
  "atk-s0102a5:29_18": "Pādakathalikā ādhārako apassenaphalakaṁ chattapādamaṇīti imāni cattāri anagghāni ahesuṁ.",
  "atk-s0102a5:29_19": "Saṅghanavakassa deyyadhammo satasahassaṁ agghati.",
  "atk-s0102a5:29_20": "Tasmiñca dāne aṅgulimālatthero saṅghanavako ahosi.",
  "atk-s0102a5:29_21": "Tassa āsanasamīpe ānīto hatthī taṁ upagantuṁ nāsakkhi.",
  "atk-s0102a5:29_22": "Tato rañño ārocesuṁ. Rājā –",
  "atk-s0102a5:29_23": "“añño hatthī natthī”ti?",
  "atk-s0102a5:29_24": "Duṭṭhahatthī pana atthi,",
  "atk-s0102a5:29_25": "ānetuṁ na sakkāti.",
  "atk-s0102a5:29_26": "Sammāsambuddho –",
  "atk-s0102a5:29_27": "saṅghanavako kataro mahārājāti?",
  "atk-s0102a5:29_28": "Aṅgulimālatthero bhagavāti.",
  "atk-s0102a5:29_29": "Tena hi taṁ duṭṭhahatthiṁ ānetvā ṭhapetu,",
  "atk-s0102a5:29_30": "mahārājāti.",
  "atk-s0102a5:29_31": "Hatthiṁ maṇḍayitvā ānayiṁsu.",
  "atk-s0102a5:29_32": "So therassa tejena nāsāvātasañcaraṇamattampi kātuṁ nāsakkhi.",
  "atk-s0102a5:29_33": "Evaṁ nirantaraṁ satta divasāni dānaṁ dīyittha.",
  "atk-s0102a5:29_34": "Sattame divase rājā dasabalaṁ vanditvā –",
  "atk-s0102a5:29_35": "“bhagavā mayhaṁ dhammaṁ desethā”ti āha.",
  "atk-s0102a5:30_0": "Tassañca parisati kāḷo ca juṇho cāti dve amaccā honti.",
  "atk-s0102a5:30_1": "Kāḷo cintesi –",
  "atk-s0102a5:30_2": "“nassati rājakulassa santakaṁ,",
  "atk-s0102a5:30_3": "kiṁ nāmete ettakā janā karissanti,",
  "atk-s0102a5:30_4": "bhuñjitvā vihāraṁ gantvā niddāyissanteva,",
  "atk-s0102a5:30_5": "idaṁ pana eko rājapuriso labhitvā kiṁ nāma na kareyya,",
  "atk-s0102a5:30_6": "aho nassati rañño santaka”nti.",
  "atk-s0102a5:30_7": "Juṇho cintesi –",
  "atk-s0102a5:30_8": "“mahantaṁ idaṁ rājattanaṁ nāma,",
  "atk-s0102a5:30_9": "ko añño idaṁ kātuṁ sakkhissati?",
  "atk-s0102a5:30_10": "Kiṁ rājā nāma so,",
  "atk-s0102a5:30_11": "yo rājattane ṭhitopi evarūpaṁ dānaṁ dātuṁ na sakkotī”ti.",
  "atk-s0102a5:30_12": "Bhagavā parisāya ajjhāsayaṁ olokento tesaṁ dvinnaṁ ajjhāsayaṁ viditvā –",
  "atk-s0102a5:30_13": "“sace ajja juṇhassa ajjhāsayena dhammakathaṁ kathemi,",
  "atk-s0102a5:30_14": "kāḷassa sattadhā muddhā phalissati.",
  "atk-s0102a5:30_15": "Mayā kho pana sattānuddayatāya pāramiyo pūritā.",
  "atk-s0102a5:30_16": "Juṇho aññasmimpi divase mayi dhammaṁ kathayante maggaphalaṁ paṭivijjhissati,",
  "atk-s0102a5:30_17": "idāni pana kāḷaṁ olokessāmī”ti rañño catuppadikameva gāthaṁ abhāsi –",
  "atk-s0102a5:31_0": "“Na ve kadariyā devalokaṁ vajanti,",
  "atk-s0102a5:32_0": "Bālā have nappasaṁsanti dānaṁ;",
  "atk-s0102a5:33_0": "Dhīro ca dānaṁ anumodamāno,",
  "atk-s0102a5:34_0": "Teneva so hoti sukhī paratthā”ti. ;",
  "atk-s0102a5:35_0": "Rājā anattamano hutvā –",
  "atk-s0102a5:35_1": "“mayā mahādānaṁ dinnaṁ,",
  "atk-s0102a5:35_2": "satthā ca me mandameva dhammaṁ kathesi,",
  "atk-s0102a5:35_3": "nāsakkhiṁ maññe dasabalassa cittaṁ gahetu”nti.",
  "atk-s0102a5:35_4": "So bhuttapātarāso vihāraṁ gantvā bhagavantaṁ vanditvā pucchi – “mayā, bhante,",
  "atk-s0102a5:35_5": "mahantaṁ dānaṁ dinnaṁ,",
  "atk-s0102a5:35_6": "anumodanā ca me na mahatī katā,",
  "atk-s0102a5:35_7": "ko nu kho me, bhante, doso”ti? Natthi, mahārāja,",
  "atk-s0102a5:35_8": "tava doso,",
  "atk-s0102a5:35_9": "parisā pana aparisuddhā,",
  "atk-s0102a5:35_10": "tasmā dhammaṁ na desesinti.",
  "atk-s0102a5:35_11": "Kasmā pana bhagavā parisā na suddhāti?",
  "atk-s0102a5:35_12": "Satthā dvinnaṁ amaccānaṁ parivitakkaṁ ārocesi.",
  "atk-s0102a5:35_13": "Rājā kāḷaṁ pucchi – “evaṁ, tāta, kāḷā”ti? “Evaṁ,",
  "atk-s0102a5:35_14": "mahārājā”ti.",
  "atk-s0102a5:35_15": "“Mayi mama santakaṁ dadamāne tava kataraṁ ṭhānaṁ rujjati,",
  "atk-s0102a5:35_16": "na taṁ sakkomi passituṁ,",
  "atk-s0102a5:35_17": "pabbājetha naṁ mama raṭṭhato”ti āha.",
  "atk-s0102a5:35_18": "Tato juṇhaṁ pakkosāpetvā pucchi –",
  "atk-s0102a5:35_19": "“evaṁ kira, tāta,",
  "atk-s0102a5:35_20": "cintesī”ti? “Āma,",
  "atk-s0102a5:35_21": "mahārājā”ti.",
  "atk-s0102a5:35_22": "“Tava cittānurūpameva hotū”ti tasmiṁyeva maṇḍape evaṁ paññattesuyeva āsanesu pañca bhikkhusatāni nisīdāpetvā",
  "atk-s0102a5:35_23": "tāyeva khattiyadhītaro parivārāpetvā rājagehato dhanaṁ gahetvā mayā dinnasadisameva satta divasāni dānaṁ dehīti.",
  "atk-s0102a5:35_24": "So tathā adāsi.",
  "atk-s0102a5:35_25": "Datvā sattame divase –",
  "atk-s0102a5:35_26": "“dhammaṁ bhagavā desethā”ti āha.",
  "atk-s0102a5:36_0": "Satthā dvinnampi dānānaṁ anumodanaṁ ekato katvā dve mahānadiyo ekoghapuṇṇā kurumāno viya mahādhammadesanaṁ desesi.",
  "atk-s0102a5:36_1": "Desanāpariyosāne juṇho sotāpanno ahosi.",
  "atk-s0102a5:36_2": "Rājā pasīditvā dasabalassa bāhiravatthuṁ nāma adāsi.",
  "atk-s0102a5:36_3": "Evaṁ abhinipphanno kho pana tassa bhagavato lābhoti veditabbo.",
  "atk-s0102a5:37_0": "Abhinipphannosilokoti vaṇṇaguṇakittanaṁ.",
  "atk-s0102a5:37_1": "Sopi bhagavato dhammacakkappavattanato paṭṭhāya abhinipphanno.",
  "atk-s0102a5:37_2": "Tato paṭṭhāya hi bhagavato khattiyāpi vaṇṇaṁ kathenti.",
  "atk-s0102a5:37_3": "Brāhmaṇāpi gahapatayopi nāgā supaṇṇā gandhabbā devatā brahmānopi kittiṁ vatvā –",
  "atk-s0102a5:37_4": "“itipi so bhagavā”tiādinā.",
  "atk-s0102a5:37_5": "Aññatitthiyāpi vararojassa sahassaṁ datvā samaṇassa gotamassa avaṇṇaṁ kathehīti uyyojesuṁ.",
  "atk-s0102a5:37_6": "So sahassaṁ gahetvā dasabalaṁ pādatalato paṭṭhāya yāva kesantā apalokayamāno likkhāmattampi vajjaṁ adisvā –",
  "atk-s0102a5:37_7": "“vippakiṇṇadvattiṁsamahāpurisalakkhaṇe asītianubyañjanavibhūsite byāmappabhāparikkhitte suphullitapāricchattakatārāgaṇasamujjalitaantalikkhavicittakusumasassirikanandanavanasadise",
  "atk-s0102a5:37_8": "anavajjaattabhāve avaṇṇaṁ vadantassa mukhampi viparivatteyya,",
  "atk-s0102a5:37_9": "muddhāpi sattadhā phaleyya,",
  "atk-s0102a5:37_10": "avaṇṇaṁ vattuṁ upāyo natthi,",
  "atk-s0102a5:37_11": "vaṇṇameva vadissāmī”ti pādatalato paṭṭhāya yāva kesantā atirekapadasahassena vaṇṇameva kathesi.",
  "atk-s0102a5:37_12": "Yamakapāṭihāriye panesa vaṇṇo nāma matthakaṁ patto.",
  "atk-s0102a5:37_13": "Evaṁ abhinipphanno silokoti.",
  "atk-s0102a5:38_0": "Yāva maññe khattiyāti khattiyā brāhmaṇā vessā suddā nāgā supaṇṇā yakkhā asurā devā brahmānoti sabbeva te sampiyāyamānarūpā haṭṭhatuṭṭhā viharanti.",
  "atk-s0102a5:38_1": "Vigatamado kho panāti ettakā maṁ janā sampiyāyamānarūpā viharantīti na madapamatto hutvā davādivasena āhāraṁ āhāreti,",
  "atk-s0102a5:38_2": "aññadatthu vigatamado kho pana so bhagavā āhāraṁ āhāreti.",
  "atk-s0102a5:39_0": "Yathāvādīti yaṁ vācāya vadati,",
  "atk-s0102a5:39_1": "tadanvayamevassa kāyakammaṁ hoti.",
  "atk-s0102a5:39_2": "Yañca kāyena karoti,",
  "atk-s0102a5:39_3": "tadanvayamevassa vacīkammaṁ hoti.",
  "atk-s0102a5:39_4": "Kāyo vā vācaṁ,",
  "atk-s0102a5:39_5": "vācā vā kāyaṁ nātikkamati,",
  "atk-s0102a5:39_6": "vācā kāyena,",
  "atk-s0102a5:39_7": "kāyo ca vācāya sameti.",
  "atk-s0102a5:39_8": "Yathā ca –",
  "atk-s0102a5:40_0": "“Vāmena sūkaro hoti, dakkhiṇena ajāmigo;",
  "atk-s0102a5:41_0": "Sarena nelako hoti, visāṇena jaraggavo”ti. –",
  "atk-s0102a5:42_0": "Ayaṁ sūkarayakkho sūkare disvā sūkarasadisaṁ vāmapassaṁ dassetvā te gahetvā khādati,",
  "atk-s0102a5:42_1": "ajāmige disvā taṁsadisaṁ dakkhiṇapassaṁ dassetvā te gahetvā khādati,",
  "atk-s0102a5:42_2": "nelakavacchake disvā vacchakaravaṁ ravanto te gahetvā khādati,",
  "atk-s0102a5:42_3": "goṇe disvā tesaṁ visāṇasadisāni visāṇāni māpetvā te dūratova –",
  "atk-s0102a5:42_4": "“goṇo viya dissatī”ti evaṁ upagate gahetvā khādati.",
  "atk-s0102a5:42_5": "Yathā ca dhammikavāyasajātake sakuṇehi puṭṭho vāyaso –",
  "atk-s0102a5:42_6": "“ahaṁ vātabhakkho,",
  "atk-s0102a5:42_7": "vātabhakkhatāya mukhaṁ vivaritvā pāṇakānañca maraṇabhayena ekeneva pādena ṭhito,",
  "atk-s0102a5:42_8": "tasmā tumhepi –",
  "atk-s0102a5:43_0": "“Dhammaṁ caratha bhaddaṁ vo, dhammaṁ caratha ñātayo;",
  "atk-s0102a5:44_0": "Dhammacārī sukhaṁ seti, asmiṁ loke paramhi cā”ti.",
  "atk-s0102a5:45_0": "Sakuṇesu vissāsaṁ uppādesi, tato –",
  "atk-s0102a5:46_0": "“Bhaddako vatāyaṁ pakkhī, dijo paramadhammiko;",
  "atk-s0102a5:47_0": "Ekapādena tiṭṭhanto, dhammo dhammoti bhāsatī”ti.",
  "atk-s0102a5:48_0": "Evaṁ vissāsamāgate sakuṇe khādittha.",
  "atk-s0102a5:48_1": "Tena tesaṁ vācā kāyena,",
  "atk-s0102a5:48_2": "kāyo ca vācāya na sameti,",
  "atk-s0102a5:48_3": "na evaṁ bhagavato.",
  "atk-s0102a5:48_4": "Bhagavato pana vācā kāyena,",
  "atk-s0102a5:48_5": "kāyo ca vācāya sametiyevāti dasseti.",
  "atk-s0102a5:49_0": "Tiṇṇā taritā vicikicchā assāti tiṇṇavicikiccho.",
  "atk-s0102a5:49_1": "“Kathamidaṁ kathamida”nti evarūpā vigatā kathaṁkathā assāti vigatakathaṁkatho.",
  "atk-s0102a5:49_2": "Yathā hi mahājano –",
  "atk-s0102a5:49_3": "“ayaṁ rukkho,",
  "atk-s0102a5:49_4": "kiṁ rukkho nāma,",
  "atk-s0102a5:49_5": "ayaṁ gāmo,",
  "atk-s0102a5:49_6": "ayaṁ janapado,",
  "atk-s0102a5:49_7": "idaṁ raṭṭhaṁ,",
  "atk-s0102a5:49_8": "kiṁ raṭṭhaṁ nāma,",
  "atk-s0102a5:49_9": "kasmā nu kho ayaṁ rukkho ujukkhandho,",
  "atk-s0102a5:49_10": "ayaṁ vaṅkakkhandho,",
  "atk-s0102a5:49_11": "kasmā kaṇṭako koci ujuko hoti,",
  "atk-s0102a5:49_12": "koci vaṅko,",
  "atk-s0102a5:49_13": "pupphaṁ kiñci sugandhaṁ,",
  "atk-s0102a5:49_14": "kiñci duggandhaṁ,",
  "atk-s0102a5:49_15": "phalaṁ kiñci madhuraṁ,",
  "atk-s0102a5:49_16": "kiñci amadhura”nti sakaṅkhova hoti,",
  "atk-s0102a5:49_17": "na evaṁ satthā.",
  "atk-s0102a5:49_18": "Satthā hi –",
  "atk-s0102a5:49_19": "“imesaṁ nāma dhātūnaṁ ussannussannattā idaṁ evaṁ hotī”ti vigatakathaṁkathova.",
  "atk-s0102a5:49_20": "Yathā ca paṭhamajjhānādilābhīnaṁ dutiyajjhānādīsu kaṅkhā hoti.",
  "atk-s0102a5:49_21": "Paccekabuddhānampi hi sabbaññutaññāṇe yāthāvasanniṭṭhānābhāvato vohāravasena kaṅkhā nāma hotiyeva,",
  "atk-s0102a5:49_22": "na evaṁ buddhassa.",
  "atk-s0102a5:49_23": "So hi bhagavā sabbattha vigatakathaṁkathoti dasseti.",
  "atk-s0102a5:50_0": "Pariyositasaṅkappoti yathā keci sīlamattena,",
  "atk-s0102a5:50_1": "keci vipassanāmattena,",
  "atk-s0102a5:50_2": "keci paṭhamajjhānena…pe…",
  "atk-s0102a5:50_3": "keci nevasaññānāsaññāyatanasamāpattiyā,",
  "atk-s0102a5:50_4": "keci sotāpannabhāvamattena…pe…",
  "atk-s0102a5:50_5": "keci arahattena,",
  "atk-s0102a5:50_6": "keci sāvakapāramīñāṇena,",
  "atk-s0102a5:50_7": "keci paccekabodhiñāṇena pariyositasaṅkappā paripuṇṇamanorathā honti,",
  "atk-s0102a5:50_8": "na evaṁ mama satthā.",
  "atk-s0102a5:50_9": "Mama pana satthā sabbaññutaññāṇena pariyositasaṅkappoti dasseti.",
  "atk-s0102a5:51_0": "Ajjhāsayaṁ ādibrahmacariyanti karaṇatthe paccattavacanaṁ,",
  "atk-s0102a5:51_1": "adhikāsayena uttamanissayabhūtena ādibrahmacariyena porāṇabrahmacariyabhūtena ca ariyamaggena tiṇṇavicikiccho",
  "atk-s0102a5:51_2": "vigatakathaṁkatho pariyositasaṅkappoti attho.",
  "atk-s0102a5:51_3": "“Pubbe ananussutesu dhammesu sāmaṁ saccāni abhisambujjhi,",
  "atk-s0102a5:51_4": "tattha ca sabbaññutaṁ patto,",
  "atk-s0102a5:51_5": "balesu ca vasībhāva”nti hi vacanato pariyositasaṅkappatāpi bhagavato ariyamaggeneva nipphannāti.",
  "atk-s0102a5:52_0": "297.Yathariva bhagavāti yathā bhagavā,",
  "atk-s0102a5:52_1": "evaṁ ekasmiṁ jambudīpatale catūsu disāsu cārikaṁ caramānā aho vata cattāro jinā dhammaṁ deseyyunti paccāsisamānā vadanti.",
  "atk-s0102a5:52_2": "Athāpare tīsu maṇḍalesu ekato vicaraṇabhāvaṁ ākaṅkhamānā tayo sammāsambuddhāti āhaṁsu. Apare –",
  "atk-s0102a5:52_3": "“dasa pāramiyo nāma pūretvā catunnaṁ tiṇṇaṁ vā uppatti dullabhā,",
  "atk-s0102a5:52_4": "sace pana eko nibaddhavāsaṁ vasanto dhammaṁ deseyya,",
  "atk-s0102a5:52_5": "eko cārikaṁ caranto,",
  "atk-s0102a5:52_6": "evampi jambudīpo sobheyya ceva,",
  "atk-s0102a5:52_7": "bahuñca hitasukhamadhigaccheyyā”ti cintetvā aho vata,",
  "atk-s0102a5:52_8": "mārisāti āhaṁsu.",
  "atk-s0102a5:53_0": "298.Aṭṭhānametaṁ anavakāso yanti ettha ṭhānaṁ avakāsoti ubhayametaṁ kāraṇādhivacanameva.",
  "atk-s0102a5:53_1": "Kāraṇañhi tiṭṭhati ettha tadāyattavuttitāya phalanti ṭhānaṁ.",
  "atk-s0102a5:53_2": "Okāso viya cassa taṁ tena vinā aññattha abhāvatoti avakāso.",
  "atk-s0102a5:53_3": "Yanti karaṇatthe paccattaṁ.",
  "atk-s0102a5:53_4": "Idaṁ vuttaṁ hoti –",
  "atk-s0102a5:53_5": "“yena kāraṇena ekissā lokadhātuyā dve buddhā ekato uppajjeyyuṁ,",
  "atk-s0102a5:53_6": "taṁ kāraṇaṁ natthī”ti.",
  "atk-s0102a5:54_0": "Ettha ca –",
  "atk-s0102a5:55_0": "“Yāvatā candimasūriyā, pariharanti disā bhanti virocanā;",
  "atk-s0102a5:56_0": "Tāva sahassadhā loko, ettha te vattate vaso”ti. –",
  "atk-s0102a5:57_0": "Gāthāya ekacakkavāḷameva ekā lokadhātu.",
  "atk-s0102a5:57_1": "“Sahassī lokadhātu akampitthā”ti āgataṭṭhāne cakkavāḷasahassaṁ ekā lokadhātu.",
  "atk-s0102a5:57_2": "“Ākaṅkhamāno, ānanda,",
  "atk-s0102a5:57_3": "tathāgato tisahassimahāsahassilokadhātuṁ sarena viññāpeyya,",
  "atk-s0102a5:57_4": "obhāsena ca phareyyā”ti āgataṭṭhāne tisahassimahāsahassī ekā lokadhātu.",
  "atk-s0102a5:57_5": "“Ayañca dasasahassī lokadhātū”ti āgataṭṭhāne dasacakkavāḷasahassāni ekā lokadhātu.",
  "atk-s0102a5:57_6": "Taṁ sandhāya ekissā lokadhātuyāti āha.",
  "atk-s0102a5:57_7": "Ettakañhi jātikhettaṁ nāma.",
  "atk-s0102a5:57_8": "Tatrāpi ṭhapetvā imasmiṁ cakkavāḷe jambudīpassa majjhimadesaṁ na aññatra buddhā uppajjanti jātikhettato",
  "atk-s0102a5:57_9": "pana paraṁ buddhānaṁ uppattiṭṭhānameva na paññāyati.",
  "atk-s0102a5:57_10": "Yenatthenāti yena pavāraṇasaṅgahatthena.",
  "atk-s0102a5:58_0": "Sanaṅkumārakathāvaṇṇanā",
  "atk-s0102a5:59_0": "300.Vaṇṇena ceva yasasā cāti alaṅkāraparivārena ca puññasiriyā cāti attho.",
  "atk-s0102a5:60_0": "301.Sādhu mahābrahmeti ettha sampasādane sādhusaddo. Saṅkhāya modāmāti jānitvā modāma.",
  "atk-s0102a5:61_0": "Govindabrāhmaṇavatthuvaṇṇanā",
  "atk-s0102a5:62_0": "304.Yāva dīgharattaṁ mahāpaññova so bhagavāti ettakanti paricchinditvā na sakkā vattuṁ,",
  "atk-s0102a5:62_1": "atha kho yāva dīgharattaṁ aticirarattaṁ mahāpaññova so bhagavā.",
  "atk-s0102a5:62_2": "Noti kathaṁ tumhe maññathāti.",
  "atk-s0102a5:62_3": "Atha sayamevetaṁ pañhaṁ byākātukāmo –",
  "atk-s0102a5:62_4": "“anacchariyametaṁ, mārisā,",
  "atk-s0102a5:62_5": "yaṁ idāni pāramiyo pūretvā bodhipallaṅke tiṇṇaṁ mārānaṁ matthakaṁ bhinditvā paṭividdhaasādhāraṇañāṇo so bhagavā mahāpañño bhaveyya,",
  "atk-s0102a5:62_6": "kimettha acchariyaṁ,",
  "atk-s0102a5:62_7": "aparipakkāya pana bodhiyā padesañāṇe ṭhitassa sarāgādikālepi mahāpaññabhāvameva vo, mārisā,",
  "atk-s0102a5:62_8": "kathessāmī”ti bhavapaṭicchannakāraṇaṁ āharitvā dassento bhūtapubbaṁ bhotiādimāha.",
  "atk-s0102a5:63_0": "Purohitoti sabbakiccāni anusāsanapurohito.",
  "atk-s0102a5:63_1": "Govindoti govindiyābhisekena abhisitto,",
  "atk-s0102a5:63_2": "pakatiyā panassa aññadeva nāmaṁ,",
  "atk-s0102a5:63_3": "abhisittakālato paṭṭhāya “govindo”ti saṅkhyaṁ gato.",
  "atk-s0102a5:63_4": "Jotipāloti jotanato ca pālanato ca jotipālo.",
  "atk-s0102a5:63_5": "Tassa kira jātadivase sabbāvudhāni ujjotiṁsu.",
  "atk-s0102a5:63_6": "Rājāpi paccūsasamaye attano maṅgalāvudhaṁ pajjalitaṁ disvā bhīto aṭṭhāsi.",
  "atk-s0102a5:63_7": "Govindo pātova rājūpaṭṭhānaṁ gantvā sukhaseyyaṁ pucchi rājā –",
  "atk-s0102a5:63_8": "“kuto me ācariya,",
  "atk-s0102a5:63_9": "sukhaseyyā”ti vatvā taṁ kāraṇaṁ ārocesi. Mā bhāyi, mahārāja,",
  "atk-s0102a5:63_10": "mayhaṁ putto jāto,",
  "atk-s0102a5:63_11": "tassānubhāvena sakalanagare āvudhāni pajjaliṁsūti. Rājā –",
  "atk-s0102a5:63_12": "“kiṁ nu kho me kumāro paccatthiko bhaveyyā”ti cintetvā suṭṭhutaraṁ bhāyi.",
  "atk-s0102a5:63_13": "“Kiṁ vitakkesi mahārājā”ti ca puṭṭho tamatthaṁ ārocesi.",
  "atk-s0102a5:63_14": "Atha naṁ govindo “mā bhāyi mahārāja,",
  "atk-s0102a5:63_15": "neso kumāro tumhākaṁ dubbhissati,",
  "atk-s0102a5:63_16": "sakalajambudīpe pana tena samo paññāya na bhavissati,",
  "atk-s0102a5:63_17": "mama puttassa vacanena mahājanassa kaṅkhā chijjissati,",
  "atk-s0102a5:63_18": "tumhākañca sabbakiccāni anusāsissatī”ti samassāseti.",
  "atk-s0102a5:63_19": "Rājā tuṭṭho –",
  "atk-s0102a5:63_20": "“kumārassa khīramūlaṁ hotū”ti sahassaṁ datvā “kumāraṁ mahallakakāle mama dassethā”ti āha.",
  "atk-s0102a5:63_21": "Kumāro anupubbena vuḍḍhimanuppatto.",
  "atk-s0102a5:63_22": "Jotitattā panassa pālanasamatthatāya ca jotipālotveva nāmaṁ akaṁsu.",
  "atk-s0102a5:63_23": "Tena vuttaṁ –",
  "atk-s0102a5:63_24": "“jotanato ca pālanato ca jotipālo”ti.",
  "atk-s0102a5:64_0": "Sammā vossajjitvāti sammā vossajjitvā.",
  "atk-s0102a5:64_1": "Ayameva vā pāṭho.",
  "atk-s0102a5:64_2": "Alamatthadasataroti samattho paṭibalo atthadaso alamatthadaso,",
  "atk-s0102a5:64_3": "taṁ alamatthadasaṁ tiretīti alamatthadasataro.",
  "atk-s0102a5:64_4": "Jotipālasseva māṇavassa anusāsaniyāti sopi jotipālaṁyeva pucchitvā anusāsatīti dasseti.",
  "atk-s0102a5:65_0": "305.Bhavamatthubhavantaṁ jotipālanti bhoto jotipālassa bhavo vuddhi visesādhigamo sabbakalyāṇañceva maṅgalañca hotūti attho.",
  "atk-s0102a5:65_1": "Sammodanīyaṁ kathanti? “Alaṁ, mahārāja,",
  "atk-s0102a5:65_2": "mā cintayi,",
  "atk-s0102a5:65_3": "dhuvadhammo esa sabbasattāna”ntiādinā nayena maraṇappaṭisaṁyuttaṁ sokavinodanapaṭisanthārakathaṁ pariyosāpetvā.",
  "atk-s0102a5:65_4": "Mā no bhavaṁ jotipālo anusāsaniyāpaccabyāhāsīti mā paṭibyākāsi,",
  "atk-s0102a5:65_5": "“anusāsā”ti vutto –",
  "atk-s0102a5:65_6": "“nāhaṁ anusāsāmī”ti no mā anusāsaniyā paccakkhāsīti attho.",
  "atk-s0102a5:65_7": "Abhisambhosīti saṁvidahitvā paṭṭhapesi.",
  "atk-s0102a5:65_8": "Manussā evamāhaṁsūti taṁ pitarā mahāpaññataraṁ sabbakiccāni anusāsantaṁ sabbakamme abhisambhavantaṁ disvā tuṭṭhacittā govindo vata, bho, brāhmaṇo,",
  "atk-s0102a5:65_9": "mahāgovindo vata, bho,",
  "atk-s0102a5:65_10": "brāhmaṇoti evamāhaṁsu.",
  "atk-s0102a5:65_11": "Idaṁ vuttaṁ hoti,",
  "atk-s0102a5:65_12": "“govindo vata, bho,",
  "atk-s0102a5:65_13": "brāhmaṇo ahosi etassa pitā;",
  "atk-s0102a5:65_14": "ayaṁ pana mahāgovindo vata, bho,",
  "atk-s0102a5:65_15": "brāhmaṇo”ti.",
  "atk-s0102a5:66_0": "Rajjasaṁvibhajanavaṇṇanā",
  "atk-s0102a5:67_0": "306.Yenate cha khattiyāti ye te “sahāyā”ti vuttā cha khattiyā,",
  "atk-s0102a5:67_1": "te kira reṇussa ekapitikā kaniṭṭhabhātaro,",
  "atk-s0102a5:67_2": "tasmā mahāgovindo “ayaṁ abhisitto etesaṁ rajjasaṁvibhāgaṁ kareyya vā na vā,",
  "atk-s0102a5:67_3": "yaṁnūnāhaṁ te paṭikacceva reṇussa santikaṁ pesetvā paṭiññaṁ gaṇhāpeyya”nti cintento yena te cha khattiyā tenupasaṅkami.",
  "atk-s0102a5:67_4": "Rājakattāroti rājakārakā amaccā.",
  "atk-s0102a5:68_0": "307.Madanīyā kāmāti madakarā pamādakarā kāmā.",
  "atk-s0102a5:68_1": "Gacchante gacchante kāle esa anussaritumpi na sakkuṇeyya,",
  "atk-s0102a5:68_2": "tasmā āyantu bhonto āgacchantūti attho.",
  "atk-s0102a5:69_0": "308.Sarāmahaṁ bhoti tadā kira manussānaṁ saccavādikālo hoti,",
  "atk-s0102a5:69_1": "tasmā “kadā mayā vuttaṁ,",
  "atk-s0102a5:69_2": "kena diṭṭhaṁ,",
  "atk-s0102a5:69_3": "kena suta”nti abhūtaṁ avatvā “sarāmahaṁ bho”ti āha.",
  "atk-s0102a5:69_4": "Sammodanīyaṁ kathanti kiṁ mahārāja devattaṁ gate raññe mā cintayittha,",
  "atk-s0102a5:69_5": "dhuvadhammo esa sabbasattānaṁ,",
  "atk-s0102a5:69_6": "evaṁbhāvino saṅkhārāti evarūpaṁ paṭisanthārakathaṁ.",
  "atk-s0102a5:69_7": "Sabbāni sakaṭamukhāni paṭṭhapesīti sabbāni cha rajjāni sakaṭamukhāni paṭṭhapesi.",
  "atk-s0102a5:69_8": "Ekekassa rañño rajjaṁ tiyojanasataṁ hoti,",
  "atk-s0102a5:69_9": "reṇussa rañño rajjosaraṇapadeso dasagāvutaṁ,",
  "atk-s0102a5:69_10": "majjhe pana reṇussa rajjaṁ vitānasadisaṁ ahosi.",
  "atk-s0102a5:69_11": "Kasmā evaṁ paṭṭhapesīti?",
  "atk-s0102a5:69_12": "Kālena kālaṁ rājānaṁ passituṁ āgacchantā aññassa rajjaṁ apīḷetvā attano attano rajjapadeseneva āgamissanti ceva gamissanti ca.",
  "atk-s0102a5:69_13": "Pararajjaṁ otiṇṇassa hi –",
  "atk-s0102a5:69_14": "“bhattaṁ detha,",
  "atk-s0102a5:69_15": "goṇaṁ dethā”ti vadato manussā ujjhāyanti –",
  "atk-s0102a5:69_16": "“ime rājāno attano attano vijitena na gacchanti,",
  "atk-s0102a5:69_17": "amhākaṁ pīḷaṁ karontī”ti.",
  "atk-s0102a5:69_18": "Attano vijitena gacchantassa “amhākaṁ santikā iminā idañcidañca laddhabbamevā”ti manussā pīḷaṁ na maññanti.",
  "atk-s0102a5:69_19": "Imamatthaṁ cintayitvā mahāgovindo “sammodamānā rājāno ciraṁ rajjamanusāsantū”ti evaṁ paṭṭhapesi.",
  "atk-s0102a5:70_0": "“Dantapuraṁ kaliṅgānaṁ, assakānañca potanaṁ;",
  "atk-s0102a5:71_0": "Māhissati avantīnaṁ, sovīrānañca rodukaṁ.",
  "atk-s0102a5:72_0": "Mithilā ca videhānaṁ, campā aṅgesu māpitā;",
  "atk-s0102a5:73_0": "Bārāṇasī ca kāsīnaṁ, ete govindamāpitā”ti. –",
  "atk-s0102a5:74_0": "Etāni satta nagarāni mahāgovindeneva tesaṁ rājūnaṁ atthāya māpitāni.",
  "atk-s0102a5:75_0": "“Sattabhū brahmadatto ca, vessabhū bharato saha;",
  "atk-s0102a5:76_0": "Reṇu dve ca dhataraṭṭhā, tadāsuṁ satta bhāradhā”ti. –",
  "atk-s0102a5:77_0": "Imāni tesaṁ sattannampi nāmāni.",
  "atk-s0102a5:77_1": "Tesu hi eko sattabhū nāma ahosi,",
  "atk-s0102a5:77_2": "eko brahmadatto nāma,",
  "atk-s0102a5:77_3": "eko vessabhū nāma,",
  "atk-s0102a5:77_4": "eko teneva saha bharato nāma,",
  "atk-s0102a5:77_5": "eko reṇu nāma,",
  "atk-s0102a5:77_6": "dve pana dhataraṭṭhāti ime satta jambudīpatale bhāradhā mahārājāno ahesunti.",
  "atk-s0102a5:78_0": "Paṭhamabhāṇavāravaṇṇanā niṭṭhitā.",
  "atk-s0102a5:79_0": "Kittisaddaabbhuggamanavaṇṇanā",
  "atk-s0102a5:80_0": "311.Upasaṅkamiṁsūti “amhākaṁ ayaṁ issariyasampatti na aññassānubhāvena,",
  "atk-s0102a5:80_1": "mahāgovindassānubhāvena nipphannā.",
  "atk-s0102a5:80_2": "Mahāgovindo amhe satta rājāno samagge katvā jambudīpatale patiṭṭhāpesi,",
  "atk-s0102a5:80_3": "pubbūpakārissa pana na sukarā paṭikiriyā kātuṁ.",
  "atk-s0102a5:80_4": "Amhe sattapi jane esoyeva anusāsatu,",
  "atk-s0102a5:80_5": "etaṁyeva senāpatiñca purohitañca karoma,",
  "atk-s0102a5:80_6": "evaṁ no vuddhi bhavissatī”ti cintetvā upasaṅkamiṁsu.",
  "atk-s0102a5:80_7": "Mahāgovindopi –",
  "atk-s0102a5:80_8": "“mayā ete samaggā katā,",
  "atk-s0102a5:80_9": "sace etesaṁ añño senāpati purohito ca bhavissati,",
  "atk-s0102a5:80_10": "tato attano attano senāpatipurohitānaṁ vacanaṁ gahetvā aññamaññaṁ bhindissanti,",
  "atk-s0102a5:80_11": "adhivāsemi nesaṁ senāpatiṭṭhānañca purohitaṭṭhānañcā”ti cintetvā “evaṁ bho”ti paccassosi.",
  "atk-s0102a5:81_0": "Satta ca brāhmaṇamahāsāleti “ahaṁ sabbaṭṭhānesu sammukho bhaveyyaṁ vā na vā,",
  "atk-s0102a5:81_1": "yatthāhaṁ sammukho na bhavissāmi,",
  "atk-s0102a5:81_2": "tattheva te kattabbaṁ karissantī”ti satta anupurohite ṭhapesi.",
  "atk-s0102a5:81_3": "Te sandhāya idaṁ vuttaṁ –",
  "atk-s0102a5:81_4": "“satta ca brāhmaṇamahāsāle”ti.",
  "atk-s0102a5:81_5": "Divasassa dvikkhattuṁ vā sāyaṁ pāto vā nahāyantīti nahātakā.",
  "atk-s0102a5:81_6": "Vatacariyapariyosāne vā nahātā,",
  "atk-s0102a5:81_7": "tato paṭṭhāya brāhmaṇehi saddhiṁ na khādanti na pivantīti nahātakā.",
  "atk-s0102a5:82_0": "312.Abbhuggacchīti abhiuggacchi.",
  "atk-s0102a5:82_1": "Tadā kira manussānaṁ “na brahmunā saddhiṁ amantetvā sakkā evaṁ sakalajambudīpaṁ anusāsitu”nti nisinnanisinnaṭṭhāne ayameva kathā pavattittha.",
  "atk-s0102a5:82_2": "Na kho panāhanti mahāpuriso kira –",
  "atk-s0102a5:82_3": "“ayaṁ mayhaṁ abhūto vaṇṇo uppanno,",
  "atk-s0102a5:82_4": "vaṇṇuppatti kho pana na bhāriyā,",
  "atk-s0102a5:82_5": "uppannassa vaṇṇassa rakkhanameva bhāriyaṁ,",
  "atk-s0102a5:82_6": "ayañca me acintetvā amantetvā karontasseva vaṇṇo uppannova,",
  "atk-s0102a5:82_7": "cintetvā mantetvā karontassa pana vitthārikataro bhavissatī”ti brahmadassane upāyaṁ pariyesanto taṁ disvā",
  "atk-s0102a5:82_8": "sutaṁ kho pana metantiādiatthaṁ parivitakkesi.",
  "atk-s0102a5:83_0": "313.Yenareṇu rājā tenupasaṅkamīti evaṁ me antarā daṭṭhukāmo vā sallapitukāmo vā na bhavissati,",
  "atk-s0102a5:83_1": "yato chinnapalibodho sukhaṁ viharissāmīti palibodhupacchedanatthaṁ upasaṅkami,",
  "atk-s0102a5:83_2": "esa nayo sabbattha.",
  "atk-s0102a5:84_0": "316.Sādisiyoti samavaṇṇā samajātikā.",
  "atk-s0102a5:85_0": "317.Navaṁ sandhāgāraṁ kāretvāti rattiṭṭhānadivāṭṭhānacaṅkamanasampannaṁ vassike cattāro māse vasanakkhamaṁ",
  "atk-s0102a5:85_1": "bahi naḷaparikkhittaṁ vicittaṁ āvasathaṁ kāretvā.",
  "atk-s0102a5:85_2": "Karuṇaṁ jhānaṁ jhāyīti karuṇāya tikacatukkajjhānaṁ jhāyi,",
  "atk-s0102a5:85_3": "karuṇāmukhena panettha avasesāpi tayo brahmavihārā gahitāva.",
  "atk-s0102a5:85_4": "Ukkaṇṭhanā paritassanāti jhānabhūmiyaṁ ṭhitassa anabhiratiukkaṇṭhanā vā bhayaparitassanā vā natthi,",
  "atk-s0102a5:85_5": "brahmuno pana āgamanapatthanā āgamanataṇhā ahūti attho.",
  "atk-s0102a5:86_0": "Brahmunāsākacchāvaṇṇanā",
  "atk-s0102a5:87_0": "318.Bhayanti cittutrāsabhayameva.",
  "atk-s0102a5:87_1": "Ajānantāti ajānamānā.",
  "atk-s0102a5:87_2": "Kathaṁ jānemu taṁ mayanti mayaṁ kinti taṁ jānāma,",
  "atk-s0102a5:87_3": "ayaṁ katthavāsiko, kinnāmo,",
  "atk-s0102a5:87_4": "kiṁ gottotiādīnaṁ ākārānaṁ kena ākārena taṁ dhārayāmāti attho.",
  "atk-s0102a5:88_0": "Maṁ ve kumāraṁ jānantīti maṁ “kumāro”ti “daharo”ti jānanti.",
  "atk-s0102a5:88_1": "Brahmaloketi seṭṭhaloke.",
  "atk-s0102a5:88_2": "Sanantananti ciratanaṁ porāṇakaṁ.",
  "atk-s0102a5:88_3": "Ahaṁ so porāṇakumāro sanaṅkumāro nāma brahmāti dasseti.",
  "atk-s0102a5:88_4": "Evaṁ govinda jānāhīti govinda paṇḍita,",
  "atk-s0102a5:88_5": "tvaṁ evaṁ jānāhi,",
  "atk-s0102a5:88_6": "evaṁ maṁ dhārehi.",
  "atk-s0102a5:89_0": "“Āsanaṁ udakaṁ pajjaṁ, madhusākañca brahmuno;",
  "atk-s0102a5:90_0": "Agghe bhavantaṁ pucchāma, agghaṁ kurutu no bhava”nti. –",
  "atk-s0102a5:91_0": "Ettha agghanti atithino upanāmetabbaṁ vuccati.",
  "atk-s0102a5:91_1": "Teneva idamāsanaṁ paññattaṁ,",
  "atk-s0102a5:91_2": "ettha nisīdatha,",
  "atk-s0102a5:91_3": "idaṁ udakaṁ parisuddhaṁ,",
  "atk-s0102a5:91_4": "ito pānīyaṁ pivatha,",
  "atk-s0102a5:91_5": "pāde dhovatha,",
  "atk-s0102a5:91_6": "idaṁ pajjaṁ pādānaṁ hitatthāya abhisaṅkhataṁ telaṁ,",
  "atk-s0102a5:91_7": "ito pāde makkhetha,",
  "atk-s0102a5:91_8": "idaṁ madhusākanti.",
  "atk-s0102a5:91_9": "Bodhisattassa brahmacariyaṁ na aññesaṁ brahmacariyasadisaṁ hoti,",
  "atk-s0102a5:91_10": "na so “idaṁ sve,",
  "atk-s0102a5:91_11": "idaṁ tatiyadivase bhavissatī”ti sannidhiṁ nāma karoti.",
  "atk-s0102a5:91_12": "Madhusākaṁ pana aloṇaṁ adhūpanaṁ atakkaṁ udakena seditasākaṁ,",
  "atk-s0102a5:91_13": "taṁ sandhāyesa –",
  "atk-s0102a5:91_14": "“idaṁ paribhuñjathā”ti vadanto “agghe bhavantaṁ pucchāmā”tiādimāha.",
  "atk-s0102a5:91_15": "Ime sabbepi agghā brahmuno atthi.",
  "atk-s0102a5:91_16": "Te agghe bhavantaṁ pucchāma.",
  "atk-s0102a5:91_17": "Evaṁ pucchantānañca agghaṁ kurutu no bhavaṁ,",
  "atk-s0102a5:91_18": "paṭiggaṇhātu no bhavaṁ idamagghanti vuttaṁ hoti.",
  "atk-s0102a5:91_19": "Kiṁ panesa –",
  "atk-s0102a5:91_20": "“ito ekampi brahmā na bhuñjatī”ti idaṁ na jānātīti.",
  "atk-s0102a5:91_21": "No na jānāti,",
  "atk-s0102a5:91_22": "jānantopi attano santike āgato atithi pucchitabboti vattasīsena pucchati.",
  "atk-s0102a5:92_0": "Atha kho brahmā –",
  "atk-s0102a5:92_1": "“kiṁ nu kho paṇḍito mama paribhogakaraṇābhāvaṁ ñatvā pucchati,",
  "atk-s0102a5:92_2": "udāhu kohaññe ṭhatvā pucchatī”ti samannāharanto “vattasīse ṭhito pucchatī”ti ñatvā paṭiggaṇhituṁ dāni me vaṭṭatīti paṭiggaṇhāma te agghaṁ,",
  "atk-s0102a5:92_3": "yaṁ tvaṁ govinda bhāsasīti āha.",
  "atk-s0102a5:92_4": "Yaṁ tvaṁ govinda bhāsasi –",
  "atk-s0102a5:92_5": "“idamāsanaṁ paññattaṁ,",
  "atk-s0102a5:92_6": "ettha nisīdathā”tiādi,",
  "atk-s0102a5:92_7": "tatra te mayaṁ āsane nisinnā nāma homa,",
  "atk-s0102a5:92_8": "pānīyaṁ pītā nāma homa,",
  "atk-s0102a5:92_9": "pādāpi me dhotā nāma hontu,",
  "atk-s0102a5:92_10": "telenapi makkhitā nāma hontu,",
  "atk-s0102a5:92_11": "udakasākampi paribhuttaṁ nāma hotu,",
  "atk-s0102a5:92_12": "tayā dinnaṁ adhivāsitakālato paṭṭhāya yaṁ yaṁ tvaṁ bhāsasi,",
  "atk-s0102a5:92_13": "taṁ taṁ mayā paṭiggahitameva hoti.",
  "atk-s0102a5:92_14": "Tena vuttaṁ –",
  "atk-s0102a5:92_15": "“paṭiggaṇhāma te agghaṁ,",
  "atk-s0102a5:92_16": "yaṁ tvaṁ govinda bhāsasī”ti.",
  "atk-s0102a5:92_17": "Evaṁ pana agghaṁ paṭiggaṇhitvā pañhassa okāsaṁ karonto diṭṭhadhammahitatthāyātiādimāha.",
  "atk-s0102a5:93_0": "Kaṅkhīakaṅkhiṁ paravediyesūti ahaṁ savicikiccho bhavantaṁ parena sayaṁ abhisaṅkhatattā parassa pākaṭesu paravediyesu pañhesu nibbicikicchaṁ.",
  "atk-s0102a5:94_0": "Hitvā mamattanti idaṁ mama,",
  "atk-s0102a5:94_1": "idaṁ mamāti upakaraṇataṇhaṁ cajitvā.",
  "atk-s0102a5:94_2": "Manujesūti sattesu,",
  "atk-s0102a5:94_3": "manujesu yo koci manujo mamattaṁ hitvāti attho.",
  "atk-s0102a5:94_4": "Ekodibhūtoti ekībhūto,",
  "atk-s0102a5:94_5": "eko tiṭṭhanto eko nisīdantoti.",
  "atk-s0102a5:94_6": "Vacanattho panettha eko udeti pavattatīti ekodi,",
  "atk-s0102a5:94_7": "tādiso bhūtoti ekodibhūto.",
  "atk-s0102a5:94_8": "Karuṇedhimuttoti karuṇājhāne adhimutto,",
  "atk-s0102a5:94_9": "taṁ jhānaṁ nibbattetvāti attho.",
  "atk-s0102a5:94_10": "Nirāmagandhoti vissagandhavirahito.",
  "atk-s0102a5:94_11": "Ettha ṭhitoti etesu dhammesu ṭhito.",
  "atk-s0102a5:94_12": "Ettha ca sikkhamānoti etesu dhammesu sikkhamāno.",
  "atk-s0102a5:94_13": "Ayamettha saṅkhepo,",
  "atk-s0102a5:94_14": "vitthāro pana upari mahāgovindena ca brahmunā ca vuttoyeva.",
  "atk-s0102a5:95_0": "320.",
  "atk-s0102a5:95_1": "Tattha ete avidvāti ete āmagandhe ahaṁ avidvā,",
  "atk-s0102a5:95_2": "na jānāmīti attho.",
  "atk-s0102a5:95_3": "Idha brūhi dhīrāti te me tvaṁ idha dhīra paṇḍita, brūhi, vada.",
  "atk-s0102a5:95_4": "Kenāvaṭā vāti pajā kurutūti katamena kilesāvaraṇena āvaritā pajā pūtikā vāyati.",
  "atk-s0102a5:95_5": "Āpāyikāti apāyūpagā.",
  "atk-s0102a5:95_6": "Nivutabrahmalokāti nivuto pihito brahmaloko assāti nivutabrahmaloko.",
  "atk-s0102a5:95_7": "Katamena kilesena pajāya brahmalokūpago maggo nivuto pihito paṭicchannoti pucchati.",
  "atk-s0102a5:96_0": "Kodho mosavajjaṁ nikati ca dubbhoti kujjhanalakkhaṇo kodho ca,",
  "atk-s0102a5:96_1": "paravisaṁvādanalakkhaṇo musāvādo ca,",
  "atk-s0102a5:96_2": "sadisaṁ dassetvā vañcanalakkhaṇā nikati ca,",
  "atk-s0102a5:96_3": "mittadubbhanalakkhaṇo dubbho ca.",
  "atk-s0102a5:96_4": "Kadariyatā atimāno usūyāti thaddhamacchariyalakkhaṇā kadariyatā ca,",
  "atk-s0102a5:96_5": "atikkamitvā maññanalakkhaṇo atimāno ca,",
  "atk-s0102a5:96_6": "parasampattikhīyanalakkhaṇā usūyā ca.",
  "atk-s0102a5:96_7": "Icchā vivicchā paraheṭhanā cāti taṇhālakkhaṇā icchā ca,",
  "atk-s0102a5:96_8": "macchariyalakkhaṇā vivicchā ca,",
  "atk-s0102a5:96_9": "vihiṁsālakkhaṇā paraheṭhanā ca.",
  "atk-s0102a5:96_10": "Lobho ca doso ca mado ca mohoti yattha katthaci lubbhanalakkhaṇo lobho ca,",
  "atk-s0102a5:96_11": "dussanalakkhaṇo doso ca,",
  "atk-s0102a5:96_12": "majjanalakkhaṇo mado ca,",
  "atk-s0102a5:96_13": "muyhanalakkhaṇo moho ca.",
  "atk-s0102a5:96_14": "Etesu yuttā anirāmagandhāti etesu cuddasasu kilesesu yuttā pajā nirāmagandhā na hoti,",
  "atk-s0102a5:96_15": "āmagandhā sakuṇapagandhā pūtigandhāyevāti vadati.",
  "atk-s0102a5:96_16": "Āpāyikā nivutabrahmalokāti esā pana āpāyikā ceva hoti,",
  "atk-s0102a5:96_17": "paṭicchannabrahmalokamaggā cāti.",
  "atk-s0102a5:96_18": "Idaṁ pana suttaṁ kathentena āmagandhasuttena dīpetvā kathetabbaṁ,",
  "atk-s0102a5:96_19": "āmagandhasuttampi iminā dīpetvā kathetabbaṁ.",
  "atk-s0102a5:97_0": "Te na sunimmadayāti te āmagandhā sunimmadayā sukhena nimmadetabbā pahātabbā na honti,",
  "atk-s0102a5:97_1": "duppajahā dujjayāti attho.",
  "atk-s0102a5:97_2": "Yassa dāni bhavaṁ govindo kālaṁ maññatīti “yassā pabbajjāya bhavaṁ govindo kālaṁ maññati,",
  "atk-s0102a5:97_3": "ayameva hotu,",
  "atk-s0102a5:97_4": "evaṁ sati mayhampi tava santike āgamanaṁ svāgamanaṁ bhavissati,",
  "atk-s0102a5:97_5": "kathitadhammakathā sukathitā bhavissati,",
  "atk-s0102a5:97_6": "tvaṁ tāta sakalajambudīpe aggapuriso daharo paṭhamavaye ṭhito,",
  "atk-s0102a5:97_7": "evaṁ mahantaṁ nāma sampattisirivilāsaṁ pahāya tava pabbajanaṁ nāma gandhahatthino ayabandhanaṁ chinditvā gamanaṁ viya atiuḷāraṁ,",
  "atk-s0102a5:97_8": "buddhatanti nāmesā”ti mahāpurisassa daḷhīkammaṁ katvā brahmā sanaṅkumāro brahmalokameva gato.",
  "atk-s0102a5:98_0": "Reṇurājaāmantanāvaṇṇanā",
  "atk-s0102a5:99_0": "321.",
  "atk-s0102a5:99_1": "Mahāpurisopi “mama itova nikkhamitvā pabbajanaṁ nāma na yuttaṁ,",
  "atk-s0102a5:99_2": "ahaṁ rājakulassa atthaṁ anusāsāmi,",
  "atk-s0102a5:99_3": "tasmā rañño ārocessāmi.",
  "atk-s0102a5:99_4": "Sace sopi pabbajissati,",
  "atk-s0102a5:99_5": "sundarameva.",
  "atk-s0102a5:99_6": "No ce pabbajissati,",
  "atk-s0102a5:99_7": "purohitaṭṭhānaṁ niyyātetvā ahaṁ pabbajissāmī”ti cintetvā rājānaṁ upasaṅkami,",
  "atk-s0102a5:99_8": "tena vuttaṁ –",
  "atk-s0102a5:99_9": "“atha kho bho mahāgovindo,…pe…",
  "atk-s0102a5:99_10": "nāhaṁ porohacce rame”ti.",
  "atk-s0102a5:100_0": "Tattha tvaṁ pajānassu rajjenāti tava rajjena tvameva jānāhi.",
  "atk-s0102a5:100_1": "Nāhaṁ porohicce rameti ahaṁ purohitabhāve na ramāmi,",
  "atk-s0102a5:100_2": "ukkaṇṭhitosmi,",
  "atk-s0102a5:100_3": "aññaṁ anusāsakaṁ jānāhi,",
  "atk-s0102a5:100_4": "nāhaṁ porohicce rameti.",
  "atk-s0102a5:101_0": "Atha rājā –",
  "atk-s0102a5:101_1": "“dhuvaṁ cattāro māse paṭisallīnassa brāhmaṇassa gehe bhogā mandā jātā”ti cintetvā dhanena nimantento –",
  "atk-s0102a5:101_2": "“sace te ūnaṁ kāmehi.",
  "atk-s0102a5:101_3": "Ahaṁ paripūrayāmi te”ti vatvā puna –",
  "atk-s0102a5:101_4": "“kinnu kho esa ekako viharanto kenaci vihiṁsito bhaveyyā”ti cintetvā,",
  "atk-s0102a5:102_0": "“Yo taṁ hiṁsati vāremi, bhūmisenāpati ahaṁ;",
  "atk-s0102a5:103_0": "Tuvaṁ pitā ahaṁ putto, mā no govinda pājahī”ti. –",
  "atk-s0102a5:104_0": "Āha.",
  "atk-s0102a5:104_1": "Tassattho –",
  "atk-s0102a5:104_2": "yo taṁ hiṁsati,",
  "atk-s0102a5:104_3": "taṁ vāremi,",
  "atk-s0102a5:104_4": "kevalaṁ tumhe “asuko”ti ācikkhatha,",
  "atk-s0102a5:104_5": "ahamettha kattabbaṁ jānissāmīti.",
  "atk-s0102a5:104_6": "Bhūmisenāpati ahanti atha vā ahaṁ pathaviyā sāmī,",
  "atk-s0102a5:104_7": "svāhaṁ imaṁ rajjaṁ tumheyeva paṭicchāpessāmi.",
  "atk-s0102a5:104_8": "Tuvaṁ pitā ahaṁ puttoti tvaṁ pitiṭṭhāne ṭhassasi,",
  "atk-s0102a5:104_9": "ahaṁ puttaṭṭhāne.",
  "atk-s0102a5:104_10": "So tvaṁ mama manaṁ haritvā attanoyeva manaṁ govinda, pājehi;",
  "atk-s0102a5:104_11": "yathā icchasi tathā pavattassu.",
  "atk-s0102a5:104_12": "Ahaṁ pana tava manaṁyeva anuvattanto tayā dinnapiṇḍaṁ paribhuñjanto taṁ asicammahattho vā upaṭṭhahissāmi,",
  "atk-s0102a5:104_13": "rathaṁ vā te pājessāmi.",
  "atk-s0102a5:104_14": "“Mā no govinda,",
  "atk-s0102a5:104_15": "pajahī”ti vā pāṭho.",
  "atk-s0102a5:104_16": "Tassattho –",
  "atk-s0102a5:104_17": "tvaṁ pitiṭṭhāne tiṭṭha,",
  "atk-s0102a5:104_18": "ahaṁ puttaṭṭhāne ṭhassāmi.",
  "atk-s0102a5:104_19": "Mā no tvaṁ bho govinda, pajahi,",
  "atk-s0102a5:104_20": "mā pariccajīti.",
  "atk-s0102a5:104_21": "Atha mahāpuriso yaṁ rājā cintesi,",
  "atk-s0102a5:104_22": "tassa attani abhāvaṁ dassento –",
  "atk-s0102a5:105_0": "“Na matthi ūnaṁ kāmehi, hiṁsitā me na vijjati;",
  "atk-s0102a5:106_0": "Amanussavaco sutvā, tasmāhaṁ na gahe rame”ti. –",
  "atk-s0102a5:107_0": "Āha. Tattha na matthīti na me atthi. Gaheti gehe. Atha naṁ rājā pucchi –",
  "atk-s0102a5:108_0": "“Amanusso kathaṁ vaṇṇo, kiṁ te atthaṁ abhāsatha;",
  "atk-s0102a5:109_0": "Yañca sutvā jahāsi no, gehe amhe ca kevalī”ti.",
  "atk-s0102a5:110_0": "Tattha jahāsi no,",
  "atk-s0102a5:110_1": "gehe amhe ca kevalīti brāhmaṇassa sampattibharite gehe saṅgahavasena attano gehe karonto yaṁ sutvā amhākaṁ",
  "atk-s0102a5:110_2": "gehe ca amhe ca kevalī sabbe aparisese jambudīpavāsino jahāsīti vadati.",
  "atk-s0102a5:111_0": "Athassa ācikkhanto mahāpuriso upavutthassa me pubbetiādimāha.",
  "atk-s0102a5:111_1": "Tattha upavutthassāti cattāro māse ekībhāvaṁ upagantvā vutthassa.",
  "atk-s0102a5:111_2": "Yiṭṭhakāmassa me satoti yajitukāmassa me samānassa.",
  "atk-s0102a5:111_3": "Aggi pajjalito āsi,",
  "atk-s0102a5:111_4": "kusapattaparitthatoti kusapattehi paritthato sappidadhimadhuādīni pakkhipitvā aggi jalayitumāraddho āsi,",
  "atk-s0102a5:111_5": "evaṁ aggiṁ jāletvā “mahājanassa dānaṁ dassāmī”ti evaṁ cintetvā ṭhitassa mamāti ayamettha attho.",
  "atk-s0102a5:112_0": "Sanantanoti sanaṅkumāro brahmā.",
  "atk-s0102a5:112_1": "Tato rājā sayampi pabbajitukāmo hutvā saddahāmītiādimāha.",
  "atk-s0102a5:112_2": "Tattha kathaṁ vattetha aññathāti kathaṁ tumhe aññathā vattissatha.",
  "atk-s0102a5:112_3": "Te taṁ anuvattissāmāti te mayampi tumheyeva anuvattissāma,",
  "atk-s0102a5:112_4": "anupabbajissāmāti attho.",
  "atk-s0102a5:112_5": "“Anuvajissāmā”tipi pāṭho,",
  "atk-s0102a5:112_6": "tassa anugacchissāmāti attho.",
  "atk-s0102a5:112_7": "Akācoti nikkāco akakkaso.",
  "atk-s0102a5:112_8": "Govindassānusāsaneti tava govindassa sāsane.",
  "atk-s0102a5:112_9": "Bhavantaṁ govindameva satthāraṁ karitvā carissāmāti vadati.",
  "atk-s0102a5:113_0": "Cha khattiyaāmantanāvaṇṇanā",
  "atk-s0102a5:114_0": "322.Yenate cha khattiyā tenupasaṅkamīti reṇuṁ rājānaṁ “sādhu mahārāja rajjaṁ nāma mātaraṁ pitaraṁ bhātibhaginīādayopi",
  "atk-s0102a5:114_1": "māretvā gaṇhantesu sattesu evaṁ mahantaṁ rajjasiriṁ pahāya pabbajitukāmena uḷāraṁ mahārājena kata”nti",
  "atk-s0102a5:114_2": "upatthambhetvā daḷhataramassa ussāhaṁ katvā upasaṅkami.",
  "atk-s0102a5:114_3": "Evaṁ samacintesunti rañño cintitanayeneva kadāci brāhmaṇassa bhogā parihīnā bhaveyyunti maññamānā samacintesuṁ.",
  "atk-s0102a5:114_4": "Dhanena sikkheyyāmāti upalāpeyyāma saṅgaṇheyyāma.",
  "atk-s0102a5:114_5": "Tāvatakaṁ āharīyatanti tāvatakaṁ āharāpiyatu gaṇhiyatu,",
  "atk-s0102a5:114_6": "yattakaṁ icchatha,",
  "atk-s0102a5:114_7": "tattakaṁ gaṇhathāti vuttaṁ hoti.",
  "atk-s0102a5:114_8": "Bhavantānaṁyeva vāhasāti bhavante paccayaṁ katvā,",
  "atk-s0102a5:114_9": "tumhehi dinnattāyeva pahūtaṁ sāpateyyaṁ jātaṁ.",
  "atk-s0102a5:115_0": "323.Sace jahatha kāmānīti sace vatthukāme ca kilesakāme ca pariccajatha.",
  "atk-s0102a5:115_1": "Yattha satto puthujjanoti yesu kāmesu puthujjano satto laggo laggito.",
  "atk-s0102a5:115_2": "Ārambhavho daḷhā hothāti evaṁ sante vīriyaṁ ārabhatha,",
  "atk-s0102a5:115_3": "asithilaparakkamataṁ adhiṭṭhāya daḷhā bhavatha.",
  "atk-s0102a5:115_4": "Khantībalasamāhitāti khantibalena samannāgatā bhavathāti rājūnaṁ ussāhaṁ janeti.",
  "atk-s0102a5:116_0": "Esa maggo ujumaggoti esa karuṇājhānamaggo ujumaggo nāma.",
  "atk-s0102a5:116_1": "Esa maggo anuttaroti eseva brahmalokūpapattiyā asadisamaggo uttamamaggo nāma.",
  "atk-s0102a5:116_2": "Saddhammo sabbhi rakkhitoti eso eva ca buddhapaccekabuddhasāvakehi sabbhirakkhitadhammo nāma.",
  "atk-s0102a5:116_3": "Iti karuṇājhānassa vaṇṇabhaṇanenāpi tesaṁ anivattanatthāya daḷhīkammameva karoti.",
  "atk-s0102a5:117_0": "Ko nu kho pana bho jānāti jīvitānanti bho jīvitaṁ nāma udakapupphuḷūpamaṁ tiṇagge ussāvabindūpamaṁ taṅkhaṇaviddhaṁsanadhammaṁ,",
  "atk-s0102a5:117_1": "tassa ko gatiṁ jānāti,",
  "atk-s0102a5:117_2": "kismiṁ khaṇe bhijjissati?",
  "atk-s0102a5:117_3": "Gamanīyo samparāyoti paraloko pana avassaṁ gantabbova,",
  "atk-s0102a5:117_4": "tattha paṇḍitena kulaputtena mantāyaṁ boddhabbaṁ.",
  "atk-s0102a5:117_5": "Mantā vuccati paññā,",
  "atk-s0102a5:117_6": "tāya mantetabbaṁ bujjhitabbaṁ,",
  "atk-s0102a5:117_7": "upaparikkhitabbañca jānitabbañcāti attho.",
  "atk-s0102a5:117_8": "Karaṇatthe vā bhummaṁ.",
  "atk-s0102a5:117_9": "Mantāyaṁ boddhabbanti mantāya bujjhitabbaṁ,",
  "atk-s0102a5:117_10": "ñāṇena jānitabbanti attho.",
  "atk-s0102a5:117_11": "Kiṁ bujjhitabbaṁ?",
  "atk-s0102a5:117_12": "Jīvitassa dujjānatā,",
  "atk-s0102a5:117_13": "samparāyassa ca avassaṁ gamanīyatā,",
  "atk-s0102a5:117_14": "bujjhitvā ca pana sabbapalibodhe chinditvā kattabbaṁ kusalaṁ caritabbaṁ brahmacariyaṁ. Kasmā?",
  "atk-s0102a5:117_15": "Yasmā natthi jātassa amaraṇaṁ.",
  "atk-s0102a5:118_0": "Brāhmaṇamahāsālādīnaṁ āmantanāvaṇṇanā",
  "atk-s0102a5:119_0": "324.Appesakkhā ca appalābhā cāti bho pabbajjā nāma appayasā ceva,",
  "atk-s0102a5:119_1": "pabbajitakālato paṭṭhāya hi rajjaṁ pahāya pabbajitaṁ viheṭhetvā viheṭhetvā lāmakaṁ anāthaṁ katvāva kathenti.",
  "atk-s0102a5:119_2": "Appalābhā ca,",
  "atk-s0102a5:119_3": "sakalagāmaṁ caritvāpi ajjhoharaṇīyaṁ dullabhameva.",
  "atk-s0102a5:119_4": "Idaṁ pana brahmaññaṁmahesakkhañca mahāyasattā,",
  "atk-s0102a5:119_5": "mahālābhañca lābhasakkārasampannattā.",
  "atk-s0102a5:119_6": "Bhavañhi etarahi sakalajambudīpe aggapurohito sabbattha aggāsanaṁ aggodakaṁ aggabhattaṁ aggagandhaṁ aggamālaṁ labhatīti.",
  "atk-s0102a5:120_0": "Rājāva raññanti ahañhi bho etarahi pakatiraññaṁ majjhe cakkavattirājā viya.",
  "atk-s0102a5:120_1": "Brahmāva brahmānanti pakatibrahmānaṁ majjhe mahābrahmasadiso.",
  "atk-s0102a5:120_2": "Devatāva gahapatikānanti avasesagahapatikānaṁ panamhi sakkadevarājasadiso.",
  "atk-s0102a5:121_0": "Bhariyānaṁ āmantanāvaṇṇanā",
  "atk-s0102a5:122_0": "325.Cattārīsā bhariyā sādisiyoti sādisiyova cattārīsā bhariyā,",
  "atk-s0102a5:122_1": "aññā panassa tīsu vayesu nāṭakitthiyo bahukāyeva.",
  "atk-s0102a5:123_0": "Mahāgovindapabbajjāvaṇṇanā",
  "atk-s0102a5:124_0": "326.Cārikaṁ caratīti gāmanigamapaṭipāṭiyā cārikaṁ carati,",
  "atk-s0102a5:124_1": "gatagataṭṭhāne buddhakolāhalaṁ viya hoti.",
  "atk-s0102a5:124_2": "Manussā “mahāgovindapaṇḍito kira āgacchatī”ti sutvā puretarameva maṇḍapaṁ kāretvā maggaṁ alaṅkaritvā paccuggantvā gaṇhitvā enti,",
  "atk-s0102a5:124_3": "mahālābhasakkāro mahogho viya ajjhottharanto uppajji.",
  "atk-s0102a5:124_4": "Sattapurohitassāti sattannaṁ rājūnaṁ purohitassa.",
  "atk-s0102a5:124_5": "Iti yathā etarahi evarūpesu vā ṭhānesu kismiñcideva dukkhe uppanne “namo buddhassā”ti vadanti,",
  "atk-s0102a5:124_6": "evaṁ tadā “namatthu mahāgovindassa brāhmaṇassa,",
  "atk-s0102a5:124_7": "namatthu sattapurohitassā”ti vadanti.",
  "atk-s0102a5:125_0": "327.Mettāsahagatenātiādinā nayena pāḷiyaṁ brahmavihārāva āgatā,",
  "atk-s0102a5:125_1": "mahāpuriso pana sabbāpi aṭṭha samāpattiyo ca pañca ca abhiññāyo nibbattesi.",
  "atk-s0102a5:125_2": "Sāvakānañca brahmalokasahabyatāya maggaṁ desesīti brahmaloke brahmunā sahabhāvāya maggaṁ kathesi.",
  "atk-s0102a5:126_0": "328.Sabbenasabbanti ye aṭṭha ca samāpattiyo pañca ca abhiññāyo nibbattesuṁ.",
  "atk-s0102a5:126_1": "Ye na sabbena sabbaṁ sāsanaṁ ājāniṁsūti ye aṭṭhasu samāpattīsu ekasamāpattimpi na jāniṁsu,",
  "atk-s0102a5:126_2": "na sakkhiṁsu nibbattetuṁ.",
  "atk-s0102a5:126_3": "Amoghāti savipākā.",
  "atk-s0102a5:126_4": "Avañjhāti na vañjhā.",
  "atk-s0102a5:126_5": "Sabbanihīnaṁ pasavanti gandhabbakāyaṁ pasavi.",
  "atk-s0102a5:126_6": "Saphalāti avasesadevalokūpapattīhi sātthā.",
  "atk-s0102a5:126_7": "Saudrayāti brahmalokūpapattiyā savuḍḍhi.",
  "atk-s0102a5:127_0": "329.Sarāmahanti sarāmi ahaṁ pañcasikha,",
  "atk-s0102a5:127_1": "iminā kira padena ayaṁ suttanto buddhabhāsito nāma jāto.",
  "atk-s0102a5:127_2": "Na nibbidāyāti na vaṭṭe nibbindanatthāya.",
  "atk-s0102a5:127_3": "Na virāgāyāti na vaṭṭe virāgatthāya.",
  "atk-s0102a5:127_4": "Na nirodhāyāti na vaṭṭassa nirodhatthāya.",
  "atk-s0102a5:127_5": "Na upasamāyāti na vaṭṭassa upasamanatthāya.",
  "atk-s0102a5:127_6": "Na abhiññāyāti na vaṭṭaṁ abhijānanatthāya.",
  "atk-s0102a5:127_7": "Na sambodhāyāti na kilesaniddāvigamena vaṭṭato pabujjhanatthāya.",
  "atk-s0102a5:127_8": "Na nibbānāyāti na amatanibbānatthāya.",
  "atk-s0102a5:128_0": "Ekantanibbidāyāti ekantameva vaṭṭe nibbindanatthāya.",
  "atk-s0102a5:128_1": "Ettha pana nibbidāyāti vipassanā.",
  "atk-s0102a5:128_2": "Virāgāyāti maggo.",
  "atk-s0102a5:128_3": "Nirodhāya upasamāyāti nibbānaṁ.",
  "atk-s0102a5:128_4": "Abhiññāya sambodhāyāti maggo.",
  "atk-s0102a5:128_5": "Nibbānāyāti nibbānameva.",
  "atk-s0102a5:128_6": "Evaṁ ekasmiṁ ṭhāne vipassanā,",
  "atk-s0102a5:128_7": "tīsu maggo,",
  "atk-s0102a5:128_8": "tīsu nibbānaṁ vuttanti evaṁ vavatthānakathā veditabbā.",
  "atk-s0102a5:128_9": "Pariyāyena pana sabbānipetāni maggavevacanānipi nibbānavevacanānipi hontiyeva.",
  "atk-s0102a5:128_10": "Sammādiṭṭhiādīsu yaṁ vattabbaṁ,",
  "atk-s0102a5:128_11": "taṁ visuddhimagge saccavaṇṇanāyaṁ vuttameva.",
  "atk-s0102a5:129_0": "330.Ye na sabbenasabbanti ye cattāropi ariyamagge paripūretuṁ na jānanti,",
  "atk-s0102a5:129_1": "tīṇi vā dve vā ekaṁ vā nibbattenti.",
  "atk-s0102a5:129_2": "Sabbesaṁyeva imesaṁ kulaputtānanti brahmacariyaciṇṇakulaputtānaṁ.",
  "atk-s0102a5:129_3": "Amoghā…pe…",
  "atk-s0102a5:129_4": "saphalā saudrayāti arahattanikūṭena desanaṁ niṭṭhāpesi.",
  "atk-s0102a5:130_0": "Bhagavantaṁabhivādetvā padakkhiṇaṁ katvāti bhagavato dhammadesanaṁ cittena sampaṭicchanto abhinanditvā",
  "atk-s0102a5:130_1": "vācāya pasaṁsamāno anumoditvā mahantaṁ añjaliṁ sirasmiṁ patiṭṭhapetvā pasannalākhārase nimujjamāno viya",
  "atk-s0102a5:130_2": "dasabalassa chabbaṇṇarasmijālantaraṁ pavisitvā catūsu ṭhānesu vanditvā tikkhattuṁ padakkhiṇaṁ katvā bhagavantaṁ",
  "atk-s0102a5:130_3": "abhitthavanto abhitthavanto satthu purato antaradhāyitvā attano devalokameva agamāsīti.",
  "atk-s0102a5:131_0": "Iti sumaṅgalavilāsiniyā dīghanikāyaṭṭhakathāyaṁ",
  "atk-s0102a5:132_0": "Mahāgovindasuttavaṇṇanā niṭṭhitā."
}