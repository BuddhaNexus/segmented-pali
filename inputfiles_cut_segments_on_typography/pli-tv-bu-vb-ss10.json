{
  "pli-tv-bu-vb-ss10:0.1_0": "Theravāda Vinaya",
  "pli-tv-bu-vb-ss10:0.2_0": "Mahāvibhaṅga",
  "pli-tv-bu-vb-ss10:0.3_0": "Saṅghādisesakaṇḍa",
  "pli-tv-bu-vb-ss10:0.4_0": "10. Saṅghabhedasikkhāpada",
  "pli-tv-bu-vb-ss10:1.1.1_0": "Tena samayena buddho bhagavā rājagahe viharati veḷuvane kalandakanivāpe.",
  "pli-tv-bu-vb-ss10:1.1.2_0": "Atha kho devadatto yena kokāliko kaṭamodakatissako khaṇḍadeviyā putto samuddadatto tenupasaṅkami;",
  "pli-tv-bu-vb-ss10:1.1.2_1": "upasaṅkamitvā kokālikaṁ kaṭamodakatissakaṁ khaṇḍadeviyā puttaṁ samuddadattaṁ etadavoca—",
  "pli-tv-bu-vb-ss10:1.1.3_0": "“etha mayaṁ, āvuso, samaṇassa gotamassa saṅghabhedaṁ karissāma cakkabhedan”ti.",
  "pli-tv-bu-vb-ss10:1.1.4_0": "Evaṁ vutte, kokāliko devadattaṁ etadavoca—",
  "pli-tv-bu-vb-ss10:1.1.5_0": "“samaṇo kho, āvuso, gotamo mahiddhiko mahānubhāvo.",
  "pli-tv-bu-vb-ss10:1.1.6_0": "Kathaṁ mayaṁ samaṇassa gotamassa saṅghabhedaṁ karissāma cakkabhedan”ti?",
  "pli-tv-bu-vb-ss10:1.1.7_0": "“Etha mayaṁ, āvuso, samaṇaṁ gotamaṁ upasaṅkamitvā pañca vatthūni yācissāma—",
  "pli-tv-bu-vb-ss10:1.1.8_0": "‘bhagavā, bhante,",
  "pli-tv-bu-vb-ss10:1.1.8_1": "anekapariyāyena appicchassa santuṭṭhassa sallekhassa dhutassa pāsādikassa apacayassa vīriyārambhassa vaṇṇavādī.",
  "pli-tv-bu-vb-ss10:1.1.9_0": "Imāni, bhante,",
  "pli-tv-bu-vb-ss10:1.1.9_1": "pañca vatthūni anekapariyāyena appicchatāya santuṭṭhiyā sallekhāya dhutatāya pāsādikatāya apacayāya vīriyārambhāya saṁvattanti.",
  "pli-tv-bu-vb-ss10:1.1.10_0": "Sādhu, bhante, bhikkhū",
  "pli-tv-bu-vb-ss10:1.1.11_0": "yāvajīvaṁ āraññikā assu;",
  "pli-tv-bu-vb-ss10:1.1.12_0": "yo gāmantaṁ osareyya, vajjaṁ naṁ phuseyya.",
  "pli-tv-bu-vb-ss10:1.1.13_0": "Yāvajīvaṁ piṇḍapātikā assu;",
  "pli-tv-bu-vb-ss10:1.1.14_0": "yo nimantanaṁ sādiyeyya, vajjaṁ naṁ phuseyya.",
  "pli-tv-bu-vb-ss10:1.1.15_0": "Yāvajīvaṁ paṁsukūlikā assu;",
  "pli-tv-bu-vb-ss10:1.1.16_0": "yo gahapaticīvaraṁ sādiyeyya, vajjaṁ naṁ phuseyya.",
  "pli-tv-bu-vb-ss10:1.1.17_0": "Yāvajīvaṁ rukkhamūlikā assu;",
  "pli-tv-bu-vb-ss10:1.1.18_0": "yo channaṁ upagaccheyya, vajjaṁ naṁ phuseyya.",
  "pli-tv-bu-vb-ss10:1.1.19_0": "Yāvajīvaṁ macchamaṁsaṁ na khādeyyuṁ;",
  "pli-tv-bu-vb-ss10:1.1.20_0": "yo macchamaṁsaṁ khādeyya, vajjaṁ naṁ phuseyyā’ti.",
  "pli-tv-bu-vb-ss10:1.1.21_0": "Imāni samaṇo gotamo nānujānissati.",
  "pli-tv-bu-vb-ss10:1.1.22_0": "Te mayaṁ imehi pañcahi vatthūhi janaṁ saññāpessāmāti.",
  "pli-tv-bu-vb-ss10:1.1.23_0": "Sakkā kho, āvuso, imehi pañcahi vatthūhi samaṇassa gotamassa saṅghabhedo kātuṁ cakkabhedo.",
  "pli-tv-bu-vb-ss10:1.1.24_0": "Lūkhapasannā hi, āvuso, manussā”ti.",
  "pli-tv-bu-vb-ss10:1.2.1_0": "Atha kho devadatto sapariso yena bhagavā tenupasaṅkami;",
  "pli-tv-bu-vb-ss10:1.2.1_1": "upasaṅkamitvā bhagavantaṁ abhivādetvā ekamantaṁ nisīdi.",
  "pli-tv-bu-vb-ss10:1.2.2_0": "Ekamantaṁ nisinno kho devadatto bhagavantaṁ etadavoca—",
  "pli-tv-bu-vb-ss10:1.2.3_0": "“bhagavā, bhante, anekapariyāyena appicchassa …pe…",
  "pli-tv-bu-vb-ss10:1.2.4_0": "vīriyārambhassa vaṇṇavādī.",
  "pli-tv-bu-vb-ss10:1.2.5_0": "Imāni, bhante, pañca vatthūni anekapariyāyena appicchatāya …pe…",
  "pli-tv-bu-vb-ss10:1.2.6_0": "vīriyārambhāya saṁvattanti.",
  "pli-tv-bu-vb-ss10:1.2.7_0": "Sādhu, bhante, bhikkhū yāvajīvaṁ āraññikā assu;",
  "pli-tv-bu-vb-ss10:1.2.8_0": "yo gāmantaṁ osareyya vajjaṁ naṁ phuseyya …pe…",
  "pli-tv-bu-vb-ss10:1.2.9_0": "yāvajīvaṁ macchamaṁsaṁ na khādeyyuṁ, yo macchamaṁsaṁ khādeyya vajjaṁ naṁ phuseyyā”ti.",
  "pli-tv-bu-vb-ss10:1.2.10_0": "“Alaṁ, devadatta,",
  "pli-tv-bu-vb-ss10:1.2.11_0": "yo icchati āraññiko hotu, yo icchati gāmante viharatu;",
  "pli-tv-bu-vb-ss10:1.2.12_0": "yo icchati piṇḍapātiko hotu, yo icchati nimantanaṁ sādiyatu;",
  "pli-tv-bu-vb-ss10:1.2.13_0": "yo icchati paṁsukūliko hotu, yo icchati gahapaticīvaraṁ sādiyatu.",
  "pli-tv-bu-vb-ss10:1.2.14_0": "Aṭṭhamāse kho mayā, devadatta, rukkhamūlasenāsanaṁ anuññātaṁ, tikoṭiparisuddhaṁ macchamaṁsaṁ—",
  "pli-tv-bu-vb-ss10:1.2.15_0": "adiṭṭhaṁ asutaṁ aparisaṅkitan”ti.",
  "pli-tv-bu-vb-ss10:1.2.16_0": "Atha kho devadatto—",
  "pli-tv-bu-vb-ss10:1.2.17_0": "“na bhagavā imāni pañca vatthūni anujānātī”ti haṭṭho udaggo sapariso uṭṭhāyāsanā bhagavantaṁ abhivādetvā padakkhiṇaṁ katvā pakkāmi.",
  "pli-tv-bu-vb-ss10:1.2.18_0": "Atha kho devadatto sapariso rājagahaṁ pavisitvā pañcahi vatthūhi janaṁ saññāpesi—",
  "pli-tv-bu-vb-ss10:1.2.19_0": "“mayaṁ, āvuso, samaṇaṁ gotamaṁ upasaṅkamitvā pañca vatthūni yācimhā—",
  "pli-tv-bu-vb-ss10:1.2.20_0": "‘bhagavā, bhante,",
  "pli-tv-bu-vb-ss10:1.2.20_1": "anekapariyāyena appicchassa santuṭṭhassa sallekhassa dhutassa pāsādikassa apacayassa vīriyārambhassa vaṇṇavādī.",
  "pli-tv-bu-vb-ss10:1.2.21_0": "Imāni, bhante,",
  "pli-tv-bu-vb-ss10:1.2.21_1": "pañca vatthūni anekapariyāyena appicchatāya santuṭṭhiyā sallekhāya dhutatāya pāsādikatāya apacayāya vīriyārambhāya saṁvattanti.",
  "pli-tv-bu-vb-ss10:1.2.22_0": "Sādhu, bhante, bhikkhū yāvajīvaṁ āraññikā assu;",
  "pli-tv-bu-vb-ss10:1.2.23_0": "yo gāmantaṁ osareyya, vajjaṁ naṁ phuseyya.",
  "pli-tv-bu-vb-ss10:1.2.24_0": "Yāvajīvaṁ piṇḍapātikā assu;",
  "pli-tv-bu-vb-ss10:1.2.25_0": "yo nimantanaṁ sādiyeyya, vajjaṁ naṁ phuseyya.",
  "pli-tv-bu-vb-ss10:1.2.26_0": "Yāvajīvaṁ paṁsukūlikā assu;",
  "pli-tv-bu-vb-ss10:1.2.27_0": "yo gahapaticīvaraṁ sādiyeyya, vajjaṁ naṁ phuseyya.",
  "pli-tv-bu-vb-ss10:1.2.28_0": "Yāvajīvaṁ rukkhamūlikā assu;",
  "pli-tv-bu-vb-ss10:1.2.29_0": "yo channaṁ upagaccheyya, vajjaṁ naṁ phuseyya.",
  "pli-tv-bu-vb-ss10:1.2.30_0": "Yāvajīvaṁ macchamaṁsaṁ na khādeyyuṁ;",
  "pli-tv-bu-vb-ss10:1.2.31_0": "yo macchamaṁsaṁ khādeyya, vajjaṁ naṁ phuseyyā’ti.",
  "pli-tv-bu-vb-ss10:1.2.32_0": "Imāni samaṇo gotamo nānujānāti.",
  "pli-tv-bu-vb-ss10:1.2.33_0": "Te mayaṁ imehi pañcahi vatthūhi samādāya vattāmā”ti.",
  "pli-tv-bu-vb-ss10:1.3.1_0": "Tattha ye te manussā assaddhā appasannā dubbuddhino te evamāhaṁsu—",
  "pli-tv-bu-vb-ss10:1.3.2_0": "“ime kho samaṇā sakyaputtiyā dhutā sallekhavuttino,",
  "pli-tv-bu-vb-ss10:1.3.3_0": "samaṇo pana gotamo bāhulliko bāhullāya cetetī”ti.",
  "pli-tv-bu-vb-ss10:1.3.4_0": "Ye pana te manussā saddhā pasannā paṇḍitā byattā buddhimanto te ujjhāyanti khiyyanti vipācenti—",
  "pli-tv-bu-vb-ss10:1.3.5_0": "“kathañhi nāma devadatto bhagavato saṅghabhedāya parakkamissati cakkabhedāyā”ti.",
  "pli-tv-bu-vb-ss10:1.3.6_0": "Assosuṁ kho bhikkhū tesaṁ manussānaṁ ujjhāyantānaṁ khiyyantānaṁ vipācentānaṁ.",
  "pli-tv-bu-vb-ss10:1.3.7_0": "Ye te bhikkhū appicchā …pe… te ujjhāyanti khiyyanti vipācenti—",
  "pli-tv-bu-vb-ss10:1.3.8_0": "“kathañhi nāma devadatto saṅghabhedāya parakkamissati cakkabhedāyā”ti.",
  "pli-tv-bu-vb-ss10:1.3.9_0": "Atha kho te bhikkhū devadattaṁ anekapariyāyena vigarahitvā bhagavato etamatthaṁ ārocesuṁ …pe…",
  "pli-tv-bu-vb-ss10:1.3.10_0": "“saccaṁ kira tvaṁ, devadatta, saṅghabhedāya parakkamasi cakkabhedāyā”ti?",
  "pli-tv-bu-vb-ss10:1.3.11_0": "“Saccaṁ, bhagavā”ti.",
  "pli-tv-bu-vb-ss10:1.3.12_0": "Vigarahi buddho bhagavā …pe…",
  "pli-tv-bu-vb-ss10:1.3.13_0": "kathañhi nāma tvaṁ, moghapurisa, saṅghabhedāya parakkamissasi cakkabhedāya.",
  "pli-tv-bu-vb-ss10:1.3.14_0": "Netaṁ, moghapurisa, appasannānaṁ vā pasādāya …pe…",
  "pli-tv-bu-vb-ss10:1.3.15_0": "evañca pana, bhikkhave, imaṁ sikkhāpadaṁ uddiseyyātha—",
  "pli-tv-bu-vb-ss10:1.3.16.1_0": "“Yo pana bhikkhu samaggassa saṅghassa bhedāya parakkameyya,",
  "pli-tv-bu-vb-ss10:1.3.16.1_1": "bhedanasaṁvattanikaṁ vā adhikaraṇaṁ samādāya paggayha tiṭṭheyya,",
  "pli-tv-bu-vb-ss10:1.3.16.1_2": "so bhikkhu bhikkhūhi evamassa vacanīyo—",
  "pli-tv-bu-vb-ss10:1.3.17_0": "‘māyasmā samaggassa saṅghassa bhedāya parakkami,",
  "pli-tv-bu-vb-ss10:1.3.17_1": "bhedanasaṁvattanikaṁ vā adhikaraṇaṁ samādāya paggayha aṭṭhāsi.",
  "pli-tv-bu-vb-ss10:1.3.18_0": "Sametāyasmā saṅghena. Samaggo hi saṅgho sammodamāno avivadamāno ekuddeso phāsu viharatī’ti.",
  "pli-tv-bu-vb-ss10:1.3.19_0": "Evañca so bhikkhu bhikkhūhi vuccamāno tatheva paggaṇheyya,",
  "pli-tv-bu-vb-ss10:1.3.19_1": "so bhikkhu bhikkhūhi yāvatatiyaṁ samanubhāsitabbo tassa paṭinissaggāya.",
  "pli-tv-bu-vb-ss10:1.3.20_0": "Yāvatatiyañce samanubhāsiyamāno taṁ paṭinissajjeyya, iccetaṁ kusalaṁ;",
  "pli-tv-bu-vb-ss10:1.3.21_0": "no ce paṭinissajjeyya, saṅghādiseso”ti.",
  "pli-tv-bu-vb-ss10:2.1_0": "Yo panāti",
  "pli-tv-bu-vb-ss10:2.2_0": "yo yādiso …pe…",
  "pli-tv-bu-vb-ss10:2.3_0": "bhikkhūti",
  "pli-tv-bu-vb-ss10:2.4_0": "…pe… ayaṁ imasmiṁ atthe adhippeto bhikkhūti.",
  "pli-tv-bu-vb-ss10:2.5_0": "Samaggo nāma saṅgho",
  "pli-tv-bu-vb-ss10:2.6_0": "samānasaṁvāsako samānasīmāyaṁ ṭhito.",
  "pli-tv-bu-vb-ss10:2.7_0": "Bhedāya parakkameyyāti—",
  "pli-tv-bu-vb-ss10:2.8_0": "“kathaṁ ime nānā assu, vinā assu, vaggā assū”ti pakkhaṁ pariyesati, gaṇaṁ bandhati.",
  "pli-tv-bu-vb-ss10:2.9_0": "Bhedanasaṁvattanikaṁ vā adhikaraṇanti",
  "pli-tv-bu-vb-ss10:2.10_0": "aṭṭhārasabhedakaravatthūni.",
  "pli-tv-bu-vb-ss10:2.11_0": "Samādāyāti",
  "pli-tv-bu-vb-ss10:2.12_0": "ādāya.",
  "pli-tv-bu-vb-ss10:2.13_0": "Paggayhāti",
  "pli-tv-bu-vb-ss10:2.14_0": "dīpeyya.",
  "pli-tv-bu-vb-ss10:2.15_0": "Tiṭṭheyyāti",
  "pli-tv-bu-vb-ss10:2.16_0": "na paṭinissajjeyya.",
  "pli-tv-bu-vb-ss10:2.17_0": "So bhikkhūti",
  "pli-tv-bu-vb-ss10:2.18_0": "yo so saṅghabhedako bhikkhu.",
  "pli-tv-bu-vb-ss10:2.19_0": "Bhikkhūhīti",
  "pli-tv-bu-vb-ss10:2.20_0": "aññehi bhikkhūhi. Ye passanti, ye suṇanti, tehi vattabbo—",
  "pli-tv-bu-vb-ss10:2.21_0": "“māyasmā samaggassa saṅghassa bhedāya parakkami,",
  "pli-tv-bu-vb-ss10:2.21_1": "bhedanasaṁvattanikaṁ vā adhikaraṇaṁ samādāya paggayha aṭṭhāsi.",
  "pli-tv-bu-vb-ss10:2.22_0": "Sametāyasmā saṅghena.",
  "pli-tv-bu-vb-ss10:2.23_0": "Samaggo hi saṅgho sammodamāno avivadamāno ekuddeso phāsu viharatī”ti.",
  "pli-tv-bu-vb-ss10:2.24_0": "Dutiyampi vattabbo.",
  "pli-tv-bu-vb-ss10:2.25_0": "Tatiyampi vattabbo.",
  "pli-tv-bu-vb-ss10:2.26_0": "Sace paṭinissajjati, iccetaṁ kusalaṁ;",
  "pli-tv-bu-vb-ss10:2.27_0": "no ce paṭinissajjati, āpatti dukkaṭassa.",
  "pli-tv-bu-vb-ss10:2.28_0": "Sutvā na vadanti, āpatti dukkaṭassa.",
  "pli-tv-bu-vb-ss10:2.29_0": "So bhikkhu saṅghamajjhampi ākaḍḍhitvā vattabbo—",
  "pli-tv-bu-vb-ss10:2.30_0": "“māyasmā samaggassa saṅghassa bhedāya parakkami,",
  "pli-tv-bu-vb-ss10:2.30_1": "bhedanasaṁvattanikaṁ vā adhikaraṇaṁ samādāya paggayha aṭṭhāsi.",
  "pli-tv-bu-vb-ss10:2.31_0": "Sametāyasmā saṅghena.",
  "pli-tv-bu-vb-ss10:2.32_0": "Samaggo hi saṅgho sammodamāno avivadamāno ekuddeso phāsu viharatī”ti.",
  "pli-tv-bu-vb-ss10:2.33_0": "Dutiyampi vattabbo.",
  "pli-tv-bu-vb-ss10:2.34_0": "Tatiyampi vattabbo.",
  "pli-tv-bu-vb-ss10:2.35_0": "Sace paṭinissajjati, iccetaṁ kusalaṁ;",
  "pli-tv-bu-vb-ss10:2.36_0": "no ce paṭinissajjati, āpatti dukkaṭassa.",
  "pli-tv-bu-vb-ss10:2.37_0": "So bhikkhu samanubhāsitabbo—",
  "pli-tv-bu-vb-ss10:2.38_0": "“evañca pana, bhikkhave, samanubhāsitabbo.",
  "pli-tv-bu-vb-ss10:2.39_0": "Byattena bhikkhunā paṭibalena saṅgho ñāpetabbo—",
  "pli-tv-bu-vb-ss10:2.40_0": "‘Suṇātu me, bhante, saṅgho.",
  "pli-tv-bu-vb-ss10:2.41_0": "Ayaṁ itthannāmo bhikkhu samaggassa saṅghassa bhedāya parakkamati.",
  "pli-tv-bu-vb-ss10:2.42_0": "So taṁ vatthuṁ na paṭinissajjati.",
  "pli-tv-bu-vb-ss10:2.43_0": "Yadi saṅghassa pattakallaṁ,",
  "pli-tv-bu-vb-ss10:2.43_1": "saṅgho itthannāmaṁ bhikkhuṁ samanubhāseyya tassa vatthussa paṭinissaggāya.",
  "pli-tv-bu-vb-ss10:2.44_0": "Esā ñatti.",
  "pli-tv-bu-vb-ss10:2.45_0": "Suṇātu me, bhante, saṅgho.",
  "pli-tv-bu-vb-ss10:2.46_0": "Ayaṁ itthannāmo bhikkhu samaggassa saṅghassa bhedāya parakkamati.",
  "pli-tv-bu-vb-ss10:2.47_0": "So taṁ vatthuṁ na paṭinissajjati.",
  "pli-tv-bu-vb-ss10:2.48_0": "Saṅgho itthannāmaṁ bhikkhuṁ samanubhāsati tassa vatthussa paṭinissaggāya.",
  "pli-tv-bu-vb-ss10:2.49_0": "Yassāyasmato khamati itthannāmassa bhikkhuno samanubhāsanā tassa vatthussa paṭinissaggāya,",
  "pli-tv-bu-vb-ss10:2.49_1": "so tuṇhassa;",
  "pli-tv-bu-vb-ss10:2.50_0": "yassa nakkhamati, so bhāseyya.",
  "pli-tv-bu-vb-ss10:2.51_0": "Dutiyampi etamatthaṁ vadāmi …pe…",
  "pli-tv-bu-vb-ss10:2.52_0": "tatiyampi etamatthaṁ vadāmi—",
  "pli-tv-bu-vb-ss10:2.53_0": "suṇātu me, bhante, saṅgho.",
  "pli-tv-bu-vb-ss10:2.54_0": "Ayaṁ itthannāmo bhikkhu samaggassa saṅghassa bhedāya parakkamati.",
  "pli-tv-bu-vb-ss10:2.55_0": "So taṁ vatthuṁ na paṭinissajjati.",
  "pli-tv-bu-vb-ss10:2.56_0": "Saṅgho itthannāmaṁ bhikkhuṁ samanubhāsati tassa vatthussa paṭinissaggāya.",
  "pli-tv-bu-vb-ss10:2.57_0": "Yassāyasmato khamati itthannāmassa bhikkhuno samanubhāsanā tassa vatthussa paṭinissaggāya,",
  "pli-tv-bu-vb-ss10:2.57_1": "so tuṇhassa;",
  "pli-tv-bu-vb-ss10:2.58_0": "yassa nakkhamati, so bhāseyya.",
  "pli-tv-bu-vb-ss10:2.59_0": "Samanubhaṭṭho saṅghena itthannāmo bhikkhu tassa vatthussa paṭinissaggāya.",
  "pli-tv-bu-vb-ss10:2.60_0": "Khamati saṅghassa, tasmā tuṇhī,",
  "pli-tv-bu-vb-ss10:2.61_0": "evametaṁ dhārayāmī’”ti.",
  "pli-tv-bu-vb-ss10:2.62_0": "Ñattiyā dukkaṭaṁ,",
  "pli-tv-bu-vb-ss10:2.63_0": "dvīhi kammavācāhi thullaccayā,",
  "pli-tv-bu-vb-ss10:2.64_0": "kammavācāpariyosāne āpatti saṅghādisesassa.",
  "pli-tv-bu-vb-ss10:2.65_0": "Saṅghādisesaṁ ajjhāpajjantassa ñattiyā dukkaṭaṁ, dvīhi kammavācāhi thullaccayā paṭippassambhanti.",
  "pli-tv-bu-vb-ss10:2.66_0": "Saṅghādisesoti",
  "pli-tv-bu-vb-ss10:2.67_0": "…pe… tenapi vuccati saṅghādisesoti.",
  "pli-tv-bu-vb-ss10:3.1.1_0": "Dhammakamme dhammakammasaññī na paṭinissajjati, āpatti saṅghādisesassa.",
  "pli-tv-bu-vb-ss10:3.1.2_0": "Dhammakamme vematiko na paṭinissajjati, āpatti saṅghādisesassa.",
  "pli-tv-bu-vb-ss10:3.1.3_0": "Dhammakamme adhammakammasaññī na paṭinissajjati, āpatti saṅghādisesassa.",
  "pli-tv-bu-vb-ss10:3.1.4_0": "Adhammakamme dhammakammasaññī, āpatti dukkaṭassa.",
  "pli-tv-bu-vb-ss10:3.1.5_0": "Adhammakamme vematiko, āpatti dukkaṭassa.",
  "pli-tv-bu-vb-ss10:3.1.6_0": "Adhammakamme adhammakammasaññī, āpatti dukkaṭassa.",
  "pli-tv-bu-vb-ss10:3.2.1_0": "Anāpatti—",
  "pli-tv-bu-vb-ss10:3.2.2_0": "asamanubhāsantassa,",
  "pli-tv-bu-vb-ss10:3.2.3_0": "paṭinissajjantassa,",
  "pli-tv-bu-vb-ss10:3.2.4_0": "ummattakassa,",
  "pli-tv-bu-vb-ss10:3.2.5_0": "khittacittassa,",
  "pli-tv-bu-vb-ss10:3.2.6_0": "vedanāṭṭassa,",
  "pli-tv-bu-vb-ss10:3.2.7_0": "ādikammikassāti.",
  "pli-tv-bu-vb-ss10:3.2.8_0": "Saṅghabhedasikkhāpadaṁ niṭṭhitaṁ dasamaṁ."
}