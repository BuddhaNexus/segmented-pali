{
  "anya-e0702n7:0_0": "7. Kasmiragandhāraraṭṭhasāsanavaṁsakathāmaggo",
  "anya-e0702n7:1_0": "7.",
  "anya-e0702n7:1_1": "Idāni yathāvuttamātikāvasena kasmīravandhāraraṭṭhasāsanavaṁsakathāmaggaṁ vattuṁ okāso anuppatto,",
  "anya-e0702n7:1_2": "tasmā taṁ vakkhāmi.",
  "anya-e0702n7:2_0": "Tatiyasaṅgītāvasāne hi mahāmoggaliputtatissatthero majjhanti kattheraṁ kasmīragandhāraraṭṭhaṁ pesesi,-",
  "anya-e0702n7:2_1": "tvaṁ etaṁ raṭṭhaṁ gantvā ettha sāsanaṁ pabhiṭṭhāpehīti.",
  "anya-e0702n7:2_2": "Ettha ca kasmīragandhāraraṭṭhaṁ nāma cīnaraṭṭhasamīpe tiṭṭhati.",
  "anya-e0702n7:2_3": "Teneva hi adhunā kasmīragandhāraraṭṭhavāsino cinaraṭṭhavāsinoca manussā aravāḷassa nāma nāgarājassa uppajjanakālato",
  "anya-e0702n7:2_4": "paṭṭhāya yāvajjatanā nāgarūpaṁ katvā mānenti pūjenti sakkaronti,",
  "anya-e0702n7:2_5": "vatthabhājanādīsupi nāgarūpameva te yebhuyyena karontīti.",
  "anya-e0702n7:3_0": "Soca majjhantikattheropi catūhi bhikkhūhi saddhiṁ attha pañcamo hutvā pāṭaliputtato vehāsaṁ abbhuggantvā himavati aravāḷadahassa upari otari.",
  "anya-e0702n7:3_1": "Tena kho pana samayena kasmīragandhāraraṭṭhe sassapākasamaye aravāḷo nāma nāgarājā aravāḷadahe nisīditvā",
  "anya-e0702n7:3_2": "karakavassaṁ nāma vassāpetvā sassaṁ harāpetvā mahāsamuddaṁ pāpesi.",
  "anya-e0702n7:3_3": "Teroca aravāḷadahassa upari otaritvā aravāḷadahapiṭṭhikaṁ caṅkamatipi tiṭṭhatipi nisīdatipi seyyampi kappeti.",
  "anya-e0702n7:3_4": "Nāgamāṇavakā taṁ disvā aravāḷassa nāgarājassa ārocesuṁ, -",
  "anya-e0702n7:3_5": "mahārāja eko chinnabhinnapaṭadharo bhaṇḍukāsāvavasano amhākaṁ udakaṁ dūsetīti.",
  "anya-e0702n7:3_6": "Tadā pana thero attānaṁyeva nāgānaṁ dasseti.",
  "anya-e0702n7:3_7": "Nagarājā tāvadeva kodhābhibhūto nikkhamitvā theraṁ disvā makkhaṁ assahamāno antalikkhe anekāni bhiṁsanakāni nimmini.",
  "anya-e0702n7:3_8": "Tato tato bhusāvātā vāyanti,",
  "anya-e0702n7:3_9": "rukkhā chijjanti,",
  "anya-e0702n7:3_10": "pabbatakūṭā patanti meghāgajjanti,",
  "anya-e0702n7:3_11": "vijjuṁlatā niccharanti,",
  "anya-e0702n7:3_12": "asaniyo phalanti,",
  "anya-e0702n7:3_13": "bhinnaṁ viya gaganaṁ udakaṁ paggharati,",
  "anya-e0702n7:3_14": "bhayānakarūpā nāgakumārā sannipatanti,",
  "anya-e0702n7:3_15": "sayampi dhūmāyati pajjalati,",
  "anya-e0702n7:3_16": "paharaṇavuṭṭhiyo vissajjeti,",
  "anya-e0702n7:3_17": "ko ayaṁmuṇḍako chinnabhinnapaṭadharotiādīhi pharusavacanehi theraṁ santajjeti,",
  "anya-e0702n7:3_18": "etha gaṇhatha hanatha niddhamatha imaṁ samaṇanti nāgabalaṁ āṇāpesi.",
  "anya-e0702n7:4_0": "Thero sabbaṁ taṁ bhiṁsanakaṁ attano iddhibalena paṭibāhitvā nāgarājānaṁ āha,–",
  "anya-e0702n7:5_0": "Sadevakopi ce loko, āgantvā tāsayeyya maṁ;",
  "anya-e0702n7:6_0": "Na me paṭibalo assa, janetuṁ bhayabheravaṁ.",
  "anya-e0702n7:7_0": "Sacepi tvaṁ mahiṁ sabba, sasamuddaṁ sapabbataṁ;",
  "anya-e0702n7:8_0": "Ukkhipitvā mahānāga, khipeyyāsi mamūpari.",
  "anya-e0702n7:9_0": "Neva me sakkuṇeyyāsi, janetuṁ bhayabheravaṁ;",
  "anya-e0702n7:10_0": "Aññadatthu tavevassa, vighāto uragādhipāti.",
  "anya-e0702n7:11_0": "Evaṁ vutte nāgarājā vihatānubhāvo nipphalavāyāmo dukkhī dummano ahosi.",
  "anya-e0702n7:12_0": "Taṁ thero taṅkhaṇānurūpāya dhammiyā kathāya sandassetvā samādapetvā samuttejetvā sampahaṁsetvā tīsu saraṇesu",
  "anya-e0702n7:12_1": "pañcasuca sīlesu patiṭṭhāpesi saddhiṁ caturāsītiyā nāgasahassehi.",
  "anya-e0702n7:12_2": "Aññepi bahū himavantavāsino yakkhāca gandhabbāca kumbhaṇḍāca therassa dhammakathaṁ sutvā saraṇesuca sīlesuca patiṭṭhahiṁsu.",
  "anya-e0702n7:12_3": "Pañcakopi yakkho saddhiṁ bhariyāya yakkhiniyā pañcahica puttasatehi paṭhame phale patiṭṭhito.",
  "anya-e0702n7:12_4": "Athāyasmā majjhanti katthero sabbenāgayakkharakkhase āmantetvā evamāha,-",
  "anya-e0702n7:13_0": "Mādāni kodhaṁ janayittha, ito uddhaṁ yathā pure;",
  "anya-e0702n7:14_0": "Sassaghātañca mā kattha, sukhakāmā hi pāṇino;",
  "anya-e0702n7:15_0": "Karotha mettaṁ sattesu, vasantu manujā sukhanti.",
  "anya-e0702n7:16_0": "Te sabbepi sādhu bhanteti therassa vacanaṁ paṭissuṇitvā yathānusiṭṭhaṁ paṭipajjiṁsu.",
  "anya-e0702n7:16_1": "Taṁ divasameva nāgarājassa pūjāsamayo hoti.",
  "anya-e0702n7:16_2": "Atha nāgarājā attano ratanamayaṁ pallaṅkaṁ āharāpetvā therassa paññapesi.",
  "anya-e0702n7:16_3": "Nisīdi thero pallaṅke.",
  "anya-e0702n7:16_4": "Nāgarājāpi theraṁ bījayamāno samīpe aṭṭhāsi.",
  "anya-e0702n7:16_5": "Tasmiṁ khaṇe kasmīragandhāraraṭṭhavāsino āgantvā theraṁ disvā amhākaṁ nāgarājatopi thero mahiddhikataroti therameva vanditvā nisinnā.",
  "anya-e0702n7:16_6": "Thero tesaṁ āsivisopamasuttaṁ kathesi.",
  "anya-e0702n7:16_7": "Suttapariyosāne asītiyāpāṇasahassānaṁ dhammābhisamayo ahosi.",
  "anya-e0702n7:16_8": "Kulasatasahassañca pabbaji.",
  "anya-e0702n7:16_9": "Tato pabhuti ca kasmīragandhāro yāvajjetanā kāsāvapajjotā isivātapaṭivātāeva.",
  "anya-e0702n7:17_0": "Gantvā kasmīragandhāraṁ, isi majjhantiko tadā;",
  "anya-e0702n7:18_0": "Duṭṭhaṁ nāgaṁ pasādetvā, mocesi bandhanā bahūti.",
  "anya-e0702n7:19_0": "Adhunā pana kasmīragandhāraraṭṭhe sāsanassa atthaṅgatassaviya sūriyassa obhāso na paññāyati,",
  "anya-e0702n7:19_1": "tasmā tattha sāsanassa patiṭṭhāne vitthārena vattabbakiccaṁ natthīti.",
  "anya-e0702n7:20_0": "Iti sāsanavaṁse kasmīragandhāraraṭṭhasāsanavaṁsakathāmaggo",
  "anya-e0702n7:21_0": "Nāma sattamo paricchedo."
}