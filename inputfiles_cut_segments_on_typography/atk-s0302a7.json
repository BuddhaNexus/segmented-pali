{
  "atk-s0302a7:0_0": "8. Lakkhaṇasaṁyuttaṁ",
  "atk-s0302a7:1_0": "1. Paṭhamavaggo",
  "atk-s0302a7:2_0": "1. Aṭṭhisuttavaṇṇanā",
  "atk-s0302a7:3_0": "202.",
  "atk-s0302a7:3_1": "Lakkhaṇasaṁyutte yvāyaṁ āyasmā ca lakkhaṇoti lakkhaṇatthero vutto,",
  "atk-s0302a7:3_2": "esa jaṭilasahassabbhantare ehibhikkhūpasampadāya upasampanno ādittapariyāyāvasāne arahattaṁ patto eko mahāsāvakoti veditabbo.",
  "atk-s0302a7:3_3": "Yasmā panesa lakkhaṇasampannena sabbākāraparipūrena brahmasamena attabhāvena samannāgato,",
  "atk-s0302a7:3_4": "tasmā “lakkhaṇo”ti saṅkhaṁ gato.",
  "atk-s0302a7:3_5": "Mahāmoggallāno pana pabbajitadivasato sattame divase arahattaṁ patto dutiyo aggasāvako.",
  "atk-s0302a7:4_0": "Sitaṁ pātvākāsīti mandahasitaṁ pātuakāsi,",
  "atk-s0302a7:4_1": "pakāsayi dassesīti vuttaṁ hoti.",
  "atk-s0302a7:4_2": "Kiṁ pana disvā thero sitaṁ pātvākāsīti?",
  "atk-s0302a7:4_3": "Upari pāḷiyaṁ āgataṁ aṭṭhikasaṅkhalikaṁ ekaṁ petaloke nibbattaṁ sattaṁ disvā.",
  "atk-s0302a7:4_4": "Tañca kho dibbena cakkhunā,",
  "atk-s0302a7:4_5": "na pasādacakkhunā.",
  "atk-s0302a7:4_6": "Pasādacakkhussa hi ete attabhāvā na āpāthaṁ āgacchanti.",
  "atk-s0302a7:4_7": "Evarūpaṁ pana attabhāvaṁ disvā kāruññe kattabbe kasmā sitaṁ pātvākāsīti?",
  "atk-s0302a7:4_8": "Attano ca buddhañāṇassa ca sampattiṁ samanussaraṇato.",
  "atk-s0302a7:4_9": "Tañhi disvā thero “adiṭṭhasaccena nāma puggalena paṭilabhitabbā evarūpā attabhāvā mutto ahaṁ,",
  "atk-s0302a7:4_10": "lābhā vata me,",
  "atk-s0302a7:4_11": "suladdhaṁ vata me”ti attano ca sampattiṁ anussaritvā –",
  "atk-s0302a7:4_12": "“aho buddhassa bhagavato ñāṇasampatti,",
  "atk-s0302a7:4_13": "‘yo kammavipāko,",
  "atk-s0302a7:4_14": "bhikkhave,",
  "atk-s0302a7:4_15": "acinteyyo na cintetabbo’ti desesi,",
  "atk-s0302a7:4_16": "paccakkhaṁ vata katvā buddhā desenti,",
  "atk-s0302a7:4_17": "suppaṭividdhā buddhānaṁ dhammadhātū”ti evaṁ buddhañāṇasampattiñca anussaritvā sitaṁ pātvākāsīti.",
  "atk-s0302a7:5_0": "Atha lakkhaṇatthero kasmā na addasa,",
  "atk-s0302a7:5_1": "kimassa dibbacakkhu natthīti?",
  "atk-s0302a7:5_2": "No natthi,",
  "atk-s0302a7:5_3": "mahāmoggallāno pana āvajjento addasa,",
  "atk-s0302a7:5_4": "itaro pana anāvajjanena na addasa.",
  "atk-s0302a7:5_5": "Yasmā pana khīṇāsavā nāma na akāraṇā sitaṁ karonti,",
  "atk-s0302a7:5_6": "tasmā taṁ lakkhaṇatthero pucchi ko nu kho,",
  "atk-s0302a7:5_7": "āvuso moggallāna, hetu,",
  "atk-s0302a7:5_8": "ko paccayo sitassa pātukammāyāti?",
  "atk-s0302a7:5_9": "Thero pana yasmā yehi ayaṁ upapatti sāmaṁ adiṭṭhā,",
  "atk-s0302a7:5_10": "te dussaddhāpayā honti,",
  "atk-s0302a7:5_11": "tasmā bhagavantaṁ sakkhiṁ katvā byākātukāmatāya akālo kho,",
  "atk-s0302a7:5_12": "āvusotiādimāha.",
  "atk-s0302a7:5_13": "Tato bhagavato santike puṭṭho idhāhaṁ,",
  "atk-s0302a7:5_14": "āvusotiādinā nayena byākāsi.",
  "atk-s0302a7:6_0": "Tattha aṭṭhikasaṅkhalikanti setaṁ nimmaṁsalohitaṁ aṭṭhisaṅghātaṁ.",
  "atk-s0302a7:6_1": "Gijjhāpi kākāpi kulalāpīti etepi yakkhagijjhā ceva yakkhakākā ca yakkhakulalā ca paccetabbā.",
  "atk-s0302a7:6_2": "Pākatikānaṁ pana gijjhādīnaṁ āpāthampi etaṁ rūpaṁ nāgacchati.",
  "atk-s0302a7:6_3": "Anupatitvā anupatitvāti anubandhitvā anubandhitvā.",
  "atk-s0302a7:6_4": "Vitudentīti asidhārūpamehi tikhiṇehi lohatuṇḍakehi vijjhitvā vijjhitvā ito cito ca caranti gacchanti.",
  "atk-s0302a7:6_5": "Sā sudaṁ aṭṭassaraṁ karotīti ettha sudanti nipāto,",
  "atk-s0302a7:6_6": "sā aṭṭhikasaṅkhalikā aṭṭassaraṁ āturassaraṁ karotīti attho.",
  "atk-s0302a7:6_7": "Akusalavipākānubhavanatthaṁ kira yojanappamāṇāpi tādisā attabhāvā nibbattanti,",
  "atk-s0302a7:6_8": "pasādussadā ca honti pakkagaṇḍasadisā.",
  "atk-s0302a7:6_9": "Tasmā sā aṭṭhikasaṅkhalikā balavavedanāturā tādisaṁ saddamakāsīti.",
  "atk-s0302a7:7_0": "Evañca pana vatvā puna āyasmā mahāmoggallāno “vaṭṭagāmisattā nāma evarūpā attabhāvā na muccantī”ti sattesu",
  "atk-s0302a7:7_1": "kāruññaṁ paṭicca uppannaṁ dhammasaṁvegaṁ dassento tassa mayhaṁ, āvuso,",
  "atk-s0302a7:7_2": "etadahosi acchariyaṁ vata bhotiādimāha.",
  "atk-s0302a7:7_3": "Tato bhagavā therassa ānubhāvaṁ pakāsento cakkhubhūtā vata,",
  "atk-s0302a7:7_4": "bhikkhave,",
  "atk-s0302a7:7_5": "sāvakā viharantītiādimāha.",
  "atk-s0302a7:7_6": "Tattha cakkhu bhūtaṁ jātaṁ uppannaṁ etesanti cakkhubhūtā,",
  "atk-s0302a7:7_7": "bhūtacakkhukā uppannacakkhukā cakkhuṁ uppādetvā viharantīti attho.",
  "atk-s0302a7:7_8": "Dutiyapadepi eseva nayo.",
  "atk-s0302a7:7_9": "Yatra hi nāmāti ettha yatrāti kāraṇavacanaṁ.",
  "atk-s0302a7:7_10": "Tatrāyaṁ atthayojanā –",
  "atk-s0302a7:7_11": "yasmā nāma sāvakopi evarūpaṁ ñassati vā dakkhati vā sakkhiṁ vā karissati,",
  "atk-s0302a7:7_12": "tasmā avocumha –",
  "atk-s0302a7:7_13": "“cakkhubhūtā vata,",
  "atk-s0302a7:7_14": "bhikkhave,",
  "atk-s0302a7:7_15": "sāvakā viharanti,",
  "atk-s0302a7:7_16": "ñāṇabhūtā vata,",
  "atk-s0302a7:7_17": "bhikkhave,",
  "atk-s0302a7:7_18": "sāvakā viharantī”ti.",
  "atk-s0302a7:7_19": "Pubbeva me so,",
  "atk-s0302a7:7_20": "bhikkhave,",
  "atk-s0302a7:7_21": "satto diṭṭhoti bodhimaṇḍe sabbaññutaññāṇapaṭivedhena appamāṇesu cakkavāḷesu appamāṇe sattanikāye bhavagatiyoniṭhitinivāse",
  "atk-s0302a7:7_22": "ca paccakkhaṁ karontena mayā pubbeva so satto diṭṭhoti vadati.",
  "atk-s0302a7:8_0": "Goghātakoti gāvo vadhitvā aṭṭhito maṁsaṁ mocetvā vikkiṇitvā jīvikaṁ kappanakasatto.",
  "atk-s0302a7:8_1": "Tasseva kammassa vipākāvasesenāti tassa nānācetanāhi āyūhitassa aparāpariyakammassa.",
  "atk-s0302a7:8_2": "Tatra hi yāya cetanāya narake paṭisandhi janitā,",
  "atk-s0302a7:8_3": "tassā vipāke parikkhīṇe avasesakammaṁ vā kammanimittaṁ vā ārammaṇaṁ katvā puna petādīsu paṭisandhi nibbattati,",
  "atk-s0302a7:8_4": "tasmā sā paṭisandhi kammasabhāgatāya ārammaṇasabhāgatāya vā “tasseva kammassa vipākāvaseso”ti vuccati.",
  "atk-s0302a7:8_5": "Ayañca satto evaṁ uppanno. Tenāha –",
  "atk-s0302a7:8_6": "“tasseva kammassa vipākāvasesenā”ti.",
  "atk-s0302a7:8_7": "Tassa kira narakā cavanakāle nimmaṁsakatānaṁ gunnaṁ aṭṭhirāsiyeva nimittaṁ ahosi.",
  "atk-s0302a7:8_8": "So paṭicchannampi taṁ kammaṁ viññūnaṁ pākaṭaṁ viya karonto aṭṭhisaṅkhalikapeto jāto. Paṭhamaṁ.",
  "atk-s0302a7:9_0": "2. Pesisuttavaṇṇanā",
  "atk-s0302a7:10_0": "203.",
  "atk-s0302a7:10_1": "Maṁsapesivatthusmiṁ goghātakoti gomaṁsapesiyo katvā sukkhāpetvā vallūravikkayena anekāni vassāni jīvikaṁ kappesi,",
  "atk-s0302a7:10_2": "tenassa narakā cavanakāle maṁsapesiyeva nimittaṁ ahosi.",
  "atk-s0302a7:10_3": "So maṁsapesipeto jāto. Dutiyaṁ.",
  "atk-s0302a7:11_0": "3. Piṇḍasuttavaṇṇanā",
  "atk-s0302a7:12_0": "204.",
  "atk-s0302a7:12_1": "Maṁsapiṇḍavatthusmiṁ sākuṇikoti sakuṇe gahetvā vikkiṇanakāle nippakkhacamme maṁsapiṇḍamatte katvā vikkiṇanto jīvikaṁ kappesi,",
  "atk-s0302a7:12_2": "tenassa narakā cavanakāle maṁsapiṇḍova nimittaṁ ahosi.",
  "atk-s0302a7:12_3": "So maṁsapiṇḍapeto jāto. Tatiyaṁ.",
  "atk-s0302a7:13_0": "4. Nicchavisuttavaṇṇanā",
  "atk-s0302a7:14_0": "205.",
  "atk-s0302a7:14_1": "Nicchavivatthusmiṁ tassa orabbhikassa eḷake vadhitvā vadhitvā niccamme katvā kappitajīvikassa purimanayeneva niccammaṁ eḷakasarīraṁ nimittaṁ ahosi.",
  "atk-s0302a7:14_2": "So nicchavipeto jāto.",
  "atk-s0302a7:14_3": "Catutthaṁ.",
  "atk-s0302a7:15_0": "5. Asilomasuttavaṇṇanā",
  "atk-s0302a7:16_0": "206.",
  "atk-s0302a7:16_1": "Asilomavatthusmiṁ so sūkariko dīgharattaṁ nivāpapuṭṭhe sūkare asinā vadhitvā vadhitvā dīgharattaṁ jīvikaṁ kappesi,",
  "atk-s0302a7:16_2": "tassa ukkhittāsikabhāvova nimittaṁ ahosi.",
  "atk-s0302a7:16_3": "Tasmā asilomapeto jāto. Pañcamaṁ.",
  "atk-s0302a7:17_0": "6. Sattisuttavaṇṇanā",
  "atk-s0302a7:18_0": "207.",
  "atk-s0302a7:18_1": "Sattilomavatthusmiṁ so māgaviko ekaṁ migañca sattiñca gahetvā vanaṁ gantvā tassa migassa samīpaṁ āgatāgate mige sattiyā vijjhitvā māresi,",
  "atk-s0302a7:18_2": "tassa sattiyā vijjhanakabhāvoyeva nimittaṁ ahosi.",
  "atk-s0302a7:18_3": "Tasmā sattilomapeto jāto. Chaṭṭhaṁ.",
  "atk-s0302a7:19_0": "7. Usulomasuttavaṇṇanā",
  "atk-s0302a7:20_0": "208.",
  "atk-s0302a7:20_1": "Usulomavatthusmiṁ kāraṇikoti rājāparādhike anekāhi kāraṇāhi pīḷetvā avasāne kaṇḍena vijjhitvā māraṇakapuriso.",
  "atk-s0302a7:20_2": "So kira “amukasmiṁ padese viddho maratī”ti ñatvāva vijjhati.",
  "atk-s0302a7:20_3": "Tassevaṁ jīvikaṁ kappetvā narake uppannassa tato pakkāvasesena idhūpapattikāle usunā vijjhanabhāvoyeva nimittaṁ ahosi.",
  "atk-s0302a7:20_4": "Tasmā usulomapeto jāto. Sattamaṁ.",
  "atk-s0302a7:21_0": "8. Sūcilomasuttavaṇṇanā",
  "atk-s0302a7:22_0": "209.",
  "atk-s0302a7:22_1": "Sūcilomavatthusmiṁ sūtoti assadamako.",
  "atk-s0302a7:22_2": "Godamakotipi vadantiyeva.",
  "atk-s0302a7:22_3": "Tassa patodasūciyā vijjhanabhāvoyeva nimittaṁ ahosi.",
  "atk-s0302a7:22_4": "Tasmā sūcilomapeto jāto. Aṭṭhamaṁ.",
  "atk-s0302a7:23_0": "9. Dutiyasūcilomasuttavaṇṇanā",
  "atk-s0302a7:24_0": "210.",
  "atk-s0302a7:24_1": "Dutiye sūcilomavatthusmiṁ sūcakoti pesuññakārako.",
  "atk-s0302a7:24_2": "So kira manusse aññamaññañca bhindi,",
  "atk-s0302a7:24_3": "rājakule ca “imassa imaṁ nāma atthi,",
  "atk-s0302a7:24_4": "iminā idaṁ nāma kata”nti sūcetvā sūcetvā anayabyasanaṁ pāpesi.",
  "atk-s0302a7:24_5": "Tasmā yathā tena sūcetvā manussā bhinnā,",
  "atk-s0302a7:24_6": "tathā sūcīhi bhedanadukkhaṁ paccanubhotuṁ kammameva nimittaṁ katvā sūcilomapeto jāto. Navamaṁ.",
  "atk-s0302a7:25_0": "10. Kumbhaṇḍasuttavaṇṇanā",
  "atk-s0302a7:26_0": "211.",
  "atk-s0302a7:26_1": "Aṇḍabhārivatthusmiṁ gāmakūṭakoti vinicchayāmacco.",
  "atk-s0302a7:26_2": "Tassa kammasabhāgatāya kumbhamattā mahāghaṭappamāṇā aṇḍā ahesuṁ.",
  "atk-s0302a7:26_3": "So hi yasmā raho paṭicchanne ṭhāne lañjaṁ gahetvā kūṭavinicchayena pākaṭaṁ dosaṁ karonto sāmike assāmike akāsi,",
  "atk-s0302a7:26_4": "tasmāssa rahassaṁ aṅgaṁ pākaṭaṁ nibbattaṁ.",
  "atk-s0302a7:26_5": "Yasmā daṇḍaṁ paṭṭhapento paresaṁ asayhaṁ bhāraṁ āropesi,",
  "atk-s0302a7:26_6": "tasmāssa rahassaṁ aṅgaṁ asayhabhāro hutvā nibbattaṁ.",
  "atk-s0302a7:26_7": "Yasmā yasmiṁ ṭhāne ṭhitena samena bhavitabbaṁ,",
  "atk-s0302a7:26_8": "tasmiṁ ṭhatvā visamo ahosi,",
  "atk-s0302a7:26_9": "tasmāssa rahassaṅge visamā nisajjāva ahosīti. Dasamaṁ.",
  "atk-s0302a7:27_0": "Paṭhamo vaggo.",
  "atk-s0302a7:28_0": "2. Dutiyavaggo",
  "atk-s0302a7:29_0": "1. Sasīsakasuttavaṇṇanā",
  "atk-s0302a7:30_0": "212.",
  "atk-s0302a7:30_1": "Pāradārikavatthusmiṁ so satto parassa rakkhitagopitaṁ sassāmikaṁ phassaṁ phusanto mīḷhasukhena kāmasukhena",
  "atk-s0302a7:30_2": "cittaṁ ramayitvā kammasabhāgatāya gūthaphassaṁ phusanto dukkhamanubhavituṁ tattha nibbatto. Paṭhamaṁ.",
  "atk-s0302a7:31_0": "2. Gūthakhādasuttavaṇṇanā",
  "atk-s0302a7:32_0": "213. Duṭṭhabrāhmaṇavatthu pākaṭameva. Dutiyaṁ.",
  "atk-s0302a7:33_0": "3. Nicchavitthisuttavaṇṇanā",
  "atk-s0302a7:34_0": "214.",
  "atk-s0302a7:34_1": "Nicchavitthivatthusmiṁ yasmā mātugāmo nāma attano phasse anissaro,",
  "atk-s0302a7:34_2": "sā ca taṁ sāmikassa santakaṁ phassaṁ thenetvā paresaṁ abhiratiṁ uppādesi,",
  "atk-s0302a7:34_3": "tasmā kammasabhāgatāya sukhasamphassā vaṭṭitvā dukkhasamphassaṁ anubhavituṁ nicchavitthī hutvā uppannā. Tatiyaṁ.",
  "atk-s0302a7:35_0": "4. Maṅgulitthisuttavaṇṇanā",
  "atk-s0302a7:36_0": "215.",
  "atk-s0302a7:36_1": "Maṅgulitthivatthusmiṁ maṅgulinti virūpaṁ duddasikaṁ bībhacchaṁ.",
  "atk-s0302a7:36_2": "Sā kira yakkhadāsikammaṁ karontī “iminā ca iminā ca evaṁ balikamme kate ayaṁ nāma tumhākaṁ vaḍḍhi bhavissatī”ti",
  "atk-s0302a7:36_3": "mahājanassa gandhapupphādīni vañcanāya gahetvā mahājanaṁ duddiṭṭhiṁ micchādiṭṭhiṁ gaṇhāpesi,",
  "atk-s0302a7:36_4": "tasmā tāya kammasabhāgatāya gandhapupphādīnaṁ thenitattā duggandhā,",
  "atk-s0302a7:36_5": "duddassanassa gāhitattā duddasikā virūpā bībhacchā hutvā nibbattā.",
  "atk-s0302a7:36_6": "Catutthaṁ.",
  "atk-s0302a7:37_0": "5. Okilinīsuttavaṇṇanā",
  "atk-s0302a7:38_0": "216.",
  "atk-s0302a7:38_1": "Okilinīvatthusmiṁ uppakkaṁ okiliniṁ okirininti sā kira aṅgāracitake nipannā vipphandamānā viparivattamānā paccati,",
  "atk-s0302a7:38_2": "tasmā uppakkā ceva hoti uṇhena agginā pakkasarīrā,",
  "atk-s0302a7:38_3": "okilinī ca kilinnasarīrā,",
  "atk-s0302a7:38_4": "bindūnissā sarīrato paggharanti,",
  "atk-s0302a7:38_5": "okirinī ca aṅgārasamparikiṇṇā.",
  "atk-s0302a7:38_6": "Tassā hi heṭṭhatopi kiṁsukapupphavaṇṇā aṅgārā,",
  "atk-s0302a7:38_7": "ubhayapassesupi,",
  "atk-s0302a7:38_8": "ākāsatopissā upari patanti.",
  "atk-s0302a7:38_9": "Tena vuttaṁ –",
  "atk-s0302a7:38_10": "“uppakkaṁ okiliniṁ okirini”nti.",
  "atk-s0302a7:38_11": "Sā issāpakatā sapattiṁ aṅgārakaṭāhena okirīti tassa kira rañño ekā nāṭakinī aṅgārakaṭāhaṁ samīpe ṭhapetvā gattato udakaṁ puñchati,",
  "atk-s0302a7:38_12": "pāṇinā ca sedaṁ karoti.",
  "atk-s0302a7:38_13": "Rājāpi tāya saddhiṁ kathañca karoti,",
  "atk-s0302a7:38_14": "parituṭṭhākārañca dasseti.",
  "atk-s0302a7:38_15": "Aggamahesī taṁ asahamānā issāpakatā hutvā acirapakkantassa rañño taṁ aṅgārakaṭāhaṁ gahetvā tassā upari aṅgāre okiri.",
  "atk-s0302a7:38_16": "Sā taṁ kammaṁ katvā tādisaṁyeva vipākaṁ paccanubhavituṁ petaloke nibbattā. Pañcamaṁ.",
  "atk-s0302a7:39_0": "6. Asīsakasuttavaṇṇanā",
  "atk-s0302a7:40_0": "217.",
  "atk-s0302a7:40_1": "Coraghātavatthusmiṁ so rañño āṇāya dīgharattaṁ corānaṁ sīsāni chinditvā petaloke nibbattanto asīsakaṁ kabandhaṁ hutvā nibbatti. Chaṭṭhaṁ.",
  "atk-s0302a7:41_0": "7-11. Pāpabhikkhusuttādivaṇṇanā",
  "atk-s0302a7:42_0": "218- 222.",
  "atk-s0302a7:42_1": "Bhikkhuvatthusmiṁ pāpabhikkhūti lāmakabhikkhu.",
  "atk-s0302a7:42_2": "So kira lokassa saddhādeyye cattāro paccaye paribhuñjitvā kāyavacīdvārehi asaṁyato bhinnājīvo cittakeḷiṁ kīḷanto vicari.",
  "atk-s0302a7:42_3": "Tato ekaṁ buddhantaraṁ niraye paccitvā petaloke nibbattanto bhikkhusadiseneva attabhāvena nibbatti.",
  "atk-s0302a7:42_4": "Bhikkhunīsikkhamānāsāmaṇerasāmaṇerīvatthūsupi ayameva vinicchayo.",
  "atk-s0302a7:42_5": "Sattamādīni.",
  "atk-s0302a7:43_0": "Lakkhaṇasaṁyuttavaṇṇanā niṭṭhitā."
}