{
  "tika-s0305t6:0_0": "7. Iddhipādasaṁyuttaṁ",
  "tika-s0305t6:1_0": "1. Cāpālavaggo",
  "tika-s0305t6:2_0": "1. Apārasuttavaṇṇanā",
  "tika-s0305t6:3_0": "813.Chandaṁnissāya pavatto samādhīti kattukamyatāchandaṁ adhipatiṁ katvā paṭiladdhasamādhi chandhasamādhi.",
  "tika-s0305t6:3_1": "Padhānasaṅkhārāti catukiccasādhakassa sammappadhānavīriyassetaṁ adhivacanaṁ.",
  "tika-s0305t6:3_2": "Tehīti chandasamādhipadhānasaṅkhārehi.",
  "tika-s0305t6:3_3": "Iddhiyā pādanti nipphattipariyāyena ijjhanaṭṭhena,",
  "tika-s0305t6:3_4": "ijjhanti etāya saddhā iddhā vuddhā ukkaṁsagatā hontīti iminā vā pariyāyena “iddhī”ti saṅkhātānaṁ upacārajjhānādikusalacittasampayuttānaṁ",
  "tika-s0305t6:3_5": "chandasamādhipadhānasaṅkhārānaṁ adhiṭṭhānaṭṭhena pādabhūtaṁ,",
  "tika-s0305t6:3_6": "sesacittacetasikarāsinti attho.",
  "tika-s0305t6:3_7": "Sā eva ca yathāvuttaiddhi yasmā heṭṭhimā heṭṭhimā uparimāya uparimāya pādabhūtā,",
  "tika-s0305t6:3_8": "tasmā vuttaṁ “iddhibhūtaṁ vā pādanti iddhipāda”nti.",
  "tika-s0305t6:3_9": "Sesesūti vīriyasamādhiādīsu.",
  "tika-s0305t6:3_10": "Tattha hi vīriyaṁ cittaṁ vīmaṁsaṁ adhipatiṁ katvā paṭiladdhasamādhi vīmaṁsāsamādhīti attho veditabbo.",
  "tika-s0305t6:3_11": "Idhāti imasmiṁ iddhipādasaṁyutte.",
  "tika-s0305t6:3_12": "Ekaparicchedova atthaniddeso.",
  "tika-s0305t6:4_0": "5. Iddhipadesasuttavaṇṇanā",
  "tika-s0305t6:5_0": "817.Iddhipadesanti iddhiyā ekadesaṁ. Ko pana soti āha – “tayo ca magge tīṇi ca phalānī”ti.",
  "tika-s0305t6:6_0": "6. Samattasuttavaṇṇanā",
  "tika-s0305t6:7_0": "818.Samattanti sāmaññassa samaṁ attanaṁ ijjhanaṁ samattaṁ paripuṇṇaṁ.",
  "tika-s0305t6:7_1": "Vivaṭṭapādakā eva iddhipādā kathitā “apārā pāraṁ gamanāya saṁvattantī”tiādivacanato.",
  "tika-s0305t6:8_0": "10. Cetiyasuttavaṇṇanā",
  "tika-s0305t6:9_0": "822.Udenayakkhassacetiyaṭṭhāneti udenassa nāma yakkhassa devāyatanasaṅkhepena iṭṭhakāhi kate mahājanassa cittīkataṭṭhāne.",
  "tika-s0305t6:9_1": "Katavihāroti bhagavantaṁ uddissa tattha katavihāro.",
  "tika-s0305t6:9_2": "Vuccatīti purimavohārena “udenacetiya”nti vuccati.",
  "tika-s0305t6:9_3": "Gotamakādīsupīti gotamakacetiyanti evamādīsupi.",
  "tika-s0305t6:9_4": "Eseva nayoti cetiyaṭṭhāne katavihārabhāvaṁ atidisati.",
  "tika-s0305t6:9_5": "Vaḍḍhitāti bhāvanāpāripūrivasena paribrūhitā.",
  "tika-s0305t6:9_6": "Punappunaṁ katāti bhāvanāya bahulīkaraṇavasena aparāparaṁ pavattitā ānītā.",
  "tika-s0305t6:9_7": "Yuttayānaṁ viya katāti yathā yuttamājaññayānaṁ chekena sārathinā adhiṭṭhitaṁ yathāruci pavattimarahati,",
  "tika-s0305t6:9_8": "evaṁ yathāruci pavattanārahataṁ gamitā.",
  "tika-s0305t6:9_9": "Patiṭṭhānaṭṭhenāti adhiṭṭhānaṭṭhena.",
  "tika-s0305t6:9_10": "Vatthu viya katāti sabbaso upakkilesavisodhanena iddhivisesānaṁ pavattiṭṭhānabhāvato suvisodhitaparissayavatthu viya katā.",
  "tika-s0305t6:9_11": "Adhiṭṭhitāti paṭipakkhadūrībhāvato subhāvitabhāvena taṁtaṁadhiṭṭhānayogyatāya ṭhapitā.",
  "tika-s0305t6:9_12": "Samantato citāti sabbabhāgena bhāvanupacayaṁ gamitā.",
  "tika-s0305t6:9_13": "Tenāha “suvaḍḍhitā”ti.",
  "tika-s0305t6:9_14": "Suṭṭhu samāraddhāti iddhibhāvanāya sikhappattiyā sammadeva saṁsevitā.",
  "tika-s0305t6:10_0": "Aniyamenāti “yassa kassacī”ti aniyatavacanena.",
  "tika-s0305t6:10_1": "Niyametvāti “tathāgatassā”ti sarūpaggahaṇena niyametvā.",
  "tika-s0305t6:10_2": "Āyuppamāṇanti paramāyuppamāṇaṁ vadati.",
  "tika-s0305t6:10_3": "Tasseva gahaṇe kāraṇaṁ brahmajālavaṇṇanāyaṁ vuttanayeneva veditabbaṁ.",
  "tika-s0305t6:10_4": "Mahāsīvatthero pana mahābodhisattānaṁ carimabhave paṭisandhidāyino kammassa asaṅkheyyāyukatāsaṁvattanasamatthataṁ",
  "tika-s0305t6:10_5": "hadaye ṭhapetvā buddhānaṁ āyusaṅkhārassa parissayavikkhambhanasamatthatā pāḷiyaṁ āgatā evāti imaṁ bhaddakappameva",
  "tika-s0305t6:10_6": "tiṭṭheyyāti avoca.",
  "tika-s0305t6:11_0": "Khaṇḍiccādīhi abhisuyyatīti etena yathā iddhibalena jarāya na paṭighāto,",
  "tika-s0305t6:11_1": "evaṁ tena maraṇassapi na paṭighātoti atthato āpannamevāti.",
  "tika-s0305t6:11_2": "“Kva saro khitto,",
  "tika-s0305t6:11_3": "kvacani patito”ti aññathā vuṭṭhitenapi theravādena aṭṭhakathāvacanameva samatthitanti daṭṭhabbaṁ.",
  "tika-s0305t6:11_4": "Tenāha “so pana na ruccati…pe…",
  "tika-s0305t6:11_5": "niyamita”nti.",
  "tika-s0305t6:12_0": "Pariyuṭṭhitacittoti yathā kiñci atthānatthaṁ sallakkhetuṁ na sakkā,",
  "tika-s0305t6:12_1": "evaṁ abhibhūtacitto.",
  "tika-s0305t6:12_2": "So pana abhibhavo mahatā udakoghena appakassa udakassa ajjhottharaṇaṁ viya ahosīti vuttaṁ “ajjhotthaṭacitto”ti.",
  "tika-s0305t6:12_3": "Aññoti therato,",
  "tika-s0305t6:12_4": "ariyehi vā añño yo koci paro puthujjano.",
  "tika-s0305t6:12_5": "Puthujjanaggahaṇañcettha yathā sabbena sabbaṁ appahīnavipallāso mārena pariyuṭṭhitacitto kiñci atthānatthaṁ sallakkhetuṁ na sakkoti,",
  "tika-s0305t6:12_6": "evaṁ thero bhagavatā kataṁ nimittobhāsaṁ sabbaso na sallakkhesīti dassanatthaṁ.",
  "tika-s0305t6:12_7": "Tenāha “māro hī”tiādi.",
  "tika-s0305t6:12_8": "Cattāro vipallāsāti asubhe “subha”nti saññāvipallāso,",
  "tika-s0305t6:12_9": "cittavipallāso,",
  "tika-s0305t6:12_10": "dukkhe “sukha”nti saññāvipallāso,",
  "tika-s0305t6:12_11": "cittavipallāsoti ime cattāro vipallāsā.",
  "tika-s0305t6:12_12": "Tenāti yadipi itare aṭṭha vipallāsā pahīnā,",
  "tika-s0305t6:12_13": "yathāvuttānaṁ catunnaṁ vipallāsānaṁ appahīnabhāvena.",
  "tika-s0305t6:12_14": "Assāti therassa.",
  "tika-s0305t6:13_0": "Maddatīti phusanamattena maddanto viya hoti,",
  "tika-s0305t6:13_1": "aññathā tena maddite sattānaṁ maraṇameva siyā,",
  "tika-s0305t6:13_2": "kiṁ sakkhissati na sakkhissatīti adhippāyo.",
  "tika-s0305t6:13_3": "Kasmā na sakkhissati?",
  "tika-s0305t6:13_4": "Nanu esa aggasāvakassa mahiddhikassa mahānubhāvassa kucchiṁ paviṭṭhoti?",
  "tika-s0305t6:13_5": "Saccaṁ paviṭṭho,",
  "tika-s0305t6:13_6": "tañca kho attano mahānubhāvassa dassanatthaṁ,",
  "tika-s0305t6:13_7": "na vibādhanādhippāyena.",
  "tika-s0305t6:13_8": "Vibādhanādhippāyena pana idha “kiṁ sakkhissatī”ti vuttaṁ hadayamaddanassa adhikatattā.",
  "tika-s0305t6:13_9": "Nimittobhāsanti ettha “tiṭṭhatu bhagavā kappa”nti sakalakappaṁ avaṭṭhānayācanāya “yassa kassaci, ānanda,",
  "tika-s0305t6:13_10": "cattāro iddhipādā bhāvitā”tiādinā aññāpadesena attano caturiddhipādabhāvanānubhāvena kappaṁ avaṭṭhānasamatthatāvasena saññuppādanaṁ nimittaṁ.",
  "tika-s0305t6:13_11": "Tathā pana pariyāyaggahaṇaṁ muñcitvā ujukaṁyeva attano adhippāyavibhāvanaṁ obhāso.",
  "tika-s0305t6:13_12": "Jānantoyevāti mārena pariyuṭṭhitabhāvaṁ jānanto eva.",
  "tika-s0305t6:13_13": "Attano aparādhahetuko sattānaṁ soko tanuko hoti,",
  "tika-s0305t6:13_14": "na balavāti āha –",
  "tika-s0305t6:13_15": "“dosāropanena sokatanukaraṇattha”nti.",
  "tika-s0305t6:13_16": "Kiṁ pana thero mārena pariyuṭṭhitacittakāle pavattiṁ pacchā jānātīti?",
  "tika-s0305t6:13_17": "Na jānāti sabhāvena,",
  "tika-s0305t6:13_18": "buddhānubhāvena pana jānāti.",
  "tika-s0305t6:14_0": "Anatthe niyojento guṇamāraṇena māreti,",
  "tika-s0305t6:14_1": "virāgavibandhanena vā jātinimittatāya tattha tattha jātaṁ mārento viya hotīti “māretīti māro”ti vuttaṁ.",
  "tika-s0305t6:14_2": "Atipāpattā pāpimā.",
  "tika-s0305t6:14_3": "Kaṇhadhammasamannāgato kaṇho.",
  "tika-s0305t6:14_4": "Virāgādiguṇānaṁ antakaraṇato antako.",
  "tika-s0305t6:14_5": "Sattānaṁ anatthāvahaṁ paṭipattiṁ na muñcatīti namuci.",
  "tika-s0305t6:14_6": "Attano mārapāsena pamatte bandhati,",
  "tika-s0305t6:14_7": "pamattā vā bandhū etassāti pamattabandhu.",
  "tika-s0305t6:14_8": "Sattamasattāhato paraṁ satta ahāni sandhāyāha “aṭṭhame sattāhe”ti,",
  "tika-s0305t6:14_9": "na pana pallaṅkasattāhādi viya niyatakiccassa aṭṭhamasattāhassa nāma labbhanato.",
  "tika-s0305t6:14_10": "Sattamasattāhassa hi parato ajapālanigrodhamūle brahmuno sakkassa ca paṭiññātadhammadesanaṁ bhagavantaṁ",
  "tika-s0305t6:14_11": "ñatvā “idāni satte dhammadesanāya mama visayaṁ atikkāmessatī”ti sañjātadomanasso hutvā ṭhito cintesi,",
  "tika-s0305t6:14_12": "“handāhaṁ dāni naṁ upāyena parinibbāpessāmi,",
  "tika-s0305t6:14_13": "evamassa manoratho aññathattaṁ gamissati,",
  "tika-s0305t6:14_14": "mama manoratho ijjhissatī”ti cintetvā bhagavantaṁ upasaṅkamitvā ekamantaṁ ṭhito –",
  "tika-s0305t6:14_15": "“parinibbātu dāni, bhante,",
  "tika-s0305t6:14_16": "bhagavā”tiādinā parinibbānaṁ yāci.",
  "tika-s0305t6:14_17": "Taṁ sandhāya vuttaṁ “aṭṭhame sattāhe”tiādi.",
  "tika-s0305t6:14_18": "Tattha ajjāti āyusaṅkhāravossajjanadivasaṁ sandhāyāha.",
  "tika-s0305t6:14_19": "Bhagavā cassa atibandhanādhippāyaṁ jānantopi taṁ anāvikatvā parinibbānassa akālabhāvameva pakāsento yācanaṁ paṭikkhipi.",
  "tika-s0305t6:14_20": "Tenāha “na tāvāha”ntiādi.",
  "tika-s0305t6:15_0": "Maggavasena byattāti saccapaṭivedhaveyyattiyena byattā.",
  "tika-s0305t6:15_1": "Tatheva vinītāti maggavasena kilesānaṁ samucchedavinayena vinītā.",
  "tika-s0305t6:15_2": "Tathā visāradāti ariyamaggādhigameneva satthusāsane vesārajjappattiyā visāradā,",
  "tika-s0305t6:15_3": "sārajjakarānaṁ diṭṭhivicikicchādipāpadhammānaṁ vigamena visāradabhāvaṁ pattāti attho.",
  "tika-s0305t6:15_4": "Yassa sutassa vasena vaṭṭadukkhato nissaraṇaṁ sambhavati,",
  "tika-s0305t6:15_5": "taṁ idha ukkaṭṭhaniddesena “suta”nti adhippetanti āha “tepiṭakavasenā”ti.",
  "tika-s0305t6:15_6": "Tiṇṇaṁ piṭakānaṁ samūho tepiṭakaṁ,",
  "tika-s0305t6:15_7": "tīṇi vā piṭakāni tipiṭakaṁ,",
  "tika-s0305t6:15_8": "tipiṭakameva tepiṭakaṁ,",
  "tika-s0305t6:15_9": "tassa vasena.",
  "tika-s0305t6:15_10": "Tadevāti yaṁ taṁ tepiṭakaṁ sotabbabhāvena sutanti vuttaṁ, tameva.",
  "tika-s0305t6:15_11": "Dhammanti pariyattidhammaṁ.",
  "tika-s0305t6:15_12": "Dhārentīti suvaṇṇabhājane pakkhittasīhavasaṁ viya avinassantaṁ katvā suppaguṇasuppavattibhāvena dhārenti hadaye ṭhapenti.",
  "tika-s0305t6:15_13": "Iti pariyattidhammavasena bahussutadhammadharabhāvaṁ dassetvā idāni paṭivedhavasenapi taṁ dassento “atha vā”tiādi vuttaṁ.",
  "tika-s0305t6:15_14": "Ariyadhammassāti maggaphaladhammassa,",
  "tika-s0305t6:15_15": "navavidhassa vā lokuttaradhammassa.",
  "tika-s0305t6:15_16": "Anudhammabhūtanti adhigamāyānurūpaṁ dhammabhūtaṁ.",
  "tika-s0305t6:15_17": "Anucchavikapaṭipadanti tameva vipassanādhammamāha,",
  "tika-s0305t6:15_18": "chabbidhā visuddhiyo vā.",
  "tika-s0305t6:15_19": "Anudhammanti nibbānadhammassa anudhammo,",
  "tika-s0305t6:15_20": "yathāvuttapaṭipadā,",
  "tika-s0305t6:15_21": "tassānurūpaṁ abhisallekhitaṁ appicchatādidhammaṁ.",
  "tika-s0305t6:15_22": "Caraṇasīlāti samādāya vattanasīlā.",
  "tika-s0305t6:15_23": "Anumaggaphaladhammo etissāti vā anudhammā,",
  "tika-s0305t6:15_24": "vuṭṭhānagāminivipassanā,",
  "tika-s0305t6:15_25": "tassa caraṇasīlā.",
  "tika-s0305t6:15_26": "Attano ācariyavādanti attano ācariyassa sammāsambuddhassa vādaṁ.",
  "tika-s0305t6:15_27": "Sadevakassa lokassa ācārasikkhāpanena ācariyo, bhagavā,",
  "tika-s0305t6:15_28": "tassa vādo,",
  "tika-s0305t6:15_29": "catusaccadesanā.",
  "tika-s0305t6:16_0": "Ācikkhissantīti ādito kathessanti,",
  "tika-s0305t6:16_1": "attanā uggahitaniyāmena pare uggaṇhāpessantīti attho.",
  "tika-s0305t6:16_2": "Desessantīti vācessanti,",
  "tika-s0305t6:16_3": "pāḷiṁ sammā pabodhessantīti attho.",
  "tika-s0305t6:16_4": "Paññapessantīti pajānāpessanti,",
  "tika-s0305t6:16_5": "saṅkāsessantīti attho.",
  "tika-s0305t6:16_6": "Paṭṭhapessantīti pakārehi ṭhapessanti,",
  "tika-s0305t6:16_7": "pakāsessantīti attho.",
  "tika-s0305t6:16_8": "Vivarissantīti vivaṭaṁ karissanti.",
  "tika-s0305t6:16_9": "Vibhajissantīti vibhattaṁ karissanti.",
  "tika-s0305t6:16_10": "Uttānīkarissantīti anuttānaṁ gambhīraṁ uttānaṁ pākaṭaṁ karissanti.",
  "tika-s0305t6:16_11": "Sahadhammenāti ettha dhamma-",
  "tika-s0305t6:16_12": "saddo kāraṇapariyāyo “hetumhi ñāṇaṁ dhammapaṭisambhidā”tiādīsu viyāti āha “sahetukena sakāraṇena vacanenā”ti.",
  "tika-s0305t6:17_0": "Sappāṭihāriyanti sanissaraṇaṁ.",
  "tika-s0305t6:17_1": "Yathā paravādaṁ bhañjitvā sakavādo patiṭṭhahati,",
  "tika-s0305t6:17_2": "evaṁ hetudāharaṇehi yathādhigatamatthaṁ sampādetvā dhammaṁ kathessanti.",
  "tika-s0305t6:17_3": "Tenāha “niyyānikaṁ katvā dhammaṁ desessantī”ti,",
  "tika-s0305t6:17_4": "navavidhaṁ lokuttaraṁ dhammaṁ pabodhessantīti attho.",
  "tika-s0305t6:17_5": "Ettha ca “paññapessantī”tiādīhi chahi padehi cha atthapadāni dassitāni,",
  "tika-s0305t6:17_6": "ādito pana dvīhi padehi cha byañjanapadāni.",
  "tika-s0305t6:17_7": "Ettāvatā tepiṭakaṁ buddhavacanaṁ saṁvaṇṇanānayena saṅgahetvā dassitaṁ hoti.",
  "tika-s0305t6:17_8": "Vuttañhetaṁ nettiyaṁ “dvādasa padāni suttaṁ,",
  "tika-s0305t6:17_9": "taṁ sabbaṁ byañjanañca attho cā”ti.",
  "tika-s0305t6:18_0": "Sikkhattayasaṅgahitanti adhisīlasikkhādisikkhattayasaṅgahaṁ.",
  "tika-s0305t6:18_1": "Sakalaṁ sāsanabrahmacariyanti anavasesaṁ satthusāsanabhūtaṁ seṭṭhacariyaṁ.",
  "tika-s0305t6:18_2": "Samiddhanti sammadeva vaḍḍhitaṁ.",
  "tika-s0305t6:18_3": "Jhānassādavasenāti tehi tehi bhikkhūhi samadhigatajhānasukhavasena.",
  "tika-s0305t6:18_4": "Vuḍḍhippattanti uḷārapaṇītabhāvūpagamanena sabbaso parivuḍḍhimupagataṁ.",
  "tika-s0305t6:18_5": "Sabbapāliphullaṁ viya abhiññāsampadāhi sāsanābhivuḍḍhiyā matthakappattito.",
  "tika-s0305t6:18_6": "Patiṭṭhitavasenāti patiṭṭhānavasena,",
  "tika-s0305t6:18_7": "patiṭṭhappattiyāti attho.",
  "tika-s0305t6:18_8": "Paṭivedhavasena bahuno janassa hitaṁ bāhujaññaṁ.",
  "tika-s0305t6:18_9": "Tenāha “mahājanābhisamayavasenā”ti.",
  "tika-s0305t6:18_10": "Puthu puthulaṁ bhūtaṁ jātaṁ,",
  "tika-s0305t6:18_11": "puthuttaṁ bhūtaṁ pattanti vā puthubhūtaṁ.",
  "tika-s0305t6:18_12": "Tenāha “sabbākārena puthulabhāvappatta”nti.",
  "tika-s0305t6:18_13": "Suṭṭhu pakāsitanti sammadeva ādikalyāṇādibhāvena paveditaṁ.",
  "tika-s0305t6:19_0": "Satiṁsūpaṭṭhitaṁ katvāti ayaṁ kāyādivibhāgo attabhāvasaññito dukkhabhāro mayā ettakaṁ kālaṁ vahito,",
  "tika-s0305t6:19_1": "idāni pana na vahitabbo,",
  "tika-s0305t6:19_2": "etassa avahanatthaṁ cirataraṁ kālaṁ ariyamaggasambhāro sambhato,",
  "tika-s0305t6:19_3": "svāyaṁ ariyamaggo paṭividdho,",
  "tika-s0305t6:19_4": "yato ime kāyādayo asubhādito sabhāvādito sammadeva pariññātāti catubbidhampi satiṁ yathātathaṁ visaye suṭṭhu upaṭṭhitaṁ katvā.",
  "tika-s0305t6:19_5": "Ñāṇena paricchinditvāti yasmā imassa attabhāvasaññitassa dukkhabhārassa vahane payojanabhūtaṁ attahitaṁ bodhimūle eva parisamāpitaṁ,",
  "tika-s0305t6:19_6": "parahitaṁ pana buddhaveneyyavinayanaṁ parisamāpitaṁ matthakappattaṁ,",
  "tika-s0305t6:19_7": "taṁ dāni māsattayeneva parisamāpanaṁ pāpuṇissati,",
  "tika-s0305t6:19_8": "tasmā āha “visākhapuṇṇamāyaṁ parinibbāyissāmī”ti,",
  "tika-s0305t6:19_9": "evaṁ buddhañāṇena paricchinditvā saccabhāgena vinicchayaṁ katvā.",
  "tika-s0305t6:19_10": "Āyusaṅkhāraṁ vissajīti āyuno jīvitassa abhisaṅkharaṇaṁ phalasamāpattidhammaṁ na samāpajjissāmīti vissaji,",
  "tika-s0305t6:19_11": "taṁ vissajjaneneva tena abhisaṅkharīyamānaṁ jīvitasaṅkhāraṁ na pavattayissāmīti vissaji.",
  "tika-s0305t6:19_12": "Tenāha “tatthā”tiādi.",
  "tika-s0305t6:20_0": "Ṭhānamahantatāyapi pavattiākāramahantatāyapi mahanto pathavīkampo.",
  "tika-s0305t6:20_1": "Tattha ṭhānamahantatāya bhūmicālassa mahantataṁ dassetuṁ “tadā…pe…",
  "tika-s0305t6:20_2": "akampitthā”ti vuttaṁ,",
  "tika-s0305t6:20_3": "sā pana jātikhettabhūtā dasasahassī lokadhātu eva,",
  "tika-s0305t6:20_4": "na yā kāci.",
  "tika-s0305t6:20_5": "Yā mahābhinīhāramahājātiādīsupi akampittha,",
  "tika-s0305t6:20_6": "tadāpi tattakāya eva kampane kiṁ kāraṇaṁ?",
  "tika-s0305t6:20_7": "Jātikhettabhāvena tasseva ādito pariggahassa katattā,",
  "tika-s0305t6:20_8": "pariggahaṇañcassa dhammatāvasena veditabbaṁ.",
  "tika-s0305t6:20_9": "Tathā hi purimabuddhānampi tattakameva jātikhettaṁ ahosi.",
  "tika-s0305t6:20_10": "Tathā hi vuttaṁ “dasasahassī lokadhātu nissaddā hoti nirākulā…pe…",
  "tika-s0305t6:20_11": "mahāsamuddo ābhujati,",
  "tika-s0305t6:20_12": "dasasahassī pakampatī”ti ca ādi.",
  "tika-s0305t6:20_13": "Udakapariyantaṁ katvā chappakārappavedhanena.",
  "tika-s0305t6:20_14": "Avītarāge bhiṁsetīti bhiṁsano,",
  "tika-s0305t6:20_15": "so eva bhiṁsanakoti āha “bhayajanako”ti.",
  "tika-s0305t6:20_16": "Devabheriyoti devadundubhisaddassa pariyāyavacanamattaṁ,",
  "tika-s0305t6:20_17": "na cettha kāci bherī devadundubhīti adhippetā,",
  "tika-s0305t6:20_18": "atha kho uppātabhāvena labbhamāno ākāsato nigghosasaddo.",
  "tika-s0305t6:20_19": "Tenāha “devo”tiādi.",
  "tika-s0305t6:20_20": "Devoti megho.",
  "tika-s0305t6:20_21": "Tassa hi tadā acchabhāvena ākāsassa vassābhāvena sukkhagajjitasaññite sadde niccharante devadundubhisamaññā.",
  "tika-s0305t6:20_22": "Tenāha “devo sukkhagajjitaṁ gajjī”ti.",
  "tika-s0305t6:21_0": "Pītivegavissaṭṭhanti “evaṁ ciratarakālaṁ vahito ayaṁ attabhāvasaññito dukkhabhāro,",
  "tika-s0305t6:21_1": "dāni na cirasseva nikkhipissāmī”ti sañjātasomanasso bhagavā sabhāveneva pītivegavissaṭṭhaṁ udānaṁ udāneti,",
  "tika-s0305t6:21_2": "evaṁ udānentena ayampi attho sādhito hotīti dassanatthaṁ aṭṭhakathāyaṁ “kasmā”tiādi vuttaṁ.",
  "tika-s0305t6:22_0": "Tulīyatīti tulanti tula-",
  "tika-s0305t6:22_1": "saddo kammasādhanoti dassetuṁ “tulita”nti vuttaṁ.",
  "tika-s0305t6:22_2": "Appānubhāvatāya paricchinnaṁ.",
  "tika-s0305t6:22_3": "Tathā hi taṁ paṭipakkhena parito khaṇḍitabhāvena parittanti vuccati.",
  "tika-s0305t6:22_4": "Paṭipakkhavikkhambhanato dīghasantānatāya vipulaphalatāya ca na tulaṁ na paricchinnaṁ.",
  "tika-s0305t6:22_5": "Yehi kāraṇehi pubbe avisesato “mahaggataṁ atula”nti vuttaṁ,",
  "tika-s0305t6:22_6": "tāni kāraṇāni rūpāvacarato āruppassa sātisayaṁ vijjantīti arūpāvacaraṁ atulanti vuttaṁ,",
  "tika-s0305t6:22_7": "itarañca tulanti.",
  "tika-s0305t6:22_8": "Appavipākanti tīsupi kammesu yaṁ appavipākaṁ hīnaṁ,",
  "tika-s0305t6:22_9": "taṁ tulaṁ.",
  "tika-s0305t6:22_10": "Bahuvipākanti yaṁ mahāvipākaṁ paṇītaṁ,",
  "tika-s0305t6:22_11": "taṁ atulaṁ.",
  "tika-s0305t6:22_12": "Yaṁ panettha majjhimaṁ,",
  "tika-s0305t6:22_13": "taṁ hīnaṁ ukkaṭṭhanti dvidhā bhinditvā dvīsu bhāgesu pakkhipitabbaṁ.",
  "tika-s0305t6:22_14": "Hīnattikavaṇṇanāyaṁ vuttanayeneva appabahuvipākataṁ niddhāretvā tassa vasena tulātulabhāvo veditabbo.",
  "tika-s0305t6:22_15": "Sambhavati etasmāti sambhavoti āha “sambhava hetubhūta”nti.",
  "tika-s0305t6:22_16": "Niyakajjhattaratoti sasantānadhammesu vipassanāvasena gocarāsevanāya ca rato.",
  "tika-s0305t6:22_17": "Savipākaṁ samānaṁ pavattivipākamattadāyikammaṁ savipākaṭṭhena sambhavaṁ,",
  "tika-s0305t6:22_18": "na ca taṁ kāmādi bhavābhisaṅkhārakanti tato visesanatthaṁ sambhavanti vatvā “bhavasaṅkhāra”nti vuttaṁ.",
  "tika-s0305t6:22_19": "Ossajīti ariyamaggena avassaji.",
  "tika-s0305t6:22_20": "Kavacaṁ viya attabhāvaṁ pariyonandhitvā ṭhitaṁ attani sambhūtattā attasambhavaṁkilesañca abhindīti kilesabhedasahabhāvikammossajjanaṁ",
  "tika-s0305t6:22_21": "dassento tadubhayassa kāraṇamāha “ajjhattarato samāhito”ti.",
  "tika-s0305t6:23_0": "Paṭhamavikappe avasajjanameva vuttaṁ.",
  "tika-s0305t6:23_1": "Ettha avasajjanākāroti taṁ dassento “atha vā”tiādimāha.",
  "tika-s0305t6:23_2": "Tattha tīrentoti “uppādo bhayaṁ,",
  "tika-s0305t6:23_3": "anuppādo khema”ntiādinā vīmaṁsanto.",
  "tika-s0305t6:23_4": "Tulento tīrentotiādinā saṅkhepato vuttamatthaṁ vitthārato dassetuṁ “pañcakkhandhā”tiādiṁ vatvā bhavasaṅkhārassa avasajjanākāraṁ sarūpato dasseti.",
  "tika-s0305t6:23_5": "Evantiādinā pana udānagāthāvaṇṇanāyaṁ ādito vuttamatthaṁ nigamanavasena dasseti.",
  "tika-s0305t6:23_6": "Abhītabhāvañāpanatthañcāti ayampi attho saṅgahitoti daṭṭhabbaṁ.",
  "tika-s0305t6:24_0": "Cāpālavaggavaṇṇanā niṭṭhitā.",
  "tika-s0305t6:25_0": "2. Pāsādakampanavaggo",
  "tika-s0305t6:26_0": "1-2. Pubbasuttādivaṇṇanā",
  "tika-s0305t6:27_0": "823-",
  "tika-s0305t6:27_1": "824.Parato imasmiṁ pāsādakampanavagge dasamasutte āvi bhavissanti.",
  "tika-s0305t6:27_2": "Chaabhiññāpādakāti channaṁ abhiññānaṁ pādakabhūtā padhānabhūtā.",
  "tika-s0305t6:27_3": "Yathā paṭhamasutte,",
  "tika-s0305t6:27_4": "tathā dutiyatatiyasuttesupi ca chaabhiññāpādakā iddhipādā kathitāti attho.",
  "tika-s0305t6:28_0": "3. Chandasamādhisuttavaṇṇanā",
  "tika-s0305t6:29_0": "825.",
  "tika-s0305t6:29_1": "Yo samādhissa nissayabhūto chando,",
  "tika-s0305t6:29_2": "so idhādhippetoti āha “chandanti kattukamyatāchanda”nti.",
  "tika-s0305t6:29_3": "Tassa ca adhipateyyaṭṭho nissayaṭṭho,",
  "tika-s0305t6:29_4": "na vinā taṁ chandaṁ nissāyāti āha –",
  "tika-s0305t6:29_5": "“nissāyāti nissayaṁ katvā,",
  "tika-s0305t6:29_6": "adhipatiṁ katvāti attho”ti.",
  "tika-s0305t6:29_7": "Padhānabhūtāti seṭṭhabhūtā,",
  "tika-s0305t6:29_8": "seṭṭhabhāvo ca ekassapi catukiccasādhanavasena pavattiyā,",
  "tika-s0305t6:29_9": "tato eva bahuvacananiddeso,",
  "tika-s0305t6:29_10": "padhānasaṅkhāraṭṭhena padhānasaṅkharaṇato.",
  "tika-s0305t6:29_11": "“Chandaṁ ce nissāya…pe…",
  "tika-s0305t6:29_12": "ayaṁ vuccati chandasamādhī”ti imāya pāḷiyā chandādhipati samādhi chandasamādhīti adhipatisaddalopaṁ katvā samāso vuttoti viññāyati,",
  "tika-s0305t6:29_13": "adhipatisaddatthadassanavasena vā chandahetuko,",
  "tika-s0305t6:29_14": "chandādhiko vā samādhi chandasamādhi.",
  "tika-s0305t6:29_15": "Tena “chandasamādhinā ceva padhānasaṅkhārehi padhānabhūtasaṅkhārehi ca samannāgatā”ti vakkhati,",
  "tika-s0305t6:29_16": "taṁ ānetvā sambandho.",
  "tika-s0305t6:29_17": "Padhānabhūtāti vīriyabhūtā.",
  "tika-s0305t6:29_18": "Keci vadanti –",
  "tika-s0305t6:29_19": "“saṅkhatasaṅkhārādinivattanatthaṁ padhānaggahaṇa”nti.",
  "tika-s0305t6:29_20": "Atha vā taṁ taṁ visesaṁ saṅkharotīti saṅkhāro,",
  "tika-s0305t6:29_21": "sabbampi vīriyaṁ.",
  "tika-s0305t6:29_22": "Tattha catukiccasādhakato tadaññassa nivattanatthaṁ padhānaggahaṇanti.",
  "tika-s0305t6:29_23": "Yathā chando chandasamādhinā ceva padhānasaṅkhārehi ca samannāgato,",
  "tika-s0305t6:29_24": "evaṁ chandasamādhi chandena ceva padhānasaṅkhārehi ca samannāgato.",
  "tika-s0305t6:29_25": "Padhānasaṅkhārāpi chandena ceva chandasamādhinā ca samannāgatāti tīsupi padesu samannāgatasaddo yojetabbo.",
  "tika-s0305t6:29_26": "Tasmāti yasmā tayopi chandādayo ekacittuppādapariyāpannā,",
  "tika-s0305t6:29_27": "tasmā sabbe te dhammā ekato katvā “ayaṁ vuccati…pe…",
  "tika-s0305t6:29_28": "iddhipādo”ti vuttanti.",
  "tika-s0305t6:29_29": "Evaṁ chandādīnaṁyeva cettha iddhipādabhāvo vutto,",
  "tika-s0305t6:29_30": "vibhaṅge pana tesaṁ iddhibhāvo sampayuttānaṁ iddhipādabhāvo vuttoti dassento “iddhipādavibhaṅge panā”tiādimāha.",
  "tika-s0305t6:30_0": "Idāni nesaṁ iddhipādatāpi sambhavatīti dassento “apicā”tiādimāha.",
  "tika-s0305t6:30_1": "Tattha chandañhi bhāvayato padhānaṁ katvā bhāventassa tathā pavattapubbābhisaṅkhāravasena ijjhamāno chando iddhi nāma,",
  "tika-s0305t6:30_2": "tassa nissayabhūtā padhānasaṅkhārā iddhipādo nāma.",
  "tika-s0305t6:30_3": "Sesadvayepi eseva nayo.",
  "tika-s0305t6:30_4": "Tathā bhāvayantassa mukhyatāmattaṁ sandhāya vuttaṁ,",
  "tika-s0305t6:30_5": "ijjhanattho pana sabbesaṁ samānanti dassento “sampayutta…pe…",
  "tika-s0305t6:30_6": "ijjhantiyevā”ti āha.",
  "tika-s0305t6:31_0": "Iddhipāde asaṅkarato dassetuṁ “apicā”tiādi vuttaṁ.",
  "tika-s0305t6:31_1": "Tattha chandādayoti chandasamādhipadhānasaṅkhārā.",
  "tika-s0305t6:31_2": "Sesiddhipādesūti vīriyiddhipādādīsu.",
  "tika-s0305t6:31_3": "Tattha vīriyasamādhipadhānasaṅkhārasamannāgatoti dvikkhattuṁ vīriyaṁ āgataṁ,",
  "tika-s0305t6:31_4": "tattha purimaṁ samādhivisesaṁ,",
  "tika-s0305t6:31_5": "vīriyādhipatisamādhi eva vīriyasamādhīti dutiyaṁ samannāgamaṅgadassanaṁ.",
  "tika-s0305t6:31_6": "Dveyeva hi sabbattha samannāgamaṅgāni samādhi padhānasaṅkhāro ca,",
  "tika-s0305t6:31_7": "chandādayo samādhivisesanāni,",
  "tika-s0305t6:31_8": "padhānasaṅkhāro pana padhānavacaneneva visesito,",
  "tika-s0305t6:31_9": "na chandādīhīti na idha vīriyādhipatitā padhānasaṅkhārassa vuttā hoti.",
  "tika-s0305t6:31_10": "Vīriyañca samādhiṁ visesetvā ṭhitameva samannāgamaṅgavasena padhānasaṅkhāravacanena vuttanti nāpi dvīhi vīriyehi samannāgamo vutto hoti.",
  "tika-s0305t6:31_11": "Yasmā pana chandādīhi visiṭṭho samādhi,",
  "tika-s0305t6:31_12": "tathāpi visiṭṭheneva ca tena sampayutto padhānasaṅkhāro sesadhammā ca,",
  "tika-s0305t6:31_13": "tasmā samādhivisesanānaṁ vasena cattāro iddhipādā vuttā,",
  "tika-s0305t6:31_14": "visesanabhāvo ca chandādīnaṁ taṁtaṁavassayadassanavasena hotīti “chandasamādhi…pe…",
  "tika-s0305t6:31_15": "iddhipādo”ti ettha nissayatthepi pāda-",
  "tika-s0305t6:31_16": "sadde upādāyaṭṭhena chandādīnaṁ iddhipādatā vuttā hoti,",
  "tika-s0305t6:31_17": "teneva abhidhamme uttaracūḷabhājaniye “cattāro iddhipādā chandiddhipādo”tiādinā chandādīnaṁyeva iddhipādatā vuttā,",
  "tika-s0305t6:31_18": "pañhapucchake ca –",
  "tika-s0305t6:31_19": "“cattāro iddhipādā idha bhikkhu chandasamādhī”tiādināva uddesaṁ katvāpi puna chandādīnaṁyeva kusalādibhāvo vibhatto.",
  "tika-s0305t6:31_20": "Upāyiddhipādadassanatthameva hi nissayiddhipādadassanaṁ kataṁ,",
  "tika-s0305t6:31_21": "aññathā catubbidhatā na hotīti ayamettha pāḷivasena atthavinicchayo.",
  "tika-s0305t6:31_22": "Tattha upāyiddhipādadassanatthamevāti chandādike dhure jeṭṭhake pubbaṅgame katvā nibbattitasamādhi chandādhipatisamādhīti",
  "tika-s0305t6:31_23": "chandādīnaṁ iddhiyā adhigamūpāyadassanaṁ upāyiddhipādadassanaṁ,",
  "tika-s0305t6:31_24": "tadatthameva “tathābhūtassa vedanākkhandho…pe…",
  "tika-s0305t6:31_25": "viññāṇakkhandho”ti tattha tattha pāḷiyaṁ nissayiddhipādadassanaṁ kataṁ chandādivisiṭṭhānaṁyeva vedanākkhandhādīnaṁ adhippetattā.",
  "tika-s0305t6:31_26": "Evañcetaṁ sampaṭicchitabbaṁ,",
  "tika-s0305t6:31_27": "aññathā kevalaṁ iddhisampayuttānaṁyeva khandhānaṁ vasena iddhipādabhāve gayhamāne tesaṁ catubbidhatā na hoti visesakāraṇabhāvatoti adhippāyo.",
  "tika-s0305t6:32_0": "Kecīti uttaravihāravāsino.",
  "tika-s0305t6:32_1": "Anibbattoti hetupaccayehi na nibbatto,",
  "tika-s0305t6:32_2": "na sabhāvadhammo,",
  "tika-s0305t6:32_3": "paññattimattanti adhippāyo.",
  "tika-s0305t6:32_4": "Vādamaddanatthāya hoti,",
  "tika-s0305t6:32_5": "abhidhamme ca āgato uttaracūḷavāroti yojanā.",
  "tika-s0305t6:32_6": "Cattāro iddhipādātiādi uttaracūḷavāradassanaṁ.",
  "tika-s0305t6:32_7": "Ime pana uttaracūḷavāre āgatā iddhipādā.",
  "tika-s0305t6:33_0": "Raṭṭhapālatthero chande sati kathaṁ nānujānissantīti sattāhāni bhattāni abhuñjitvā mātāpitaro anujānāpetvā",
  "tika-s0305t6:33_1": "pabbajitvā chandameva nissāya arahattaṁ pāpuṇīti āha –",
  "tika-s0305t6:33_2": "“raṭṭhapālatthero chandaṁ dhuraṁ katvā lokuttaradhammaṁ nibbattesī”ti.",
  "tika-s0305t6:33_3": "Soṇattheroti sukhumālasoṇatthero.",
  "tika-s0305t6:33_4": "So hi āyasmā attano sukhumālabhāvaṁ acintetvā ativelaṁ caṅkamanena pādesu uṭṭhitesupi ussāhaṁ avissajjento",
  "tika-s0305t6:33_5": "vīriyaṁ dhuraṁ katvā lokuttaradhammaṁ nibbattesi.",
  "tika-s0305t6:33_6": "Sambhutatthero “cittavato ce alamariyañāṇadassanaviseso ijjheyya,",
  "tika-s0305t6:33_7": "mayhaṁ ijjheyyāti cittaṁ dhuraṁ katvā lokuttaradhammaṁ nibbattesi.",
  "tika-s0305t6:33_8": "Mogharājā “paññavato ce maggabhāvanā ijjheyya,",
  "tika-s0305t6:33_9": "mayhaṁ ijjheyyā”ti paññāpubbaṅgamaṁ paññādhuraṁ paññājeṭṭhakaṁ katvā arahattaṁ pāpuṇīti āha “mogharājā",
  "tika-s0305t6:33_10": "vīmaṁsaṁ dhuraṁ katvā lokuttaradhammaṁ nibbattesī”ti.",
  "tika-s0305t6:33_11": "Idāni nesaṁ ariyānaṁ upaṭṭhānussāhamantajātisampadaṁ nissāya rañño santike laddhavisese amaccaputte nidassanabhāvena dassetuṁ “tattha yathā”tiādimāha.",
  "tika-s0305t6:33_12": "Ettha ca punappunaṁ chanduppādanaṁ tosanaṁ viya hotīti chandassa upaṭṭhānasadisatā vuttā,",
  "tika-s0305t6:33_13": "thāmabhāvato ca vīriyassa sūrattasadisatā,",
  "tika-s0305t6:33_14": "cintanappadhānattā cittassa mantasaṁvidhānasadisatā,",
  "tika-s0305t6:33_15": "yonisomanasikāra-",
  "tika-s0305t6:33_16": "sambhūtesu kusaladhammesu paññā seṭṭhāti vīmaṁsāya jātisampattisadisatā vuttā.",
  "tika-s0305t6:34_0": "4. Moggallānasuttavaṇṇanā",
  "tika-s0305t6:35_0": "826.Uddhaccapakatikāti vikkhittasabhāvā,",
  "tika-s0305t6:35_1": "vibbhantacittāti attho.",
  "tika-s0305t6:35_2": "Anavaṭṭhitatāya vipphanditacittatāya vipphandamānacittā.",
  "tika-s0305t6:35_3": "Tucchatāya naḷo viyāti naḷo, māno,",
  "tika-s0305t6:35_4": "uggato naḷo etesanti unnaḷāti āha –",
  "tika-s0305t6:35_5": "“unnaḷāti…pe…",
  "tika-s0305t6:35_6": "vuttaṁ hotī”ti.",
  "tika-s0305t6:35_7": "Capalāti cāpalyatā nāma lolabhāvo.",
  "tika-s0305t6:35_8": "Murāti kharavacanā,",
  "tika-s0305t6:35_9": "pharusavacanāti attho.",
  "tika-s0305t6:35_10": "Vikiṇṇavācā nāma samphappalāpinoti vuttaṁ “asaṁyatavacanā”tiādi.",
  "tika-s0305t6:35_11": "Paṭipattidhamme pamuṭṭhā vinaṭṭhā paṭivinaṭṭhā sati etesanti muṭṭhasatīti āha –",
  "tika-s0305t6:35_12": "“naṭṭhassatino”ti.",
  "tika-s0305t6:35_13": "Ubbhantacittāti samādhino abhāvena uddhacceneva uparūpari bhantacittā.",
  "tika-s0305t6:35_14": "Pākatindriyā abhāvitakāyatāya gāmadārakā viya pakatibhūtaindriyā.",
  "tika-s0305t6:35_15": "Nemo vuccati bhūmiyā baddhabhāvanimittapadeso,",
  "tika-s0305t6:35_16": "gambhīro nemo etassāti gambhīranemo.",
  "tika-s0305t6:35_17": "Suṭṭhu nikhātotiādi tassa pādassa suppatiṭṭhitabhāvadassanaṁ.",
  "tika-s0305t6:36_0": "5. Uṇṇābhabrāhmaṇasuttavaṇṇanā",
  "tika-s0305t6:37_0": "827.Pahānatthanti anuppādapahānatthaṁ.",
  "tika-s0305t6:38_0": "9. Iddhādidesanāsuttavaṇṇanā",
  "tika-s0305t6:39_0": "831.Abhiññāpādakaṁ catutthajjhānaṁ adhippetaṁ “iddhilābhāya pavattatī”ti vacanato.",
  "tika-s0305t6:40_0": "10. Vibhaṅgasuttavaṇṇanā",
  "tika-s0305t6:41_0": "832.Chandaṁ uppādetvāti bhāvanāchandaṁ uppādetvā.",
  "tika-s0305t6:41_1": "Līnākāroti bhāvanācittassa layāpatti.",
  "tika-s0305t6:41_2": "Kosajjena vokiṇṇāpajjanaṁ vuttaṁ.",
  "tika-s0305t6:42_0": "Evaṁ pasādābhāvena cittassa vikkhepāpatti,",
  "tika-s0305t6:42_1": "tattha pasāduppādanena yaṁ sampahaṁsanaṁ icchitabbaṁ,",
  "tika-s0305t6:42_2": "tassa uppādanākāraṁ dassetuṁ vuttaṁ “so buddhadhammasaṅghaguṇe āvajjetvā”tiādi.",
  "tika-s0305t6:42_3": "Vatthukāme ārabbha vikkhitto punappunaṁ vikkhitto hotiyevāti vuttaṁ “anuvikkhitto”ti.",
  "tika-s0305t6:42_4": "Uppathaṁ paṭipannassa cittassa daṇḍanaṭṭhena niggaṇhanaṭṭhena suttāni eva daṇḍoti suttadaṇḍo,",
  "tika-s0305t6:42_5": "tena suttadaṇḍena cittaṁ tajjetvā.",
  "tika-s0305t6:42_6": "Pañcakāmaguṇe ārabbha pavatto cittavikkhepo punappunaṁ uppajjatevāti vuttaṁ “anuvikkhitto anuvisaṭo”ti.",
  "tika-s0305t6:43_0": "Purepacchābhāvo kammaṭṭhānassa manasikāravasena uggahavasena vāti tadubhayaṁ dassetuṁ “katha”ntiādi vuttaṁ.",
  "tika-s0305t6:43_1": "Atilīnādīsu catūsu ṭhānesūti atilīnātipaggahitasaṁkhittaanuvikkhittasaññitesu catūsu ṭhānesu.",
  "tika-s0305t6:43_2": "Tattha bhāvanaṁ anajjhogāhetvāva saṅkoco atilīnatā,",
  "tika-s0305t6:43_3": "ajjhogāhetvā anto saṅkoco saṁkhittatā,",
  "tika-s0305t6:43_4": "antosaṅkhepo atipaggahitatā,",
  "tika-s0305t6:43_5": "accāraddhavīriyatā anuvikkhittatā.",
  "tika-s0305t6:43_6": "Bahiddhā visamavitakkānubhāvanaṁ āpajjanto dvattiṁsākāravasena aṭṭhikasaññāvasena vā gahetabbanti āha –",
  "tika-s0305t6:43_7": "“sarīravasena veditabba”nti.",
  "tika-s0305t6:43_8": "Tenāha “uddhaṁ pādatalā”tiādi.",
  "tika-s0305t6:44_0": "Aññamaññaṁ asaṅkarato ākirīyanti pakārato ṭhapīyantīti ākārā,",
  "tika-s0305t6:44_1": "bhāgāti āha –",
  "tika-s0305t6:44_2": "“yehi ākārehīti yehi koṭṭhāsehī”ti.",
  "tika-s0305t6:44_3": "Liṅgīyati sallakkhīyatīti liṅgaṁ,",
  "tika-s0305t6:44_4": "saṇṭhānaṁ.",
  "tika-s0305t6:44_5": "Nimīyati niddhāretvā paricchindīyatīti nimittaṁ,",
  "tika-s0305t6:44_6": "upaṭṭhānaṁ.",
  "tika-s0305t6:44_7": "Yo bhikkhūtiādi ālokasaññaṁ yo uggaṇhāti,",
  "tika-s0305t6:44_8": "taṁ dassanaṁ.",
  "tika-s0305t6:44_9": "Aṅgaṇeti vivaṭaṅgaṇe.",
  "tika-s0305t6:44_10": "Ālokasaññaṁ manasikaroti rattiyaṁ.",
  "tika-s0305t6:44_11": "Vīriyādīsupīti yathā “idha bhikkhu chandaṁ uppādetvā”ti chande vitthāranayo vutto,",
  "tika-s0305t6:44_12": "vīriyādīsupi eso eva vitthāranayo yojetabbo.",
  "tika-s0305t6:45_0": "Pāsādakampanavaggavaṇṇanā niṭṭhitā.",
  "tika-s0305t6:46_0": "3. Ayoguḷavaggo",
  "tika-s0305t6:47_0": "2. Ayoguḷasuttavaṇṇanā",
  "tika-s0305t6:48_0": "834.Iminā catumahābhūtamayenāti iminā sabbalokapaccakkhena catūhi mahābhūtehi nibbattena catumahābhūtamayena.",
  "tika-s0305t6:48_1": "Manomayo pana nimmitakāyo bhagavato rucivasena paresaṁ paccakkho hoti.",
  "tika-s0305t6:48_2": "Omātīti avamāti. Ava-",
  "tika-s0305t6:48_3": "pubbo hi mā-",
  "tika-s0305t6:48_4": "saddo sattiatthopi hotīti “pahoti sakkotī”ti attho vutto.",
  "tika-s0305t6:48_5": "Asambhinnapadanti asādhāraṇapadaṁ aññattha anāgatattā.",
  "tika-s0305t6:48_6": "Kāyassa citte samodahanaṁ āropanaṁ tannissitatākaraṇañca atthato cittagatiyā pavattanamevāti āha “cittagatiyā pesetī”ti.",
  "tika-s0305t6:49_0": "Tattha cittagatigamanaṁ nāma cittavasena kāyassa pariṇāmanena “ayaṁ kāyo imaṁ cittaṁ viya hotū”ti kāyassa cittena samānagatikatāṭhapanaṁ.",
  "tika-s0305t6:49_1": "Kathaṁ pana kāyo dandhapavattiko lahupavattinā cittena samānagatiko hotīti?",
  "tika-s0305t6:49_2": "Na sabbathā samānagatiko.",
  "tika-s0305t6:49_3": "Yatheva hi kāyavasena cittapariṇāmane cittaṁ sabbathā kāyena samānagatikaṁ na hoti.",
  "tika-s0305t6:49_4": "Na hi kadāci taṁ sabhāvasiddhena attano khaṇena avattitvā dandhavuttikassa rūpadhammassa vasena pavattituṁ sakkoti,",
  "tika-s0305t6:49_5": "“idaṁ cittaṁ ayaṁ kāyo viya hotū”ti pana adhiṭṭhānena dandhagatikassa kāyassa anuvattanato yāva icchitaṭṭhānappatti,",
  "tika-s0305t6:49_6": "tāva kāyagatianulomeneva hutvā santānavasena pavattamānaṁ cittaṁ kāyagatiyā pariṇāmitaṁ nāma hoti.",
  "tika-s0305t6:49_7": "Evaṁ “ayaṁ kāyo idaṁ cittaṁ viya hotū”ti adhiṭṭhānena pageva sukhalahusaññāya sampāditattā abhāvitiddhipādānaṁ",
  "tika-s0305t6:49_8": "viya dandhaṁ avattitvā yathā lahukaṁ katipayacittavāreneva icchitaṭṭhānappatti hoti,",
  "tika-s0305t6:49_9": "evaṁ pavattamāno kāyo cittagatiyā pariṇāmito nāma hoti,",
  "tika-s0305t6:49_10": "na ekacittakkhaṇeneva icchitaṭṭhānappattiyā,",
  "tika-s0305t6:49_11": "evañca katvā bāhāsamiñjanapasāraṇūpamāpi upacārena vinā suṭṭhutaraṁ yuttā hotīti.",
  "tika-s0305t6:49_12": "Aññathā dhammatāvilomatā siyā,",
  "tika-s0305t6:49_13": "nāpi dhammānaṁ lakkhaṇaññathattaṁ iddhibalena kātuṁ sakkā,",
  "tika-s0305t6:49_14": "bhāvaññathattameva pana kātuṁ sakkāti.",
  "tika-s0305t6:50_0": "3-10. Bhikkhusuttādivaṇṇanā",
  "tika-s0305t6:51_0": "835- 842.",
  "tika-s0305t6:51_1": "“Dvinnaṁ phalāna”nti āgatasuttaṁ sandhāya “dve phalāni ādiṁ katvā”ti vuttaṁ.",
  "tika-s0305t6:51_2": "Sesaṁ suviññeyyameva.",
  "tika-s0305t6:52_0": "Ayoguḷavaggavaṇṇanā niṭṭhitā.",
  "tika-s0305t6:53_0": "Iddhipādasaṁyuttavaṇṇanā niṭṭhitā."
}