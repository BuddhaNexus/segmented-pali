{
  "mil3.1.5:0.1_0": "Milindapañha",
  "mil3.1.5:0.2_0": "Mahāvagga",
  "mil3.1.5:0.3_0": "5. Pabbajjapañha",
  "mil3.1.5:1.1_0": "Atha kho āyasmā nāgaseno yena milindassa rañño nivesanaṁ tenupasaṅkami,",
  "mil3.1.5:1.1_1": "upasaṅkamitvā paññatte āsane nisīdi.",
  "mil3.1.5:1.2_0": "Atha kho milindo rājā āyasmantaṁ nāgasenaṁ saparisaṁ paṇītena khādanīyena bhojanīyena sahatthā santappetvā",
  "mil3.1.5:1.2_1": "sampavāretvā ekamekaṁ bhikkhuṁ ekamekena dussayugena acchādetvā āyasmantaṁ nāgasenaṁ ticīvarena acchādetvā",
  "mil3.1.5:1.2_2": "āyasmantaṁ nāgasenaṁ etadavoca—",
  "mil3.1.5:1.3_0": "“bhante nāgasena, dasahi, bhikkhūhi saddhiṁ idha nisīdatha, avasesā gacchantū”ti.",
  "mil3.1.5:2.1_0": "Atha kho milindo rājā āyasmantaṁ nāgasenaṁ bhuttāviṁ onītapattapāṇiṁ viditvā aññataraṁ nīcaṁ āsanaṁ gahetvā ekamantaṁ nisīdi,",
  "mil3.1.5:2.1_1": "ekamantaṁ nisinno kho milindo rājā āyasmantaṁ nāgasenaṁ etadavoca—",
  "mil3.1.5:2.2_0": "“bhante nāgasena, kimhi hoti kathāsallāpo”ti?",
  "mil3.1.5:2.3_0": "“Atthena mayaṁ, mahārāja, atthikā, atthe hotu kathāsallāpo”ti.",
  "mil3.1.5:3.1_0": "Rājā āha—",
  "mil3.1.5:3.2_0": "“kimatthiyā, bhante nāgasena, tumhākaṁ pabbajjā, ko ca tumhākaṁ paramattho”ti.",
  "mil3.1.5:3.3_0": "Thero āha—",
  "mil3.1.5:3.4_0": "“kinti, mahārāja, idaṁ dukkhaṁ nirujjheyya, aññañca dukkhaṁ na uppajjeyyāti.",
  "mil3.1.5:3.5_0": "Etadatthā, mahārāja, amhākaṁ pabbajjā, anupādā parinibbānaṁ kho pana amhākaṁ paramattho”ti.",
  "mil3.1.5:4.1_0": "“Kiṁ pana, bhante nāgasena, sabbe etadatthāya pabbajantī”ti?",
  "mil3.1.5:4.2_0": "“Na hi, mahārāja,",
  "mil3.1.5:4.2_1": "keci etadatthāya pabbajanti,",
  "mil3.1.5:4.2_2": "keci rājābhinītā pabbajanti,",
  "mil3.1.5:4.2_3": "keci corābhinītā pabbajanti,",
  "mil3.1.5:4.2_4": "keci iṇaṭṭā pabbajanti,",
  "mil3.1.5:4.2_5": "keci ājīvikatthāya pabbajanti,",
  "mil3.1.5:4.2_6": "ye pana sammā pabbajanti,",
  "mil3.1.5:4.2_7": "te etadatthāya pabbajantī”ti.",
  "mil3.1.5:5.1_0": "“Tvaṁ pana, bhante, etadatthāya pabbajitosī”ti?",
  "mil3.1.5:5.2_0": "“Ahaṁ kho, mahārāja,",
  "mil3.1.5:5.2_1": "daharako santo pabbajito,",
  "mil3.1.5:5.2_2": "na jānāmi imassa nāmatthāya pabbajāmīti,",
  "mil3.1.5:5.2_3": "api ca kho me evaṁ ahosi ‘paṇḍitā ime samaṇā sakyaputtiyā,",
  "mil3.1.5:5.2_4": "te maṁ sikkhāpessantī’ti,",
  "mil3.1.5:5.2_5": "svāhaṁ tehi sikkhāpito jānāmi ca passāmi ca ‘imassa nāmatthāya pabbajjā’”ti.",
  "mil3.1.5:6.1_0": "“Kallosi, bhante nāgasenā”ti.",
  "mil3.1.5:7.1_0": "Pabbajjapañho pañcamo."
}