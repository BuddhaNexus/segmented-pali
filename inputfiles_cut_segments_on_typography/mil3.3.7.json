{
  "mil3.3.7:0.1_0": "Milindapañha",
  "mil3.3.7:0.2_0": "Vicāravagga",
  "mil3.3.7:0.3_0": "7. Cakkhuviññāṇādipañha",
  "mil3.3.7:1.1_0": "Rājā āha—",
  "mil3.3.7:1.2_0": "“bhante nāgasena, yattha cakkhuviññāṇaṁ uppajjati, tattha manoviññāṇampi uppajjatī”ti?",
  "mil3.3.7:1.3_0": "“Āma, mahārāja, yattha cakkhuviññāṇaṁ uppajjati, tattha manoviññāṇampi uppajjatī”ti.",
  "mil3.3.7:2.1_0": "“Kiṁ nu kho,",
  "mil3.3.7:2.1_1": "bhante nāgasena,",
  "mil3.3.7:2.1_2": "paṭhamaṁ cakkhuviññāṇaṁ uppajjati,",
  "mil3.3.7:2.1_3": "pacchā manoviññāṇaṁ,",
  "mil3.3.7:2.1_4": "udāhu manoviññāṇaṁ paṭhamaṁ uppajjati,",
  "mil3.3.7:2.1_5": "pacchā cakkhuviññāṇan”ti?",
  "mil3.3.7:2.2_0": "“Paṭhamaṁ, mahārāja, cakkhuviññāṇaṁ uppajjati, pacchā manoviññāṇan”ti.",
  "mil3.3.7:3.1_0": "“Kiṁ nu kho,",
  "mil3.3.7:3.1_1": "bhante nāgasena,",
  "mil3.3.7:3.1_2": "cakkhuviññāṇaṁ manoviññāṇaṁ āṇāpeti ‘yatthāhaṁ uppajjāmi,",
  "mil3.3.7:3.1_3": "tvampi tattha uppajjāhī’ti,",
  "mil3.3.7:3.1_4": "udāhu manoviññāṇaṁ cakkhuviññāṇaṁ āṇāpeti ‘yattha tvaṁ uppajjissasi,",
  "mil3.3.7:3.1_5": "ahampi tattha uppajjissāmī’”ti?",
  "mil3.3.7:3.2_0": "“Na hi, mahārāja, anālāpo tesaṁ aññamaññehī”ti.",
  "mil3.3.7:4.1_0": "“Kathaṁ, bhante nāgasena, yattha cakkhuviññāṇaṁ uppajjati, tattha manoviññāṇampi uppajjatī”ti?",
  "mil3.3.7:4.2_0": "“Ninnattā ca, mahārāja, dvārattā ca ciṇṇattā ca samudācaritattā cā”ti.",
  "mil3.3.7:5.1_0": "“Kathaṁ, bhante nāgasena, ninnattā yattha cakkhuviññāṇaṁ uppajjati, tattha manoviññāṇampi uppajjati?",
  "mil3.3.7:5.2_0": "Opammaṁ karohī”ti.",
  "mil3.3.7:5.3_0": "“Taṁ kiṁ maññasi, mahārāja, deve vassante katamena udakaṁ gaccheyyā”ti?",
  "mil3.3.7:5.4_0": "“Yena, bhante, ninnaṁ, tena gaccheyyā”ti.",
  "mil3.3.7:5.5_0": "“Athāparena samayena devo vasseyya, katamena taṁ udakaṁ gaccheyyā”ti.",
  "mil3.3.7:5.6_0": "“Yena, bhante, purimaṁ udakaṁ gataṁ, tampi tena gaccheyyā”ti.",
  "mil3.3.7:6.1_0": "“Kiṁ nu kho, mahārāja,",
  "mil3.3.7:6.1_1": "purimaṁ udakaṁ pacchimaṁ udakaṁ āṇāpeti ‘yenāhaṁ gacchāmi,",
  "mil3.3.7:6.1_2": "tvampi tena gacchāhī’ti,",
  "mil3.3.7:6.1_3": "pacchimaṁ vā udakaṁ purimaṁ udakaṁ āṇāpeti ‘yena tvaṁ gacchissasi,",
  "mil3.3.7:6.1_4": "ahampi tena gacchissāmī’”ti.",
  "mil3.3.7:6.2_0": "“Na hi, bhante, anālāpo tesaṁ aññamaññehi, ninnattā gacchantī”ti.",
  "mil3.3.7:6.3_0": "“Evameva kho, mahārāja,",
  "mil3.3.7:6.3_1": "ninnattā yattha cakkhuviññāṇaṁ uppajjati,",
  "mil3.3.7:6.3_2": "tattha manoviññāṇampi uppajjati,",
  "mil3.3.7:6.3_3": "na cakkhuviññāṇaṁ manoviññāṇaṁ āṇāpeti ‘yatthāhaṁ uppajjāmi,",
  "mil3.3.7:6.3_4": "tvampi tattha uppajjāhī’ti,",
  "mil3.3.7:6.3_5": "nāpi manoviññāṇaṁ cakkhuviññāṇaṁ āṇāpeti ‘yattha tvaṁ uppajjissasi,",
  "mil3.3.7:6.3_6": "ahampi tattha uppajjissāmī’ti,",
  "mil3.3.7:6.3_7": "anālāpo tesaṁ aññamaññehi,",
  "mil3.3.7:6.3_8": "ninnattā uppajjantī”ti.",
  "mil3.3.7:7.1_0": "“Kathaṁ, bhante nāgasena, dvārattā yattha cakkhuviññāṇaṁ uppajjati, tattha manoviññāṇampi uppajjati?",
  "mil3.3.7:7.2_0": "Opammaṁ karohī”ti.",
  "mil3.3.7:7.3_0": "“Taṁ kiṁ maññasi, mahārāja,",
  "mil3.3.7:7.3_1": "rañño paccantimaṁ nagaraṁ assa daḷhapākāratoraṇaṁ ekadvāraṁ,",
  "mil3.3.7:7.3_2": "tato puriso nikkhamitukāmo bhaveyya,",
  "mil3.3.7:7.3_3": "katamena nikkhameyyā”ti?",
  "mil3.3.7:7.4_0": "“Dvārena, bhante, nikkhameyyā”ti.",
  "mil3.3.7:7.5_0": "“Athāparo puriso nikkhamitukāmo bhaveyya, katamena so nikkhameyyā”ti?",
  "mil3.3.7:7.6_0": "“Yena, bhante, purimo puriso nikkhanto, sopi tena nikkhameyyā”ti.",
  "mil3.3.7:8.1_0": "“Kiṁ nu kho, mahārāja,",
  "mil3.3.7:8.1_1": "purimo puriso pacchimaṁ purisaṁ āṇāpeti ‘yenāhaṁ gacchāmi,",
  "mil3.3.7:8.1_2": "tvampi tena gacchāhī’ti,",
  "mil3.3.7:8.1_3": "pacchimo vā puriso purimaṁ purisaṁ āṇāpeti ‘yena tvaṁ gacchissasi,",
  "mil3.3.7:8.1_4": "ahampi tena gacchissāmī’”ti.",
  "mil3.3.7:8.2_0": "“Na hi, bhante, anālāpo tesaṁ aññamaññehi, dvārattā gacchantī”ti.",
  "mil3.3.7:8.3_0": "“Evameva kho, mahārāja,",
  "mil3.3.7:8.3_1": "dvārattā yattha cakkhuviññāṇaṁ uppajjati,",
  "mil3.3.7:8.3_2": "tattha manoviññāṇampi uppajjati,",
  "mil3.3.7:8.3_3": "na cakkhuviññāṇaṁ manoviññāṇaṁ āṇāpeti ‘yatthāhaṁ uppajjāmi,",
  "mil3.3.7:8.3_4": "tvampi tattha uppajjāhī’ti,",
  "mil3.3.7:8.3_5": "nāpi manoviññāṇaṁ cakkhuviññāṇaṁ āṇāpeti ‘yattha tvaṁ uppajjissasi,",
  "mil3.3.7:8.3_6": "ahampi tattha uppajjissāmī’ti,",
  "mil3.3.7:8.3_7": "anālāpo tesaṁ aññamaññehi,",
  "mil3.3.7:8.3_8": "dvārattā uppajjantī”ti.",
  "mil3.3.7:9.1_0": "“Kathaṁ, bhante nāgasena, ciṇṇattā yattha cakkhuviññāṇaṁ uppajjati, tattha manoviññāṇampi uppajjati?",
  "mil3.3.7:9.2_0": "Opammaṁ karohī”ti.",
  "mil3.3.7:9.3_0": "“Taṁ kiṁ maññasi, mahārāja,",
  "mil3.3.7:9.3_1": "paṭhamaṁ ekaṁ sakaṭaṁ gaccheyya,",
  "mil3.3.7:9.3_2": "atha dutiyaṁ sakaṭaṁ katamena gaccheyyā”ti?",
  "mil3.3.7:9.4_0": "“Yena, bhante, purimaṁ sakaṭaṁ gataṁ, tampi tena gaccheyyā”ti.",
  "mil3.3.7:10.1_0": "“Kiṁ nu kho, mahārāja,",
  "mil3.3.7:10.1_1": "purimaṁ sakaṭaṁ pacchimaṁ sakaṭaṁ āṇāpeti ‘yenāhaṁ gacchāmi,",
  "mil3.3.7:10.1_2": "tvampi tena gacchāhī’ti,",
  "mil3.3.7:10.1_3": "pacchimaṁ vā sakaṭaṁ purimaṁ sakaṭaṁ āṇāpeti ‘yena tvaṁ gacchissasi,",
  "mil3.3.7:10.1_4": "ahampi tena gacchissāmī’”ti.",
  "mil3.3.7:10.2_0": "“Na hi, bhante, anālāpo tesaṁ aññamaññehi, ciṇṇattā gacchantī”ti.",
  "mil3.3.7:10.3_0": "“Evameva kho, mahārāja,",
  "mil3.3.7:10.3_1": "ciṇṇattā yattha cakkhuviññāṇaṁ uppajjati,",
  "mil3.3.7:10.3_2": "tattha manoviññāṇampi uppajjati,",
  "mil3.3.7:10.3_3": "na cakkhuviññāṇaṁ manoviññāṇaṁ āṇāpeti ‘yatthāhaṁ uppajjāmi,",
  "mil3.3.7:10.3_4": "tvampi tattha uppajjāhī’ti,",
  "mil3.3.7:10.3_5": "nāpi manoviññāṇaṁ cakkhuviññāṇaṁ āṇāpeti ‘yattha tvaṁ uppajjissasi,",
  "mil3.3.7:10.3_6": "ahampi tattha uppajjissāmī’ti,",
  "mil3.3.7:10.3_7": "anālāpo tesaṁ aññamaññehi,",
  "mil3.3.7:10.3_8": "ciṇṇattā uppajjantī”ti.",
  "mil3.3.7:11.1_0": "“Kathaṁ,",
  "mil3.3.7:11.1_1": "bhante nāgasena,",
  "mil3.3.7:11.1_2": "samudācaritattā yattha cakkhuviññāṇaṁ uppajjati,",
  "mil3.3.7:11.1_3": "tattha manoviññāṇampi uppajjati?",
  "mil3.3.7:11.2_0": "Opammaṁ karohī”ti.",
  "mil3.3.7:11.3_0": "“Yathā, mahārāja,",
  "mil3.3.7:11.3_1": "muddāgaṇanāsaṅkhyālekhāsippaṭṭhānesu ādikammikassa dandhāyanā bhavati,",
  "mil3.3.7:11.3_2": "athāparena samayena nisammakiriyāya samudācaritattā adandhāyanā bhavati.",
  "mil3.3.7:11.4_0": "Evameva kho, mahārāja,",
  "mil3.3.7:11.4_1": "samudācaritattā yattha cakkhuviññāṇaṁ uppajjati,",
  "mil3.3.7:11.4_2": "tattha manoviññāṇampi uppajjati,",
  "mil3.3.7:11.4_3": "na cakkhuviññāṇaṁ manoviññāṇaṁ āṇāpeti ‘yatthāhaṁ uppajjāmi,",
  "mil3.3.7:11.4_4": "tvampi tattha uppajjāhī’ti,",
  "mil3.3.7:11.4_5": "nāpi manoviññāṇaṁ cakkhuviññāṇaṁ āṇāpeti ‘yattha tvaṁ uppajjissasi,",
  "mil3.3.7:11.4_6": "ahampi tattha uppajjissāmī’ti,",
  "mil3.3.7:11.4_7": "anālāpo tesaṁ aññamaññehi,",
  "mil3.3.7:11.4_8": "samudācaritattā uppajjantī”ti.",
  "mil3.3.7:12.1_0": "“Bhante nāgasena, yattha sotaviññāṇaṁ uppajjati, tattha manoviññāṇampi uppajjatīti …pe…",
  "mil3.3.7:12.2_0": "yattha ghānaviññāṇaṁ uppajjati …",
  "mil3.3.7:12.2_1": "yattha jivhāviññāṇaṁ uppajjati …",
  "mil3.3.7:12.2_2": "yattha kāyaviññāṇaṁ uppajjati,",
  "mil3.3.7:12.2_3": "tattha manoviññāṇampi uppajjatī”ti?",
  "mil3.3.7:12.3_0": "“Āma, mahārāja, yattha kāyaviññāṇaṁ uppajjati, tattha manoviññāṇampi uppajjatī”ti.",
  "mil3.3.7:13.1_0": "“Kiṁ nu kho,",
  "mil3.3.7:13.1_1": "bhante nāgasena,",
  "mil3.3.7:13.1_2": "paṭhamaṁ kāyaviññāṇaṁ uppajjati,",
  "mil3.3.7:13.1_3": "pacchā manoviññāṇaṁ,",
  "mil3.3.7:13.1_4": "udāhu manoviññāṇaṁ paṭhamaṁ uppajjati,",
  "mil3.3.7:13.1_5": "pacchā kāyaviññāṇan”ti?",
  "mil3.3.7:13.2_0": "“Kāyaviññāṇaṁ, mahārāja, paṭhamaṁ uppajjati, pacchā manoviññāṇan”ti.",
  "mil3.3.7:14.1_0": "“Kiṁ nu kho, bhante nāgasena …pe…",
  "mil3.3.7:14.2_0": "anālāpo tesaṁ aññamaññehi, samudācaritattā uppajjantī”ti.",
  "mil3.3.7:15.1_0": "“Kallosi, bhante nāgasenā”ti.",
  "mil3.3.7:16.1_0": "Cakkhuviññāṇādipañho sattamo."
}