{
  "atk-s0401a10:0_0": "10. Dutiyapamādādivaggavaṇṇanā",
  "atk-s0401a10:1_0": "98.",
  "atk-s0401a10:1_1": "Dasame ajjhattikanti niyakajjhattavasena ajjhattikaṁ.",
  "atk-s0401a10:1_2": "Aṅganti kāraṇaṁ.",
  "atk-s0401a10:1_3": "Iti karitvāti evaṁ katvā.",
  "atk-s0401a10:1_4": "Idaṁ vuttaṁ hoti –",
  "atk-s0401a10:1_5": "bhikkhave,",
  "atk-s0401a10:1_6": "ajjhattaṁ paccattaṁ attano santāne samuṭṭhitaṁ kāraṇanti katvā na aññaṁ ekaṁ kāraṇampi samanupassāmīti.",
  "atk-s0401a10:2_0": "110-",
  "atk-s0401a10:2_1": "114.Bāhiranti ajjhattasantānato bahi bhavaṁ.",
  "atk-s0401a10:2_2": "Saddhammassāti suddhammassa,",
  "atk-s0401a10:2_3": "sāsanassāti attho.",
  "atk-s0401a10:2_4": "Sammosāyāti vināsāya.",
  "atk-s0401a10:2_5": "Antaradhānāyāti apaññāṇatthāya.",
  "atk-s0401a10:3_0": "115.Ṭhitiyāti ciraṭṭhitatthaṁ.",
  "atk-s0401a10:3_1": "Asammosāya anantaradhānāyāti vuttapaṭipakkhanayeneva veditabbaṁ.",
  "atk-s0401a10:3_2": "Sesamettha catukkoṭike vuttanayameva.",
  "atk-s0401a10:4_0": "130.",
  "atk-s0401a10:4_1": "Ito paresu adhammaṁ dhammoti dīpentītiādīsu suttantapariyāyena tāva dasa kusalakammapathā dhammo,",
  "atk-s0401a10:4_2": "dasa akusalakammapathā adhammo.",
  "atk-s0401a10:4_3": "Tathā cattāro satipaṭṭhānā cattāro sammappadhānā cattāro iddhipādā pañcindriyāni pañca balāni satta bojjhaṅgā",
  "atk-s0401a10:4_4": "ariyo aṭṭhaṅgiko maggoti sattatiṁsa bodhipakkhiyadhammā dhammo nāma;",
  "atk-s0401a10:4_5": "tayo satipaṭṭhānā tayo sammappadhānā tayo iddhipādā cha indriyāni cha balāni aṭṭha bojjhaṅgā navaṅgiko",
  "atk-s0401a10:4_6": "maggoti ca cattāro upādānā pañca nīvaraṇāni satta anusayā aṭṭha micchattāni ca ayaṁ adhammo.",
  "atk-s0401a10:5_0": "Tattha yaṁkiñci ekaṁ adhammakoṭṭhāsaṁ gahetvā “imaṁ adhammaṁ dhammoti karissāma,",
  "atk-s0401a10:5_1": "evaṁ amhākaṁ ācariyakulaṁ niyyānikaṁ bhavissati,",
  "atk-s0401a10:5_2": "mayaṁ ca loke pākaṭā bhavissāmā”ti taṁ adhammaṁ “dhammo aya”nti kathayantā adhammaṁ dhammoti dīpenti nāma.",
  "atk-s0401a10:5_3": "Tatheva dhammakoṭṭhāsesu ekaṁ gahetvā “ayaṁ adhammo”ti kathentā dhammaṁ adhammoti dīpenti nāma.",
  "atk-s0401a10:5_4": "Vinayapariyāyena pana bhūtena vatthunā codetvā sāretvā yathāpaṭiññāya kattabbaṁ kammaṁ dhammo nāma,",
  "atk-s0401a10:5_5": "abhūtena vatthunā acodetvā asāretvā apaṭiññāya kattabbaṁ kammaṁ adhammo nāma.",
  "atk-s0401a10:6_0": "Suttantapariyāyena rāgavinayo dosavinayo mohavinayo saṁvaro pahānaṁ paṭisaṅkhāti ayaṁ vinayo nāma,",
  "atk-s0401a10:6_1": "rāgādīnaṁ avinayo asaṁvaro appahānaṁ apaṭisaṅkhāti ayaṁ avinayo nāma.",
  "atk-s0401a10:6_2": "Vinayapariyāyena vatthusampatti,",
  "atk-s0401a10:6_3": "ñattisampatti,",
  "atk-s0401a10:6_4": "anussāvanasampatti,",
  "atk-s0401a10:6_5": "sīmāsampatti,",
  "atk-s0401a10:6_6": "parisasampattīti ayaṁ vinayo nāma.",
  "atk-s0401a10:6_7": "Vatthuvipatti,",
  "atk-s0401a10:6_8": "ñattivipatti,",
  "atk-s0401a10:6_9": "anussāvanavipatti,",
  "atk-s0401a10:6_10": "sīmāvipatti parisavipattīti ayaṁ avinayo nāma.",
  "atk-s0401a10:7_0": "Suttantapariyāyena cattāro satipaṭṭhānā cattāro sammappadhānā…pe…",
  "atk-s0401a10:7_1": "ariyo aṭṭhaṅgiko maggoti idaṁ bhāsitaṁ lapitaṁ tathāgatena;",
  "atk-s0401a10:7_2": "tayo satipaṭṭhānā tayo sammappadhānā tayo iddhipādā cha indriyāni cha balāni aṭṭha bojjhaṅgā navaṅgiko maggoti idaṁ abhāsitaṁ alapitaṁ tathāgatena.",
  "atk-s0401a10:7_3": "Vinayapariyāyena cattāro pārājikā terasa saṅghādisesā dve aniyatā tiṁsa nissaggiyā pācittiyāti idaṁ bhāsitaṁ lapitaṁ tathāgatena;",
  "atk-s0401a10:7_4": "tayo pārājikā cuddasa saṅghādisesā tayo aniyatā ekatiṁsa nissaggiyā pācittiyāti idaṁ abhāsitaṁ alapitaṁ tathāgatena.",
  "atk-s0401a10:8_0": "Suttantapariyāyena devasikaṁ phalasamāpattisamāpajjanaṁ mahākaruṇāsamāpattisamāpajjanaṁ buddhacakkhunā",
  "atk-s0401a10:8_1": "lokavolokanaṁ aṭṭhuppattivasena suttantadesanā jātakakathāti idaṁ āciṇṇaṁ,",
  "atk-s0401a10:8_2": "na devasikaṁ phalasamāpattisamāpajjanaṁ…pe…",
  "atk-s0401a10:8_3": "na jātakakathāti idaṁ anāciṇṇaṁ.",
  "atk-s0401a10:8_4": "Vinayapariyāyena nimantitassa vassāvāsaṁ vasitvā apaloketvā cārikāpakkamanaṁ pavāretvā cārikāpakkamanaṁ,",
  "atk-s0401a10:8_5": "āgantukehi saddhiṁ paṭhamaṁ paṭisanthārakaraṇanti idaṁ āciṇṇaṁ,",
  "atk-s0401a10:8_6": "tasseva āciṇṇassa akaraṇaṁ anāciṇṇaṁ nāma.",
  "atk-s0401a10:9_0": "Suttantapariyāyena cattāro satipaṭṭhānā…pe…",
  "atk-s0401a10:9_1": "aṭṭhaṅgiko maggoti idaṁ paññattaṁ nāma;",
  "atk-s0401a10:9_2": "tayo satipaṭṭhānā…pe…",
  "atk-s0401a10:9_3": "navaṅgiko maggoti idaṁ apaññattaṁ nāma.",
  "atk-s0401a10:9_4": "Vinayapariyāyena cattāro pārājikā…pe…",
  "atk-s0401a10:9_5": "tiṁsanissaggiyā pācittiyāti idaṁ paññattaṁ nāma;",
  "atk-s0401a10:9_6": "tayo pārājikā…pe…",
  "atk-s0401a10:9_7": "ekatiṁsa nissaggiyā pācittiyāti idaṁ apaññattaṁ nāma.",
  "atk-s0401a10:10_0": "Yaṁ panetaṁ sabbasuttānaṁ pariyosāne tecimaṁ saddhammaṁ antaradhāpentīti vuttaṁ,",
  "atk-s0401a10:10_1": "tattha pañca antaradhānāni nāma adhigamaantaradhānaṁ,",
  "atk-s0401a10:10_2": "paṭipattiantaradhānaṁ,",
  "atk-s0401a10:10_3": "pariyattiantaradhānaṁ,",
  "atk-s0401a10:10_4": "liṅgaantaradhānaṁ,",
  "atk-s0401a10:10_5": "dhātuantaradhānanti.",
  "atk-s0401a10:10_6": "Tattha adhigamoti cattāro maggā,",
  "atk-s0401a10:10_7": "cattāri phalāni,",
  "atk-s0401a10:10_8": "catasso paṭisambhidā,",
  "atk-s0401a10:10_9": "tisso vijjā,",
  "atk-s0401a10:10_10": "cha abhiññāti.",
  "atk-s0401a10:10_11": "So parihāyamāno paṭisambhidāto paṭṭhāya parihāyati.",
  "atk-s0401a10:10_12": "Buddhānaṁ hi parinibbānato vassasahassameva paṭisambhidā nibbattetuṁ sakkonti,",
  "atk-s0401a10:10_13": "tato paraṁ cha abhiññā,",
  "atk-s0401a10:10_14": "tato tāpi nibbattetuṁ asakkontā tisso vijjā nibbattenti.",
  "atk-s0401a10:10_15": "Gacchante gacchante kāle tāpi nibbattetuṁ asakkontā sukkhavipassakā honti.",
  "atk-s0401a10:10_16": "Eteneva upāyena anāgāmino sakadāgāmino sotāpannāti.",
  "atk-s0401a10:10_17": "Tesu dharantesu adhigamo anantarahito nāma na hoti.",
  "atk-s0401a10:10_18": "Pacchimakassa pana sotāpannassa jīvitakkhayena adhigamo antarahito nāma hoti.",
  "atk-s0401a10:10_19": "Idaṁ adhigamaantaradhānaṁ nāma.",
  "atk-s0401a10:11_0": "Paṭipattiantaradhānaṁ nāma jhānavipassanāmaggaphalāni nibbattetuṁ asakkontā catupārisuddhisīlamattaṁ rakkhanti.",
  "atk-s0401a10:11_1": "Gacchante gacchante kāle “sīlaṁ paripuṇṇaṁ katvā rakkhāma,",
  "atk-s0401a10:11_2": "padhānañca anuyuñjāma,",
  "atk-s0401a10:11_3": "na ca maggaṁ vā phalaṁ vā sacchikātuṁ sakkoma,",
  "atk-s0401a10:11_4": "natthi idāni ariyadhammapaṭivedho”ti vosānaṁ āpajjitvā kosajjabahulā aññamaññaṁ na codenti na sārenti akukkuccakā honti,",
  "atk-s0401a10:11_5": "tato paṭṭhāya khuddānukhuddakāni maddanti.",
  "atk-s0401a10:11_6": "Gacchante gacchante kāle pācittiyathullaccayāni āpajjanti,",
  "atk-s0401a10:11_7": "tato garukāpattiṁ.",
  "atk-s0401a10:11_8": "Pārājikamattameva tiṭṭhati.",
  "atk-s0401a10:11_9": "Cattāri pārājikāni rakkhantānaṁ bhikkhūnaṁ satepi sahassepi dharamāne paṭipatti anantarahitā nāma na hoti.",
  "atk-s0401a10:11_10": "Pacchimakassa pana bhikkhuno sīlabhedena vā jīvitakkhayena vā antarahitā hotīti idaṁ paṭipattiantaradhānaṁ nāma.",
  "atk-s0401a10:12_0": "Pariyattīti tepiṭakaṁ buddhavacanaṁ sāṭṭhakathā pāḷi.",
  "atk-s0401a10:12_1": "Yāva sā tiṭṭhati,",
  "atk-s0401a10:12_2": "tāva pariyatti paripuṇṇā nāma hoti.",
  "atk-s0401a10:12_3": "Gacchante gacchante kāle rājayuvarājāno adhammikā honti,",
  "atk-s0401a10:12_4": "tesu adhammikesu rājāmaccādayo adhammikā honti,",
  "atk-s0401a10:12_5": "tato raṭṭhajanapadavāsinoti.",
  "atk-s0401a10:12_6": "Etesaṁ adhammikatāya devo na sammā vassati,",
  "atk-s0401a10:12_7": "tato sassāni na sampajjanti.",
  "atk-s0401a10:12_8": "Tesu asampajjantesu paccayadāyakā bhikkhusaṅghassa paccaye dātuṁ na sakkonti,",
  "atk-s0401a10:12_9": "bhikkhū paccayehi kilamantā antevāsike saṅgahetuṁ na sakkonti.",
  "atk-s0401a10:12_10": "Gacchante gacchante kāle pariyatti parihāyati,",
  "atk-s0401a10:12_11": "atthavasena dhāretuṁ na sakkonti,",
  "atk-s0401a10:12_12": "pāḷivaseneva dhārenti.",
  "atk-s0401a10:12_13": "Tato gacchante gacchante kāle pāḷimpi sakalaṁ dhāretuṁ na sakkonti,",
  "atk-s0401a10:12_14": "paṭhamaṁ abhidhammapiṭakaṁ parihāyati.",
  "atk-s0401a10:12_15": "Parihāyamānaṁ matthakato paṭṭhāya parihāyati.",
  "atk-s0401a10:12_16": "Paṭhamameva hi paṭṭhānamahāpakaraṇaṁ parihāyati,",
  "atk-s0401a10:12_17": "tasmiṁ parihīne yamakaṁ,",
  "atk-s0401a10:12_18": "kathāvatthu,",
  "atk-s0401a10:12_19": "puggalapaññatti,",
  "atk-s0401a10:12_20": "dhātukathā, vibhaṅgo,",
  "atk-s0401a10:12_21": "dhammasaṅgahoti.",
  "atk-s0401a10:13_0": "Evaṁ abhidhammapiṭake parihīne matthakato paṭṭhāya suttantapiṭakaṁ parihāyati.",
  "atk-s0401a10:13_1": "Paṭhamañhi aṅguttaranikāyo parihāyati,",
  "atk-s0401a10:13_2": "tasmimpi paṭhamaṁ ekādasakanipāto,",
  "atk-s0401a10:13_3": "tato dasakanipāto…pe…",
  "atk-s0401a10:13_4": "tato ekakanipātoti.",
  "atk-s0401a10:13_5": "Evaṁ aṅguttare parihīne matthakato paṭṭhāya saṁyuttanikāyo parihāyati.",
  "atk-s0401a10:13_6": "Paṭhamaṁ hi mahāvaggo parihāyati,",
  "atk-s0401a10:13_7": "tato saḷāyatanavaggo,",
  "atk-s0401a10:13_8": "khandhavaggo,",
  "atk-s0401a10:13_9": "nidānavaggo,",
  "atk-s0401a10:13_10": "sagāthāvaggoti.",
  "atk-s0401a10:13_11": "Evaṁ saṁyuttanikāye parihīne matthakato paṭṭhāya majjhimanikāyo parihāyati.",
  "atk-s0401a10:13_12": "Paṭhamaṁ hi uparipaṇṇāsako parihāyati,",
  "atk-s0401a10:13_13": "tato majjhimapaṇṇāsako,",
  "atk-s0401a10:13_14": "tato mūlapaṇṇāsakoti.",
  "atk-s0401a10:13_15": "Evaṁ majjhimanikāye parihīne matthakato paṭṭhāya dīghanikāyo parihāyati.",
  "atk-s0401a10:13_16": "Paṭhamañhi pāthikavaggo parihāyati,",
  "atk-s0401a10:13_17": "tato mahāvaggo,",
  "atk-s0401a10:13_18": "tato sīlakkhandhavaggoti.",
  "atk-s0401a10:13_19": "Evaṁ dīghanikāye parihīne suttantapiṭakaṁ parihīnaṁ nāma hoti.",
  "atk-s0401a10:13_20": "Vinayapiṭakena saddhiṁ jātakameva dhārenti.",
  "atk-s0401a10:13_21": "Vinayapiṭakaṁ lajjinova dhārenti,",
  "atk-s0401a10:13_22": "lābhakāmā pana “suttante kathitepi sallakkhentā natthī”ti jātakameva dhārenti.",
  "atk-s0401a10:13_23": "Gacchante gacchante kāle jātakampi dhāretuṁ na sakkonti.",
  "atk-s0401a10:13_24": "Atha tesaṁ paṭhamaṁ vessantarajātakaṁ parihāyati,",
  "atk-s0401a10:13_25": "tato paṭilomakkamena puṇṇakajātakaṁ,",
  "atk-s0401a10:13_26": "mahānāradajātakanti pariyosāne apaṇṇakajātakaṁ parihāyati.",
  "atk-s0401a10:13_27": "Evaṁ jātake parihīne vinayapiṭakameva dhārenti.",
  "atk-s0401a10:14_0": "Gacchante gacchante kāle vinayapiṭakampi matthakato paṭṭhāya parihāyati.",
  "atk-s0401a10:14_1": "Paṭhamañhi parivāro parihāyati,",
  "atk-s0401a10:14_2": "tato khandhako,",
  "atk-s0401a10:14_3": "bhikkhunīvibhaṅgo,",
  "atk-s0401a10:14_4": "mahāvibhaṅgoti anukkamena uposathakkhandhakamattameva dhārenti.",
  "atk-s0401a10:14_5": "Tadāpi pariyatti antarahitā na hoti.",
  "atk-s0401a10:14_6": "Yāva pana manussesu cātuppadikagāthāpi pavattati,",
  "atk-s0401a10:14_7": "tāva pariyatti anantarahitāva hoti.",
  "atk-s0401a10:14_8": "Yadā saddho pasanno rājā hatthikkhandhe suvaṇṇacaṅkoṭakamhi sahassatthavikaṁ ṭhapāpetvā “buddhehi kathitaṁ",
  "atk-s0401a10:14_9": "cātuppadikagāthaṁ jānanto imaṁ sahassaṁ gaṇhatū”ti nagare bheriṁ carāpetvā gaṇhanakaṁ alabhitvā “ekavāraṁ",
  "atk-s0401a10:14_10": "carāpite nāma suṇantāpi honti assuṇantāpī”ti yāvatatiyaṁ carāpetvā gaṇhanakaṁ alabhitvā rājapurisā taṁ",
  "atk-s0401a10:14_11": "sahassatthavikaṁ puna rājakulaṁ pavesenti,",
  "atk-s0401a10:14_12": "tadā pariyatti antarahitā nāma hoti.",
  "atk-s0401a10:14_13": "Idaṁ pariyattiantaradhānaṁ nāma.",
  "atk-s0401a10:15_0": "Gacchante gacchante kāle cīvaraggahaṇaṁ pattaggahaṇaṁ sammiñjanapasāraṇaṁ ālokitavilokitaṁ na pāsādikaṁ hoti.",
  "atk-s0401a10:15_1": "Nigaṇṭhasamaṇā viya alābupattaṁ bhikkhū pattaṁ aggabāhāya pakkhipitvā ādāya vicaranti,",
  "atk-s0401a10:15_2": "ettāvatāpi liṅgaṁ anantarahitameva hoti.",
  "atk-s0401a10:15_3": "Gacchante gacchante pana kāle aggabāhato otāretvā hatthena vā sikkāya vā olambitvā vicaranti,",
  "atk-s0401a10:15_4": "cīvarampi rajanasāruppaṁ akatvā oṭṭhaṭṭhivaṇṇaṁ katvā vicaranti.",
  "atk-s0401a10:15_5": "Gacchante gacchante kāle rajanampi na hoti dasacchindanampi ovaṭṭikavijjhanampi,",
  "atk-s0401a10:15_6": "kappamattaṁ katvā vaḷañjenti.",
  "atk-s0401a10:15_7": "Puna ovaṭṭikaṁ vijjhitvā kappaṁ na karonti.",
  "atk-s0401a10:15_8": "Tato ubhayampi akatvā dasā chetvā paribbājakā viya caranti.",
  "atk-s0401a10:15_9": "Gacchante gacchante kāle “ko iminā amhākaṁ attho”ti khuddakaṁ kāsāvakhaṇḍaṁ hatthe vā gīvāya vā bandhanti,",
  "atk-s0401a10:15_10": "kesesu vā allīyāpenti,",
  "atk-s0401a10:15_11": "dārabharaṇaṁ vā karontā kasitvā vapitvā jīvikaṁ kappetvā vicaranti.",
  "atk-s0401a10:15_12": "Tadā dakkhiṇaṁ dentā saṅghaṁ uddissa etesaṁ denti.",
  "atk-s0401a10:15_13": "Idaṁ sandhāya bhagavatā vuttaṁ –",
  "atk-s0401a10:15_14": "“bhavissanti kho,",
  "atk-s0401a10:15_15": "panānanda,",
  "atk-s0401a10:15_16": "anāgatamaddhānaṁ gotrabhuno kāsāvakaṇṭhā dussīlā pāpadhammā,",
  "atk-s0401a10:15_17": "tesu dussīlesu saṅghaṁ uddissa dānaṁ dassanti,",
  "atk-s0401a10:15_18": "tadāpāhaṁ, ānanda,",
  "atk-s0401a10:15_19": "saṅghagataṁ dakkhiṇaṁ asaṅkheyyaṁ appameyyaṁ vadāmī”ti.",
  "atk-s0401a10:15_20": "Tato gacchante kāle nānāvidhāni kammāni karontā “papañco esa,",
  "atk-s0401a10:15_21": "kiṁ iminā amhāka”nti kāsāvakhaṇḍaṁ chinditvā araññe khipanti.",
  "atk-s0401a10:15_22": "Etasmiṁ kāle liṅgaṁ antarahitaṁ nāma hoti.",
  "atk-s0401a10:15_23": "Kassapadasabalassa kira kālato paṭṭhāya yonakānaṁ setavatthaṁ pārupitvā caraṇaṁ cārittaṁ jātanti.",
  "atk-s0401a10:15_24": "Idaṁ liṅgaantaradhānaṁ nāma.",
  "atk-s0401a10:16_0": "Dhātuantaradhānaṁ pana evaṁ veditabbaṁ –",
  "atk-s0401a10:16_1": "tīṇi parinibbānāni,",
  "atk-s0401a10:16_2": "kilesaparinibbānaṁ –",
  "atk-s0401a10:16_3": "khandhaparinibbānaṁ,",
  "atk-s0401a10:16_4": "dhātuparinibbānanti.",
  "atk-s0401a10:16_5": "Tattha kilesaparinibbānaṁ bodhipallaṅke ahosi,",
  "atk-s0401a10:16_6": "khandhaparinibbānaṁ kusinārāyaṁ,",
  "atk-s0401a10:16_7": "dhātuparinibbānaṁ anāgate bhavissati. Kathaṁ?",
  "atk-s0401a10:16_8": "Tato tattha tattha sakkārasammānaṁ alabhamānā dhātuyo buddhānaṁ adhiṭṭhānabalena sakkārasammānalabhanakaṭṭhānaṁ gacchanti.",
  "atk-s0401a10:16_9": "Gacchante gacchante kāle sabbaṭṭhānesu sakkārasammāno na hoti.",
  "atk-s0401a10:16_10": "Sāsanassa hi osakkanakāle imasmiṁ tambapaṇṇidīpe sabbā dhātuyo sannipatitvā mahācetiyaṁ,",
  "atk-s0401a10:16_11": "tato nāgadīpe rājāyatanacetiyaṁ,",
  "atk-s0401a10:16_12": "tato bodhipallaṅkaṁ gamissanti.",
  "atk-s0401a10:16_13": "Nāgabhavanatopi devalokatopi brahmalokatopi dhātuyo mahābodhipallaṅkameva gamissanti.",
  "atk-s0401a10:16_14": "Sāsapamattāpi dhātu antarā na nassissati.",
  "atk-s0401a10:16_15": "Sabbā dhātuyo mahābodhimaṇḍe sannipatitvā buddharūpaṁ gahetvā bodhimaṇḍe pallaṅkena nisinnabuddhasarīrasiriṁ dassenti.",
  "atk-s0401a10:16_16": "Dvattiṁsa mahāpurisalakkhaṇāni asīti anubyañjanāni byāmappabhāti sabbaṁ paripuṇṇameva hoti.",
  "atk-s0401a10:16_17": "Tato yamakapāṭihāriyadivase viya pāṭihāriyaṁ katvā dassenti.",
  "atk-s0401a10:16_18": "Tadā manussabhūtasatto nāma tattha gato natthi,",
  "atk-s0401a10:16_19": "dasasahassacakkavāḷe pana devatā sabbāva sannipatitvā “ajja dasabalo parinibbāyati,",
  "atk-s0401a10:16_20": "itodāni paṭṭhāya andhakāraṁ bhavissatī”ti paridevanti.",
  "atk-s0401a10:16_21": "Atha dhātusarīrato tejo samuṭṭhāya taṁ sarīraṁ apaṇṇattikabhāvaṁ gameti.",
  "atk-s0401a10:16_22": "Dhātusarīrato samuṭṭhitā jālā yāva brahmalokā uggacchissati,",
  "atk-s0401a10:16_23": "sāsapamattāya sesāyapi dhātuyā sati ekajālāva bhavissati.",
  "atk-s0401a10:16_24": "Dhātūsu pariyādānaṁ gatāsu pacchijjissati.",
  "atk-s0401a10:16_25": "Evaṁ mahantaṁ ānubhāvaṁ dassetvā dhātuyo antaradhāyanti.",
  "atk-s0401a10:16_26": "Tadā sannipatitā devasaṅghā buddhānaṁ parinibbutadivase viya dibbagandhamālātūriyādīhi sakkāraṁ katvā",
  "atk-s0401a10:16_27": "tikkhattuṁ padakkhiṇaṁ katvā vanditvā “anāgate uppajjanakaṁ buddhaṁ passituṁ labhissāma bhagavā”ti vatvā",
  "atk-s0401a10:16_28": "sakasakaṭṭhānameva gacchanti.",
  "atk-s0401a10:16_29": "Idaṁ dhātuantaradhānaṁ nāma.",
  "atk-s0401a10:17_0": "Imassa pañcavidhassa antaradhānassa pariyattiantaradhānameva mūlaṁ.",
  "atk-s0401a10:17_1": "Pariyattiyā hi antarahitāya paṭipatti antaradhāyati,",
  "atk-s0401a10:17_2": "pariyattiyā ṭhitāya paṭipatti patiṭṭhāti.",
  "atk-s0401a10:17_3": "Teneva imasmiṁ dīpe caṇḍālatissamahābhaye sakko devarājā mahāuḷumpaṁ māpetvā bhikkhūnaṁ ārocāpesi “mahantaṁ bhayaṁ bhavissati,",
  "atk-s0401a10:17_4": "na sammā devo vassissati,",
  "atk-s0401a10:17_5": "bhikkhū paccayehi kilamantā pariyattiṁ sandhāretuṁ na sakkhissanti,",
  "atk-s0401a10:17_6": "paratīraṁ gantvā ayyehi jīvitaṁ rakkhituṁ vaṭṭati.",
  "atk-s0401a10:17_7": "Imaṁ mahāuḷumpaṁ āruyha gacchatha, bhante.",
  "atk-s0401a10:17_8": "Yesaṁ ettha nisajjaṭṭhānaṁ nappahoti,",
  "atk-s0401a10:17_9": "te kaṭṭhakhaṇḍepi uraṁ ṭhapetvā gacchantu,",
  "atk-s0401a10:17_10": "sabbesampi bhayaṁ na bhavissatī”ti.",
  "atk-s0401a10:17_11": "Tadā samuddatīraṁ patvā saṭṭhi bhikkhū katikaṁ katvā “amhākaṁ ettha gamanakiccaṁ natthi,",
  "atk-s0401a10:17_12": "mayaṁ idheva hutvā tepiṭakaṁ rakkhissāmā”ti tato nivattitvā dakkhiṇamalayajanapadaṁ gantvā kandamūlapaṇṇehi jīvikaṁ kappentā vasiṁsu.",
  "atk-s0401a10:17_13": "Kāye vahante nisīditvā sajjhāyaṁ karonti,",
  "atk-s0401a10:17_14": "avahante vālikaṁ ussāretvā parivāretvā sīsāni ekaṭṭhāne katvā pariyattiṁ sammasanti.",
  "atk-s0401a10:17_15": "Iminā niyāmena dvādasa saṁvaccharāni sāṭṭhakathaṁ tepiṭakaṁ paripuṇṇaṁ katvā dhārayiṁsu.",
  "atk-s0401a10:18_0": "Bhaye vūpasante sattasatā bhikkhū attano gataṭṭhāne sāṭṭhakathe tepiṭake ekakkharampi ekabyañjanampi",
  "atk-s0401a10:18_1": "anāsetvā imameva dīpamāgamma kallagāmajanapade maṇḍalārāmavihāraṁ pavisiṁsu.",
  "atk-s0401a10:18_2": "Therānaṁ āgamanappavattiṁ sutvā imasmiṁ dīpe ohīnā saṭṭhi bhikkhū “there passissāmā”ti gantvā therehi",
  "atk-s0401a10:18_3": "saddhiṁ tepiṭakaṁ sodhentā ekakkharampi ekabyañjanampi asamentaṁ nāma na passiṁsu.",
  "atk-s0401a10:18_4": "Tasmiṁ ṭhāne therānaṁ ayaṁ kathā udapādi “pariyatti nu kho sāsanassa mūlaṁ,",
  "atk-s0401a10:18_5": "udāhu paṭipattī”ti.",
  "atk-s0401a10:18_6": "Paṁsukūlikattherā “paṭipattimūla”nti āhaṁsu,",
  "atk-s0401a10:18_7": "dhammakathikā “pariyattī”ti.",
  "atk-s0401a10:18_8": "Atha ne therā “tumhākaṁ dvinnampi janānaṁ vacanamatteneva na karoma,",
  "atk-s0401a10:18_9": "jinabhāsitaṁ suttaṁ āharathā”ti āhaṁsu.",
  "atk-s0401a10:18_10": "Suttaṁ āharituṁ na bhāroti “ime ca, subhadda,",
  "atk-s0401a10:18_11": "bhikkhū sammā vihareyyuṁ,",
  "atk-s0401a10:18_12": "asuñño loko arahantehi assāti.",
  "atk-s0401a10:18_13": "Paṭipattimūlakaṁ, mahārāja,",
  "atk-s0401a10:18_14": "satthusāsanaṁ paṭipattisārakaṁ.",
  "atk-s0401a10:18_15": "Paṭipattiyā dharantāya tiṭṭhatī”ti suttaṁ āhariṁsu.",
  "atk-s0401a10:18_16": "Imaṁ suttaṁ sutvā dhammakathikā attano vādaṭhapanatthāya imaṁ suttaṁ āhariṁsu –",
  "atk-s0401a10:19_0": "“Yāva tiṭṭhanti suttantā, vinayo yāva dippati;",
  "atk-s0401a10:20_0": "Tāva dakkhanti ālokaṁ, sūriye abbhuṭṭhite yathā.",
  "atk-s0401a10:21_0": "“Suttantesu asantesu, pamuṭṭhe vinayamhi ca;",
  "atk-s0401a10:22_0": "Tamo bhavissati loke, sūriye atthaṅgate yathā.",
  "atk-s0401a10:23_0": "“Suttante rakkhite sante, paṭipatti hoti rakkhitā;",
  "atk-s0401a10:24_0": "Paṭipattiyaṁ ṭhito dhīro, yogakkhemā na dhaṁsatī”ti.",
  "atk-s0401a10:25_0": "Imasmiṁ sutte āhaṭe paṁsukūlikattherā tuṇhī ahesuṁ,",
  "atk-s0401a10:25_1": "dhammakathikattherānaṁyeva vacanaṁ purato ahosi.",
  "atk-s0401a10:25_2": "Yathā hi gavasatassa vā gavasahassassa vā antare paveṇipālikāya dhenuyā asati so vaṁso sā paveṇi na ghaṭīyati,",
  "atk-s0401a10:25_3": "evamevaṁ āraddhavipassakānaṁ bhikkhūnaṁ satepi sahassepi saṁvijjamāne pariyattiyā asati ariyamaggapaṭivedho nāma na hoti.",
  "atk-s0401a10:25_4": "Yathā ca nidhikumbhiyā jānanatthāya pāsāṇapiṭṭhe akkharesu ṭhapitesu yāva akkharāni dharanti,",
  "atk-s0401a10:25_5": "tāva nidhikumbhi naṭṭhā nāma na hoti.",
  "atk-s0401a10:25_6": "Evamevaṁ pariyattiyā dharamānāya sāsanaṁ antarahitaṁ nāma na hotīti.",
  "atk-s0401a10:26_0": "Dutiyapamādādivaggavaṇṇanā."
}