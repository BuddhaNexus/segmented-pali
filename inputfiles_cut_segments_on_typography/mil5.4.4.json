{
  "mil5.4.4:0.1_0": "Milindapañha",
  "mil5.4.4:0.2_0": "Meṇḍakapañha",
  "mil5.4.4:0.3_0": "Sabbaññutañāṇavagga",
  "mil5.4.4:0.4_0": "4. Bodhisattadhammatāpañha",
  "mil5.4.4:1.1_0": "“Bhante nāgasena,",
  "mil5.4.4:1.1_1": "bhāsitampetaṁ bhagavatā dhammatādhammapariyāye ‘pubbeva bodhisattānaṁ mātāpitaro niyatā honti,",
  "mil5.4.4:1.1_2": "bodhi niyatā hoti,",
  "mil5.4.4:1.1_3": "aggasāvakā niyatā honti,",
  "mil5.4.4:1.1_4": "putto niyato hoti,",
  "mil5.4.4:1.1_5": "upaṭṭhāko niyato hotī’ti.",
  "mil5.4.4:1.2_0": "Puna ca tumhe bhaṇatha—",
  "mil5.4.4:1.3_0": "‘tusite kāye ṭhito bodhisatto aṭṭha mahāvilokanāni viloketi,",
  "mil5.4.4:1.3_1": "kālaṁ viloketi,",
  "mil5.4.4:1.3_2": "dīpaṁ viloketi,",
  "mil5.4.4:1.3_3": "desaṁ viloketi,",
  "mil5.4.4:1.3_4": "kulaṁ viloketi,",
  "mil5.4.4:1.3_5": "janettiṁ viloketi,",
  "mil5.4.4:1.3_6": "āyuṁ viloketi,",
  "mil5.4.4:1.3_7": "māsaṁ viloketi,",
  "mil5.4.4:1.3_8": "nekkhammaṁ viloketī’ti.",
  "mil5.4.4:1.4_0": "Bhante nāgasena,",
  "mil5.4.4:1.4_1": "aparipakke ñāṇe bujjhanaṁ natthi,",
  "mil5.4.4:1.4_2": "paripakke ñāṇe na sakkā nimesantarampi āgametuṁ,",
  "mil5.4.4:1.4_3": "anatikkamanīyaṁ paripakkamānasaṁ.",
  "mil5.4.4:1.5_0": "Kasmā bodhisatto kālaṁ viloketi ‘kamhi kāle uppajjāmī’ti.",
  "mil5.4.4:1.6_0": "Aparipakke ñāṇe bujjhanaṁ natthi,",
  "mil5.4.4:1.6_1": "paripakke ñāṇe na sakkā nimesantarampi āgametuṁ,",
  "mil5.4.4:1.6_2": "kasmā bodhisatto kulaṁ viloketi ‘kamhi kule uppajjāmī’ti.",
  "mil5.4.4:1.7_0": "Yadi,",
  "mil5.4.4:1.7_1": "bhante nāgasena,",
  "mil5.4.4:1.7_2": "pubbeva bodhisattassa mātāpitaro niyatā,",
  "mil5.4.4:1.7_3": "tena hi ‘kulaṁ viloketī’ti yaṁ vacanaṁ,",
  "mil5.4.4:1.7_4": "taṁ micchā.",
  "mil5.4.4:1.8_0": "Yadi kulaṁ viloketi, tena hi ‘pubbeva bodhisattassa mātāpitaro niyatā’ti tampi vacanaṁ micchā.",
  "mil5.4.4:1.9_0": "Ayampi ubhato koṭiko pañho tavānuppatto, so tayā nibbāhitabbo”ti.",
  "mil5.4.4:2.1_0": "“Niyatā, mahārāja, pubbeva bodhisattassa mātāpitaro, kulañca bodhisatto viloketi.",
  "mil5.4.4:2.2_0": "Kinti pana kulaṁ viloketi ‘ye me mātāpitaro, te khattiyā udāhu brāhmaṇā’ti.",
  "mil5.4.4:2.3_0": "Evaṁ kulaṁ viloketi.",
  "mil5.4.4:3.1_0": "Aṭṭhannaṁ, mahārāja, pubbeva anāgataṁ oloketabbaṁ hoti.",
  "mil5.4.4:3.2_0": "Katamesaṁ aṭṭhannaṁ?",
  "mil5.4.4:3.3_0": "Vāṇijassa, mahārāja,",
  "mil5.4.4:3.3_1": "pubbeva vikkayabhaṇḍaṁ oloketabbaṁ hoti,",
  "mil5.4.4:3.3_2": "hatthināgassa pubbeva soṇḍāya anāgato maggo oloketabbo hoti,",
  "mil5.4.4:3.3_3": "sākaṭikassa pubbeva anāgataṁ titthaṁ oloketabbaṁ hoti,",
  "mil5.4.4:3.3_4": "niyāmakassa pubbeva anāgataṁ tīraṁ oloketvā nāvā pesetabbā hoti,",
  "mil5.4.4:3.3_5": "bhisakkassa pubbeva āyuṁ oloketvā āturo upasaṅkamitabbo hoti,",
  "mil5.4.4:3.3_6": "uttarasetussa pubbeva thirāthirabhāvaṁ jānitvā abhiruhitabbaṁ hoti,",
  "mil5.4.4:3.3_7": "bhikkhussa pubbeva anāgataṁ kālaṁ paccavekkhitvā bhojanaṁ bhuñjitabbaṁ hoti,",
  "mil5.4.4:3.3_8": "bodhisattānaṁ pubbeva kulaṁ oloketabbaṁ hoti ‘khattiyakulaṁ vā brāhmaṇakulaṁ vā’ti.",
  "mil5.4.4:3.4_0": "Imesaṁ kho, mahārāja, aṭṭhannaṁ pubbeva anāgataṁ oloketabbaṁ hotī”ti.",
  "mil5.4.4:3.5_0": "“Sādhu, bhante nāgasena, evametaṁ tathā sampaṭicchāmī”ti.",
  "mil5.4.4:4.1_0": "Bodhisattadhammatāpañho catuttho."
}