{
  "atk-s0511a16:0_0": "16. Atthadassībuddhavaṁsavaṇṇanā",
  "atk-s0511a16:1_0": "Piyadassimhi sammāsambuddhe parinibbute tassa sāsane ca antarahite parihāyitvā vaḍḍhitvā aparimitāyukesu",
  "atk-s0511a16:1_1": "manussesu anukkamena parihāyitvā vassasatasahassāyukesu jātesu paramatthadassī atthadassī nāma buddho",
  "atk-s0511a16:1_2": "loke uppajji.",
  "atk-s0511a16:1_3": "So pāramiyo pūretvā tusitapure nibbattitvā tato cavitvā paramasobhane sobhane nāma nagare sāgarassa nāma",
  "atk-s0511a16:1_4": "rañño kule aggamahesiyā sudassanadeviyā kucchismiṁ paṭisandhiṁ gahetvā dasa māse gabbhe vasitvā sucindhanuyyāne",
  "atk-s0511a16:1_5": "mātukucchito nikkhami.",
  "atk-s0511a16:1_6": "Mātukucchito mahāpurise nikkhantamatte sucirakālanihitāni kulaparamparāgatāni mahānidhānāni dhanasāmikā",
  "atk-s0511a16:1_7": "paṭilabhiṁsūti tassa nāmaggahaṇadivase “atthadassī”ti nāmamakaṁsu.",
  "atk-s0511a16:1_8": "So dasavassasahassāni agāraṁ ajjhāvasi.",
  "atk-s0511a16:1_9": "Amaragiri- suragiri-",
  "atk-s0511a16:1_10": "girivāhananāmakā paramasurabhijanakā tayo cassa pāsādā ahesuṁ.",
  "atk-s0511a16:1_11": "Visākhādevippamukhāni tettiṁsa itthisahassāni ahesuṁ.",
  "atk-s0511a16:2_0": "So cattāri nimittāni disvā visākhādeviyā selakumāre nāma putte uppanne sudassanaṁ nāma assarājaṁ abhiruhitvā mahābhinikkhamanaṁ nikkhamitvā pabbaji.",
  "atk-s0511a16:2_1": "Taṁ nava manussakoṭiyo anupabbajiṁsu.",
  "atk-s0511a16:2_2": "Tehi parivuto so mahāpuriso aṭṭha māse padhānacariyaṁ caritvā visākhapuṇṇamāya sucindharanāgiyā upahāratthāya",
  "atk-s0511a16:2_3": "ānītaṁ madhupāyāsaṁ mahājanena sandissamānasabbasarīrāya nāgiyā saha suvaṇṇapātiyā dinnaṁ madhupāyāsaṁ",
  "atk-s0511a16:2_4": "paribhuñjitvā taruṇatarusatasamalaṅkate taruṇasālavane divāvihāraṁ vītināmetvā sāyanhasamaye dhammarucinā",
  "atk-s0511a16:2_5": "mahārucinā nāma nāgarājena dinnā aṭṭha kusatiṇamuṭṭhiyo gahetvā campakabodhiṁ upasaṅkamitvā tepaññāsahatthāyāmavitthataṁ",
  "atk-s0511a16:2_6": "kusatiṇasantharaṁ santharitvā pallaṅkaṁ ābhujitvā sambodhiṁ patvā sabbabuddhāciṇṇaṁ –",
  "atk-s0511a16:2_7": "“anekajātisaṁsāraṁ…pe…",
  "atk-s0511a16:2_8": "taṇhānaṁ khayamajjhagā”ti udānaṁ udānetvā sattasattāhaṁ bodhisamīpeyeva vītināmetvā brahmuno dhammadesanāyācanaṁ",
  "atk-s0511a16:2_9": "sampaṭicchitvā attanā saha pabbajitanavabhikkhukoṭiyo ariyadhammapaṭivedhasamatthe disvā ākāsena gantvā",
  "atk-s0511a16:2_10": "anomanagarasamīpe anomuyyāne otaritvā tehi parivuto tattha dhammacakkaṁ pavattesi.",
  "atk-s0511a16:2_11": "Tadā koṭisatasahassānaṁ paṭhamo dhammābhisamayo ahosi.",
  "atk-s0511a16:3_0": "Puna bhagavati lokanāyake devalokacārikaṁ caritvā tattha dhammaṁ desente koṭisatasahassānaṁ dutiyo abhisamayo ahosi.",
  "atk-s0511a16:3_1": "Yadā pana bhagavā atthadassī amhākaṁ bhagavā viya kapilavatthupuraṁ sobhanapuraṁ pavisitvā dhammaṁ desesi,",
  "atk-s0511a16:3_2": "tadā koṭisatasahassānaṁ tatiyo dhammābhisamayo ahosi.",
  "atk-s0511a16:3_3": "Tena vuttaṁ –",
  "atk-s0511a16:4_0": "1.",
  "atk-s0511a16:5_0": "“Tattheva maṇḍakappamhi, atthadassī mahāyaso;",
  "atk-s0511a16:6_0": "Mahātamaṁ nihantvāna, patto sambodhimuttamaṁ.",
  "atk-s0511a16:7_0": "2.",
  "atk-s0511a16:8_0": "“Brahmunā yācito santo, dhammacakkaṁ pavattayi;",
  "atk-s0511a16:9_0": "Amatena tappayī lokaṁ, dasasahassī sadevakaṁ.",
  "atk-s0511a16:10_0": "3.",
  "atk-s0511a16:11_0": "“Tassāpi lokanāthassa, ahesuṁ abhisamayā tayo;",
  "atk-s0511a16:12_0": "Koṭisatasahassānaṁ, paṭhamābhisamayo ahu.",
  "atk-s0511a16:13_0": "4.",
  "atk-s0511a16:14_0": "“Yadā buddho atthadassī, carati devacārikaṁ;",
  "atk-s0511a16:15_0": "Koṭisatasahassānaṁ, dutiyābhisamayo ahu.",
  "atk-s0511a16:16_0": "5.",
  "atk-s0511a16:17_0": "“Punāparaṁ yadā buddho, desesi pitusantike;",
  "atk-s0511a16:18_0": "Koṭisatasahassānaṁ, tatiyābhisamayo ahū”ti.",
  "atk-s0511a16:19_0": "Tattha tatthevāti tasmiññeva kappeti attho.",
  "atk-s0511a16:19_1": "Ettha pana varakappo “maṇḍakappo”ti adhippeto.",
  "atk-s0511a16:19_2": "“Yasmiṁ kappe tayo buddhā nibbattanti,",
  "atk-s0511a16:19_3": "so kappo varakappo”ti heṭṭhā padumuttarabuddhavaṁsavaṇṇanāyaṁ vutto.",
  "atk-s0511a16:19_4": "Tasmā varakappo idha “maṇḍakappo”ti vutto.",
  "atk-s0511a16:19_5": "Nihantvānāti nihanitvā.",
  "atk-s0511a16:19_6": "Ayameva vā pāṭho.",
  "atk-s0511a16:19_7": "Santoti samāno.",
  "atk-s0511a16:19_8": "Amatenāti maggaphalādhigamāmatapānena.",
  "atk-s0511a16:19_9": "Tappayīti atappayi,",
  "atk-s0511a16:19_10": "pīṇesīti attho.",
  "atk-s0511a16:19_11": "Dasasahassīti dasasahassilokadhātuṁ.",
  "atk-s0511a16:19_12": "Devacārikanti devānaṁ vinayanatthaṁ devalokacārikanti attho.",
  "atk-s0511a16:20_0": "Sucandakanagare kira santo ca rājaputto upasanto ca purohitaputto tīsu vedesu sabbasamayantaresu ca sāramadisvā",
  "atk-s0511a16:20_1": "nagarassa catūsu dvāresu cattāro paṇḍite visārade ca manusse ṭhapesuṁ –",
  "atk-s0511a16:20_2": "“yaṁ pana tumhe paṇḍitaṁ samaṇaṁ vā brāhmaṇaṁ vā passatha suṇātha vā,",
  "atk-s0511a16:20_3": "taṁ amhākaṁ āgantvā ārocethā”ti.",
  "atk-s0511a16:20_4": "Tena ca samayena atthadassī lokanātho sucandakanagaraṁ sampāpuṇi.",
  "atk-s0511a16:20_5": "Atha tehi niveditā purisā gantvā tesaṁ dasabalassa tatthāgamanaṁ paṭivedesuṁ.",
  "atk-s0511a16:20_6": "Tato te santopasantā tathāgatāgamanaṁ sutvā pahaṭṭhamānasā sahassaparivārā dasabalaṁ asamaṁ paccuggantvā",
  "atk-s0511a16:20_7": "abhivādetvā nimantetvā sattāhaṁ buddhappamukhassa saṅghassa asadisaṁ mahādānaṁ datvā sattame divase sakalanagaravāsīhi",
  "atk-s0511a16:20_8": "manussehi saddhiṁ dhammakathaṁ suṇiṁsu.",
  "atk-s0511a16:20_9": "Tasmiṁ kira divase aṭṭhanavutisahassāni ehibhikkhupabbajjāya pabbajitvā arahattaṁ pāpuṇiṁsu.",
  "atk-s0511a16:20_10": "Tāya parisāya majjhe bhagavā pātimokkhaṁ uddisi,",
  "atk-s0511a16:20_11": "so paṭhamo sannipāto ahosi.",
  "atk-s0511a16:21_0": "Yadā pana bhagavā attano puttassa selattherassa dhammaṁ desento aṭṭhāsītisahassāni pasādetvā ehibhikkhubhāvena",
  "atk-s0511a16:21_1": "pabbājetvā arahattaṁ pāpetvā pātimokkhaṁ uddisi,",
  "atk-s0511a16:21_2": "so dutiyo sannipāto ahosi.",
  "atk-s0511a16:21_3": "Puna mahāmaṅgalasamāgame māghapuṇṇamāyaṁ devamanussānaṁ dhammaṁ desento aṭṭhasattatisahassāni arahattaṁ pāpetvā pātimokkhaṁ uddisi,",
  "atk-s0511a16:21_4": "so tatiyo sannipāto ahosi.",
  "atk-s0511a16:21_5": "Tena vuttaṁ –",
  "atk-s0511a16:22_0": "6.",
  "atk-s0511a16:23_0": "“Sannipātā tayo āsuṁ, tassāpi ca mahesino;",
  "atk-s0511a16:24_0": "Khīṇāsavānaṁ vimalānaṁ, santacittāna tādinaṁ.",
  "atk-s0511a16:25_0": "7.",
  "atk-s0511a16:26_0": "“Aṭṭhanavutisahassānaṁ, paṭhamo āsi samāgamo;",
  "atk-s0511a16:27_0": "Aṭṭhāsītisahassānaṁ, dutiyo āsi samāgamo.",
  "atk-s0511a16:28_0": "8.",
  "atk-s0511a16:29_0": "“Aṭṭhasattatisahassānaṁ, tatiyo āsi samāgamo;",
  "atk-s0511a16:30_0": "Anupādā vimuttānaṁ, vimalānaṁ mahesina”nti.",
  "atk-s0511a16:31_0": "Tadā kira amhākaṁ bodhisatto campakanagare susīmo nāma brāhmaṇamahāsālo lokasammato ahosi.",
  "atk-s0511a16:31_1": "So sabbavibhavajātaṁ dīnānāthakapaṇaddhikādīnaṁ vissajjetvā himavantasamīpaṁ gantvā tāpasapabbajjaṁ pabbajitvā",
  "atk-s0511a16:31_2": "aṭṭha samāpattiyo pañca abhiññāyo ca nibbattetvā mahiddhiko mahānubhāvo hutvā mahājanassa kusalākusalānaṁ",
  "atk-s0511a16:31_3": "dhammānaṁ anavajjasāvajjabhāvañca dassetvā buddhuppādaṁ āgamayamāno aṭṭhāsi.",
  "atk-s0511a16:32_0": "Athāparena samayena atthadassimhi lokanāyake loke uppajjitvā sudassanamahānagare aṭṭhannaṁ parisānaṁ",
  "atk-s0511a16:32_1": "majjhe dhammāmatavassaṁ vassente tassa dhammaṁ sutvā saggalokaṁ gantvā dibbāni mandāravapadumapāricchattakādīni",
  "atk-s0511a16:32_2": "pupphāni devalokato āharitvā attano ānubhāvaṁ dassento dissamānasarīro catūsu disāsu catuddīpikamahāmegho",
  "atk-s0511a16:32_3": "viya pupphavassaṁ vassetvā samantato pupphamaṇḍapaṁ pupphamayagghitoraṇahemajālādīni pupphamayāni katvā",
  "atk-s0511a16:32_4": "mandāravapupphacchattena dasabalaṁ pūjesi.",
  "atk-s0511a16:32_5": "Sopi naṁ bhagavā –",
  "atk-s0511a16:32_6": "“anāgate gotamo nāma buddho bhavissatī”ti byākāsi.",
  "atk-s0511a16:32_7": "Tena vuttaṁ –",
  "atk-s0511a16:33_0": "9.",
  "atk-s0511a16:34_0": "“Ahaṁ tena samayena, jaṭilo uggatāpano;",
  "atk-s0511a16:35_0": "Susīmo nāma nāmena, mahiyā seṭṭhasammato.",
  "atk-s0511a16:36_0": "10.",
  "atk-s0511a16:37_0": "“Dibbaṁ mandāravaṁ pupphaṁ, padumaṁ pāricchattakaṁ;",
  "atk-s0511a16:38_0": "Devalokā haritvāna, sambuddhamabhipūjayiṁ.",
  "atk-s0511a16:39_0": "11.",
  "atk-s0511a16:40_0": "“Sopi maṁ buddho byākāsi, atthadassī mahāmuni;",
  "atk-s0511a16:41_0": "Aṭṭhārase kappasate, ayaṁ buddho bhavissati.",
  "atk-s0511a16:42_0": "12.",
  "atk-s0511a16:43_0": "“Padhānaṁ padahitvāna…pe… hessāma sammukhā imaṁ.",
  "atk-s0511a16:44_0": "13.",
  "atk-s0511a16:45_0": "“Tassāpi vacanaṁ sutvā, haṭṭho saṁviggamānaso;",
  "atk-s0511a16:46_0": "Uttariṁ vatamadhiṭṭhāsiṁ, dasapāramipūriyā”ti.",
  "atk-s0511a16:47_0": "Tattha jaṭiloti jaṭā assa atthīti jaṭilo.",
  "atk-s0511a16:47_1": "Mahiyā seṭṭhasammatoti sakalenapi lokena seṭṭho uttamo pavaroti evaṁ sammato sambhāvitoti attho.",
  "atk-s0511a16:48_0": "Tassa pana bhagavato sobhanaṁ nāma nagaraṁ ahosi.",
  "atk-s0511a16:48_1": "Sāgaro nāma rājā pitā,",
  "atk-s0511a16:48_2": "sudassanā nāma mātā,",
  "atk-s0511a16:48_3": "santo upasanto ca dve aggasāvakā,",
  "atk-s0511a16:48_4": "abhayo nāmupaṭṭhāko,",
  "atk-s0511a16:48_5": "dhammā ca sudhammā ca dve aggasāvikā,",
  "atk-s0511a16:48_6": "campakarukkho bodhi,",
  "atk-s0511a16:48_7": "sarīraṁ asītihatthubbedhaṁ ahosi.",
  "atk-s0511a16:48_8": "Sarīrappabhā samantato sabbakālaṁ yojanamattaṁ pharitvā aṭṭhāsi,",
  "atk-s0511a16:48_9": "āyu vassasatasahassaṁ,",
  "atk-s0511a16:48_10": "visākhā nāmassa aggamahesī,",
  "atk-s0511a16:48_11": "selo nāma putto,",
  "atk-s0511a16:48_12": "assayānena nikkhami.",
  "atk-s0511a16:48_13": "Tena vuttaṁ –",
  "atk-s0511a16:49_0": "14.",
  "atk-s0511a16:50_0": "“Sobhanaṁ nāma nagaraṁ, sāgaro nāma khattiyo;",
  "atk-s0511a16:51_0": "Sudassanā nāma janikā, atthadassissa satthuno.",
  "atk-s0511a16:52_0": "19.",
  "atk-s0511a16:53_0": "“Santo ca upasanto ca, ahesuṁ aggasāvakā;",
  "atk-s0511a16:54_0": "Abhayo nāmupaṭṭhāko, atthadassissa satthuno.",
  "atk-s0511a16:55_0": "20.",
  "atk-s0511a16:56_0": "“Dhammā ceva sudhammā ca, ahesuṁ aggasāvikā;",
  "atk-s0511a16:57_0": "Bodhi tassa bhagavato, campakoti pavuccati.",
  "atk-s0511a16:58_0": "22.",
  "atk-s0511a16:59_0": "“Sopi buddho asamasamo, asītihatthamuggato;",
  "atk-s0511a16:60_0": "Sobhate sālarājāva, uḷurājāva pūrito.",
  "atk-s0511a16:61_0": "23.",
  "atk-s0511a16:62_0": "“Tassa pākatikā raṁsī, anekasatakoṭiyo;",
  "atk-s0511a16:63_0": "Uddhaṁ adho dasa disā, pharanti yojanaṁ sadā.",
  "atk-s0511a16:64_0": "24.",
  "atk-s0511a16:65_0": "“Sopi buddho narāsabho, sabbasattuttamo muni;",
  "atk-s0511a16:66_0": "Vassasatasahassāni, loke aṭṭhāsi cakkhumā.",
  "atk-s0511a16:67_0": "25.",
  "atk-s0511a16:68_0": "“Atulaṁ dassetvā obhāsaṁ, virocetvā sadevake;",
  "atk-s0511a16:69_0": "Sopi aniccataṁ patto, yathaggupādānasaṅkhayā”ti.",
  "atk-s0511a16:70_0": "Tattha uḷurājāva pūritoti saradasamayaparipuṇṇavimalasakalamaṇḍalo tārakarājā viyāti attho.",
  "atk-s0511a16:70_1": "Pākatikāti pakativasena uppajjamānā,",
  "atk-s0511a16:70_2": "na adhiṭṭhānavasena.",
  "atk-s0511a16:70_3": "Yadā icchati bhagavā,",
  "atk-s0511a16:70_4": "tadā anekakoṭisatasahassepi cakkavāḷe ābhāya phareyya.",
  "atk-s0511a16:70_5": "Raṁsīti rasmiyo.",
  "atk-s0511a16:70_6": "Upādānasaṅkhayāti upādānakkhayā indhanakkhayā aggi viya.",
  "atk-s0511a16:70_7": "Sopi bhagavā catunnaṁ upādānānaṁ khayena anupādisesāya nibbānadhātuyā anupamanagare anomārāme parinibbāyi.",
  "atk-s0511a16:70_8": "Dhātuyo panassa adhiṭṭhānena vikiriṁsu.",
  "atk-s0511a16:70_9": "Sesamettha gāthāsu uttānamevāti.",
  "atk-s0511a16:71_0": "Atthadassībuddhavaṁsavaṇṇanā niṭṭhitā.",
  "atk-s0511a16:72_0": "Niṭṭhito cuddasamo buddhavaṁso."
}