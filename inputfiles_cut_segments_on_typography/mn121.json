{
  "mn121:0.1_0": "Majjhima Nikāya 121",
  "mn121:0.2_0": "Cūḷasuññatasutta",
  "mn121:1.1_0": "Evaṁ me sutaṁ—",
  "mn121:1.2_0": "ekaṁ samayaṁ bhagavā sāvatthiyaṁ viharati pubbārāme migāramātupāsāde.",
  "mn121:2.1_0": "Atha kho āyasmā ānando sāyanhasamayaṁ paṭisallānā vuṭṭhito yena bhagavā tenupasaṅkami;",
  "mn121:2.1_1": "upasaṅkamitvā bhagavantaṁ abhivādetvā ekamantaṁ nisīdi.",
  "mn121:2.1_2": "Ekamantaṁ nisinno kho āyasmā ānando bhagavantaṁ etadavoca:",
  "mn121:3.1_0": "“Ekamidaṁ, bhante, samayaṁ bhagavā sakkesu viharati nagarakaṁ nāma sakyānaṁ nigamo.",
  "mn121:3.2_0": "Tattha me, bhante, bhagavato sammukhā sutaṁ, sammukhā paṭiggahitaṁ:",
  "mn121:3.3_0": "‘suññatāvihārenāhaṁ, ānanda, etarahi bahulaṁ viharāmī’ti.",
  "mn121:3.4_0": "Kacci metaṁ, bhante, sussutaṁ suggahitaṁ sumanasikataṁ sūpadhāritan”ti?",
  "mn121:3.5_0": "“Taggha te etaṁ, ānanda, sussutaṁ suggahitaṁ sumanasikataṁ sūpadhāritaṁ.",
  "mn121:3.6_0": "Pubbepāhaṁ, ānanda, etarahipi suññatāvihārena bahulaṁ viharāmi.",
  "mn121:4.1_0": "Seyyathāpi, ānanda,",
  "mn121:4.1_1": "ayaṁ migāramātupāsādo suñño hatthigavassavaḷavena,",
  "mn121:4.1_2": "suñño jātarūparajatena,",
  "mn121:4.1_3": "suñño itthipurisasannipātena atthi cevidaṁ asuññataṁ yadidaṁ—",
  "mn121:4.2_0": "bhikkhusaṅghaṁ paṭicca ekattaṁ;",
  "mn121:4.3_0": "evameva kho, ānanda,",
  "mn121:4.3_1": "bhikkhu amanasikaritvā gāmasaññaṁ,",
  "mn121:4.3_2": "amanasikaritvā manussasaññaṁ,",
  "mn121:4.3_3": "araññasaññaṁ paṭicca manasi karoti ekattaṁ.",
  "mn121:4.4_0": "Tassa araññasaññāya cittaṁ pakkhandati pasīdati santiṭṭhati adhimuccati.",
  "mn121:4.5_0": "So evaṁ pajānāti:",
  "mn121:4.6_0": "‘ye assu darathā gāmasaññaṁ paṭicca tedha na santi,",
  "mn121:4.6_1": "ye assu darathā manussasaññaṁ paṭicca tedha na santi,",
  "mn121:4.6_2": "atthi cevāyaṁ darathamattā yadidaṁ—",
  "mn121:4.7_0": "araññasaññaṁ paṭicca ekattan’ti.",
  "mn121:4.8_0": "So ‘suññamidaṁ saññāgataṁ gāmasaññāyā’ti pajānāti,",
  "mn121:4.8_1": "‘suññamidaṁ saññāgataṁ manussasaññāyā’ti pajānāti,",
  "mn121:4.8_2": "‘atthi cevidaṁ asuññataṁ yadidaṁ—",
  "mn121:4.9_0": "araññasaññaṁ paṭicca ekattan’ti.",
  "mn121:4.10_0": "Iti yañhi kho tattha na hoti tena taṁ suññaṁ samanupassati,",
  "mn121:4.10_1": "yaṁ pana tattha avasiṭṭhaṁ hoti taṁ ‘santamidaṁ atthī’ti pajānāti.",
  "mn121:4.11_0": "Evampissa esā, ānanda, yathābhuccā avipallatthā parisuddhā suññatāvakkanti bhavati.",
  "mn121:5.1_0": "Puna caparaṁ, ānanda,",
  "mn121:5.1_1": "bhikkhu amanasikaritvā manussasaññaṁ,",
  "mn121:5.1_2": "amanasikaritvā araññasaññaṁ,",
  "mn121:5.1_3": "pathavīsaññaṁ paṭicca manasi karoti ekattaṁ.",
  "mn121:5.2_0": "Tassa pathavīsaññāya cittaṁ pakkhandati pasīdati santiṭṭhati adhimuccati.",
  "mn121:5.3_0": "Seyyathāpi, ānanda, āsabhacammaṁ saṅkusatena suvihataṁ vigatavalikaṁ;",
  "mn121:5.4_0": "evameva kho, ānanda,",
  "mn121:5.4_1": "bhikkhu yaṁ imissā pathaviyā ukkūlavikkūlaṁ nadīviduggaṁ khāṇukaṇṭakaṭṭhānaṁ pabbatavisamaṁ taṁ sabbaṁ",
  "mn121:5.4_2": "amanasikaritvā pathavīsaññaṁ paṭicca manasi karoti ekattaṁ.",
  "mn121:5.5_0": "Tassa pathavīsaññāya cittaṁ pakkhandati pasīdati santiṭṭhati adhimuccati.",
  "mn121:5.6_0": "So evaṁ pajānāti:",
  "mn121:5.7_0": "‘ye assu darathā manussasaññaṁ paṭicca tedha na santi,",
  "mn121:5.7_1": "ye assu darathā araññasaññaṁ paṭicca tedha na santi,",
  "mn121:5.7_2": "atthi cevāyaṁ darathamattā yadidaṁ—",
  "mn121:5.8_0": "pathavīsaññaṁ paṭicca ekattan’ti.",
  "mn121:5.9_0": "So ‘suññamidaṁ saññāgataṁ manussasaññāyā’ti pajānāti,",
  "mn121:5.9_1": "‘suññamidaṁ saññāgataṁ araññasaññāyā’ti pajānāti,",
  "mn121:5.9_2": "‘atthi cevidaṁ asuññataṁ yadidaṁ—",
  "mn121:5.10_0": "pathavīsaññaṁ paṭicca ekattan’ti.",
  "mn121:5.11_0": "Iti yañhi kho tattha na hoti tena taṁ suññaṁ samanupassati,",
  "mn121:5.11_1": "yaṁ pana tattha avasiṭṭhaṁ hoti taṁ ‘santamidaṁ atthī’ti pajānāti.",
  "mn121:5.12_0": "Evampissa esā, ānanda, yathābhuccā avipallatthā parisuddhā suññatāvakkanti bhavati.",
  "mn121:6.1_0": "Puna caparaṁ, ānanda,",
  "mn121:6.1_1": "bhikkhu amanasikaritvā araññasaññaṁ,",
  "mn121:6.1_2": "amanasikaritvā pathavīsaññaṁ,",
  "mn121:6.1_3": "ākāsānañcāyatanasaññaṁ paṭicca manasi karoti ekattaṁ.",
  "mn121:6.2_0": "Tassa ākāsānañcāyatanasaññāya cittaṁ pakkhandati pasīdati santiṭṭhati adhimuccati.",
  "mn121:6.3_0": "So evaṁ pajānāti:",
  "mn121:6.4_0": "‘ye assu darathā araññasaññaṁ paṭicca tedha na santi,",
  "mn121:6.4_1": "ye assu darathā pathavīsaññaṁ paṭicca tedha na santi,",
  "mn121:6.4_2": "atthi cevāyaṁ darathamattā yadidaṁ—",
  "mn121:6.5_0": "ākāsānañcāyatanasaññaṁ paṭicca ekattan’ti.",
  "mn121:6.6_0": "So ‘suññamidaṁ saññāgataṁ araññasaññāyā’ti pajānāti,",
  "mn121:6.6_1": "‘suññamidaṁ saññāgataṁ pathavīsaññāyā’ti pajānāti,",
  "mn121:6.6_2": "‘atthi cevidaṁ asuññataṁ yadidaṁ—",
  "mn121:6.7_0": "ākāsānañcāyatanasaññaṁ paṭicca ekattan’ti.",
  "mn121:6.8_0": "Iti yañhi kho tattha na hoti tena taṁ suññaṁ samanupassati,",
  "mn121:6.8_1": "yaṁ pana tattha avasiṭṭhaṁ hoti taṁ ‘santamidaṁ atthī’ti pajānāti.",
  "mn121:6.9_0": "Evampissa esā, ānanda, yathābhuccā avipallatthā parisuddhā suññatāvakkanti bhavati.",
  "mn121:7.1_0": "Puna caparaṁ, ānanda,",
  "mn121:7.1_1": "bhikkhu amanasikaritvā pathavīsaññaṁ,",
  "mn121:7.1_2": "amanasikaritvā ākāsānañcāyatanasaññaṁ,",
  "mn121:7.1_3": "viññāṇañcāyatanasaññaṁ paṭicca manasi karoti ekattaṁ.",
  "mn121:7.2_0": "Tassa viññāṇañcāyatanasaññāya cittaṁ pakkhandati pasīdati santiṭṭhati adhimuccati.",
  "mn121:7.3_0": "So evaṁ pajānāti:",
  "mn121:7.4_0": "‘ye assu darathā pathavīsaññaṁ paṭicca tedha na santi,",
  "mn121:7.4_1": "ye assu darathā ākāsānañcāyatanasaññaṁ paṭicca tedha na santi,",
  "mn121:7.4_2": "atthi cevāyaṁ darathamattā yadidaṁ—",
  "mn121:7.5_0": "viññāṇañcāyatanasaññaṁ paṭicca ekattan’ti.",
  "mn121:7.6_0": "So ‘suññamidaṁ saññāgataṁ pathavīsaññāyā’ti pajānāti,",
  "mn121:7.6_1": "‘suññamidaṁ saññāgataṁ ākāsānañcāyatanasaññāyā’ti pajānāti,",
  "mn121:7.6_2": "‘atthi cevidaṁ asuññataṁ yadidaṁ—",
  "mn121:7.7_0": "viññāṇañcāyatanasaññaṁ paṭicca ekattan’ti.",
  "mn121:7.8_0": "Iti yañhi kho tattha na hoti tena taṁ suññaṁ samanupassati,",
  "mn121:7.8_1": "yaṁ pana tattha avasiṭṭhaṁ hoti taṁ ‘santamidaṁ atthī’ti pajānāti.",
  "mn121:7.9_0": "Evampissa esā, ānanda, yathābhuccā avipallatthā parisuddhā suññatāvakkanti bhavati.",
  "mn121:8.1_0": "Puna caparaṁ, ānanda,",
  "mn121:8.1_1": "bhikkhu amanasikaritvā ākāsānañcāyatanasaññaṁ,",
  "mn121:8.1_2": "amanasikaritvā viññāṇañcāyatanasaññaṁ,",
  "mn121:8.1_3": "ākiñcaññāyatanasaññaṁ paṭicca manasi karoti ekattaṁ.",
  "mn121:8.2_0": "Tassa ākiñcaññāyatanasaññāya cittaṁ pakkhandati pasīdati santiṭṭhati adhimuccati.",
  "mn121:8.3_0": "So evaṁ pajānāti:",
  "mn121:8.4_0": "‘ye assu darathā ākāsānañcāyatanasaññaṁ paṭicca tedha na santi,",
  "mn121:8.4_1": "ye assu darathā viññāṇañcāyatanasaññaṁ paṭicca tedha na santi,",
  "mn121:8.4_2": "atthi cevāyaṁ darathamattā yadidaṁ—",
  "mn121:8.5_0": "ākiñcaññāyatanasaññaṁ paṭicca ekattan’ti.",
  "mn121:8.6_0": "So ‘suññamidaṁ saññāgataṁ ākāsānañcāyatanasaññāyā’ti pajānāti,",
  "mn121:8.6_1": "‘suññamidaṁ saññāgataṁ viññāṇañcāyatanasaññāyā’ti pajānāti,",
  "mn121:8.6_2": "‘atthi cevidaṁ asuññataṁ yadidaṁ—",
  "mn121:8.7_0": "ākiñcaññāyatanasaññaṁ paṭicca ekattan’ti.",
  "mn121:8.8_0": "Iti yañhi kho tattha na hoti tena taṁ suññaṁ samanupassati,",
  "mn121:8.8_1": "yaṁ pana tattha avasiṭṭhaṁ hoti taṁ ‘santamidaṁ atthī’ti pajānāti.",
  "mn121:8.9_0": "Evampissa esā, ānanda, yathābhuccā avipallatthā parisuddhā suññatāvakkanti bhavati.",
  "mn121:9.1_0": "Puna caparaṁ,",
  "mn121:9.1_1": "ānanda bhikkhu amanasikaritvā viññāṇañcāyatanasaññaṁ,",
  "mn121:9.1_2": "amanasikaritvā ākiñcaññāyatanasaññaṁ,",
  "mn121:9.1_3": "nevasaññānāsaññāyatanasaññaṁ paṭicca manasi karoti ekattaṁ.",
  "mn121:9.2_0": "Tassa nevasaññānāsaññāyatanasaññāya cittaṁ pakkhandati pasīdati santiṭṭhati adhimuccati.",
  "mn121:9.3_0": "So evaṁ pajānāti:",
  "mn121:9.4_0": "‘ye assu darathā viññāṇañcāyatanasaññaṁ paṭicca tedha na santi,",
  "mn121:9.4_1": "ye assu darathā ākiñcaññāyatanasaññaṁ paṭicca tedha na santi,",
  "mn121:9.4_2": "atthi cevāyaṁ darathamattā yadidaṁ—",
  "mn121:9.5_0": "nevasaññānāsaññāyatanasaññaṁ paṭicca ekattan’ti.",
  "mn121:9.6_0": "So ‘suññamidaṁ saññāgataṁ viññāṇañcāyatanasaññāyā’ti pajānāti,",
  "mn121:9.6_1": "‘suññamidaṁ saññāgataṁ ākiñcaññāyatanasaññāyā’ti pajānāti,",
  "mn121:9.6_2": "‘atthi cevidaṁ asuññataṁ yadidaṁ—",
  "mn121:9.7_0": "nevasaññānāsaññāyatanasaññaṁ paṭicca ekattan’ti.",
  "mn121:9.8_0": "Iti yañhi kho tattha na hoti tena taṁ suññaṁ samanupassati,",
  "mn121:9.8_1": "yaṁ pana tattha avasiṭṭhaṁ hoti taṁ ‘santamidaṁ atthī’ti pajānāti.",
  "mn121:9.9_0": "Evampissa esā, ānanda, yathābhuccā avipallatthā parisuddhā suññatāvakkanti bhavati.",
  "mn121:10.1_0": "Puna caparaṁ, ānanda,",
  "mn121:10.1_1": "bhikkhu amanasikaritvā ākiñcaññāyatanasaññaṁ,",
  "mn121:10.1_2": "amanasikaritvā nevasaññānāsaññāyatanasaññaṁ,",
  "mn121:10.1_3": "animittaṁ cetosamādhiṁ paṭicca manasi karoti ekattaṁ.",
  "mn121:10.2_0": "Tassa animitte cetosamādhimhi cittaṁ pakkhandati pasīdati santiṭṭhati adhimuccati.",
  "mn121:10.3_0": "So evaṁ pajānāti:",
  "mn121:10.4_0": "‘ye assu darathā ākiñcaññāyatanasaññaṁ paṭicca tedha na santi,",
  "mn121:10.4_1": "ye assu darathā nevasaññānāsaññāyatanasaññaṁ paṭicca tedha na santi,",
  "mn121:10.4_2": "atthi cevāyaṁ darathamattā yadidaṁ—",
  "mn121:10.5_0": "imameva kāyaṁ paṭicca saḷāyatanikaṁ jīvitapaccayā’ti.",
  "mn121:10.6_0": "So ‘suññamidaṁ saññāgataṁ ākiñcaññāyatanasaññāyā’ti pajānāti,",
  "mn121:10.6_1": "‘suññamidaṁ saññāgataṁ nevasaññānāsaññāyatanasaññāyā’ti pajānāti,",
  "mn121:10.6_2": "‘atthi cevidaṁ asuññataṁ yadidaṁ—",
  "mn121:10.7_0": "imameva kāyaṁ paṭicca saḷāyatanikaṁ jīvitapaccayā’ti.",
  "mn121:10.8_0": "Iti yañhi kho tattha na hoti tena taṁ suññaṁ samanupassati,",
  "mn121:10.8_1": "yaṁ pana tattha avasiṭṭhaṁ hoti taṁ ‘santamidaṁ atthī’ti pajānāti.",
  "mn121:10.9_0": "Evampissa esā, ānanda, yathābhuccā avipallatthā parisuddhā suññatāvakkanti bhavati.",
  "mn121:11.1_0": "Puna caparaṁ, ānanda,",
  "mn121:11.1_1": "bhikkhu amanasikaritvā ākiñcaññāyatanasaññaṁ,",
  "mn121:11.1_2": "amanasikaritvā nevasaññānāsaññāyatanasaññaṁ,",
  "mn121:11.1_3": "animittaṁ cetosamādhiṁ paṭicca manasi karoti ekattaṁ.",
  "mn121:11.2_0": "Tassa animitte cetosamādhimhi cittaṁ pakkhandati pasīdati santiṭṭhati adhimuccati.",
  "mn121:11.3_0": "So evaṁ pajānāti:",
  "mn121:11.4_0": "‘ayampi kho animitto cetosamādhi abhisaṅkhato abhisañcetayito’.",
  "mn121:11.5_0": "‘Yaṁ kho pana kiñci abhisaṅkhataṁ abhisañcetayitaṁ tadaniccaṁ nirodhadhamman’ti pajānāti.",
  "mn121:11.6_0": "Tassa evaṁ jānato evaṁ passato kāmāsavāpi cittaṁ vimuccati,",
  "mn121:11.6_1": "bhavāsavāpi cittaṁ vimuccati,",
  "mn121:11.6_2": "avijjāsavāpi cittaṁ vimuccati.",
  "mn121:11.7_0": "Vimuttasmiṁ vimuttamiti ñāṇaṁ hoti.",
  "mn121:11.8_0": "‘Khīṇā jāti, vusitaṁ brahmacariyaṁ, kataṁ karaṇīyaṁ, nāparaṁ itthattāyā’ti pajānāti.",
  "mn121:12.1_0": "So evaṁ pajānāti:",
  "mn121:12.2_0": "‘ye assu darathā kāmāsavaṁ paṭicca tedha na santi,",
  "mn121:12.2_1": "ye assu darathā bhavāsavaṁ paṭicca tedha na santi,",
  "mn121:12.2_2": "ye assu darathā avijjāsavaṁ paṭicca tedha na santi,",
  "mn121:12.2_3": "atthi cevāyaṁ darathamattā yadidaṁ—",
  "mn121:12.3_0": "imameva kāyaṁ paṭicca saḷāyatanikaṁ jīvitapaccayā’ti.",
  "mn121:12.4_0": "So ‘suññamidaṁ saññāgataṁ kāmāsavenā’ti pajānāti,",
  "mn121:12.4_1": "‘suññamidaṁ saññāgataṁ bhavāsavenā’ti pajānāti,",
  "mn121:12.4_2": "‘suññamidaṁ saññāgataṁ avijjāsavenā’ti pajānāti,",
  "mn121:12.4_3": "‘atthi cevidaṁ asuññataṁ yadidaṁ—",
  "mn121:12.5_0": "imameva kāyaṁ paṭicca saḷāyatanikaṁ jīvitapaccayā’ti.",
  "mn121:12.6_0": "Iti yañhi kho tattha na hoti tena taṁ suññaṁ samanupassati,",
  "mn121:12.6_1": "yaṁ pana tattha avasiṭṭhaṁ hoti taṁ ‘santamidaṁ atthī’ti pajānāti.",
  "mn121:12.7_0": "Evampissa esā, ānanda, yathābhuccā avipallatthā parisuddhā paramānuttarā suññatāvakkanti bhavati.",
  "mn121:13.1_0": "Yepi hi keci, ānanda,",
  "mn121:13.1_1": "atītamaddhānaṁ samaṇā vā brāhmaṇā vā parisuddhaṁ paramānuttaraṁ suññataṁ upasampajja vihariṁsu,",
  "mn121:13.1_2": "sabbe te imaṁyeva parisuddhaṁ paramānuttaraṁ suññataṁ upasampajja vihariṁsu.",
  "mn121:13.2_0": "Yepi hi keci, ānanda,",
  "mn121:13.2_1": "anāgatamaddhānaṁ samaṇā vā brāhmaṇā vā parisuddhaṁ paramānuttaraṁ suññataṁ upasampajja viharissanti,",
  "mn121:13.2_2": "sabbe te imaṁyeva parisuddhaṁ paramānuttaraṁ suññataṁ upasampajja viharissanti.",
  "mn121:13.3_0": "Yepi hi keci, ānanda,",
  "mn121:13.3_1": "etarahi samaṇā vā brāhmaṇā vā parisuddhaṁ paramānuttaraṁ suññataṁ upasampajja viharanti,",
  "mn121:13.3_2": "sabbe te imaṁyeva parisuddhaṁ paramānuttaraṁ suññataṁ upasampajja viharanti.",
  "mn121:13.4_0": "Tasmātiha, ānanda, ‘parisuddhaṁ paramānuttaraṁ suññataṁ upasampajja viharissāmā’ti—",
  "mn121:13.5_0": "evañhi vo, ānanda, sikkhitabban”ti.",
  "mn121:13.6_0": "Idamavoca bhagavā.",
  "mn121:13.7_0": "Attamano āyasmā ānando bhagavato bhāsitaṁ abhinandīti.",
  "mn121:13.8_0": "Cūḷasuññatasuttaṁ niṭṭhitaṁ paṭhamaṁ."
}