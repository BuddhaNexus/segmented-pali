{
  "ud2.10:0.1_0": "Udāna 2.10",
  "ud2.10:0.2_0": "Bhaddiyasutta",
  "ud2.10:1.1_0": "Evaṁ me sutaṁ—",
  "ud2.10:1.2_0": "ekaṁ samayaṁ bhagavā anupiyāyaṁ viharati ambavane.",
  "ud2.10:1.3_0": "Tena kho pana samayena āyasmā bhaddiyo kāḷīgodhāya putto araññagatopi rukkhamūlagatopi suññāgāragatopi abhikkhaṇaṁ udānaṁ udānesi:",
  "ud2.10:1.4_0": "“aho sukhaṁ, aho sukhan”ti.",
  "ud2.10:2.1_0": "Assosuṁ kho sambahulā bhikkhū āyasmato bhaddiyassa kāḷīgodhāya puttassa araññagatassapi rukkhamūlagatassapi",
  "ud2.10:2.1_1": "suññāgāragatassapi abhikkhaṇaṁ udānaṁ udānentassa:",
  "ud2.10:2.2_0": "“aho sukhaṁ, aho sukhan”ti.",
  "ud2.10:2.3_0": "Sutvāna nesaṁ etadahosi:",
  "ud2.10:2.4_0": "“nissaṁsayaṁ kho, āvuso, āyasmā bhaddiyo kāḷīgodhāya putto anabhirato brahmacariyaṁ carati,",
  "ud2.10:2.5_0": "yaṁsa pubbe agāriyabhūtassa rajjasukhaṁ,",
  "ud2.10:2.5_1": "so tamanussaramāno araññagatopi rukkhamūlagatopi suññāgāragatopi abhikkhaṇaṁ udānaṁ udānesi:",
  "ud2.10:2.6_0": "‘aho sukhaṁ, aho sukhan’”ti.",
  "ud2.10:3.1_0": "Atha kho sambahulā bhikkhū yena bhagavā tenupasaṅkamiṁsu;",
  "ud2.10:3.1_1": "upasaṅkamitvā bhagavantaṁ abhivādetvā ekamantaṁ nisīdiṁsu.",
  "ud2.10:3.1_2": "Ekamantaṁ nisinnā kho te bhikkhū bhagavantaṁ etadavocuṁ:",
  "ud2.10:3.2_0": "“āyasmā, bhante,",
  "ud2.10:3.2_1": "bhaddiyo kāḷīgodhāya putto araññagatopi rukkhamūlagatopi suññāgāragatopi abhikkhaṇaṁ udānaṁ udānesi:",
  "ud2.10:3.3_0": "‘aho sukhaṁ, aho sukhan’ti.",
  "ud2.10:3.4_0": "Nissaṁsayaṁ kho, bhante, āyasmā bhaddiyo kāḷīgodhāya putto anabhirato brahmacariyaṁ carati.",
  "ud2.10:3.5_0": "Yaṁsa pubbe agāriyabhūtassa rajjasukhaṁ,",
  "ud2.10:3.5_1": "so tamanussaramāno araññagatopi rukkhamūlagatopi suññāgāragatopi abhikkhaṇaṁ udānaṁ udānesi:",
  "ud2.10:3.6_0": "‘aho sukhaṁ, aho sukhan’”ti.",
  "ud2.10:4.1_0": "Atha kho bhagavā aññataraṁ bhikkhuṁ āmantesi:",
  "ud2.10:4.2_0": "“ehi tvaṁ, bhikkhu, mama vacanena bhaddiyaṁ bhikkhuṁ āmantehi:",
  "ud2.10:4.3_0": "‘satthā taṁ, āvuso bhaddiya, āmantetī’”ti.",
  "ud2.10:5.1_0": "“Evaṁ,",
  "ud2.10:5.1_1": "bhante”ti kho so bhikkhu bhagavato paṭissutvā yenāyasmā bhaddiyo kāḷīgodhāya putto tenupasaṅkami;",
  "ud2.10:5.1_2": "upasaṅkamitvā bhaddiyaṁ kāḷīgodhāya puttaṁ etadavoca:",
  "ud2.10:5.2_0": "“satthā taṁ, āvuso bhaddiya, āmantetī”ti.",
  "ud2.10:5.3_0": "“Evamāvuso”ti kho āyasmā bhaddiyo kāḷīgodhāya putto tassa bhikkhuno paṭissutvā yena bhagavā tenupasaṅkami;",
  "ud2.10:5.3_1": "upasaṅkamitvā bhagavantaṁ abhivādetvā ekamantaṁ nisīdi.",
  "ud2.10:5.3_2": "Ekamantaṁ nisinnaṁ kho āyasmantaṁ bhaddiyaṁ kāḷīgodhāya puttaṁ bhagavā etadavoca:",
  "ud2.10:6.1_0": "“Saccaṁ kira tvaṁ, bhaddiya,",
  "ud2.10:6.1_1": "araññagatopi rukkhamūlagatopi suññāgāragatopi abhikkhaṇaṁ udānaṁ udānesi:",
  "ud2.10:6.2_0": "‘aho sukhaṁ, aho sukhan’”ti.",
  "ud2.10:6.3_0": "“Evaṁ, bhante”ti.",
  "ud2.10:7.1_0": "“Kiṁ pana tvaṁ, bhaddiya,",
  "ud2.10:7.1_1": "atthavasaṁ sampassamāno araññagatopi rukkhamūlagatopi suññāgāragatopi abhikkhaṇaṁ udānaṁ udānesi:",
  "ud2.10:7.2_0": "‘aho sukhaṁ, aho sukhan’”ti.",
  "ud2.10:7.3_0": "“Pubbe me, bhante,",
  "ud2.10:7.3_1": "agāriyabhūtassa rajjaṁ kārentassa antopi antepure rakkhā susaṁvihitā ahosi,",
  "ud2.10:7.3_2": "bahipi antepure rakkhā susaṁvihitā ahosi,",
  "ud2.10:7.3_3": "antopi nagare rakkhā susaṁvihitā ahosi,",
  "ud2.10:7.3_4": "bahipi nagare rakkhā susaṁvihitā ahosi,",
  "ud2.10:7.3_5": "antopi janapade rakkhā susaṁvihitā ahosi,",
  "ud2.10:7.3_6": "bahipi janapade rakkhā susaṁvihitā ahosi.",
  "ud2.10:7.4_0": "So kho ahaṁ, bhante, evaṁ rakkhito gopito santo bhīto ubbiggo ussaṅkī utrāsī vihāsiṁ.",
  "ud2.10:7.5_0": "Etarahi kho panāhaṁ, bhante,",
  "ud2.10:7.5_1": "araññagatopi rukkhamūlagatopi suññāgāragatopi eko abhīto anubbiggo anussaṅkī anutrāsī appossukko pannalomo paradattavutto,",
  "ud2.10:7.5_2": "migabhūtena cetasā viharāmi.",
  "ud2.10:7.6_0": "Imaṁ kho ahaṁ, bhante,",
  "ud2.10:7.6_1": "atthavasaṁ sampassamāno araññagatopi rukkhamūlagatopi suññāgāragatopi abhikkhaṇaṁ udānaṁ udānesiṁ:",
  "ud2.10:7.7_0": "‘aho sukhaṁ, aho sukhan’”ti.",
  "ud2.10:8.1_0": "Atha kho bhagavā etamatthaṁ viditvā tāyaṁ velāyaṁ imaṁ udānaṁ udānesi:",
  "ud2.10:9.1_0": "“Yassantarato na santi kopā,",
  "ud2.10:9.2_0": "Itibhavābhavatañca vītivatto;",
  "ud2.10:9.3_0": "Taṁ vigatabhayaṁ sukhiṁ asokaṁ,",
  "ud2.10:9.4_0": "Devā nānubhavanti dassanāyā”ti.",
  "ud2.10:9.5_0": "Dasamaṁ.",
  "ud2.10:9.6_0": "Mucalindavaggo dutiyo.",
  "ud2.10:10.0_0": "Tassuddānaṁ",
  "ud2.10:10.1_0": "Mucalindo rājā daṇḍena,",
  "ud2.10:10.2_0": "sakkāro upāsakena ca;",
  "ud2.10:10.3_0": "Gabbhinī ekaputto ca,",
  "ud2.10:10.4_0": "suppavāsā visākhā ca;",
  "ud2.10:10.5_0": "Kāḷīgodhāya bhaddiyoti."
}