{
  "atk-abh03a18:0_0": "3. Tatiyavaggo",
  "atk-abh03a18:1_0": "1. Balakathāvaṇṇanā",
  "atk-abh03a18:2_0": "354.",
  "atk-abh03a18:2_1": "Idāni balakathā nāma hoti.",
  "atk-abh03a18:2_2": "Tattha yesaṁ anuruddhasaṁyutte “imesañca panāhaṁ, āvuso,",
  "atk-abh03a18:2_3": "catunnaṁ satipaṭṭhānānaṁ bhāvitattā bahulīkatattā ṭhānañca ṭhānato aṭṭhānañca aṭṭhānato yathābhūtaṁ pajānāmī”tiādīni",
  "atk-abh03a18:2_4": "dasasuttāni ayoniso gahetvā “tathāgatabalaṁ sāvakasādhāraṇa”nti laddhi,",
  "atk-abh03a18:2_5": "seyyathāpi etarahi andhakānaṁ;",
  "atk-abh03a18:2_6": "te sandhāya pucchā sakavādissa,",
  "atk-abh03a18:2_7": "laddhiyaṁ ṭhatvā paṭiññā paravādissa.",
  "atk-abh03a18:2_8": "Tathāgatabalañca nāmetaṁ sāvakehi sādhāraṇampi atthi asādhāraṇampi sādhāraṇāsādhāraṇampi.",
  "atk-abh03a18:2_9": "Tattha āsavānaṁ khaye ñāṇaṁ sādhāraṇaṁ.",
  "atk-abh03a18:2_10": "Indriyaparopariyattiñāṇaṁ asādhāraṇaṁ.",
  "atk-abh03a18:2_11": "Sesaṁ sādhāraṇañca asādhāraṇañca.",
  "atk-abh03a18:2_12": "Ṭhānāṭṭhānādīni hi sāvakā padesena jānanti,",
  "atk-abh03a18:2_13": "tathāgatā nippadesena.",
  "atk-abh03a18:2_14": "Iti tāni uddesato sādhāraṇāni,",
  "atk-abh03a18:2_15": "na niddesato.",
  "atk-abh03a18:2_16": "Ayaṁ pana avisesena sabbampi sādhāraṇanti āha.",
  "atk-abh03a18:2_17": "Tamenaṁ tato vivecetuṁ tathāgatabalaṁ sāvakabalanti puna anuyogo āraddho.",
  "atk-abh03a18:2_18": "Tattha paṭhamapañhe niddesato sabbākāravisayataṁ sandhāya paṭikkhipati.",
  "atk-abh03a18:2_19": "Dutiyapañhe uddesato ṭhānāṭṭhānamattādijānanavasena paṭijānāti.",
  "atk-abh03a18:2_20": "Taññevātiādipañhesu sabbākārena ninnānākaraṇatāya abhāvena paṭikkhipati.",
  "atk-abh03a18:2_21": "Pubbayogo ca pubbacariyā ca atthato ekaṁ,",
  "atk-abh03a18:2_22": "tathā dhammakkhānañca dhammadesanā ca.",
  "atk-abh03a18:3_0": "Indriyaparopariyattipañhe ekadesena sādhāraṇataṁ sandhāya sāvakavisaye paṭijānāti.",
  "atk-abh03a18:4_0": "355.",
  "atk-abh03a18:4_1": "Idāni yasmā uddesato ṭhānāṭṭhānādīni sāvako jānāti,",
  "atk-abh03a18:4_2": "tasmā sāvakassa tathā jānanaṁ pakāsetvā tena jānanamattasāmaññena tesaṁ sāvakasādhāraṇattaṁ patiṭṭhāpetuṁ",
  "atk-abh03a18:4_3": "sāvako ṭhānāṭṭhānaṁjānātītiādayo paravādipañhā honti.",
  "atk-abh03a18:4_4": "Tattha indriyaparopariyattiñāṇaṁ channaṁ asādhāraṇañāṇānaṁ aññataranti na gahitaṁ.",
  "atk-abh03a18:4_5": "Āsavakkhayena vā āsavakkhayanti yaṁ tathāgatassa āsavakkhayena saddhiṁ sāvakassa āsavakkhayaṁ paṭicca vattabbaṁ siyā nānākaraṇaṁ,",
  "atk-abh03a18:4_6": "taṁ natthi.",
  "atk-abh03a18:4_7": "Vimuttiyā vā vimuttinti padepi eseva nayo.",
  "atk-abh03a18:4_8": "Sesamettha uttānatthameva.",
  "atk-abh03a18:5_0": "356.",
  "atk-abh03a18:5_1": "Idāni yaṁ sakavādinā “āsavānaṁ khaye ñāṇaṁ sādhāraṇa”nti anuññātaṁ,",
  "atk-abh03a18:5_2": "tena saddhiṁ saṁsanditvā sesānampi sādhāraṇabhāvaṁ pucchituṁ puna āsavānaṁ khayetiādayo paravādipañhāva honti.",
  "atk-abh03a18:5_3": "Tesaṁ vissajjane sakavādinā āsavakkhaye visesābhāvena taṁ ñāṇaṁ sādhāraṇanti anuññātaṁ.",
  "atk-abh03a18:5_4": "Itaresupi visesābhāvena sādhāraṇatā paṭikkhittā.",
  "atk-abh03a18:5_5": "Puna ṭhānāṭṭhānādīnaṁ āsavakkhayeneva saddhiṁ saṁsanditvā asādhāraṇapucchā paravādisseva.",
  "atk-abh03a18:5_6": "Tattha āsavakkhayañāṇe paṭikkhepo,",
  "atk-abh03a18:5_7": "sesesu ca paṭiññā sakavādissa.",
  "atk-abh03a18:5_8": "Tato indriyaparopariyattena saddhiṁ saṁsanditvā asādhāraṇapucchā paravādissa.",
  "atk-abh03a18:5_9": "Sā saṅkhipitvā dassitā.",
  "atk-abh03a18:5_10": "Tathāpi indriyaparopariyatte paṭiññā,",
  "atk-abh03a18:5_11": "sesesu ca paṭikkhepo sakavādissa.",
  "atk-abh03a18:5_12": "Tato ṭhānāṭṭhānādīhi saddhiṁ saṁsanditvā indriyaparopariyattassa sādhāraṇapucchā paravādissa.",
  "atk-abh03a18:5_13": "Sāpi saṅkhipitvāva dassitā.",
  "atk-abh03a18:5_14": "Tattha indriyaparopariyatte paṭikkhepo.",
  "atk-abh03a18:5_15": "Sesesu ca paṭiññā sakavādissāti.",
  "atk-abh03a18:6_0": "Balakathāvaṇṇanā.",
  "atk-abh03a18:7_0": "2. Ariyantikathāvaṇṇanā",
  "atk-abh03a18:8_0": "357.",
  "atk-abh03a18:8_1": "Idāni ariyantikathā nāma hoti.",
  "atk-abh03a18:8_2": "Tattha yesaṁ “na kevalaṁ āsavakkhayañāṇameva ariyaṁ,",
  "atk-abh03a18:8_3": "atha kho purimānipi nava balāni ariyāni”cceva laddhi,",
  "atk-abh03a18:8_4": "seyyathāpi etarahi andhakānaṁ;",
  "atk-abh03a18:8_5": "te sandhāya ariyanti pucchā sakavādissa,",
  "atk-abh03a18:8_6": "paṭiññā itarassa.",
  "atk-abh03a18:8_7": "Puna yadi taṁ ariyaṁ,",
  "atk-abh03a18:8_8": "maggādīsu tena aññatarena bhavitabbanti maggādivasena pucchā sakavādissa,",
  "atk-abh03a18:8_9": "paṭikkhepo itarassa.",
  "atk-abh03a18:9_0": "Puna suññatārammaṇādivasena pucchā sakavādissa.",
  "atk-abh03a18:9_1": "Tattha dve suññatā –",
  "atk-abh03a18:9_2": "sattasuññatā ca saṅkhārasuññatā ca.",
  "atk-abh03a18:9_3": "Sattasuññatā nāma diṭṭhiyā parikappitena sattena suññā pañcakkhandhā.",
  "atk-abh03a18:9_4": "Saṅkhārasuññatā nāma sabbasaṅkhārehi suññaṁ vivittaṁ nissaṭaṁ nibbānaṁ.",
  "atk-abh03a18:9_5": "Tattha paravādī nibbānārammaṇataṁ sandhāya paṭikkhipati,",
  "atk-abh03a18:9_6": "saṅkhārārammaṇataṁ sandhāya paṭijānāti.",
  "atk-abh03a18:9_7": "Manasi karotīti puṭṭhopi nibbānameva sandhāya paṭikkhipati,",
  "atk-abh03a18:9_8": "saṅkhāre sandhāya paṭijānāti.",
  "atk-abh03a18:9_9": "Tato sakavādinā “ṭhānāṭṭhānādimanasikāro saṅkhārārammaṇo,",
  "atk-abh03a18:9_10": "suññatamanasikāro nibbānārammaṇo”ti imaṁ nayaṁ gahetvā “dvinnaṁ phassānaṁ dvinnaṁ cittānaṁ samodhānaṁ hotī”ti puṭṭho lesokāsaṁ alabhanto paṭikkhipati.",
  "atk-abh03a18:9_11": "Animittāpaṇihitesupi eseva nayo.",
  "atk-abh03a18:9_12": "Sattanimittābhāvato hi khandhā animittā.",
  "atk-abh03a18:9_13": "Saṅkhāranimittābhāvato nibbānaṁ.",
  "atk-abh03a18:9_14": "Ekadhammasmimpi āropetvā ṭhapetabbasaṅkhātena ca paṇidahitabbaṭṭhena paṇihitasaṅkhaṁ gatena sattapaṇidhinā appaṇihitā khandhā.",
  "atk-abh03a18:9_15": "Taṇhāpaṇidhinā taṇhāya vā ārammaṇabhūtena sabbasaṅkhārapaṇidhinā appaṇihitaṁ nibbānaṁ.",
  "atk-abh03a18:9_16": "Tasmā idhāpi paṭikkhepo ca paṭiññā ca purimanayeneva veditabbā.",
  "atk-abh03a18:10_0": "358.",
  "atk-abh03a18:10_1": "Tato “yathā satipaṭṭhānādayo lokuttaradhammā ariyā ceva suññatādiārammaṇā ca,",
  "atk-abh03a18:10_2": "kiṁ te evaṁ ṭhānāṭṭhānañāṇa”nti anulomapaṭilomapucchā honti.",
  "atk-abh03a18:10_3": "Tattha sabbāpi paṭiññā sabbe ca paṭikkhepā paravādisseva.",
  "atk-abh03a18:10_4": "Imināvupāyena sesañāṇesupi pucchāvissajjanaṁ veditabbaṁ.",
  "atk-abh03a18:10_5": "Pāḷiyaṁ pana sesāni saṅkhipitvā avasāne cutūpapātañāṇameva vibhattaṁ.",
  "atk-abh03a18:10_6": "Tato paraṁ sakasamayepi “ariya”nti siddhena āsavānaṁ khayañāṇena saddhiṁ saṁsanditvā sesañāṇānaṁ anulomato ca paṭilomato ca ariyabhāvapucchā honti.",
  "atk-abh03a18:10_7": "Tā sabbā paravādissa,",
  "atk-abh03a18:10_8": "paṭiññā paṭikkhepo ca sakavādissa.",
  "atk-abh03a18:10_9": "Te uttānatthāyeva.",
  "atk-abh03a18:10_10": "Pāḷiyaṁ panettha paṭhamanavamāneva dassetvā satta ñāṇāni saṅkhittānīti.",
  "atk-abh03a18:11_0": "Ariyantikathāvaṇṇanā.",
  "atk-abh03a18:12_0": "3. Vimuttikathāvaṇṇanā",
  "atk-abh03a18:13_0": "363.",
  "atk-abh03a18:13_1": "Idāni vimuttikathā nāma hoti.",
  "atk-abh03a18:13_2": "Tattha yesaṁ “vītarāgacittānaṁ vimuttipayojanaṁ nāma natthi.",
  "atk-abh03a18:13_3": "Yathā pana malīnaṁ vatthaṁ dhoviyamānaṁ malā vimuccati,",
  "atk-abh03a18:13_4": "evaṁ sarāgaṁ cittaṁ rāgato vimuccatī”ti laddhi,",
  "atk-abh03a18:13_5": "seyyathāpi etarahi andhakānaṁ;",
  "atk-abh03a18:13_6": "te sandhāya sarāganti pucchā sakavādissa,",
  "atk-abh03a18:13_7": "paṭiññā itarassa.",
  "atk-abh03a18:13_8": "Tato rāgasahagatantiādinā nayena puṭṭho maggakkhaṇe cittaṁ vimuccati nāma.",
  "atk-abh03a18:13_9": "Tadā ca evarūpaṁ cittaṁ natthīti paṭikkhipati.",
  "atk-abh03a18:14_0": "Saphassantiādinā nayena puṭṭhopi yathā phasso ca cittañca ubho rāgato vimuccanti,",
  "atk-abh03a18:14_1": "evaṁ rāgassa vimuttiṁ apassamāno paṭikkhipati.",
  "atk-abh03a18:14_2": "Sadosādīsupi imināvupāyena attho veditabbo.",
  "atk-abh03a18:15_0": "Vimuttikathāvaṇṇanā.",
  "atk-abh03a18:16_0": "4. Vimuccamānakathāvaṇṇanā",
  "atk-abh03a18:17_0": "366.",
  "atk-abh03a18:17_1": "Idāni vimuccamānakathā nāma hoti.",
  "atk-abh03a18:17_2": "Tattha yesaṁ “jhānena vikkhambhanavimuttiyā vimuttaṁ,",
  "atk-abh03a18:17_3": "maggakkhaṇe samucchedavimuttiyā vimuccamānaṁ nāma hotī”ti laddhi,",
  "atk-abh03a18:17_4": "te sandhāya vimuttaṁ vimuccamānanti pucchā sakavādissa,",
  "atk-abh03a18:17_5": "paṭiññā itarasa.",
  "atk-abh03a18:18_0": "Puna ekadesanti pucchā sakavādissa.",
  "atk-abh03a18:18_1": "Tattha ekadesanti bhāvanapuṁsakaṁ.",
  "atk-abh03a18:18_2": "Yathā vimuttaṁ,",
  "atk-abh03a18:18_3": "ekadesena vā ekadese vā avimuttaṁ hoti kiṁ evaṁ ekadesaṁ vimuttaṁ,",
  "atk-abh03a18:18_4": "ekadesaṁ avimuttanti pucchati.",
  "atk-abh03a18:18_5": "Kiṁ kāraṇā evaṁ pucchatīti?",
  "atk-abh03a18:18_6": "“Vimuttaṁ vimuccamāna”nti vippakatabhāvena vuttattā.",
  "atk-abh03a18:18_7": "Yathā hi kariyamānā kaṭādayo vippakatattā ekadesena katā ekadesena akatā honti,",
  "atk-abh03a18:18_8": "tathā idampi ekadesaṁ vimuttaṁ ekadesaṁ avimuttanti āpajjati.",
  "atk-abh03a18:18_9": "Tato paravādī kaṭādīnaṁ viya cittassa ekadesābhāvā paṭhamapañhe paṭikkhipitvā dutiye vimuccamānassa apariniṭṭhitavimuttitāya paṭijānāti.",
  "atk-abh03a18:18_10": "Lokiyajjhānakkhaṇaṁ vā sandhāya paṭikkhipati.",
  "atk-abh03a18:18_11": "Na hi taṁ tadā samucchedavimuttiyā vimuccamānaṁ.",
  "atk-abh03a18:18_12": "Lokuttarajjhānakkhaṇaṁ sandhāya paṭijānāti.",
  "atk-abh03a18:18_13": "Tañhi tadā samucchedavimuttiyā vimuttekadesena vimuccamānantissa laddhi.",
  "atk-abh03a18:18_14": "Tato sakavādī “yadi te ekameva cittaṁ ekadesaṁ vimuttaṁ ekadesaṁ avimuttaṁ,",
  "atk-abh03a18:18_15": "evaṁ sante yo ekeneva cittena sotāpanno hoti,",
  "atk-abh03a18:18_16": "sopi te ekadesaṁ sotāpanno,",
  "atk-abh03a18:18_17": "ekadesaṁ na sotāpanno āpajjatī”ti codanatthaṁ ekadesaṁ sotāpannotiādimāha.",
  "atk-abh03a18:18_18": "Itaro taṁ vidhānaṁ apassanto paṭikkhipati.",
  "atk-abh03a18:18_19": "Sesavāresupi eseva nayo.",
  "atk-abh03a18:19_0": "Uppādakkhaṇapañhe yadi ekameva cittaṁ vimuttañca vimuccamānañca,",
  "atk-abh03a18:19_1": "ekasmiṁ khaṇe vimuttaṁ ekasmiṁ vimuccamānaṁ āpajjati.",
  "atk-abh03a18:19_2": "Kiṁ te evarūpaṁ cittanti attho.",
  "atk-abh03a18:20_0": "367.",
  "atk-abh03a18:20_1": "Suttasādhane paṭhamasuttaṁ paravādissa.",
  "atk-abh03a18:20_2": "Tatrāssāyamadhippāyo –",
  "atk-abh03a18:20_3": "vimuccatīti vippakataniddeso.",
  "atk-abh03a18:20_4": "Tasmā yaṁ tassa yogino evaṁ jānato evaṁ passato etehi āsavehi cittaṁ vimuccati,",
  "atk-abh03a18:20_5": "taṁ vimuccamānaṁ nāma hotīti.",
  "atk-abh03a18:20_6": "Dutiyasuttaṁ sakavādissa.",
  "atk-abh03a18:20_7": "Tatrāssāyamadhippāyo –",
  "atk-abh03a18:20_8": "yadi te vimuccatīti vacanato vimuttaṁ vimuccamānaṁ,",
  "atk-abh03a18:20_9": "idha vimuccatīti vacanābhāvato vimuttameva siyā,",
  "atk-abh03a18:20_10": "na vimuccamānanti.",
  "atk-abh03a18:21_0": "Idāni “yathā te vippakatavimuttitāya vimuccamānaṁ,",
  "atk-abh03a18:21_1": "kiṁ evaṁ vippakatarāgāditāya rajjamānādīnipi atthī”ti codanatthaṁ puna atthi cittantiādi āraddhaṁ.",
  "atk-abh03a18:21_2": "Paravādināpi tathārūpaṁ cittaṁ apassantena sabbaṁ paṭikkhittaṁ.",
  "atk-abh03a18:21_3": "Atha naṁ sakavādī “dveyeva koṭiyo,",
  "atk-abh03a18:21_4": "tatiyā natthī”ti anubodhento nanu rattañceva arattañcātiādimāha.",
  "atk-abh03a18:21_5": "Tassattho –",
  "atk-abh03a18:21_6": "nanu bhadramukha,",
  "atk-abh03a18:21_7": "rāgasampayuttaṁ cittaṁ rattaṁ vippayuttaṁ arattanti dveva koṭiyo,",
  "atk-abh03a18:21_8": "rajjamānaṁ nāma tatiyā koṭi natthīti?",
  "atk-abh03a18:21_9": "Duṭṭhādīsupi eseva nayo.",
  "atk-abh03a18:21_10": "Atha naṁ āmantāti paṭijānitvā ṭhitaṁ.",
  "atk-abh03a18:21_11": "Vimuttipakkhepi dveyeva koṭiyo dassetuṁ hañci rattañcevātiādimāha.",
  "atk-abh03a18:21_12": "Tassattho –",
  "atk-abh03a18:21_13": "yadi etā dve koṭiyo sampaṭicchasi,",
  "atk-abh03a18:21_14": "avimuttañceva vimuttañcā ti imāpi sampaṭiccha.",
  "atk-abh03a18:21_15": "Kilesasampayuttañhi cittaṁ avimuttaṁ,",
  "atk-abh03a18:21_16": "vippayuttaṁ vimuttaṁ.",
  "atk-abh03a18:21_17": "Vimuccamānaṁ nāmāti paramatthato tatiyā koṭi natthīti.",
  "atk-abh03a18:22_0": "Vimuccamānakathāvaṇṇanā.",
  "atk-abh03a18:23_0": "5. Aṭṭhamakakathāvaṇṇanā",
  "atk-abh03a18:24_0": "368.",
  "atk-abh03a18:24_1": "Idāni aṭṭhamakakathā nāma hoti.",
  "atk-abh03a18:24_2": "Tattha yesaṁ anulomagotrabhumaggakkhaṇe kilesānaṁ samudācārābhāvato aṭṭhamakassa sotāpattimaggaṭṭhapuggalassa dve pariyuṭṭhānā pahīnāti laddhi,",
  "atk-abh03a18:24_3": "seyyathāpi etarahi andhakānañceva sammitiyānañca;",
  "atk-abh03a18:24_4": "tesaṁ aññataraṁ sandhāya pucchā sakavādissa,",
  "atk-abh03a18:24_5": "maggakkhaṇato paṭṭhāya diṭṭhiyā anuppattiṁ sandhāya paṭiññā itarassa.",
  "atk-abh03a18:24_6": "Tato yasmā diṭṭhi nāmesā sotāpannasseva pahīnā,",
  "atk-abh03a18:24_7": "na maggaṭṭhassa,",
  "atk-abh03a18:24_8": "tasmā aṭṭhamako puggalo sotāpannoti anuyogo sakavādissa.",
  "atk-abh03a18:24_9": "Vicikicchāpañhepi eseva nayo.",
  "atk-abh03a18:24_10": "Anusayapañhe pariyuṭṭhānato añño anusayoti tesaṁ laddhi,",
  "atk-abh03a18:24_11": "tasmā “na heva”nti paṭikkhittaṁ.",
  "atk-abh03a18:25_0": "Sīlabbataparāmāsapañhepi sīlabbataparāmāsapariyuṭṭhānanti vohāraṁ na passati,",
  "atk-abh03a18:25_1": "tasmā paṭikkhipati.",
  "atk-abh03a18:25_2": "Pariyuṭṭhānamevassa pahīnanti laddhi.",
  "atk-abh03a18:26_0": "369.Maggo bhāvitoti pañhe tasmiṁ khaṇe bhāveti,",
  "atk-abh03a18:26_1": "na bhāvito.",
  "atk-abh03a18:26_2": "Tasmā paṭikkhipati.",
  "atk-abh03a18:26_3": "Amaggenātiādianuyoge paṭhamamaggeneva pahīnabhāvaṁ sandhāya paṭikkhipati.",
  "atk-abh03a18:26_4": "Yadi hi amaggena pahīyetha,",
  "atk-abh03a18:26_5": "gotrabhupuggalādīnampi pahīyethāti āpajjanato.",
  "atk-abh03a18:26_6": "Uppajjissatīti pucchā paravādissa,",
  "atk-abh03a18:26_7": "vissajjanaṁ sakavādissa.",
  "atk-abh03a18:26_8": "Sesaṁ sabbattha uttānatthamevāti.",
  "atk-abh03a18:27_0": "Aṭṭhamakakathāvaṇṇanā.",
  "atk-abh03a18:28_0": "6. Aṭṭhamakassa indriyakathāvaṇṇanā",
  "atk-abh03a18:29_0": "371.",
  "atk-abh03a18:29_1": "Idāni aṭṭhamakassa indriyakathā nāma hoti.",
  "atk-abh03a18:29_2": "Tattha yesaṁ “aṭṭhamako maggakkhaṇe indriyāni paṭilabhati nāma,",
  "atk-abh03a18:29_3": "no cassa paṭiladdhāni hontī”ti laddhi,",
  "atk-abh03a18:29_4": "seyyathāpi etarahi andhakānaṁ;",
  "atk-abh03a18:29_5": "te sandhāya natthi saddhindriyanti pucchā sakavādissa,",
  "atk-abh03a18:29_6": "paṭiññā itarassa.",
  "atk-abh03a18:29_7": "Natthi saddhāti puṭṭho pana saddhindriyato saddhāya nānattaṁ sallakkhetvā paṭikkhipati.",
  "atk-abh03a18:29_8": "Sesesupi eseva nayo.",
  "atk-abh03a18:29_9": "Yathā pana yassa atthi mano,",
  "atk-abh03a18:29_10": "tassa manindriyampi atthi;",
  "atk-abh03a18:29_11": "evaṁ yassa saddhādayo atthi,",
  "atk-abh03a18:29_12": "tassa atthi saddhindriyādīnipīti dīpanatthaṁ atthi mano atthi manindriyantiādi āraddhaṁ.",
  "atk-abh03a18:29_13": "Taṁ sabbaṁ uttānatthameva saddhiṁ suttasādhanenāti.",
  "atk-abh03a18:30_0": "Aṭṭhamakassa indriyakathāvaṇṇanā.",
  "atk-abh03a18:31_0": "7. Dibbacakkhukathāvaṇṇanā",
  "atk-abh03a18:32_0": "373.",
  "atk-abh03a18:32_1": "Idāni dibbacakkhukathā nāma hoti.",
  "atk-abh03a18:32_2": "Tattha yesaṁ catutthajjhānadhammūpatthaddhaṁ maṁsacakkhumeva dibbacakkhu nāma hotīti laddhi,",
  "atk-abh03a18:32_3": "seyyathāpi etarahi andhakānañceva sammitiyānañca;",
  "atk-abh03a18:32_4": "te sandhāya maṁsacakkhunti pucchā sakavādissa,",
  "atk-abh03a18:32_5": "paṭiññā itarassa.",
  "atk-abh03a18:33_0": "Puna “maṁsacakkhu dibbacakkhu,",
  "atk-abh03a18:33_1": "dibbacakkhu maṁsacakkhū”ti puṭṭho taṁ mattameva taṁ na hotīti paṭikkhipati.",
  "atk-abh03a18:33_2": "Yādisantiādipucchāsupi ubhinnaṁ ekasabhāvābhāveneva paṭikkhipati.",
  "atk-abh03a18:34_0": "Visayotiādīsu ubhinnampi rūpāyatanameva visayo.",
  "atk-abh03a18:34_1": "Maṁsacakkhu pana āpāthagatameva passati.",
  "atk-abh03a18:34_2": "Itaraṁ anāpāthagataṁ tiropabbatādigatampi.",
  "atk-abh03a18:34_3": "Dibbacakkhussa ca atisukhumampi rūpaṁ gocaro,",
  "atk-abh03a18:34_4": "na tādisaṁ itarassāti evametesaṁ ānubhāvagocarā asadisā.",
  "atk-abh03a18:35_0": "Upādiṇṇaṁ hutvā anupādiṇṇaṁ hotīti puṭṭho yasmā maṁsacakkhu upādiṇṇaṁ,",
  "atk-abh03a18:35_1": "dibbacakkhu anupādiṇṇaṁ,",
  "atk-abh03a18:35_2": "na ca maṁsacakkhumeva dibbacakkhūti icchati,",
  "atk-abh03a18:35_3": "tasmā paṭikkhipati.",
  "atk-abh03a18:35_4": "Dutiyaṁ puṭṭho yasmā “maṁsacakkhussa uppādo,",
  "atk-abh03a18:35_5": "maggo dibbassa cakkhuno”ti vacanaṁ nissāya maṁsacakkhupaccayā dibbacakkhu uppajjati,",
  "atk-abh03a18:35_6": "tañca rūpāvacarikānaṁ catunnaṁ mahābhūtānaṁ pasādoti icchati,",
  "atk-abh03a18:35_7": "tasmā paṭijānāti.",
  "atk-abh03a18:35_8": "Kāmāvacaraṁ hutvāti puṭṭhopi yasmā na maṁsacakkhumeva dibbacakkhūti icchati,",
  "atk-abh03a18:35_9": "tasmā paṭikkhipati.",
  "atk-abh03a18:35_10": "Dutiyaṁ puṭṭho rūpāvacarajjhānapaccayena uppannattā rūpāvacaraṁ nāma jātanti paṭijānāti.",
  "atk-abh03a18:36_0": "Rūpāvacaraṁ hutvā arūpāvacaranti puṭṭhopi tato paraṁ bhāvanāya arūpāvacarakkhaṇe rūpāvacaracittassa abhāvā paṭikkhipati.",
  "atk-abh03a18:36_1": "Dutiyaṁ puṭṭho arūpāvacarikānaṁ catunnaṁ mahābhūtānaṁ pasādo hutvā uppajjatīti laddhiyā paṭijānāti.",
  "atk-abh03a18:36_2": "Apariyāpannabhāvaṁ panassa na icchati,",
  "atk-abh03a18:36_3": "tasmā paṭikkhipatiyeva.",
  "atk-abh03a18:37_0": "374.Dibbacakkhuṁ dhammupatthaddhanti kāmāvacaradhammena upatthambhitaṁ hutvā.",
  "atk-abh03a18:37_1": "Puna dhammupatthaddhanti lokuttaradhammena upatthaddhaṁ.",
  "atk-abh03a18:37_2": "Dveva cakkhūnīti puṭṭho kiñcāpi dibbacakkhuno dhammupatthaddhassa paññācakkhubhāvaṁ na icchati,",
  "atk-abh03a18:37_3": "paññācakkhussa pana atthitāya paṭikkhipati.",
  "atk-abh03a18:37_4": "Puna puṭṭho maṁsacakkhu dhammupatthaddhaṁ dibbacakkhu hotīti laddhivasena paṭijānāti.",
  "atk-abh03a18:37_5": "Sesamettha uttānatthamevāti.",
  "atk-abh03a18:38_0": "Dibbacakkhukathāvaṇṇanā.",
  "atk-abh03a18:39_0": "8. Dibbasotakathāvaṇṇanā",
  "atk-abh03a18:40_0": "375.",
  "atk-abh03a18:40_1": "Idāni dibbasotakathā nāma hoti.",
  "atk-abh03a18:40_2": "Tattha ekaṁyeva sotanti puṭṭho dvinnaṁ atthitāya paṭikkhipati.",
  "atk-abh03a18:40_3": "Puna puṭṭho yasmā tadeva dhammupatthaddhaṁ dibbasotaṁ nāma hoti,",
  "atk-abh03a18:40_4": "tasmā paṭijānāti.",
  "atk-abh03a18:40_5": "Sesaṁ heṭṭhā vuttanayamevāti.",
  "atk-abh03a18:41_0": "Dibbasotakathāvaṇṇanā.",
  "atk-abh03a18:42_0": "9. Yathākammūpagatañāṇakathāvaṇṇanā",
  "atk-abh03a18:43_0": "377.",
  "atk-abh03a18:43_1": "Idāni yathākammūpagatañāṇakathā nāma hoti.",
  "atk-abh03a18:43_2": "Tattha yesaṁ “iti dibbena cakkhunā visuddhena…pe…",
  "atk-abh03a18:43_3": "yathākammūpage satte pajānātī”ti suttaṁ ayoniso gahetvā yathākammūpagatañāṇameva dibbacakkhunti laddhi,",
  "atk-abh03a18:43_4": "te sandhāya pucchā sakavādissa,",
  "atk-abh03a18:43_5": "paṭiññā itarassa.",
  "atk-abh03a18:43_6": "Puna yathākammūpagatañca manasi karotīti puṭṭho ekacittassa ārammaṇadvayābhāvā paṭikkhipati.",
  "atk-abh03a18:43_7": "Dutiyaṁ puṭṭho nānācittavasena paṭijānāti.",
  "atk-abh03a18:43_8": "Puna lesokāsaṁ adatvā dvinnaṁ phassānanti puṭṭho paṭikkhipati.",
  "atk-abh03a18:43_9": "Iti yathā iminā yathākammūpagatapadena,",
  "atk-abh03a18:43_10": "evameva ime vata bhonto,",
  "atk-abh03a18:43_11": "sattātiādipadehipi saddhiṁ yojanāsu attho veditabbo.",
  "atk-abh03a18:44_0": "378.Āyasmāsāriputto yathākammūpagataṁ ñāṇaṁ jānātīti idaṁ sakavādī yasmā thero appicchatāya abhiññāñāṇāni na vaḷañjetīti ekacce na jānanti,",
  "atk-abh03a18:44_1": "tāni panassa neva atthīti maññanti,",
  "atk-abh03a18:44_2": "tasmā taṁ “dibbacakkhuno alābhī thero”ti maññamānaṁ pucchati.",
  "atk-abh03a18:44_3": "Teneva kāraṇena “atthāyasmato sāriputtassa dibbacakkhū”ti parato puṭṭho paṭikkhipati.",
  "atk-abh03a18:44_4": "Dutiyaṁ puṭṭho yaṁkiñci sāvakena pattabbaṁ,",
  "atk-abh03a18:44_5": "sabbaṁ taṁ therena anuppattanti paṭijānāti.",
  "atk-abh03a18:44_6": "Idānissa vikkhepaṁ karonto sakavādī nanu āyasmā sāriputtotiādimāha.",
  "atk-abh03a18:44_7": "Imañhi gāthaṁ thero vaḷañjanapaṇidhiyā eva abhāvena āha,",
  "atk-abh03a18:44_8": "na abhiññāñāṇassa abhāvena.",
  "atk-abh03a18:44_9": "Paravādī pana abhāvenevāti atthaṁ sallakkheti.",
  "atk-abh03a18:44_10": "Tasmā tassa laddhiyā therassa yathākammūpagatañāṇameva atthi,",
  "atk-abh03a18:44_11": "no dibbacakkhu.",
  "atk-abh03a18:44_12": "Tena vuttaṁ “tena hi na vattabbaṁ yathākammūpagatañāṇaṁ dibbacakkhū”ti.",
  "atk-abh03a18:45_0": "Yathākammūpagatañāṇakathāvaṇṇanā.",
  "atk-abh03a18:46_0": "10. Saṁvarakathāvaṇṇanā",
  "atk-abh03a18:47_0": "379.",
  "atk-abh03a18:47_1": "Idāni saṁvarakathā nāma hoti.",
  "atk-abh03a18:47_2": "Tattha yesaṁ tāvatiṁse deve upādāya tatuttari devesu yasmā te pañca verāni na samācaranti,",
  "atk-abh03a18:47_3": "tasmā saṁvaro atthīti laddhi,",
  "atk-abh03a18:47_4": "te sandhāya pucchā sakavādissa,",
  "atk-abh03a18:47_5": "verasamudācāraṁ apassato paṭiññā itarassa.",
  "atk-abh03a18:47_6": "Tato yasmā saṁvaro nāma saṁvaritabbe asaṁvare sati hoti,",
  "atk-abh03a18:47_7": "tasmā asaṁvarapucchā sakavādissa,",
  "atk-abh03a18:47_8": "devesu pāṇātipātādīnaṁ abhāvena paṭikkhepo itarassa.",
  "atk-abh03a18:48_0": "Atthi manussesūtiādi saṁvare sati asaṁvarassa asaṁvare ca sati saṁvarassa pavattidassanatthaṁ vuttaṁ.",
  "atk-abh03a18:49_0": "380.Pāṇātipātā veramaṇīti ādipañhesu pāṇātipātādīnaṁ asamācaraṇavasena paṭiññā,",
  "atk-abh03a18:49_1": "pāṇātipātādīnaṁ natthitāya paṭikkhepo veditabbo.",
  "atk-abh03a18:49_2": "Paṭilomapañhā uttānatthāyeva.",
  "atk-abh03a18:50_0": "Avasāne natthi devesu saṁvarotipañhe pāṇātipātādīni katvā puna tato saṁvarābhāvaṁ sandhāya paṭiññā sakavādissa.",
  "atk-abh03a18:50_1": "Tato chalavasena yadi saṁvaro natthi,",
  "atk-abh03a18:50_2": "sabbe devā pāṇātipātinotiādipucchā paravādissa.",
  "atk-abh03a18:50_3": "Devānaṁ verasamudācārassa abhāvena paṭikkhepo sakavādissa.",
  "atk-abh03a18:50_4": "Nahevanti vacanamattaṁ gahetvā laddhipatiṭṭhāpanaṁ paravādissa.",
  "atk-abh03a18:50_5": "Evaṁ patiṭṭhitā pana laddhi appatiṭṭhitāva hotīti.",
  "atk-abh03a18:51_0": "Saṁvarakathāvaṇṇanā.",
  "atk-abh03a18:52_0": "11. Asaññakathāvaṇṇanā",
  "atk-abh03a18:53_0": "381.",
  "atk-abh03a18:53_1": "Idāni asaññakathā nāma hoti.",
  "atk-abh03a18:53_2": "Tattha yesaṁ “saṅkhārapaccayā viññāṇa”nti vacanato vinā viññāṇena paṭisandhi nāma natthi.",
  "atk-abh03a18:53_3": "“Saññuppādā ca pana te devā tamhā kāyā cavantī”ti vacanato asaññasattānampi cutipaṭisandhikkhaṇe saññā atthīti laddhi,",
  "atk-abh03a18:53_4": "seyyathāpi etarahi andhakānaṁ;",
  "atk-abh03a18:53_5": "te sandhāya pucchā sakavādissa,",
  "atk-abh03a18:53_6": "paṭiññā itarassa.",
  "atk-abh03a18:53_7": "Tato naṁ sakavādī “kiṁ te taṁ ṭhānaṁ saññābhavo”tiādīhi codetuṁ saññābhavo saññāgatītiādimāha.",
  "atk-abh03a18:53_8": "Taṁ sabbaṁ tato parañca pāḷinayeneva veditabbanti.",
  "atk-abh03a18:54_0": "Asaññakathāvaṇṇanā.",
  "atk-abh03a18:55_0": "12. Nevasaññānāsaññāyatanakathāvaṇṇanā",
  "atk-abh03a18:56_0": "384.",
  "atk-abh03a18:56_1": "Idāni nevasaññānāsaññāyatanakathā nāma hoti.",
  "atk-abh03a18:56_2": "Tattha yesaṁ “nevasaññānāsaññāyatana”nti vacanato na vattabbaṁ “tasmiṁ bhave saññā atthī”ti laddhi,",
  "atk-abh03a18:56_3": "seyyathāpi etarahi andhakānaṁ;",
  "atk-abh03a18:56_4": "te sandhāya pucchā sakavādissa,",
  "atk-abh03a18:56_5": "paṭiññā itarassa.",
  "atk-abh03a18:56_6": "Sesamettha sabbaṁ pāḷinayeneva veditabbanti.",
  "atk-abh03a18:57_0": "Nevasaññānāsaññāyatanakathāvaṇṇanā.",
  "atk-abh03a18:58_0": "Tatiyo vaggo."
}