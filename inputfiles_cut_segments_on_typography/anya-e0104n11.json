{
  "anya-e0104n11:0_0": "23. Paññābhāvanānisaṁsaniddesavaṇṇanā",
  "anya-e0104n11:1_0": "Ānisaṁsapakāsanāvaṇṇanā",
  "anya-e0104n11:2_0": "854.Anekasatānisaṁsā sāvakabodhiādivipulodātaguṇavisesāvahattā.",
  "anya-e0104n11:2_1": "Vitthāratoti nayadassanaṁ akatvā “ayampi paññābhāvanāya ānisaṁso,",
  "anya-e0104n11:2_2": "ayampī”ti anupadadassanavasena vitthārato pakāsetuṁ na sukaraṁ atibahubhāvato.",
  "anya-e0104n11:2_3": "Assāti paññābhāvanāya.",
  "anya-e0104n11:2_4": "Nānākilesaviddhaṁsananti sakkāyadiṭṭhivicikicchādivasena nānāvidhānaṁ kilesadhammānaṁ tadaṅgādivasena pajahanaṁ.",
  "anya-e0104n11:2_5": "Ariyaphalarasānubhavananti sotāpattiphalādiphalasukhapaṭisaṁvedanaṁ.",
  "anya-e0104n11:3_0": "Nānākilesaviddhaṁsanakathāvaṇṇanā",
  "anya-e0104n11:4_0": "855.",
  "anya-e0104n11:4_1": "“Ariyaphalarasānubhavana”nti eteneva kilesānaṁ paṭippassaddhippahānaṁ dīpīyatīti “ariyamaggakkhaṇe”ti visesavacanaṁ,",
  "anya-e0104n11:4_2": "tabbhāvabhāvato vā.",
  "anya-e0104n11:4_3": "Siddhe hi samucchedappahāne paṭippassaddhippahānaṁ siddhameva hotīti.",
  "anya-e0104n11:5_0": "Bhīmavegānupatitāti sakalaṁ lokaṁ bhindantena viya bhīmena bhayānakena vegena sahasā patitā.",
  "anya-e0104n11:5_1": "Siluccayeti pabbate selaputhule.",
  "anya-e0104n11:5_2": "Satejujjalamaṇḍaloti saradakālasamiddhena attano tejasā samujjaladuddikkhamaṇḍalo.",
  "anya-e0104n11:5_3": "Vadhabandhanādiduggatiparipakkilesādijātiādisabbānatthavidhāyakaṁ.",
  "anya-e0104n11:5_4": "Sandiṭṭhikanti paccakkhabhūtaṁ.",
  "anya-e0104n11:5_5": "Jaññāti jāneyya.",
  "anya-e0104n11:5_6": "Idhāti imissaṁ paññābhāvanāyaṁ.",
  "anya-e0104n11:6_0": "Phalasamāpattikathāvaṇṇanā",
  "anya-e0104n11:7_0": "856.",
  "anya-e0104n11:7_1": "Ariyassa maggassa phalaṁ ariyaphalaṁ,",
  "anya-e0104n11:7_2": "ariyañca taṁ visuddhattā phalañcātipi ariyaphalaṁ,",
  "anya-e0104n11:7_3": "tassa raso,",
  "anya-e0104n11:7_4": "paṭippassaddhivimuttisukhaṁ,",
  "anya-e0104n11:7_5": "anubhavanaṁ nibbānārammaṇassa tassa paṭisevanaṁ.",
  "anya-e0104n11:7_6": "Tatrāti tesu dvīsu ākāresu.",
  "anya-e0104n11:7_7": "Assāti ariyaphalassa.",
  "anya-e0104n11:8_0": "857.",
  "anya-e0104n11:8_1": "Saṁyojanesu pahīnesu sabbepi kilesā pahīnāyeva hontīti saṁyojanānaṁyeva gahaṇaṁ.",
  "anya-e0104n11:8_2": "Saṁyojanappahānamattameva ariyamaggassa phalaṁ nāma,",
  "anya-e0104n11:8_3": "na aññaṁ kiñci atthantaraṁ vipākabhūtanti adhippāyo.",
  "anya-e0104n11:8_4": "Tenāha “phalaṁ nāma na koci añño dhammo atthī”ti.",
  "anya-e0104n11:8_5": "Ke panetaṁ vadantīti?",
  "anya-e0104n11:8_6": "Andhakādayo.",
  "anya-e0104n11:8_7": "Te hi “arahattaṁ arahattanti, āvuso,",
  "anya-e0104n11:8_8": "vuccati…pe…",
  "anya-e0104n11:8_9": "mohakkhayo”ti suttapadassa atthaṁ aññathā gahetvā nippariyāyato “arahattaṁ nāma kiñci natthi,",
  "anya-e0104n11:8_10": "kilesappahānameva tathā voharīyatī”ti vadantā sesaphalepi paṭikkhipanti.",
  "anya-e0104n11:8_11": "Idaṁ suttampīti paṭisambhidāmaggapāḷimāha.",
  "anya-e0104n11:8_12": "Pakaṭṭho ukkaṭṭho yogoti payogo,",
  "anya-e0104n11:8_13": "ariyamaggo,",
  "anya-e0104n11:8_14": "payoganimittaṁ jātakilesānaṁ paṭippassaddhi payogapaṭippassaddhi.",
  "anya-e0104n11:8_15": "Yā pana ariyamaggassa bhāvitattā labbhamānāpi yassā vipākapaññāya nippajjamānāya nippajjati,",
  "anya-e0104n11:8_16": "sā paṭippassaddhiyaṁ nipphādetabbāyaṁ paññāti paṭippassaddhipaññāti vuttā.",
  "anya-e0104n11:8_17": "Sammādiṭṭhi micchādiṭṭhiyā vuṭṭhātīti sammādiṭṭhiyā ujuvipaccanīkadassanavasena vatvā tadaññatopi vuṭṭhānaṁ",
  "anya-e0104n11:8_18": "dassetuṁ “tadanuvattakakilesehī”ti vuttaṁ,",
  "anya-e0104n11:8_19": "tassā micchādiṭṭhiyā sampayogato,",
  "anya-e0104n11:8_20": "upanissayato ca anuvattakakilesehi.",
  "anya-e0104n11:8_21": "Tena tadekaṭṭhappahānamāha.",
  "anya-e0104n11:8_22": "Khandhehīti tadanuvattakakkhandhehi,",
  "anya-e0104n11:8_23": "tāya micchādiṭṭhiyā sampayuttakkhandhehi ceva tappaccayā āyatiṁ uppajjanakkhandhehi cāti attho.",
  "anya-e0104n11:8_24": "Bahiddhā ca sabbanimittehīti yathāvuttakilesakkhandhehi bahiddhābhūtehi vipassanāya gocarabhūtehi sabbasaṅkhāranimittehi.",
  "anya-e0104n11:9_0": "Evaṁ maggakiccaṁ dassetvā idāni tassa vasena phalaṁ dassetuṁ “tampayogapaṭippassaddhattā”tiādi vuttaṁ.",
  "anya-e0104n11:9_1": "Tattha tampayogapaṭippassaddhattāti tassa ajjhattabahiddhā vuṭṭhānādipayogassa paṭippassaddhattā.",
  "anya-e0104n11:9_2": "Maggo hi nimittato,",
  "anya-e0104n11:9_3": "pavattato ca vuṭṭhahanto kilese pajahatīti attano khaṇe taṁ payogaṁ karoti nāma,",
  "anya-e0104n11:9_4": "phalakkhaṇe panassa so payogo paṭippassaddho vūpasanto nāma hoti.",
  "anya-e0104n11:9_5": "Tena vuttaṁ “tampayogapaṭippassaddhattā”ti.",
  "anya-e0104n11:9_6": "Uppajjatīti maggānantaraṁ dvikkhattuṁ vā tikkhattuṁ vā uppajjati.",
  "anya-e0104n11:9_7": "Phalasamāpattikāle pana bahukkhattuṁ,",
  "anya-e0104n11:9_8": "nirodhā vuṭṭhahantassa dvikkhattuṁ uppajjati.",
  "anya-e0104n11:9_9": "Sabbampi yathāvuttapayogapaṭippassaddhinimittaṁ uppajjanato “tampayogapaṭippassaddhattā uppajjatī”ti vuttaṁ.",
  "anya-e0104n11:9_10": "Maggassetaṁ phalanti yathāvuttā vipākā sammādiṭṭhi nāma,",
  "anya-e0104n11:9_11": "etaṁ ariyamaggassa phalanti veditabbaṁ.",
  "anya-e0104n11:9_12": "Vitthāretabbanti “sotāpattimaggakkhaṇe abhiniropanaṭṭhena sammāsaṅkappo micchāsaṅkappā”tiādinā saṅkappādivasena,",
  "anya-e0104n11:9_13": "sesamaggavasena ca vitthārato veditabbaṁ.",
  "anya-e0104n11:10_0": "Cattāri ca sāmaññaphalāni,",
  "anya-e0104n11:10_1": "ime dhammā appamāṇārammaṇāti appamāṇārammaṇatāya maggehi nibbisesatāya.",
  "anya-e0104n11:10_2": "Tathā nevasaññānāsaññāyatanasaṅkhāto mahaggato dhammo nirodhato vuṭṭhānavelāyaṁ appamāṇassa dhammassa",
  "anya-e0104n11:10_3": "anantarapaccayena paccayoti ariyaphalassa anantarapaccayatāya ca dīpanāti evamādīnipi ettha ariyaphalassa",
  "anya-e0104n11:10_4": "sabhāvadhammabhāvena atthitāya sādhakāni,",
  "anya-e0104n11:10_5": "na yathādassitapaṭisambhidāmaggapāḷiyevāti adhippāyo.",
  "anya-e0104n11:11_0": "858.Phalasamāpattiyanti phalapavattisaṅkhātāya samāpattiyaṁ.",
  "anya-e0104n11:11_1": "Assāti ariyaphalassa.",
  "anya-e0104n11:11_2": "Sarūpakattukāraṇākāraṭṭhitivuṭṭhānānantaravasena idaṁ pañhākammaṁ.",
  "anya-e0104n11:12_0": "859.Ariyaphalassa nirodhe appanāti ariyassa phalajhānassa nibbāne ārammaṇabhūte appanākārena pavatti.",
  "anya-e0104n11:13_0": "860.Sabbepi puthujjanāti jhānasamāpattilābhinopi puthujjanā na samāpajjanti,",
  "anya-e0104n11:13_1": "pageva itare.",
  "anya-e0104n11:13_2": "Ariyā sabbepi phalasamāpattiṁ samāpajjantīti kāmaṁ sāmaññajotanā,",
  "anya-e0104n11:13_3": "sā pana visesaniviṭṭhāyeva hoti.",
  "anya-e0104n11:13_4": "Adhigatattāti pana hetukittanaṁ.",
  "anya-e0104n11:13_5": "Uparimānampi heṭṭhimāya lokiyasamāpattiyā viya samāpajjanaṁ sādhentaṁ viya ṭhitanti taṁ nivattento “uparimā panā”tiādimāha.",
  "anya-e0104n11:13_6": "Tattha uparimāti sakadāgāmiādayo.",
  "anya-e0104n11:13_7": "Heṭṭhimanti sotāpattiphalādiṁ.",
  "anya-e0104n11:13_8": "Na samāpajjanti satipi adhigatatte.",
  "anya-e0104n11:13_9": "Kasmāti ce?",
  "anya-e0104n11:13_10": "Kāraṇamāha “puggalantarabhāvūpagamanena paṭippassaddhattā”ti.",
  "anya-e0104n11:13_11": "Etena uparimo ariyo heṭṭhimaṁ phalasamāpattiṁ samāpajjati attanā adhigatattā,",
  "anya-e0104n11:13_12": "yathā taṁ lokiyasamāpattinti,",
  "anya-e0104n11:13_13": "evaṁ pavattaṁ hetuṁ byabhicāreti.",
  "anya-e0104n11:13_14": "Na hi lokiyajjhānesu puggalantarabhāvūpagamanaṁ nāma atthi visesābhāvato.",
  "anya-e0104n11:13_15": "Idha pana asamugghāṭitakammakilesanirodhanena puthujjanehi viya sotāpannassa,",
  "anya-e0104n11:13_16": "sotāpannādīhi sakadāgāmiādīnaṁ puggalantarabhāvūpagamanaṁ atthi.",
  "anya-e0104n11:13_17": "Yato heṭṭhimā heṭṭhimā phaladhammā uparūpari maggadhammehi nivattitā paṭipakkhehi viya abhibhūtā appavattidhammataṁyeva āpannā.",
  "anya-e0104n11:13_18": "Tenāha “paṭippassaddhattā”ti.",
  "anya-e0104n11:14_0": "Apica kusalakiriyapavatti nāma aññādisī,",
  "anya-e0104n11:14_1": "vipākapavatti ca aññādisī,",
  "anya-e0104n11:14_2": "anantaraphalattā ca lokuttarakusalānaṁ heṭṭhimato uparimo bhavantaragato viya hoti.",
  "anya-e0104n11:14_3": "Taṁtaṁphalavaseneva hi ariyānaṁ sotāpannādināmalābho.",
  "anya-e0104n11:14_4": "Te sace aññaphalasamaṅginopi honti,",
  "anya-e0104n11:14_5": "sotāpannādināmampi tesaṁ avaṭṭhitaṁ siyā,",
  "anya-e0104n11:14_6": "tena tena jhānena gahitapaṭisandhiko viyāti tassa tassa ariyassa taṁ taṁ phalaṁ bhavaṅgasadisanti na",
  "anya-e0104n11:14_7": "uparimassa heṭṭhimaphalasamaṅgitāya lesopi sambhavati,",
  "anya-e0104n11:14_8": "kuto tassa samāpajjananti daṭṭhabbaṁ.",
  "anya-e0104n11:14_9": "Heṭṭhimā ca uparimanti heṭṭhimā ca sotāpannādayo ariyā uparimaṁ sakadāgāmiphalādiṁ na samāpajjantīti sambandho.",
  "anya-e0104n11:14_10": "Tattha kāraṇamāha “anadhigatattā”ti.",
  "anya-e0104n11:14_11": "Na hi anadhigatasamāpattiṁ samāpajjituṁ sakkā.",
  "anya-e0104n11:15_0": "“Attano attanoyeva pana phalaṁ samāpajjantī”ti iminā sabbepi ariyā attano attano phalasamāpattiṁ samāpajjantīti",
  "anya-e0104n11:15_1": "atthe āpanne tattha kesañci matibhedaṁ dassetuṁ “keci panā”tiādi vuttaṁ.",
  "anya-e0104n11:15_2": "Ete hi samādhismiṁ paripūrakārinoti yasmā hi te “uparimā dve”ti vuttā anāgāmino,",
  "anya-e0104n11:15_3": "arahanto ca samādhismiṁ paripūrakārino,",
  "anya-e0104n11:15_4": "itare pana sīlesu paripūrakārino,",
  "anya-e0104n11:15_5": "tasmā dve eva phalasamāpattiṁ samāpajjantīti.",
  "anya-e0104n11:15_6": "Na hi samādhipāripūriyā vinā samāpattivaḷañjanaṁ sambhavatīti adhippāyo.",
  "anya-e0104n11:15_7": "Tanti “samādhismiṁ paripūrakārino”ti tehi vuttakāraṇaṁ.",
  "anya-e0104n11:15_8": "Akāraṇamevāti ayuttiyeva.",
  "anya-e0104n11:15_9": "Kasmāti ce?",
  "anya-e0104n11:15_10": "Āha “puthujjanassāpī”tiādi.",
  "anya-e0104n11:15_11": "Tassattho –",
  "anya-e0104n11:15_12": "sabbaso asamucchinnakilesassa puthujjanassāpi attanā paṭiladdhalokiyasamāpattisamāpajjanaṁ labbhati,",
  "anya-e0104n11:15_13": "kimaṅgaṁ pana samucchinnekaccakilesānaṁ heṭṭhimānaṁ ariyānaṁ,",
  "anya-e0104n11:15_14": "tasmā tesaṁ samādhismiṁ aparipūrakāritā attano phalasamāpattiṁ asamāpajjanassa akāraṇanti.",
  "anya-e0104n11:15_15": "Yutticintā nāma pāḷianāruḷhe atthe yuttā,",
  "anya-e0104n11:15_16": "ayaṁ panattho pāḷiāruḷhoti kāraṇāpadese anādarakaraṇamukhena pāḷiṁ dassento “kiñcetthā”tiādimāha.",
  "anya-e0104n11:15_17": "Sotāpattimaggapaṭilābhatthāyāti sotāpattimaggassa samadhigamāya.",
  "anya-e0104n11:15_18": "Sotāpattiphalasamāpattatthāyāti sotāpattiphalasamāpattiyā samāpajjanatthaṁ.",
  "anya-e0104n11:15_19": "Esa nayo sesesupi.",
  "anya-e0104n11:16_0": "Ettha ca “suññatavihārasamāpattatthāya animittavihārasamāpattatthāyā”tiādinā sarūpato uddhaṭattā tato",
  "anya-e0104n11:16_1": "pubbe āgatā maggaphalavārā appaṇihitavasena vuttā.",
  "anya-e0104n11:16_2": "Tattha anattānupassanāmukhena,",
  "anya-e0104n11:16_3": "aniccānupassanāmukhena ca pavattānaṁ phalasamāpattīnaṁ purecarā gotrabhudhammā navadasabhāvena vuttāti veditabbā.",
  "anya-e0104n11:16_4": "“Sotāpattiphalasamāpattatthāyā”tiādinā pana catūsupi phalesu ekasadisaṁ desanāya āgatattā sotāpannasakadāgāminopi",
  "anya-e0104n11:16_5": "attano phalaṁ samāpajjantīti viññāyati.",
  "anya-e0104n11:16_6": "Maggānantaraphalavasena taṁ vuttanti ca na sakkā vattuṁ vipassanāvasena dasannaṁ gotrabhudhammānaṁ dassanavasena desanāya āraddhattā,",
  "anya-e0104n11:16_7": "maggavāreneva ca tadatthasiddhito.",
  "anya-e0104n11:16_8": "Na ca maggānantaraṁ phalaṁ “phalasamāpattī”ti vuccati visuṁ parikammābhāvato.",
  "anya-e0104n11:16_9": "Tasmā phalasamāpattivacaneneva sotāpannādīnampi phalasamāpattisamāpajjanaṁ siddhaṁ.",
  "anya-e0104n11:16_10": "Tenāha “tasmā”tiādi.",
  "anya-e0104n11:17_0": "861.",
  "anya-e0104n11:17_1": "Payojanampi tadatthāya paṭipattiyā kāraṇaṁ hoti tannimittaṁ paṭipajjanatoti “kasmā samāpajjantī”ti kāraṇaṁ",
  "anya-e0104n11:17_2": "pucchitvā “diṭṭhadhammasukhavihārattha”nti payojanaṁ vissajjitaṁ.",
  "anya-e0104n11:17_3": "Kasmāti vā sampadāne nissakkavacanaṁ,",
  "anya-e0104n11:17_4": "kissāti vuttaṁ hoti.",
  "anya-e0104n11:17_5": "Diṭṭhadhammasukhavihāratthanti diṭṭheva dhamme kilesadarathapariḷāhavūpasamena santena sukhavihārena viharaṇatthaṁ.",
  "anya-e0104n11:17_6": "Satipi vipākabhāve parikammena vinā anuppajjanato phalasamāpattidhammānaṁ tassa tassa ariyassa rucivaseneva pavatti,",
  "anya-e0104n11:17_7": "yato nesaṁ sādhipatitāti āha “addhāna…pe…",
  "anya-e0104n11:17_8": "samāpajjantī”ti.",
  "anya-e0104n11:18_0": "862.Dvīhi ākārehīti dvīhi kāraṇehi.",
  "anya-e0104n11:18_1": "Yathā hi lokiyajjhānānaṁ samadhigamo sampayogasamaṅgibhāvena sijjhamāno pahānaṅgasamatikkamamukhena vuccati tathā samadhigantabbattā,",
  "anya-e0104n11:18_2": "evaṁ phalasamāpattipi nibbānamanasikārena sijjhamānā tadaññārammaṇāmanasikāramukhena vuccati sabbasaṅkhārato vinivaṭṭitamānasatāvasena samijjhanato.",
  "anya-e0104n11:18_3": "Tenāha “nibbānato”tiādi.",
  "anya-e0104n11:18_4": "Udayabbayañāṇādiñāṇaparamparavasena hi sabbaphalacittaṁ saṅkhārato sabbaso nibbinnavirattacittassa tato vinissaṭanibbānārammaṇaṁ pavattati.",
  "anya-e0104n11:18_5": "Evaṁ pavattamānañca taṁ nibbānato aññassa ārammaṇassa amanasikārā,",
  "anya-e0104n11:18_6": "nibbānassa ca manasikārā pavattatīti vuccati.",
  "anya-e0104n11:19_0": "Animittāyacetovimuttiyāti animittavimokkhadvayāya phalasamāpattiyā,",
  "anya-e0104n11:19_1": "aniccānupassanāmukhena vā samāpajjitabbāya phalasamāpattiyā.",
  "anya-e0104n11:19_2": "Samāpattiyāti samāpajjanatthāya.",
  "anya-e0104n11:19_3": "Sabbanimittānanti rūpādisabbasaṅkhāranimittānaṁ.",
  "anya-e0104n11:19_4": "Amanasikāroti ādīnavato disvā vissaṭṭhatāya anāvajjanaṁ asamannāhāro.",
  "anya-e0104n11:19_5": "Animittāya ca dhātuyā manasikāroti sabbasaṅkhāranimittābhāvato animittāya.",
  "anya-e0104n11:19_6": "Kehici paccayehi na saṅkhatattā ca asaṅkhatāti laddhanāmāya asaṅkhatāya dhātuyā phalasamāpattisahajātena manasikārena manasikaraṇaṁ,",
  "anya-e0104n11:19_7": "tassā vā dhātuyā phalasamāpatticittasaṅkhāte manasikaraṇaṁ.",
  "anya-e0104n11:20_0": "863.Udayabbayādivasenāti udayabbayabhaṅgabhayatupaṭṭhānādivasena pavattanakānaṁ navannampi ñāṇānaṁ byāpāraṁ vadati.",
  "anya-e0104n11:20_1": "Tenāha “pavattānupubbavipassanassā”ti.",
  "anya-e0104n11:20_2": "Saṅkhārārammaṇagotrabhuñāṇānantaranti saṅkhārārammaṇassa “vodāna”nti laddhanāmassa gotrabhuñāṇassa anantaraṁ.",
  "anya-e0104n11:20_3": "Kasmā panettha gotrabhuñāṇaṁ maggañāṇapurecārikaṁ viya nibbānārammaṇaṁ na hotīti?",
  "anya-e0104n11:20_4": "Phaladhammānaṁ aniyyānikabhāvato.",
  "anya-e0104n11:20_5": "Ariyamaggadhammā eva hi niyyānikā.",
  "anya-e0104n11:20_6": "Vuttañhetaṁ “katame dhammā niyyānikā?",
  "anya-e0104n11:20_7": "Cattāro maggā apariyāpannā”ti.",
  "anya-e0104n11:20_8": "Tasmā ekantena niyyānikasabhāvassa ubhatovuṭṭhānabhāvena pavattamānassa maggañāṇassa anantarapaccayabhūtena",
  "anya-e0104n11:20_9": "ñāṇena nimittato vuṭṭhiteneva bhavitabbanti tassa nibbānārammaṇatā yuttā,",
  "anya-e0104n11:20_10": "na pana ariyamaggassa bhāvitattā tassa vipākabhāvena pavattamānānaṁ kilesānaṁ asamucchindanato aniyyānikattā",
  "anya-e0104n11:20_11": "avuṭṭhānasabhāvānaṁ phalañāṇānaṁ purecārikañāṇassa kadācipi nibbānārammaṇatā ubhayattha anulomañāṇānaṁ",
  "anya-e0104n11:20_12": "atulyākārato.",
  "anya-e0104n11:20_13": "Ariyamaggavīthiyañhi anulomañāṇāni anibbiddhapubbānaṁ thūlathūlalobhakkhandhādīnaṁ sātisayaṁ padālanena",
  "anya-e0104n11:20_14": "lokiyañāṇesu ukkaṁsapāramippattāni maggañāṇānuguṇāni uppajjanti.",
  "anya-e0104n11:20_15": "Phalasamāpattivīthiyaṁ pana tāni tena tena maggena tesaṁ tesaṁ kilesānaṁ samucchinnattā tattha kilesavikkhambhane",
  "anya-e0104n11:20_16": "nirussukkāni kevalaṁ ariyānaṁ phalasamāpattisukhasamaṅgibhāvassa parikammamattāni hutvā uppajjantīti",
  "anya-e0104n11:20_17": "na tesaṁ kutoci vuṭṭhānasambhavo,",
  "anya-e0104n11:20_18": "yato nesaṁ pariyosānañāṇaṁ saṅkhāranimittavuṭṭhānato nibbānārammaṇaṁ siyā.",
  "anya-e0104n11:21_0": "Evañca katvā “sekkhassa attano phalasamāpattivaḷañjanatthāya udayabbayādivasena saṅkhāre sammasantassa vipassanāñāṇānupubbiyā phalameva uppajjati,",
  "anya-e0104n11:21_1": "na maggo”ti idañca aṭṭhakathāvacanaṁ samatthitaṁ hoti.",
  "anya-e0104n11:21_2": "Tenāha “sekkhassāpi phalameva uppajjati,",
  "anya-e0104n11:21_3": "na maggo”ti.",
  "anya-e0104n11:21_4": "Nibbānārammaṇe appanajjhānavasena yathāparicchinnakālaṁ nirantaraṁ phalacittasseva pavattanaṁ samāpajjanaṁ",
  "anya-e0104n11:21_5": "phalasamāpattīti āha “phalasamāpattivasena nirodhe cittaṁ appetī”ti.",
  "anya-e0104n11:21_6": "Yadi anupubbavipassanānaṁ vasena phalasamāpattisamāpajjanaṁ,",
  "anya-e0104n11:21_7": "tena nīhārena sekkhassa uparimaggenāpi bhavitabbanti anuyogaṁ sandhāyāha “phalasamāpattininnatāyā”tiādi.",
  "anya-e0104n11:21_8": "Tena aññoyeva vipassanācāro ariyamaggāvaho,",
  "anya-e0104n11:21_9": "añño phalasamāpattiāvahoti dasseti,",
  "anya-e0104n11:21_10": "svāyaṁ vipassanāya vibhāgo vutto eva.",
  "anya-e0104n11:21_11": "Ye panāti abhayagirivāsino sandhāyāha.",
  "anya-e0104n11:21_12": "Te hi maggaphalavipassanāya āloḷetvā vadanti.",
  "anya-e0104n11:21_13": "Teneva hi “evaṁ satī”tiādi vuttaṁ.",
  "anya-e0104n11:21_14": "Arahā paccekabuddho bhavissati yadi itaratthāpi vipassanā tadatthāya saṁvatteyyāti adhippāyo.",
  "anya-e0104n11:21_15": "Pāḷivaseneva ca paṭikkhittanti “dasa gotrabhudhammā vipassanāvasena uppajjantī”ti maggatthā phalatthā",
  "anya-e0104n11:21_16": "vipassanā visuṁ katvā pavattapāḷivaseneva tesaṁ vacanaṁ paṭikkhittantipi na gahetabbaṁ,",
  "anya-e0104n11:21_17": "aññathā “dasa gotrabhudhammā”ti vacanaṁ virujjheyyāti.",
  "anya-e0104n11:21_18": "Idameva pana gahetabbanti vuttassevatthassa nigamanaṁ.",
  "anya-e0104n11:21_19": "Phalañcassātiādi mahaggatavipākānaṁ viya lokuttaravipākānañca kusalasarikkhatādassanaṁ.",
  "anya-e0104n11:21_20": "Jhānato sarikkhatādassaneneva cettha bojjhaṅgamaggaṅgavasenāpi sarikkhatā dassitāyevāti veditabbaṁ.",
  "anya-e0104n11:22_0": "864.Ṭhitiyāti pabandhaṭṭhitiyā.",
  "anya-e0104n11:22_1": "Yathāparicchinnakālañhi samāpattiyā pabandhavasenāvaṭṭhānaṁ idha ṭhitīti.",
  "anya-e0104n11:22_2": "“Cande vā sūriye vā ettakaṁ ṭhānaṁ gate vuṭṭhahissāmī”ti kālāvadhiggahaṇavasena samāpajjanaṁ cittassa abhisaṅkharaṇaṁ abhisaṅkhāro.",
  "anya-e0104n11:23_0": "865.Sabbānevetānīti rūpanimittādisabbāneva etāni ekato kāmaṁ na manasi karoti asambhavato.",
  "anya-e0104n11:23_1": "Sabbasaṅgāhikavasenāti anavasesapariyādānavasena.",
  "anya-e0104n11:23_2": "Samudāyasaddā hi avayavesupi pavattanti,",
  "anya-e0104n11:23_3": "avayavabyatirekena ca samudāyo na labbhatīti avayavagatampi kiccaṁ samudāyavasena vuttaṁ.",
  "anya-e0104n11:23_4": "Tasmāti sabbesaṁ saṅkhāranimittānaṁ ekato manasikārābhāvato.",
  "anya-e0104n11:23_5": "Yasmā bhavaṅgacitte uppanne phalasamāpattito vuṭṭhito nāma hoti,",
  "anya-e0104n11:23_6": "tasmā vuttaṁ “yaṁ bhavaṅgassā”tiādi.",
  "anya-e0104n11:23_7": "Bhavaṅgassa ārammaṇaṁ nāma kammādi.",
  "anya-e0104n11:23_8": "Manasi karototi bhavaṅgasahagatena manasikārena manasi karoto,",
  "anya-e0104n11:23_9": "taṁ vā ārammaṇaṁ bhavaṅgamanasi karoto.",
  "anya-e0104n11:24_0": "866.Phalassa phalameva vā anantaraṁ hoti purimassa purimassa pacchimaṁ pacchimaṁ.",
  "anya-e0104n11:24_1": "Bhavaṅgaṁvā sabbapacchimassa.",
  "anya-e0104n11:24_2": "Phalānantaraṁ maggavīthiyaṁ,",
  "anya-e0104n11:24_3": "phalasamāpattiyañca.",
  "anya-e0104n11:24_4": "“Yena phalena nirodhā vuṭṭhānaṁ hotī”ti idaṁ phaluppattiyā nirodhā vuṭṭhānabhāvato vuttaṁ.",
  "anya-e0104n11:24_5": "Tanti nirodhāvuṭṭhānabhāvena vuttaṁ anāgāmiphalaṁ vā aggaphalaṁ vā.",
  "anya-e0104n11:24_6": "Nevasaññānāsaññāyatanānantaranti nevasaññānāsaññāyatanassa kusalassa,",
  "anya-e0104n11:24_7": "kiriyassa vā anantaraṁ satipi sattāhātikkame vijātiyena antarikattā.",
  "anya-e0104n11:25_0": "Paṭippassaddhadarathanti sabbaso passaddhakilesadarathaṁ.",
  "anya-e0104n11:25_1": "Amatārammaṇanti nibbānārammaṇaṁ.",
  "anya-e0104n11:25_2": "Subhanti asobhanatāya kilesassāpi abhāvato sobhanaṁ.",
  "anya-e0104n11:25_3": "Taṇhāsaṅkhātaṁ lokāmisaṁ vantaṁ chaḍḍitaṁ etenāti vantalokāmisaṁ.",
  "anya-e0104n11:25_4": "Vūpasantakilesatāya,",
  "anya-e0104n11:25_5": "susantatāya ca santaṁ.",
  "anya-e0104n11:25_6": "Yena dhammena yogato samaṇo nāma hoti,",
  "anya-e0104n11:25_7": "tassa ariyamaggasaṅkhātassa sāmaññassa phalanti sāmaññaphalaṁ.",
  "anya-e0104n11:26_0": "Ojavantenāti sabhāvasampannena.",
  "anya-e0104n11:26_1": "Sucināti kilesāsucivirahato parisuddhena.",
  "anya-e0104n11:26_2": "Sukhenāti anuttarasukhena.",
  "anya-e0104n11:26_3": "Abhisanditanti sabbaso lūkhabhāvāpagamanena sinehitaṁ.",
  "anya-e0104n11:26_4": "Sātātisātenāti mahaggatasātato,",
  "anya-e0104n11:26_5": "lokuttarakusalasātato ca ativiya sātena madhurena.",
  "anya-e0104n11:26_6": "Maggasukhatopi hi phalasukhaṁ santataratāya paṇītataraṁ.",
  "anya-e0104n11:26_7": "Amatena sammoditaṁ.",
  "anya-e0104n11:26_8": "“Madhuṁ viyā”ti iminā sātātisātataṁyeva vibhāveti.",
  "anya-e0104n11:27_0": "Tassa ariyassa phalassa rasabhūtaṁ sārabhūtaṁ taṁ sukhaṁ paññaṁ bhāvetvā yasmā paṇḍito vindati paṭilabhatīti yojanā.",
  "anya-e0104n11:28_0": "Nirodhasamāpattikathāvaṇṇanā",
  "anya-e0104n11:29_0": "867.Tatrāti tasmiṁ “nirodhasamāpattiyā samāpajjanasamatthatā”ti saṁkhittavacane.",
  "anya-e0104n11:29_1": "Idaṁ sarūpādivasena pañhākammaṁ.",
  "anya-e0104n11:29_2": "Katthāti kasmiṁ bhave.",
  "anya-e0104n11:30_0": "868.Anupubbanirodhavasenāti vipassanānugatā aṭṭha samāpattiyo ārohantena taṁtaṁpaṭipakkhanirodhamukhena tiṇṇaṁ saṅkhārānaṁ anupubbato nirodhavasena.",
  "anya-e0104n11:30_1": "Yathāparicchinnakālaṁ yā cittacetasikānaṁ appavatti,",
  "anya-e0104n11:30_2": "ayaṁ nirodhasamāpattīti attho.",
  "anya-e0104n11:30_3": "Ke samāpajjanti,",
  "anya-e0104n11:30_4": "ke na samāpajjantīti kāmaṁ samāpajjanasamatthā padhānatāya paṭhamaṁ pucchitā,",
  "anya-e0104n11:30_5": "tabbissajjanaṁ pana garubhāvato pacchā vissajjetuṁ asamāpajjanake tāva dassento “sabbepi…pe…",
  "anya-e0104n11:30_6": "na samāpajjantī”ti āha yathā “vāmaṁ muñca,",
  "anya-e0104n11:30_7": "dakkhiṇaṁ gaṇhā”ti.",
  "anya-e0104n11:30_8": "Tattha “sabbepī”ti idaṁ puthujjanādīnaṁ tiṇṇaṁ visesanaṁ.",
  "anya-e0104n11:30_9": "Te hi aṭṭhannaṁ samāpattīnaṁ lābhinopi alābhino viya samādhismiṁ aparipūrakāritāya nirodhaṁ samāpajjituṁ na sakkonti.",
  "anya-e0104n11:30_10": "Kāmacchandādisamucchindanena hi samādhismiṁ paripūrakāritā,",
  "anya-e0104n11:30_11": "na jhānādhigamamattena.",
  "anya-e0104n11:30_12": "Anāgāmino,",
  "anya-e0104n11:30_13": "arahantoti ettha sukkhavipassakā ca anāgāmino,",
  "anya-e0104n11:30_14": "sukkhavipassakā ca arahantoti sukkhavipassakasaddo paccekaṁ yojetabbo.",
  "anya-e0104n11:30_15": "Ubhayepi cete satipi vipassanābale samādhibalassa abhāvato nirodhaṁ na samāpajjanti.",
  "anya-e0104n11:30_16": "Anupubbavihārasambhavataññevettha samādhibalaṁ icchitabbaṁ.",
  "anya-e0104n11:30_17": "Purimakā pana tayo satipi samādhibale vipassanābalassa abhāvato,",
  "anya-e0104n11:30_18": "aparipuṇṇattā ca samāpajjituṁ na sakkonti.",
  "anya-e0104n11:30_19": "Aparipuṇṇatā cassa saṅkhārānaṁ na sammā parimadditattā.",
  "anya-e0104n11:30_20": "Aṭṭha samāpatti…pe…",
  "anya-e0104n11:30_21": "samāpajjantī”ti vatvā tattha kāraṇaṁ pāḷivaseneva dassetuṁ “dvīhi balehī”tiādi vuttaṁ.",
  "anya-e0104n11:30_22": "Tayo ca saṅkhārānanti ettha tayoti sāmiatthe paccattavacanaṁ,",
  "anya-e0104n11:30_23": "tiṇṇanti attho.",
  "anya-e0104n11:30_24": "Ñāṇacariyāhīti ñāṇappavattīhi.",
  "anya-e0104n11:30_25": "Nirodhasamāpattiyāti nirodhasamāpajjanāya ñāṇaṁ.",
  "anya-e0104n11:30_26": "Ayañca sampadāti ayaṁ baladvayasamannāgamādikā yathāvuttanirodhasamāpattiāvahā sampatti.",
  "anya-e0104n11:30_27": "Anāgāmikhīṇāsaveti anāgāmino ceva khīṇāsave ca.",
  "anya-e0104n11:31_0": "869.Samathabalanti kāmacchandādike paccanīkadhamme sametīti samatho,",
  "anya-e0104n11:31_1": "so eva paṭipakkhehi akampiyaṭṭhena balaṁ.",
  "anya-e0104n11:31_2": "Aniccādivasena vividhehi ākārehi passatīti vipassanā,",
  "anya-e0104n11:31_3": "sā eva vuttanayena balanti vipassanābalaṁ.",
  "anya-e0104n11:31_4": "Nekkhammavasenātiādīsu kāmacchandavikkhambhanassa nekkhammasaṅkappassa,",
  "anya-e0104n11:31_5": "alobhapadhānassa vā tathāpavattakusalacittuppādassa vasena cittassa ekaggatāsaṅkhāto yo avikkhepo,",
  "anya-e0104n11:31_6": "taṁ samathabalaṁ.",
  "anya-e0104n11:31_7": "Byāpādavikkhambhanassa abyāpādavitakkassa,",
  "anya-e0104n11:31_8": "adosapadhānassa vā tathāpavattakusalacittuppādassa vaseneva.",
  "anya-e0104n11:31_9": "Thinamiddhavikkhambhikāya vibhūtaṁ katvā manasikaraṇena upaṭṭhitaālokasaññāya vasena.",
  "anya-e0104n11:31_10": "Uddhaccavikkhambhanassa avikkhepassa samādhānassa vasena.",
  "anya-e0104n11:31_11": "Sakalamicchāvitakkavikkhambhanassa sikhāpattaānāpānassatisiddhapaṭinissaggānupassiassāsapassāsānaṁ vasena cittassa ekaggatāsaṅkhāto yo avikkhepo,",
  "anya-e0104n11:31_12": "taṁ samathabalanti atthayojanā.",
  "anya-e0104n11:32_0": "Evaṁ upacārassa jhānassa vasena samathabalaṁ dassetvā idāni taṁ aṭṭhannaṁ samāpattīnaṁ vasena paṭipakkhehi",
  "anya-e0104n11:32_1": "anabhibhavanīyatāya ca balappattivasena dassetuṁ “paṭhamajjhānenā”tiādi vuttaṁ.",
  "anya-e0104n11:32_2": "Tattha nīvaraṇeti nīvaraṇanimittaṁ nīvaraṇapaccayā.",
  "anya-e0104n11:32_3": "Na kampati jhānasamaṅgipuggalo,",
  "anya-e0104n11:32_4": "jhānasampayuttasamādhi vā.",
  "anya-e0104n11:32_5": "So hi visesato idha “samathabala”nti adhippeto.",
  "anya-e0104n11:32_6": "Tathā hi kenaṭṭhena samathabalanti balaṭṭho pucchito.",
  "anya-e0104n11:32_7": "Uddhacceti uddhaccanimittaṁ.",
  "anya-e0104n11:32_8": "Uddhaccasahagatakileseti uddhaccena sampayuttamohaahirikādikilesahetu.",
  "anya-e0104n11:32_9": "Khandheti uddhaccasampayuttacatukkhandhanimittaṁ.",
  "anya-e0104n11:32_10": "Na kampatītiādīni aññamaññavevacanāni.",
  "anya-e0104n11:32_11": "Kampanaṁ vā ṭhānāpagamo.",
  "anya-e0104n11:32_12": "Calanaṁ paribbhamanaṁ.",
  "anya-e0104n11:32_13": "Vedhanaṁ sandhāvanaṁ.",
  "anya-e0104n11:32_14": "Uddhacce na kampati,",
  "anya-e0104n11:32_15": "uddhaccasahagatakilese na calati,",
  "anya-e0104n11:32_16": "uddhaccasahagatakkhandhe na vedhatīti vā yojetabbaṁ.",
  "anya-e0104n11:32_17": "Uddhaccaggahaṇañcettha samathassa ujupaṭipakkhatāya tadabhibhavena balappattidassanatthaṁ.",
  "anya-e0104n11:32_18": "Tenetaṁ aṭṭhannampi samāpattīnaṁ sādhāraṇato kiccātisayadassanaṁ daṭṭhabbaṁ.",
  "anya-e0104n11:32_19": "Idaṁ samathabalanti yāyaṁ nekkhammādivasena laddhāya cittekaggatāya nīvaraṇādīhi akampanīyatā,",
  "anya-e0104n11:32_20": "tāni ca abhibhavitvā avaṭṭhānaṁ,",
  "anya-e0104n11:32_21": "idaṁ samathabalaṁ.",
  "anya-e0104n11:33_0": "Idāni vipassanābalaṁ niddisanto yasmā vipassanā saṅkhepato sattahi anupassanāhi saṅgahitā,",
  "anya-e0104n11:33_1": "tasmā tato tato samāpattito vuṭṭhāya tāsaṁ vasena anupassanā kātabbā,",
  "anya-e0104n11:33_2": "tattakeneva cettha anupassanākiccaṁ paripuṇṇaṁ hotīti “aniccānupassanā vipassanābalaṁ…pe…",
  "anya-e0104n11:33_3": "paṭinissaggānupassanā vipassanābala”nti sarūpato dassetvā puna tā heṭṭhā vuttanayena visayavibhāgena dassetuṁ “rūpe aniccānupassanā”tiādi vuttaṁ.",
  "anya-e0104n11:33_4": "Idhāpi paṭipakkhehi anabhibhavanīyatāva balaṭṭhoti dassetuṁ “kenaṭṭhena vipassanābala”ntiādi āraddhaṁ.",
  "anya-e0104n11:33_5": "Tattha avijjāyāti dvādasasu akusalacittuppādesu avijjānimittaṁ.",
  "anya-e0104n11:33_6": "Avijjāsahagatakileseti avijjāya sampayuttalobhadosādikilesavatthunimittaṁ.",
  "anya-e0104n11:33_7": "Sesaṁ heṭṭhā vuttanayattā suviññeyyameva.",
  "anya-e0104n11:33_8": "Avijjaggahaṇañcettha vipassanāya ujupaṭipakkhatāya tadabhibhavena balappattidassanatthaṁ.",
  "anya-e0104n11:33_9": "Tenetaṁ sattannampi anupassanānaṁ sādhāraṇato kiccātisayadassanaṁ daṭṭhabbaṁ.",
  "anya-e0104n11:33_10": "Idaṁ vipassanābalanti yāyaṁ aniccānupassanādivasena laddhassa vipassanāñāṇassa niccasaññādinimittaṁ akampanīyatā,",
  "anya-e0104n11:33_11": "tā ca abhibhavitvā avaṭṭhānaṁ,",
  "anya-e0104n11:33_12": "idaṁ vipassanābalaṁ.",
  "anya-e0104n11:34_0": "Vitakkavicārā vacīsaṅkhārā vācaṁ saṅkharonti pavattentīti katvā.",
  "anya-e0104n11:34_1": "Tenāha “pubbe kho,",
  "anya-e0104n11:34_2": "āvuso visākha,",
  "anya-e0104n11:34_3": "vitakketvā vicāretvā pacchā vācaṁ bhindati,",
  "anya-e0104n11:34_4": "tasmā vitakkavicārā vacīsaṅkhāro”ti.",
  "anya-e0104n11:34_5": "Te pana dutiyajjhāne vūpasantā hontīti āha “dutiyajjhānaṁ…pe…",
  "anya-e0104n11:34_6": "paṭippassaddhā hontī”ti.",
  "anya-e0104n11:34_7": "Kāyena saṅkharīyantīti kāyasaṅkhārā,",
  "anya-e0104n11:34_8": "assāsapassāsā.",
  "anya-e0104n11:34_9": "Tathā hi vuttaṁ “assāsapassāsā kho,",
  "anya-e0104n11:34_10": "āvuso visākha,",
  "anya-e0104n11:34_11": "kāyikā ete dhammā kāyappaṭibaddhā,",
  "anya-e0104n11:34_12": "tasmā assāsapassāsā kāyasaṅkhāro”ti.",
  "anya-e0104n11:34_13": "Te pana yasmā catutthajjhāne vūpasantā honti,",
  "anya-e0104n11:34_14": "tasmā āha “catutthajjhānaṁ…pe…",
  "anya-e0104n11:34_15": "paṭippassaddhā hontī”ti.",
  "anya-e0104n11:34_16": "Cittena saṅkharīyantīti cittasaṅkhārā,",
  "anya-e0104n11:34_17": "saññā vedanā.",
  "anya-e0104n11:34_18": "Tathā hi vuttaṁ “saññā ca vedanā ca cetasikā ete dhammā cittappaṭibaddhā,",
  "anya-e0104n11:34_19": "tasmā saññā ca vedanā ca cittasaṅkhāro”ti.",
  "anya-e0104n11:34_20": "Te pana yasmā nirodhaṁ samāpannassa vūpasamanti,",
  "anya-e0104n11:34_21": "tasmā vuttaṁ “saññāvedayita…pe…",
  "anya-e0104n11:34_22": "paṭippassaddhā hontī”ti.",
  "anya-e0104n11:35_0": "Ñāṇacariyāsu vivaṭṭānupassanāggahaṇeneva tassa ādibhūtā sesānupassanāpi gahitāva honti tadavinābhāvato.",
  "anya-e0104n11:35_1": "Maggo ñāṇacariyā,",
  "anya-e0104n11:35_2": "phalasamāpatti ñāṇacariyāti maggaphalasamāpattīnaṁ ñāṇacariyābhāvavacanaṁ maggaphaladhammānaṁ ñāṇapadhānattā,",
  "anya-e0104n11:35_3": "ñāṇena vā indriyādhipatihetumaggapaccayādivasena sātisayapaccayabhūtena sesā maggaphaladhammā caritā pavattitāti katvā tathā vuttaṁ.",
  "anya-e0104n11:35_4": "Samādhicariyāsupi eseva nayo.",
  "anya-e0104n11:35_5": "Imāhi soḷasahīti aṭṭhannaṁ anupassanānaṁ,",
  "anya-e0104n11:35_6": "aṭṭhannañca maggaphalañāṇānaṁ vasena imāhi soḷasahi ñāṇapavattīhi.",
  "anya-e0104n11:36_0": "Navahi samādhicariyāhīti aṭṭha samāpattiyo aṭṭha samādhicariyā,",
  "anya-e0104n11:36_1": "tāsaṁ upacārasamādhi upacārasamādhibhāvanāsāmaññena ekā samādhicariyāti evaṁ navahi samādhicariyāhi.",
  "anya-e0104n11:36_2": "Tenāha “paṭhamajjhānaṁ samādhicariyā”tiādi.",
  "anya-e0104n11:36_3": "Paṭhamajjhānapaṭilābhatthāya vitakko cātiādi nānāvajjanupacāravasena vuttanti daṭṭhabbaṁ,",
  "anya-e0104n11:36_4": "uparisamāpattīnampi upacārassa tatheva vuttattā.",
  "anya-e0104n11:36_5": "Na hi ekāvajjane catutthajjhānādiupacāre pītiādayo sambhavanti.",
  "anya-e0104n11:36_6": "Ettha ca “paṭhamajjhānapaṭilābhatthāyā”tiādivacanena upacārasamādhissāpi pāripūrī icchitabbāti dasseti.",
  "anya-e0104n11:36_7": "Kiṁ panettha samathabalasamādhicariyānaṁ nānattaṁ,",
  "anya-e0104n11:36_8": "kiṁ vā vipassanābalalokiyañāṇacariyānaṁ?",
  "anya-e0104n11:36_9": "Yathā samathabalepi “nekkhammavasenā”tiādinā upacārasamādhinā saddhiṁ aṭṭhasu samāpattīsu appanāsamādhiyeva vutto,",
  "anya-e0104n11:36_10": "tathā samādhicariyāsu,",
  "anya-e0104n11:36_11": "vipassanābalalokiyañāṇacariyāsu ca vipassanāva vuttāti?",
  "anya-e0104n11:36_12": "Kiñcāpi vuttā,",
  "anya-e0104n11:36_13": "vivaṭṭānupassanā pana purecarañāṇādivipassanābale avuttā eva ñāṇacariyāsu vuttā.",
  "anya-e0104n11:36_14": "Apica paṭipakkhehi akampiyaṭṭho balaṭṭho,",
  "anya-e0104n11:36_15": "pañcannaṁ vasībhāvānaṁ vasena suciṇṇatā cariyaṭṭho,",
  "anya-e0104n11:36_16": "eteneva samathabalasamādhicariyānampi nānattaṁ saṁvaṇṇitanti daṭṭhabbaṁ.",
  "anya-e0104n11:37_0": "Vasībhāvatā paññāti ettha vaso etassa atthīti vasī,",
  "anya-e0104n11:37_1": "tassa bhāvo vasībhāvo,",
  "anya-e0104n11:37_2": "sā eva vasībhāvatā.",
  "anya-e0104n11:37_3": "“Vasiyo”ti pana pāḷiyaṁ itthiliṅgavasena vuttattā tāyo dassetuṁ “vasīti pañca vasiyo”tiādi vuttaṁ.",
  "anya-e0104n11:37_4": "Tattha jhānaṁ āvajjantassa nirantaraṁ jhānaṅgesu cittappavattanasamatthatā āvajjanavasī.",
  "anya-e0104n11:37_5": "Samāpajjitukāmassa sīghaṁ jhānaṁ samāpajjanasamatthatā samāpajjanavasī.",
  "anya-e0104n11:37_6": "Accharāmattaṁ vā katipayaccharāmattaṁ vā khaṇaṁ jhānaṁ ṭhapetuṁ samatthatā adhiṭṭhānavasī.",
  "anya-e0104n11:37_7": "Tatheva lahuṁ vuṭṭhātuṁ samatthatā vuṭṭhānavasī.",
  "anya-e0104n11:37_8": "Paccavekkhaṇavasī pana āvajjanavasiyā eva sijjhati.",
  "anya-e0104n11:37_9": "Paccavekkhaṇajavanāneva hi tattha āvajjanānantarānīti.",
  "anya-e0104n11:37_10": "Ayamettha saṅkhepo,",
  "anya-e0104n11:37_11": "vitthāro pana heṭṭhā āgato eva.",
  "anya-e0104n11:37_12": "Ayañca vasībhāvo samādhicariyānaṁ vasena vutto.",
  "anya-e0104n11:37_13": "Ñāṇacariyāsu pana lokuttarānaṁ ñāṇacariyānaṁ vasībhāvāpādanakiccaṁ nāma natthi.",
  "anya-e0104n11:37_14": "Paṭipakkhassa suvihatattā sabhāvasiddho tattha vasībhāvo,",
  "anya-e0104n11:37_15": "lokiyānaṁ pana paguṇabalavabhāvāpādanena vasībhāvo labbhateva.",
  "anya-e0104n11:38_0": "870.Ukkaṭṭhaniddesoti anavasesaniddeso.",
  "anya-e0104n11:38_1": "Cuddasahi ñāṇacariyāhi hoti aggamaggaphalānaṁ anadhigatattāti.",
  "anya-e0104n11:38_2": "Yadi evanti yadi ukkaṭṭhaniddesavasena “soḷasahi ñāṇacariyāhī”ti vuttaṁ,",
  "anya-e0104n11:38_3": "tato avakaṁsavasenapi icchitabbaṁ,",
  "anya-e0104n11:38_4": "evaṁ sante kiṁ na hoti nirodhasamāpajjananti adhippāyo.",
  "anya-e0104n11:38_5": "Pañca kāmaguṇā vatthubhūtā etassa santīti pañcakāmaguṇiko, kāmarāgo.",
  "anya-e0104n11:38_6": "Appahīnattā asamucchinnattā.",
  "anya-e0104n11:38_7": "Na hi kāmarāgassa vikkhambhanappahānamattaṁ nirodhassa adhiṭṭhānaṁ bhavituṁ sakkoti.",
  "anya-e0104n11:38_8": "Tasmāti samādhipāripanthikassa kāmarāgassa supahīnattā.",
  "anya-e0104n11:38_9": "Etena kāmaṁ maggaphalañāṇacariyā lokiyañāṇasamādhicariyā viya nirodhasamāpajjane sarūpena na viniyujjanti tadā appavattanato,",
  "anya-e0104n11:38_10": "tassa tassa pana paṭipakkhassa samucchindanena balacariyānaṁ visesapaccayatāya nirodhasamāpattiyā adhiṭṭhānaṁ hotīti dasseti.",
  "anya-e0104n11:38_11": "Esāti anāgāmī.",
  "anya-e0104n11:38_12": "Idañhi “nirodhā vuṭṭhahantassā”tiādivacanaṁ anāgāminova nirodhā vuṭṭhānaṁ sandhāya vuttaṁ “nevasaññānāsaññāyatanakusala”nti vacanato,",
  "anya-e0104n11:38_13": "aññathā “nevasaññānāsaññāyatanakiriyā”ti vucceyya.",
  "anya-e0104n11:39_0": "871.“Pañcavokārabhave”ti kasmā vuttaṁ,",
  "anya-e0104n11:39_1": "nanu catuvokārabhavepi arūpajjhānavasena yathārahaṁ anupubbasamāpatti labbhatīti?",
  "anya-e0104n11:39_2": "Kāmaṁ labbhati,",
  "anya-e0104n11:39_3": "sā pana “anupubbasamāpattī”ti na vuccati ekadesabhāvato.",
  "anya-e0104n11:39_4": "Aṭṭhasamāpattivaseneva ca “anupubbasamāpattī”ti vuccatīti dassento āha “paṭhamajjhānādīnaṁ uppatti natthī”ti.",
  "anya-e0104n11:39_5": "Vatthussa abhāvāti hadayavatthuno abhāvāti vadanti,",
  "anya-e0104n11:39_6": "karajakāyasaṅkhātassa pana vatthuno abhāvāti attho.",
  "anya-e0104n11:39_7": "Yadi hi āruppe nirodhaṁ samāpajjeyya,",
  "anya-e0104n11:39_8": "cittacetasikānaṁ,",
  "anya-e0104n11:39_9": "aññassa ca kassaci abhāvato apaññattikova bhaveyya anupādisesāya nibbānadhātuyā parinibbutasadiso.",
  "anya-e0104n11:39_10": "Kiñcāyaṁ upādāya nirodhaṁ samāpannoti vucceyya,",
  "anya-e0104n11:39_11": "kiṁ vā etāya vatthucintāya.",
  "anya-e0104n11:39_12": "Aṅgavekallatova natthi āruppe nirodhasamāpattisamāpajjanaṁ.",
  "anya-e0104n11:40_0": "872.Saṅkhārānaṁpavattibhedeti saṅkhatadhammānaṁ khaṇe khaṇe uppajjane,",
  "anya-e0104n11:40_1": "bhijjane ca,",
  "anya-e0104n11:40_2": "tesaṁ vā kusalādibhedabhinne yathārahaṁ tīhi dukkhatāhi upaddute pavattivibhāge.",
  "anya-e0104n11:40_3": "Cittacetasikavigamehi rūpadhammesu labbhamānāpi saṅkhāradukkhatā abbohārikataṁ āpajjati.",
  "anya-e0104n11:40_4": "Ukkaṇṭhitvāti nibbinditvā.",
  "anya-e0104n11:40_5": "Nibbānaṁ patvāti anupādisesanibbānaṁ patvā viya.",
  "anya-e0104n11:40_6": "Sukhanti niddukkhaṁ.",
  "anya-e0104n11:41_0": "873.Samathavipassanāvasenāti yuganaddhānaṁ viya aññamaññūpakāritāya sahitānaṁ vasena.",
  "anya-e0104n11:41_1": "Ussakkitvāti ukkaṁsaṁ patvā yāva nevasaññānāsaññāyatanā,",
  "anya-e0104n11:41_2": "yāva ca anulomañāṇā āruhitvā.",
  "anya-e0104n11:41_3": "Nirodhayatoti nevasaññānāsaññāyatanaṁ samāpajjitvā taṁ nirodhentassa.",
  "anya-e0104n11:41_4": "Aññassa kassacipi cittassa anuppajjanena evamassā nirodhasamāpattiyā samāpajjanaṁ hoti.",
  "anya-e0104n11:41_5": "“Yo hī”tiādinā “samathavipassanāvasenā”ti vuttamevatthaṁ byatirekamukhena vivarati.",
  "anya-e0104n11:41_6": "Nevasaññānāsaññāyatanasamāpattiṁ patvā tiṭṭhati taduddhaṁ suddhasamathavipassanāya abhāvato.",
  "anya-e0104n11:41_7": "Yo vipassanāvaseneva ussakkati sace ariyo phalasamāpattatthiko,",
  "anya-e0104n11:41_8": "so attano phalasamāpattiṁ patvā tiṭṭhati.",
  "anya-e0104n11:41_9": "Atha puthujjano,",
  "anya-e0104n11:41_10": "sekho vā maggatthiko tāya ce vipassanāya maggaṁ patvā phale ṭhito,",
  "anya-e0104n11:41_11": "sopi phalasamāpattiṁ patvā tiṭṭhaticceva vuccati.",
  "anya-e0104n11:41_12": "Soti ubhayavasena paṭipanno.",
  "anya-e0104n11:41_13": "Tanti nirodhasamāpattiṁ.",
  "anya-e0104n11:42_0": "874.",
  "anya-e0104n11:42_1": "Yena phaladvayasamannāgamādinā nirodhaṁ samāpajjituṁ samattho hoti,",
  "anya-e0104n11:42_2": "so vidhi pageva vibhāvitoti samāpajjanākārameva dassento “katabhattakicco”tiādimāha.",
  "anya-e0104n11:42_3": "Tañhi sabbāsampi bhāvanānaṁ sādhāraṇaṁ pubbakiccaṁ.",
  "anya-e0104n11:42_4": "Tattha saṅkhāreti tasmiṁ paṭhamajjhāne,",
  "anya-e0104n11:42_5": "paṭhamajjhānacittuppāde vā saṅkhāre.",
  "anya-e0104n11:43_0": "“Vipassatī”ti vuttaṁ,",
  "anya-e0104n11:43_1": "kīdisī panettha vipassanā icchitabbāti taṁ niddhāraṇatthaṁ “vipassanā panesā”tiādinā tameva vipassanaṁ tidhā bhinditvā dasseti.",
  "anya-e0104n11:43_2": "Mandā ce vipassanā,",
  "anya-e0104n11:43_3": "dandhābhiññaṁ maggaṁ sādheti.",
  "anya-e0104n11:43_4": "Tikkhā ce,",
  "anya-e0104n11:43_5": "khippābhiññanti ayaṁ mandatikkhatāya viseso.",
  "anya-e0104n11:43_6": "Lakkhaṇappattā pana vipassanā maggassa paccayo hotiyevāti imamatthaṁ dassento āha “saṅkhāra…pe…",
  "anya-e0104n11:43_7": "hotiyevā”ti.",
  "anya-e0104n11:43_8": "Tikkhāva vaṭṭati saṅkhārārammaṇepi sati sabbasaṅkhārehi vivaṭṭanākāreneva pavattanato,",
  "anya-e0104n11:43_9": "maggo viya visaṅkhāragatassa phalassa paccayabhāvato ca.",
  "anya-e0104n11:43_10": "Tenāha “maggabhāvanāsadisā”ti.",
  "anya-e0104n11:43_11": "Yasmā atimandā samathādikā saṅkhārānaṁ nirodhane asamatthā samathaniṭṭhā hoti,",
  "anya-e0104n11:43_12": "atitikkhā ñāṇādikā sātisayaṁ saṅkhāresu dosadassane phalasamāpattiniṭṭhā hoti,",
  "anya-e0104n11:43_13": "tasmā vuttaṁ “nātimandanātitikkhā vaṭṭatī”ti.",
  "anya-e0104n11:43_14": "Esa nirodhasamāpajjanako.",
  "anya-e0104n11:43_15": "Te saṅkhāreti te paṭhamajjhānasaṅkhāre.",
  "anya-e0104n11:44_0": "“Tathevā”ti iminā “nātimandāya nātitikkhāyā”ti imamatthaṁ ākaḍḍhati.",
  "anya-e0104n11:44_1": "Esa nayo sesesupi.",
  "anya-e0104n11:44_2": "“Ākiñcaññāyatanaṁ samāpajjitvā vuṭṭhāya tattha saṅkhāre tatheva vipassatī”ti vattabbaṁ,",
  "anya-e0104n11:44_3": "heṭṭhā vuttanayattā pana taṁ avatvā “catubbidhaṁ pubbakiccaṁ karoti”cceva vuttanti keci,",
  "anya-e0104n11:44_4": "taṁ tesaṁ matimattaṁ.",
  "anya-e0104n11:44_5": "Vipassanācārato hi samādhicāro,",
  "anya-e0104n11:44_6": "tasmā samāpattito vuṭṭhāya pubbakiccaṁ kātabbaṁ.",
  "anya-e0104n11:44_7": "Tathā hi paratopi “ākiñcaññāyatanaṁ samāpajjitvā vuṭṭhāya imaṁ pubbakiccaṁ katvā”tiādiṁ vakkhati,",
  "anya-e0104n11:44_8": "na pana “tattha saṅkhāre tatheva vipassitvā”ti.",
  "anya-e0104n11:44_9": "Nānābaddhaavikopananti attanā asambaddhassa parikkhārassa avināsanaṁ.",
  "anya-e0104n11:44_10": "Yathā taṁ na vinassati,",
  "anya-e0104n11:44_11": "tathā adhiṭṭhānaṁ.",
  "anya-e0104n11:44_12": "Saṅghapaṭimānananti saṅghassa paṭimānanāvajjanaṁ.",
  "anya-e0104n11:44_13": "Satthupakkosananti satthu pakkosanāvajjanaṁ.",
  "anya-e0104n11:44_14": "Addhānaparicchedanti jīvitaddhānaparicchedaṁ pubbakiccaṁ karotīti sambandho.",
  "anya-e0104n11:45_0": "875.Adhiṭṭhātabbanti cittaṁ uppādetabbaṁ. Tathā cittuppādanameva hettha adhiṭṭhānaṁ.",
  "anya-e0104n11:46_0": "Cittajarūpādīnaṁ anuppajjanato,",
  "anya-e0104n11:46_1": "pacchājātapaccayādiupatthambhābhāvato ca sattāhameva tathā sarīraṁ pavattati,",
  "anya-e0104n11:46_2": "tato paraṁ kilamatīti sattāhameva paricchinditvā nirodhaṁ samāpajjantīti vadanti.",
  "anya-e0104n11:47_0": "Samāpattivasenevāti nirodhasamāpattivaseneva.",
  "anya-e0104n11:47_1": "Naṁ aggiādiantarāyaṁ rakkhati samāpannako adhiṭṭhānavasenāti adhippāyo.",
  "anya-e0104n11:47_2": "Āyasmato sañjīvassātiādīsu yaṁ vattabbaṁ,",
  "anya-e0104n11:47_3": "taṁ heṭṭhā iddhikathāyaṁ vuttameva.",
  "anya-e0104n11:48_0": "876.Etassāti nirodhaṁ samāpajjantassa,",
  "anya-e0104n11:48_1": "nirodhasamāpajjanassa vā.",
  "anya-e0104n11:48_2": "Tasmiṁ samayeti tasmiṁ tassa bhikkhuno upasaṅkamanasamaye vuṭṭhātiyeva.",
  "anya-e0104n11:48_3": "Kālaparicchedasadisañhetaṁ.",
  "anya-e0104n11:49_0": "Evaṁ garukāti aggiādīhipi anabhibhavanīyaṁ nirodhaṁ samāpannaṁ samāpattito vuṭṭhāpanato evaṁ garukā hi saṅghassa āṇā nāma,",
  "anya-e0104n11:49_1": "tasmā attano hitasukhaṁ ākaṅkhantena jīvitahetupi saṅghassa āṇā na atikkamitabbāti adhippāyo.",
  "anya-e0104n11:50_0": "877.Na pakkosati “satthā taṁ, āvuso, āmantetī”ti. “Vuṭṭhahissāmī”ti āvajjitabbanti sambandho.",
  "anya-e0104n11:51_0": "878.Jīvitaddhānassāti attano jīvitakālassa jīvitappavattiyā.",
  "anya-e0104n11:51_1": "Āyu eva āyusaṅkhārā.",
  "anya-e0104n11:51_2": "“Āyuusmāviññāṇānī”ti ca vadanti,",
  "anya-e0104n11:51_3": "te cassa pakaticittasseva ārammaṇaṁ honti.",
  "anya-e0104n11:51_4": "Antonirodhe maraṇaṁ natthi carimabhavaṅgena mīyanato.",
  "anya-e0104n11:51_5": "Āvajjitvāva samāpajjitabbaṁ “sahasā maraṇaṁ mā ahosī”ti.",
  "anya-e0104n11:51_6": "Sahasā hi maraṇe aññabyākaraṇabhikkhuovādadānasāsanānubhāvadīpanānaṁ anissaro siyā,",
  "anya-e0104n11:51_7": "anāgāmino vā aggamaggānadhigamo siyā.",
  "anya-e0104n11:51_8": "Avasesanti nānābaddhaavikopanāditividhampi pubbakiccaṁ.",
  "anya-e0104n11:51_9": "Vuttaṁ aṭṭhakathāyaṁ.",
  "anya-e0104n11:52_0": "879.",
  "anya-e0104n11:52_1": "Kiñcāpi “ekaṁ vā dve vā”ti aniyametvā viya vuttaṁ,",
  "anya-e0104n11:52_2": "dve vāre eva pana niyamato vadanti.",
  "anya-e0104n11:52_3": "Cittavāreti nevasaññānāsaññāyatanacittavāre.",
  "anya-e0104n11:52_4": "Nirodhaṁ phusatīti acittakabhāvamevāha.",
  "anya-e0104n11:52_5": "Nirodhassa payogattāti cittanirodhāya payogabhāvato,",
  "anya-e0104n11:52_6": "baladvayasambharaṇādipayogassa cittanirodhattāti attho.",
  "anya-e0104n11:52_7": "Samathavipassanābalasamannāgamo,",
  "anya-e0104n11:52_8": "ñāṇasamādhicariyāvasībhāvo cettha aññamaññānativattanavaseneva icchitabboti āha “dve samathavipassanādhamme yuganaddhe katvā”ti.",
  "anya-e0104n11:52_9": "Anupubbanirodhassa payogoti paṭhamajjhānādīnaṁ,",
  "anya-e0104n11:52_10": "tadanupassanānañca anupubbato nirodhanassāyaṁ payogo.",
  "anya-e0104n11:52_11": "Idaṁ vuttanayena aṭṭhasamāpattiārohanaṁ na nevasaññānāsaññāyatanasamāpattiyā samāpajjanassa.",
  "anya-e0104n11:52_12": "Tasmā dvinnaṁ cittānaṁ upari cittāni na pavattantīti yojanā.",
  "anya-e0104n11:53_0": "Paratoacittako bhavituṁ na sakkotīti sakalaṁ yathāparicchinnakālaṁ acittako bhavituṁ na sakkoti.",
  "anya-e0104n11:53_1": "Tañca kho saṅghapaṭimānanasatthupakkosanaaddhānaparicchedāvajjanānaṁ akaraṇena,",
  "anya-e0104n11:53_2": "na nānābaddhaavikopanassa.",
  "anya-e0104n11:53_3": "Tassa hi akaraṇena kadāci kevalaṁ tādisassa parikkhārassa avināso na siyā,",
  "anya-e0104n11:53_4": "na nirodhasamāpattivibandho.",
  "anya-e0104n11:53_5": "Ayañca attho mahānāgattheravatthunā vibhāvito eva.",
  "anya-e0104n11:53_6": "Evaṁ sante tīhi ākārehi nirodhasamāpattiyā vuṭṭhānaṁ hotīti āpajjati,",
  "anya-e0104n11:53_7": "tasmā taṁ na sārato paccetabbaṁ.",
  "anya-e0104n11:53_8": "Paṭinivattitvā puna ākiñcaññāyataneyeva patiṭṭhātīti iminā samāpattiyā vibandhe jāte evaṁ hotīti dasseti,",
  "anya-e0104n11:53_9": "avibandheneva pana yathāparicchinnakālavītikkamane phalacittuppattiyā vuṭṭhānaṁ hoti.",
  "anya-e0104n11:53_10": "Evañca katvā gambhīrakandaroruḷhatattapāsāṇakkantapurisanidassanampi samatthitaṁ hotīti keci vadanti.",
  "anya-e0104n11:53_11": "Apare pana “pubbakiccassa akatattā nevasaññānāsaññāyatanaṁ samāpannamattova ‘paṭinivattitvā ākiñcaññāyatane",
  "anya-e0104n11:53_12": "patiṭṭhātī’ti vuttattā saṅghapaṭimānanādiekaccapubbakiccākaraṇe aṅgavekallato nirodhasamāpattisamāpajjanaṁ",
  "anya-e0104n11:53_13": "na ijjhatevā”ti vadanti.",
  "anya-e0104n11:53_14": "Vattasadisañhetaṁ nirodhasamāpattiyā,",
  "anya-e0104n11:53_15": "yadidaṁ pubbakiccakaraṇaṁ.",
  "anya-e0104n11:53_16": "Tasmā tattha yaṁ garutaraṁ,",
  "anya-e0104n11:53_17": "tassa akaraṇaṁ samāpajjanaṁ vibandhatīti apare.",
  "anya-e0104n11:53_18": "Vīmaṁsitvā gahetabbaṁ.",
  "anya-e0104n11:53_19": "“Ākiñcaññāyatane patiṭṭhātī”ti ca idaṁ puna ākiñcaññāyatanassa samāpajjitabbattā vuttaṁ.",
  "anya-e0104n11:53_20": "Samāpajjitvā hi vuṭṭhāya pubbakiccassa kātabbattā.",
  "anya-e0104n11:54_0": "Yathā panātiādi katapubbakiccatāsāmaññena upamāsaṁsandanaṁ.",
  "anya-e0104n11:55_0": "880.Assāti nirodhasamāpattiyā.",
  "anya-e0104n11:55_1": "“Kālaparicchedavasenā”tiādinā catūhi ākārehi nirodhasamāpattiyā ṭhānaṁ dasseti.",
  "anya-e0104n11:56_0": "882.Vivekaninnanti nissaraṇavivekaninnaṁ,",
  "anya-e0104n11:56_1": "pageva saṅkhāravimukhatāya,",
  "anya-e0104n11:56_2": "phalacittuppattiyā cāti veditabbaṁ.",
  "anya-e0104n11:57_0": "883.",
  "anya-e0104n11:57_1": "Ūsaṅkhārattayapaṭippassaddhiyā,",
  "anya-e0104n11:57_2": "avasesacetasikaviññāṇābhāvena rūpadhammamattāvasesatāya ca matanirodhasamāpannānaṁ avisesaṁ gahetvā pucchā “matassa ca samāpannassa ca ko viseso”ti.",
  "anya-e0104n11:57_3": "Kāmaṁ nesaṁ saṅkhārattayapaṭippassaddhiādīhi aviseso,",
  "anya-e0104n11:57_4": "rūpadhammamattāvasesatāya pana āyuusmāindriyānaṁ apagamānapagamanaṁ visesoti dassetuṁ “yvāya”ntiādi vuttaṁ.",
  "anya-e0104n11:58_0": "884.Sabhāvatoti sabhāvadhammato,",
  "anya-e0104n11:58_1": "paramatthatoti attho.",
  "anya-e0104n11:58_2": "Paramatthato hi vijjamānānaṁ saṅkhatādibhāvena vattabbataṁ labhati,",
  "anya-e0104n11:58_3": "na avijjamānaṁ.",
  "anya-e0104n11:58_4": "Samāpajjantassa vasenāti yasmā samāpajjantassa ariyapuggalassa samathavipassanādhamme yuganaddhe katvā",
  "anya-e0104n11:58_5": "aṭṭha samāpattiyo ārohantassa anukkamena saṅkhārānaṁ paṭippassambhanapayoganibbattiyā nirodhasamāpatti",
  "anya-e0104n11:58_6": "nipphannā nāma hoti,",
  "anya-e0104n11:58_7": "tasmā taṁ payoganibbattiṁ upādāya “nipphannā”ti vattuṁ vaṭṭati.",
  "anya-e0104n11:59_0": "Saṅkhāravūpasamato,",
  "anya-e0104n11:59_1": "santadhammasamanvayato ca santaṁ.",
  "anya-e0104n11:59_2": "Ariyehi eva nisevitabbattā ariyanisevitaṁ.",
  "anya-e0104n11:59_3": "Tissannampi dukkhatānaṁ nibbutabhāvato nibbānamiti saṅkhaṁ upāgataṁ.",
  "anya-e0104n11:59_4": "Ariyaṁ paññanti suvisuddhaṁ maggaphalapaññaṁ.",
  "anya-e0104n11:59_5": "Imissāpīti nirodhasamāpattiyā.",
  "anya-e0104n11:59_6": "Samāpattisamatthatāti samāpajjanasamatthatā.",
  "anya-e0104n11:60_0": "Āhuneyyabhāvādisiddhikathāvaṇṇanā",
  "anya-e0104n11:61_0": "885.Āhuneyyabhāvādisiddhīti āhuneyyapāhuneyyadakkhiṇeyyaañjalikaraṇīyaanuttarapuññakkhettabhāvasiddhi.",
  "anya-e0104n11:61_1": "Avisesenāti dassanamaggapaññādivisesena vinā,",
  "anya-e0104n11:61_2": "etissā lokuttarapaññāya.",
  "anya-e0104n11:61_3": "Ānetvā hunitabbanti āhunaṁ,",
  "anya-e0104n11:61_4": "dūratopi ānetvā dātabbadānaṁ,",
  "anya-e0104n11:61_5": "taṁ paṭiggahetuṁ yuttoti āhuneyyo.",
  "anya-e0104n11:61_6": "Pāhunaṁ vuccati āgantukadānaṁ,",
  "anya-e0104n11:61_7": "taṁ paṭiggahetuṁ yuttoti pāhuneyyo.",
  "anya-e0104n11:61_8": "Dakkhiṇaṁ arahatīti dakkhiṇeyyo,",
  "anya-e0104n11:61_9": "añjalikaraṇaṁ añjalikammaṁ,",
  "anya-e0104n11:61_10": "taṁ arahatīti añjalikaraṇīyo.",
  "anya-e0104n11:61_11": "Anuttaraṁ uttamaṁ sattānaṁ puññaviruhanaṭṭhānanti anuttaraṁ puññakkhettaṁ lokassāti ayamettha saṅkhepo.",
  "anya-e0104n11:61_12": "Vitthāro pana heṭṭhā vuttoyeva.",
  "anya-e0104n11:62_0": "886.Mandāyavipassanāya āgatoti atikkhāya vipassanāya vasena paṭhamamaggapaññaṁ bhāvetvā sotāpannabhāvaṁ āgato.",
  "anya-e0104n11:62_1": "Saddhādīnaṁ mudūnaṁ indriyānaṁ vasena mudindriyopi samāno.",
  "anya-e0104n11:62_2": "Sattakkhattuparamoti sattakkhattuṁ paramā bhavūpapatti attabhāvaggahaṇaṁ,",
  "anya-e0104n11:62_3": "tato paraṁ aṭṭhamaṁ bhavaṁ nādiyatīti sattakkhattuparamo.",
  "anya-e0104n11:62_4": "Saṁsaritvāti paṭisandhiggahaṇavasena aparāparaṁ gantvā.",
  "anya-e0104n11:62_5": "Dukkhassantaṁ karotīti vaṭṭadukkhassa pariyantaṁ pariyosānaṁ karoti.",
  "anya-e0104n11:62_6": "Ayaṁ kālena devalokassa,",
  "anya-e0104n11:62_7": "kālena manussalokassāti missakassa bhavassa vasena “sattasugatibhave saṁsaritvā”ti vutto.",
  "anya-e0104n11:62_8": "Kulato kulaṁ gacchatīti kolaṁkolo.",
  "anya-e0104n11:62_9": "Sotāpattiphalasacchikiriyato paṭṭhāya hi nīcakule upapatti nāma natthi,",
  "anya-e0104n11:62_10": "mahābhogakulesuyeva nibbattatīti attho.",
  "anya-e0104n11:62_11": "Dve vā tīṇi vā kulānīti devamanussavasena dve vā tayo vā bhave.",
  "anya-e0104n11:62_12": "Iti ayampi missakabhaveneva kathito.",
  "anya-e0104n11:62_13": "Desanāmattameva cetaṁ “dve vā tīṇi vā”ti.",
  "anya-e0104n11:62_14": "Yāva chaṭṭhabhavā saṁsarantopi kolaṁkolova hoti.",
  "anya-e0104n11:62_15": "Attabhāvaggahaṇasaṅkhātaṁ ekaṁyeva khandhabījaṁ etassa atthīti ekabījī.",
  "anya-e0104n11:62_16": "“Mānusakaṁ bhava”nti idampi desanāmattaṁ.",
  "anya-e0104n11:62_17": "“Devabhavaṁ nibbattetī”tipi vattuṁ vaṭṭatiyeva.",
  "anya-e0104n11:62_18": "Ko panetesaṁ imaṁ pabhedaṁ niyametīti?",
  "anya-e0104n11:62_19": "Tiṇṇaṁ maggānaṁ vipassanā.",
  "anya-e0104n11:62_20": "Sace hi upari tiṇṇaṁ maggānaṁ vipassanā balavatī hoti,",
  "anya-e0104n11:62_21": "ekabījī nāma hoti.",
  "anya-e0104n11:62_22": "Tato mandāya kolaṁkolo,",
  "anya-e0104n11:62_23": "tato mandatarāya sattakkhattuparamo.",
  "anya-e0104n11:63_0": "887.",
  "anya-e0104n11:63_1": "Paṭisandhivasena sakiṁ āgacchatīti sakadāgāmī.",
  "anya-e0104n11:63_2": "Sakidevāti ekavāraṁyeva.",
  "anya-e0104n11:63_3": "“Imaṁ lokaṁ āgantvā”ti iminā pañcasu sakadāgāmīsu cattāro vajjetvā ekova gahito.",
  "anya-e0104n11:63_4": "Ekacco hi idha sakadāgāmiphalaṁ patvā idheva parinibbāti,",
  "anya-e0104n11:63_5": "ekacco idha patvā devaloke parinibbāti,",
  "anya-e0104n11:63_6": "ekacco devaloke patvā tattheva parinibbāti,",
  "anya-e0104n11:63_7": "ekacco devaloke patvā idhūpapajjitvā parinibbāti.",
  "anya-e0104n11:63_8": "Ime cattāropi idha na gahitā.",
  "anya-e0104n11:63_9": "Yo pana idha patvā devaloke yāvatāyukaṁ vasitvā puna idhūpapajjitvā parinibbāti,",
  "anya-e0104n11:63_10": "ayaṁ idha gahito.",
  "anya-e0104n11:64_0": "888.",
  "anya-e0104n11:64_1": "Paṭisandhivasena idha anāgamanato anāgāmī.",
  "anya-e0104n11:64_2": "Indriyavemattatāvasenāti saddhādīnaṁ vimuttiparipācakaindriyānaṁ paropariyattena.",
  "anya-e0104n11:64_3": "Pañcadhā idha vihāya niṭṭho hotīti so anāgāmī antarāparinibbāyiādibhāvena pañcapakārena imaṁ lokaṁ pajahitvā parinibbāyanako hoti.",
  "anya-e0104n11:64_4": "Āyuvemajjhassa antarāyeva kilesaparinibbānena parinibbāyanato antarāparinibbāyī.",
  "anya-e0104n11:64_5": "Upahaccāti vā upagantvā kālakiriyaṁ.",
  "anya-e0104n11:64_6": "Appayogenāti adhimattapayogena vinā appakasireneva tikkhindriyatāya sukheneva.",
  "anya-e0104n11:64_7": "Sappayogenāti ettha vuttavipariyāyena attho veditabbo.",
  "anya-e0104n11:64_8": "Uddhaṁ vā hi bhāvena uddhamassa taṇhāsotaṁ,",
  "anya-e0104n11:64_9": "vaṭṭasotaṁ vāti uddhaṁsoto.",
  "anya-e0104n11:64_10": "Uddhaṁ vā gantvā paṭilabhitabbato uddhamassa maggasotanti uddhaṁsoto.",
  "anya-e0104n11:64_11": "Paṭisandhivasena akaniṭṭhabhavaṁ gacchatīti akaniṭṭhagāmī.",
  "anya-e0104n11:65_0": "Yatthupapannoti avihādīsu yattha yattha upapanno.",
  "anya-e0104n11:65_1": "Imesaṁ pana anāgāmīnaṁ pabhedajānanatthaṁ uddhaṁsotaakaniṭṭhagāmicatukkaṁ veditabbaṁ –",
  "anya-e0104n11:65_2": "yo hi avihato paṭṭhāya cattāro devaloke sodhetvā akaniṭṭhaṁ gantvā parinibbāti,",
  "anya-e0104n11:65_3": "ayaṁ uddhaṁsoto akaniṭṭhagāmī nāma.",
  "anya-e0104n11:65_4": "Yo pana heṭṭhā tayo devaloke sodhetvā sudassīdevaloke ṭhatvā parinibbāti,",
  "anya-e0104n11:65_5": "ayaṁ uddhaṁsoto naakaniṭṭhagāmī nāma.",
  "anya-e0104n11:65_6": "Yo ito akaniṭṭhameva gantvā parinibbāti,",
  "anya-e0104n11:65_7": "ayaṁ nauddhaṁsoto akaniṭṭhagāmī nāma.",
  "anya-e0104n11:65_8": "Yo pana heṭṭhā catūsu devalokesu tattha tattheva parinibbāti,",
  "anya-e0104n11:65_9": "ayaṁ nauddhaṁsoto naakaniṭṭhagāmī nāma.",
  "anya-e0104n11:65_10": "Ete pana avihesu upapannasamanantarā āyuvemajjhaṁ appatvā,",
  "anya-e0104n11:65_11": "patvā ca parinibbāyanavasena tayo antarāparinibbāyino,",
  "anya-e0104n11:65_12": "eko upahaccaparinibbāyī,",
  "anya-e0104n11:65_13": "eko uddhaṁsototi pañca.",
  "anya-e0104n11:65_14": "Te asaṅkhārasasaṅkhāraparinibbāyivibhāgena dasa honti.",
  "anya-e0104n11:65_15": "Tathā atappasudassasudassīsūti cattāro dasakā cattālīsaṁ.",
  "anya-e0104n11:65_16": "Akaniṭṭhe pana uddhaṁsoto natthi.",
  "anya-e0104n11:65_17": "Tayo antarāparinibbāyino,",
  "anya-e0104n11:65_18": "eko upahaccaparinibbāyīti cattāro.",
  "anya-e0104n11:65_19": "Te asaṅkhārasasaṅkhāraparinibbāyivibhāgena aṭṭhāti aṭṭhacattālīsaṁ anāgāmino.",
  "anya-e0104n11:66_0": "Sotāpannā pana paṭipadābhedena cattāro sattakkhattuparamā,",
  "anya-e0104n11:66_1": "cattāro kolaṁkolā,",
  "anya-e0104n11:66_2": "cattāro ekabījinoti saddhādhurena paṭipannā dvādasa,",
  "anya-e0104n11:66_3": "tathā paññādhurenāti catuvīsati.",
  "anya-e0104n11:67_0": "Sakadāgāmino suññatavimokkhena vimuttā paṭipadāvasena cattāro,",
  "anya-e0104n11:67_1": "tathā animittaappaṇihitavimokkhehīti dvādasa.",
  "anya-e0104n11:68_0": "889.",
  "anya-e0104n11:68_1": "Tathā arahanto.",
  "anya-e0104n11:68_2": "Te pana dvādasa paññāvimuttā,",
  "anya-e0104n11:68_3": "dvādasa ubhatobhāgavimuttā,",
  "anya-e0104n11:68_4": "dvādasa tevijjā,",
  "anya-e0104n11:68_5": "dvādasa chaḷabhiññā,",
  "anya-e0104n11:68_6": "dvādasa paṭisambhidāppattāti samasaṭṭhi honti.",
  "anya-e0104n11:68_7": "Evamete saddhiṁ paccekasambuddhasammāsambuddhehi chacattālīsādhikasataṁ ariyā.",
  "anya-e0104n11:68_8": "Yasmā tesaṁ ariyabhāvasiddhi ariyāya paññābhāvanāya,",
  "anya-e0104n11:68_9": "tena vuttaṁ “āhuneyyabhāvādisiddhipi imissā lokuttarapaññābhāvanāya ānisaṁso”ti.",
  "anya-e0104n11:68_10": "Lokiyavijjābhiññāhi vināpi ubhatobhāgavimuttatā hotīti ubhatobhāgavimutto visuṁ gahito.",
  "anya-e0104n11:68_11": "Yaṁ sandhāya vuttanti yaṁ catutthamaggapaññābhāvanaṁ sandhāya heṭṭhā saṅkhepato gāthāvaṇṇanāyaṁ vuttaṁ,",
  "anya-e0104n11:68_12": "taṁ pana vuttākāraṁ nigamanavasena dassetuṁ “maggakkhaṇe”tiādi vuttaṁ.",
  "anya-e0104n11:68_13": "Kāmaṁ catūsupi maggakkhaṇesu taṁ jaṭaṁ vijaṭeti nāma,",
  "anya-e0104n11:68_14": "phalakkhaṇesupi yathārahaṁ vijaṭitajaṭo,",
  "anya-e0104n11:68_15": "aggaphalakkhaṇeyeva pana sabbaso vijaṭitajaṭo,",
  "anya-e0104n11:68_16": "tato paraṁ vijaṭetabbāya jaṭāya abhāvato.",
  "anya-e0104n11:68_17": "Tenettha heṭṭhā heṭṭhimamaggapaññābhāvanānisaṁsassa vuttattāva catutthamaggapaññābhāvanāvasena attho vutto.",
  "anya-e0104n11:69_0": "Ratinti abhiratiṁ, abhirucinti attho. Tatthāti ariyāya paññābhāvanāya.",
  "anya-e0104n11:70_0": "890.Imissā gāthāyāti imissaṁ gāthāyaṁ.",
  "anya-e0104n11:70_1": "Gāthā hi attano atthabhūtassa visuddhimaggassa ādhārabhāvena vuttā,",
  "anya-e0104n11:70_2": "sāmivacanaṁ vā etaṁ atthassa taṁsambandhibhāvato.",
  "anya-e0104n11:71_0": "Paññābhāvanānisaṁsaniddesavaṇṇanā niṭṭhitā.",
  "anya-e0104n11:72_0": "Iti tevīsatimaparicchedavaṇṇanā.",
  "anya-e0104n11:73_0": "Nigamanakathāvaṇṇanā",
  "anya-e0104n11:74_0": "891.Imissādāni gāthāyātiādīnaṁ gāthānaṁ attho heṭṭhā vutto eva.",
  "anya-e0104n11:74_1": "Svāyaṁ “visuddhimaggaṁ bhāsissa”nti evaṁ paṭiññāto visuddhimaggo ettāvatā bhāsito hotīti sambandho.",
  "anya-e0104n11:75_0": "892.Tatthātiādīsu ayaṁ padasambandhena saddhiṁ saṅkhepattho –",
  "anya-e0104n11:75_1": "tesaṁ “sīle patiṭṭhāyā”tigāthāyaṁ vuttānaṁ sīlādippabhedānaṁ atthānaṁ pañcannampi mahānikāyānaṁ aṭṭhakathānaye",
  "anya-e0104n11:75_2": "aṭṭhakathātantiyaṁ tattha tattha vutto yo vinicchayo,",
  "anya-e0104n11:75_3": "yebhuyyena taṁ sabbaṁ samāharitvā samānetvā nikāyantarassa nikāyagatavādadosasaṅkarehi mutto so nicchayo yasmā pakāsito,",
  "anya-e0104n11:75_4": "tasmā visuddhikāmehi yogīhi etasmiṁ visuddhimagge ādaro karaṇīyoyevāti.",
  "anya-e0104n11:76_0": "Nigamanagāthāyo",
  "anya-e0104n11:77_0": "Ettāvatā ca –",
  "anya-e0104n11:78_0": "Suvisuddhasamācāro, visuddhanayamaṇḍitaṁ;",
  "anya-e0104n11:79_0": "Visuddhimaggaṁ lokassa, yadaccantavisuddhiyā.",
  "anya-e0104n11:80_0": "Abhāsi karuṇāvega-samussāhitamānaso;",
  "anya-e0104n11:81_0": "Mahesi vipulodāta-visuddhimatipāṭavo.",
  "anya-e0104n11:82_0": "Tassa atthaṁ pakāsetuṁ, kathāmaggaṁ purātanaṁ;",
  "anya-e0104n11:83_0": "Nissāya yā samāraddhā, atthasaṁvaṇṇanā mayā.",
  "anya-e0104n11:84_0": "Āyācito siddhagāma-pariveṇanivāsinā;",
  "anya-e0104n11:85_0": "Therena dāṭhanāgena, suddhācārena dhīmatā.",
  "anya-e0104n11:86_0": "Sā esā paramatthānaṁ, tattha tattha yathārahaṁ;",
  "anya-e0104n11:87_0": "Nidhānato paramattha-mañjūsā nāma nāmato.",
  "anya-e0104n11:88_0": "Sampattā pariniṭṭhānaṁ, anākulavinicchayā;",
  "anya-e0104n11:89_0": "Aṭṭhāsītippamāṇāya, pāḷiyā bhāṇavārato.",
  "anya-e0104n11:90_0": "Iti taṁ saṅkharontena, yaṁ taṁ adhigataṁ mayā;",
  "anya-e0104n11:91_0": "Puññaṁ tassānubhāvena, lokanāthassa sāsane.",
  "anya-e0104n11:92_0": "Ogāhetvā visuddhāya, sīlādipaṭipattiyā;",
  "anya-e0104n11:93_0": "Sabbepi dehino hontu, vimuttirasabhāgino.",
  "anya-e0104n11:94_0": "Ciraṁ tiṭṭhatu lokasmiṁ, sammāsambuddhasāsanaṁ;",
  "anya-e0104n11:95_0": "Tasmiṁ sagāravā niccaṁ, hontu sabbepi pāṇino.",
  "anya-e0104n11:96_0": "Sammā vassatu kālena, devo rājā mahīpati;",
  "anya-e0104n11:97_0": "Saddhammanirato lokaṁ, dhammeneva pasāsatūti.",
  "anya-e0104n11:98_0": "Badaratitthavihāravāsinā ācariyadhammapālena katā",
  "anya-e0104n11:99_0": "Paramatthamañjūsā nāma visuddhimaggamahāṭīkā samattā.",
  "anya-e0104n11:100_0": "Visuddhimagga-mahāṭīkā samattā."
}