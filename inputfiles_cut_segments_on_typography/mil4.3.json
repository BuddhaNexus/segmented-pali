{
  "mil4.3:0.1_0": "Milindapañha",
  "mil4.3:0.2_0": "Meṇḍakapañhārambhakathā",
  "mil4.3:0.3_0": "Upāsakaguṇavagga",
  "mil4.3:0.4_0": "3. Navaguyhamantavidhaṁsaka",
  "mil4.3:1.1_0": "“Bhante nāgasena, navime puggalā mantitaṁ guyhaṁ vivaranti na dhārenti.",
  "mil4.3:1.2_0": "Katame nava?",
  "mil4.3:1.3_0": "Rāgacarito dosacarito mohacarito bhīruko āmisagaruko itthī soṇḍo paṇḍako dārako”ti.",
  "mil4.3:2.1_0": "Thero āha—",
  "mil4.3:2.2_0": "“tesaṁ ko doso”ti?",
  "mil4.3:2.3_0": "“Rāgacarito,",
  "mil4.3:2.3_1": "bhante nāgasena,",
  "mil4.3:2.3_2": "rāgavasena mantitaṁ guyhaṁ vivarati na dhāreti,",
  "mil4.3:2.3_3": "dosacarito, bhante,",
  "mil4.3:2.3_4": "dosavasena mantitaṁ guyhaṁ vivarati na dhāreti,",
  "mil4.3:2.3_5": "mūḷho mohavasena mantitaṁ guyhaṁ vivarati na dhāreti,",
  "mil4.3:2.3_6": "bhīruko bhayavasena mantitaṁ guyhaṁ vivarati na dhāreti,",
  "mil4.3:2.3_7": "āmisagaruko āmisahetu mantitaṁ guyhaṁ vivarati na dhāreti,",
  "mil4.3:2.3_8": "itthī paññāya ittaratāya mantitaṁ guyhaṁ vivarati na dhāreti,",
  "mil4.3:2.3_9": "soṇḍiko surālolatāya mantitaṁ guyhaṁ vivarati na dhāreti,",
  "mil4.3:2.3_10": "paṇḍako anekaṁsikatāya mantitaṁ guyhaṁ vivarati na dhāreti,",
  "mil4.3:2.3_11": "dārako capalatāya mantitaṁ guyhaṁ vivarati na dhāreti.",
  "mil4.3:2.4_0": "Bhavatīha—",
  "mil4.3:3.1_0": "‘Ratto duṭṭho ca mūḷho ca,",
  "mil4.3:3.2_0": "bhīru āmisagaruko;",
  "mil4.3:3.3_0": "Itthī soṇḍo paṇḍako ca,",
  "mil4.3:3.4_0": "navamo bhavati dārako.",
  "mil4.3:4.1_0": "Navete puggalā loke,",
  "mil4.3:4.2_0": "ittarā calitā calā;",
  "mil4.3:4.3_0": "Etehi mantitaṁ guyhaṁ,",
  "mil4.3:4.4_0": "khippaṁ bhavati pākaṭan’”ti.",
  "mil4.3:5.1_0": "Nava guyhamantavidhaṁsakā puggalā."
}