{
  "sn20.1:0.1_0": "Saṁyutta Nikāya 20.1",
  "sn20.1:0.2_0": "1. Opammavagga",
  "sn20.1:0.3_0": "Kūṭasutta",
  "sn20.1:1.1_0": "Evaṁ me sutaṁ—",
  "sn20.1:1.2_0": "ekaṁ samayaṁ bhagavā sāvatthiyaṁ viharati jetavane anāthapiṇḍikassa ārāme.",
  "sn20.1:1.3_0": "Tatra kho bhagavā …pe… etadavoca:",
  "sn20.1:1.4_0": "“seyyathāpi,",
  "sn20.1:1.4_1": "bhikkhave,",
  "sn20.1:1.4_2": "kūṭāgārassa yā kāci gopānasiyo sabbā tā kūṭaṅgamā kūṭasamosaraṇā kūṭasamugghātā sabbā tā samugghātaṁ gacchanti;",
  "sn20.1:1.5_0": "evameva kho,",
  "sn20.1:1.5_1": "bhikkhave,",
  "sn20.1:1.5_2": "ye keci akusalā dhammā sabbe te avijjāmūlakā avijjāsamosaraṇā avijjāsamugghātā,",
  "sn20.1:1.5_3": "sabbe te samugghātaṁ gacchanti.",
  "sn20.1:1.6_0": "Tasmātiha, bhikkhave, evaṁ sikkhitabbaṁ:",
  "sn20.1:1.7_0": "‘appamattā viharissāmā’ti.",
  "sn20.1:1.8_0": "Evañhi vo, bhikkhave, sikkhitabban”ti.",
  "sn20.1:1.9_0": "Paṭhamaṁ.",
  "sn20.2:0.1_0": "Saṁyutta Nikāya 20.2",
  "sn20.2:0.2_0": "1. Opammavagga",
  "sn20.2:0.3_0": "Nakhasikhasutta",
  "sn20.2:1.1_0": "Sāvatthiyaṁ viharati.",
  "sn20.2:1.2_0": "Atha kho bhagavā parittaṁ nakhasikhāyaṁ paṁsuṁ āropetvā bhikkhū āmantesi:",
  "sn20.2:1.3_0": "“Taṁ kiṁ maññatha, bhikkhave,",
  "sn20.2:1.4_0": "katamaṁ nu kho bahutaraṁ, yo cāyaṁ mayā paritto nakhasikhāyaṁ paṁsu āropito yā cāyaṁ mahāpathavī”ti?",
  "sn20.2:1.5_0": "“Etadeva, bhante, bahutaraṁ yadidaṁ mahāpathavī.",
  "sn20.2:1.6_0": "Appamattakoyaṁ bhagavatā paritto nakhasikhāyaṁ paṁsu āropito.",
  "sn20.2:1.7_0": "Saṅkhampi na upeti upanidhimpi na upeti kalabhāgampi na upeti mahāpathaviṁ upanidhāya bhagavatā paritto nakhasikhāyaṁ paṁsu āropito”ti.",
  "sn20.2:1.8_0": "“Evameva kho, bhikkhave, appakā te sattā ye manussesu paccājāyanti;",
  "sn20.2:1.9_0": "atha kho eteyeva bahutarā sattā ye aññatra manussehi paccājāyanti.",
  "sn20.2:1.10_0": "Tasmātiha, bhikkhave, evaṁ sikkhitabbaṁ:",
  "sn20.2:1.11_0": "‘appamattā viharissāmā’ti.",
  "sn20.2:1.12_0": "Evañhi vo, bhikkhave, sikkhitabban”ti.",
  "sn20.2:1.13_0": "Dutiyaṁ.",
  "sn20.3:0.1_0": "Saṁyutta Nikāya 20.3",
  "sn20.3:0.2_0": "1. Opammavagga",
  "sn20.3:0.3_0": "Kulasutta",
  "sn20.3:1.1_0": "Sāvatthiyaṁ viharati.",
  "sn20.3:1.2_0": "“Seyyathāpi,",
  "sn20.3:1.2_1": "bhikkhave,",
  "sn20.3:1.2_2": "yāni kānici kulāni bahutthikāni appapurisāni tāni suppadhaṁsiyāni honti corehi kumbhatthenakehi;",
  "sn20.3:1.3_0": "evameva kho,",
  "sn20.3:1.3_1": "bhikkhave,",
  "sn20.3:1.3_2": "yassa kassaci bhikkhuno mettācetovimutti abhāvitā abahulīkatā so suppadhaṁsiyo hoti amanussehi.",
  "sn20.3:1.4_0": "Seyyathāpi,",
  "sn20.3:1.4_1": "bhikkhave,",
  "sn20.3:1.4_2": "yāni kānici kulāni appitthikāni bahupurisāni tāni duppadhaṁsiyāni honti corehi kumbhatthenakehi;",
  "sn20.3:1.5_0": "evameva kho,",
  "sn20.3:1.5_1": "bhikkhave,",
  "sn20.3:1.5_2": "yassa kassaci bhikkhuno mettācetovimutti bhāvitā bahulīkatā so duppadhaṁsiyo hoti amanussehi.",
  "sn20.3:1.6_0": "Tasmātiha, bhikkhave, evaṁ sikkhitabbaṁ:",
  "sn20.3:1.7_0": "‘mettā no cetovimutti bhāvitā bhavissati bahulīkatā yānīkatā vatthukatā anuṭṭhitā paricitā susamāraddhā’ti.",
  "sn20.3:1.8_0": "Evañhi vo, bhikkhave, sikkhitabban”ti.",
  "sn20.3:1.9_0": "Tatiyaṁ.",
  "sn20.4:0.1_0": "Saṁyutta Nikāya 20.4",
  "sn20.4:0.2_0": "1. Opammavagga",
  "sn20.4:0.3_0": "Okkhāsutta",
  "sn20.4:1.1_0": "Sāvatthiyaṁ viharati.",
  "sn20.4:1.2_0": "“Yo,",
  "sn20.4:1.2_1": "bhikkhave,",
  "sn20.4:1.2_2": "pubbaṇhasamayaṁ okkhāsataṁ dānaṁ dadeyya,",
  "sn20.4:1.2_3": "yo majjhanhikasamayaṁ okkhāsataṁ dānaṁ dadeyya,",
  "sn20.4:1.2_4": "yo sāyanhasamayaṁ okkhāsataṁ dānaṁ dadeyya,",
  "sn20.4:1.2_5": "yo vā pubbaṇhasamayaṁ antamaso gadduhanamattampi mettacittaṁ bhāveyya,",
  "sn20.4:1.2_6": "yo vā majjhanhikasamayaṁ antamaso gadduhanamattampi mettacittaṁ bhāveyya,",
  "sn20.4:1.2_7": "yo vā sāyanhasamayaṁ antamaso gadduhanamattampi mettacittaṁ bhāveyya,",
  "sn20.4:1.2_8": "idaṁ tato mahapphalataraṁ.",
  "sn20.4:1.3_0": "Tasmātiha, bhikkhave, evaṁ sikkhitabbaṁ:",
  "sn20.4:1.4_0": "‘mettā no cetovimutti bhāvitā bhavissati bahulīkatā yānīkatā vatthukatā anuṭṭhitā paricitā susamāraddhā’ti.",
  "sn20.4:1.5_0": "Evañhi vo, bhikkhave, sikkhitabban”ti.",
  "sn20.4:1.6_0": "Catutthaṁ.",
  "sn20.5:0.1_0": "Saṁyutta Nikāya 20.5",
  "sn20.5:0.2_0": "1. Opammavagga",
  "sn20.5:0.3_0": "Sattisutta",
  "sn20.5:1.1_0": "Sāvatthiyaṁ viharati.",
  "sn20.5:1.2_0": "“Seyyathāpi, bhikkhave, satti tiṇhaphalā.",
  "sn20.5:1.3_0": "Atha puriso āgaccheyya:",
  "sn20.5:1.4_0": "‘ahaṁ imaṁ sattiṁ tiṇhaphalaṁ pāṇinā vā muṭṭhinā vā paṭileṇissāmi paṭikoṭṭissāmi paṭivaṭṭessāmī’ti.",
  "sn20.5:1.5_0": "Taṁ kiṁ maññatha, bhikkhave,",
  "sn20.5:1.6_0": "bhabbo nu kho so puriso amuṁ sattiṁ tiṇhaphalaṁ pāṇinā vā muṭṭhinā vā paṭileṇetuṁ paṭikoṭṭetuṁ paṭivaṭṭetun”ti?",
  "sn20.5:1.7_0": "“No hetaṁ, bhante”.",
  "sn20.5:1.8_0": "“Taṁ kissa hetu”?",
  "sn20.5:1.9_0": "“Asu hi, bhante,",
  "sn20.5:1.9_1": "satti tiṇhaphalā na sukarā pāṇinā vā muṭṭhinā vā paṭileṇetuṁ paṭikoṭṭetuṁ paṭivaṭṭetuṁ.",
  "sn20.5:1.10_0": "Yāvadeva ca pana so puriso kilamathassa vighātassa bhāgī assā”ti.",
  "sn20.5:2.1_0": "“Evameva kho,",
  "sn20.5:2.1_1": "bhikkhave,",
  "sn20.5:2.1_2": "yassa kassaci bhikkhuno mettācetovimutti bhāvitā bahulīkatā yānīkatā vatthukatā anuṭṭhitā paricitā susamāraddhā,",
  "sn20.5:2.1_3": "tassa ce amanusso cittaṁ khipitabbaṁ maññeyya;",
  "sn20.5:2.2_0": "atha kho sveva amanusso kilamathassa vighātassa bhāgī assa.",
  "sn20.5:2.3_0": "Tasmātiha, bhikkhave, evaṁ sikkhitabbaṁ:",
  "sn20.5:2.4_0": "‘mettā no cetovimutti bhāvitā bhavissati bahulīkatā yānīkatā vatthukatā anuṭṭhitā paricitā susamāraddhā’ti.",
  "sn20.5:2.5_0": "Evañhi vo, bhikkhave, sikkhitabban”ti.",
  "sn20.5:2.6_0": "Pañcamaṁ.",
  "sn20.6:0.1_0": "Saṁyutta Nikāya 20.6",
  "sn20.6:0.2_0": "1. Opammavagga",
  "sn20.6:0.3_0": "Dhanuggahasutta",
  "sn20.6:1.1_0": "Sāvatthiyaṁ viharati.",
  "sn20.6:1.2_0": "“Seyyathāpi,",
  "sn20.6:1.2_1": "bhikkhave,",
  "sn20.6:1.2_2": "cattāro daḷhadhammā dhanuggahā susikkhitā katahatthā katūpāsanā catuddisā ṭhitā assu.",
  "sn20.6:1.3_0": "Atha puriso āgaccheyya:",
  "sn20.6:1.4_0": "‘ahaṁ imesaṁ catunnaṁ daḷhadhammānaṁ dhanuggahānaṁ susikkhitānaṁ katahatthānaṁ katūpāsanānaṁ catuddisā",
  "sn20.6:1.4_1": "kaṇḍe khitte appatiṭṭhite pathaviyaṁ gahetvā āharissāmī’ti.",
  "sn20.6:1.5_0": "Taṁ kiṁ maññatha, bhikkhave,",
  "sn20.6:1.6_0": "‘javano puriso paramena javena samannāgato’ti alaṁvacanāyā”ti?",
  "sn20.6:2.1_0": "“Ekassa cepi, bhante,",
  "sn20.6:2.1_1": "daḷhadhammassa dhanuggahassa susikkhitassa katahatthassa katūpāsanassa kaṇḍaṁ khittaṁ appatiṭṭhitaṁ pathaviyaṁ gahetvā āhareyya:",
  "sn20.6:2.2_0": "‘javano puriso paramena javena samannāgato’ti alaṁvacanāya,",
  "sn20.6:2.2_1": "ko pana vādo catunnaṁ daḷhadhammānaṁ dhanuggahānaṁ susikkhitānaṁ katahatthānaṁ katūpāsanānan”ti?",
  "sn20.6:3.1_0": "“Yathā ca, bhikkhave, tassa purisassa javo, yathā ca candimasūriyānaṁ javo, tato sīghataro.",
  "sn20.6:3.2_0": "Yathā ca,",
  "sn20.6:3.2_1": "bhikkhave,",
  "sn20.6:3.2_2": "tassa purisassa javo yathā ca candimasūriyānaṁ javo yathā ca yā devatā candimasūriyānaṁ purato dhāvanti tāsaṁ devatānaṁ javo,",
  "sn20.6:3.2_3": "(…) tato sīghataraṁ āyusaṅkhārā khīyanti.",
  "sn20.6:3.3_0": "Tasmātiha, bhikkhave, evaṁ sikkhitabbaṁ:",
  "sn20.6:3.4_0": "‘appamattā viharissāmā’ti.",
  "sn20.6:3.5_0": "Evañhi vo, bhikkhave, sikkhitabban”ti.",
  "sn20.6:3.6_0": "Chaṭṭhaṁ.",
  "sn20.7:0.1_0": "Saṁyutta Nikāya 20.7",
  "sn20.7:0.2_0": "1. Opammavagga",
  "sn20.7:0.3_0": "Āṇisutta",
  "sn20.7:1.1_0": "Sāvatthiyaṁ viharati.",
  "sn20.7:1.2_0": "“Bhūtapubbaṁ, bhikkhave, dasārahānaṁ ānako nāma mudiṅgo ahosi.",
  "sn20.7:1.3_0": "Tassa dasārahā ānake ghaṭite aññaṁ āṇiṁ odahiṁsu.",
  "sn20.7:1.4_0": "Ahu kho so, bhikkhave, samayo yaṁ ānakassa mudiṅgassa porāṇaṁ pokkharaphalakaṁ antaradhāyi.",
  "sn20.7:1.5_0": "Āṇisaṅghāṭova avasissi.",
  "sn20.7:1.6_0": "Evameva kho,",
  "sn20.7:1.6_1": "bhikkhave,",
  "sn20.7:1.6_2": "bhavissanti bhikkhū anāgatamaddhānaṁ,",
  "sn20.7:1.6_3": "ye te suttantā tathāgatabhāsitā gambhīrā gambhīratthā lokuttarā suññatappaṭisaṁyuttā,",
  "sn20.7:1.6_4": "tesu bhaññamānesu na sussūsissanti na sotaṁ odahissanti na aññā cittaṁ upaṭṭhāpessanti na ca te dhamme uggahetabbaṁ pariyāpuṇitabbaṁ maññissanti.",
  "sn20.7:2.1_0": "Ye pana te suttantā kavikatā kāveyyā cittakkharā cittabyañjanā bāhirakā sāvakabhāsitā,",
  "sn20.7:2.1_1": "tesu bhaññamānesu sussūsissanti,",
  "sn20.7:2.1_2": "sotaṁ odahissanti,",
  "sn20.7:2.1_3": "aññā cittaṁ upaṭṭhāpessanti,",
  "sn20.7:2.1_4": "te ca dhamme uggahetabbaṁ pariyāpuṇitabbaṁ maññissanti.",
  "sn20.7:2.2_0": "Evametesaṁ,",
  "sn20.7:2.2_1": "bhikkhave,",
  "sn20.7:2.2_2": "suttantānaṁ tathāgatabhāsitānaṁ gambhīrānaṁ gambhīratthānaṁ lokuttarānaṁ suññatappaṭisaṁyuttānaṁ antaradhānaṁ bhavissati.",
  "sn20.7:2.3_0": "Tasmātiha, bhikkhave, evaṁ sikkhitabbaṁ:",
  "sn20.7:2.4_0": "‘ye te suttantā tathāgatabhāsitā gambhīrā gambhīratthā lokuttarā suññatappaṭisaṁyuttā,",
  "sn20.7:2.4_1": "tesu bhaññamānesu sussūsissāma,",
  "sn20.7:2.4_2": "sotaṁ odahissāma,",
  "sn20.7:2.4_3": "aññā cittaṁ upaṭṭhāpessāma,",
  "sn20.7:2.4_4": "te ca dhamme uggahetabbaṁ pariyāpuṇitabbaṁ maññissāmā’ti.",
  "sn20.7:2.5_0": "Evañhi vo, bhikkhave, sikkhitabban”ti.",
  "sn20.7:2.6_0": "Sattamaṁ.",
  "sn20.8:0.1_0": "Saṁyutta Nikāya 20.8",
  "sn20.8:0.2_0": "1. Opammavagga",
  "sn20.8:0.3_0": "Kaliṅgarasutta",
  "sn20.8:1.1_0": "Evaṁ me sutaṁ—",
  "sn20.8:1.2_0": "ekaṁ samayaṁ bhagavā vesāliyaṁ viharati mahāvane kūṭāgārasālāyaṁ.",
  "sn20.8:1.3_0": "Tatra kho bhagavā bhikkhū āmantesi:",
  "sn20.8:1.4_0": "“bhikkhavo”ti.",
  "sn20.8:1.5_0": "“Bhadante”ti te bhikkhū bhagavato paccassosuṁ.",
  "sn20.8:1.6_0": "Bhagavā etadavoca:",
  "sn20.8:2.1_0": "“Kaliṅgarūpadhānā, bhikkhave, etarahi licchavī viharanti appamattā ātāpino upāsanasmiṁ.",
  "sn20.8:2.2_0": "Tesaṁ rājā māgadho ajātasattu vedehiputto na labhati otāraṁ na labhati ārammaṇaṁ.",
  "sn20.8:2.3_0": "Bhavissanti, bhikkhave, anāgatamaddhānaṁ licchavī sukhumālā mudutalunahatthapādā",
  "sn20.8:2.4_0": "te mudukāsu seyyāsu tūlabibbohanāsu yāvasūriyuggamanā seyyaṁ kappissanti.",
  "sn20.8:2.5_0": "Tesaṁ rājā māgadho ajātasattu vedehiputto lacchati otāraṁ lacchati ārammaṇaṁ.",
  "sn20.8:3.1_0": "Kaliṅgarūpadhānā, bhikkhave, etarahi bhikkhū viharanti appamattā ātāpino padhānasmiṁ.",
  "sn20.8:3.2_0": "Tesaṁ māro pāpimā na labhati otāraṁ na labhati ārammaṇaṁ.",
  "sn20.8:3.3_0": "Bhavissanti, bhikkhave, anāgatamaddhānaṁ bhikkhū sukhumā mudutalunahatthapādā.",
  "sn20.8:3.4_0": "Te mudukāsu seyyāsu tūlabibbohanāsu yāvasūriyuggamanā seyyaṁ kappissanti.",
  "sn20.8:3.5_0": "Tesaṁ māro pāpimā lacchati otāraṁ lacchati ārammaṇaṁ.",
  "sn20.8:3.6_0": "Tasmātiha, bhikkhave, evaṁ sikkhitabbaṁ:",
  "sn20.8:3.7_0": "‘kaliṅgarūpadhānā viharissāma appamattā ātāpino padhānasmin’ti.",
  "sn20.8:3.8_0": "Evañhi vo, bhikkhave, sikkhitabban”ti.",
  "sn20.8:3.9_0": "Aṭṭhamaṁ.",
  "sn20.9:0.1_0": "Saṁyutta Nikāya 20.9",
  "sn20.9:0.2_0": "1. Opammavagga",
  "sn20.9:0.3_0": "Nāgasutta",
  "sn20.9:1.1_0": "Evaṁ me sutaṁ—",
  "sn20.9:1.2_0": "ekaṁ samayaṁ bhagavā sāvatthiyaṁ viharati jetavane anāthapiṇḍikassa ārāme.",
  "sn20.9:1.3_0": "Tena kho pana samayena aññataro navo bhikkhu ativelaṁ kulāni upasaṅkamati.",
  "sn20.9:1.4_0": "Tamenaṁ bhikkhū evamāhaṁsu:",
  "sn20.9:1.5_0": "“māyasmā ativelaṁ kulāni upasaṅkamī”ti.",
  "sn20.9:1.6_0": "So bhikkhu bhikkhūhi vuccamāno evamāha:",
  "sn20.9:1.7_0": "“ime hi nāma therā bhikkhū kulāni upasaṅkamitabbaṁ maññissanti, kimaṅgaṁ panāhan”ti?",
  "sn20.9:2.1_0": "Atha kho sambahulā bhikkhū yena bhagavā tenupasaṅkamiṁsu;",
  "sn20.9:2.1_1": "upasaṅkamitvā bhagavantaṁ abhivādetvā ekamantaṁ nisīdiṁsu.",
  "sn20.9:2.1_2": "Ekamantaṁ nisinnā kho te bhikkhū bhagavantaṁ etadavocuṁ:",
  "sn20.9:2.2_0": "“idha, bhante, aññataro navo bhikkhu ativelaṁ kulāni upasaṅkamati.",
  "sn20.9:2.3_0": "Tamenaṁ bhikkhū evamāhaṁsu:",
  "sn20.9:2.4_0": "‘māyasmā ativelaṁ kulāni upasaṅkamī’ti.",
  "sn20.9:2.5_0": "So bhikkhu bhikkhūhi vuccamāno evamāha:",
  "sn20.9:2.6_0": "‘ime hi nāma therā bhikkhū kulāni upasaṅkamitabbaṁ maññissanti, kimaṅgaṁ panāhan’”ti.",
  "sn20.9:3.1_0": "“Bhūtapubbaṁ, bhikkhave, araññāyatane mahāsarasī.",
  "sn20.9:3.2_0": "Taṁ nāgā upanissāya viharanti.",
  "sn20.9:3.3_0": "Te taṁ sarasiṁ ogāhetvā soṇḍāya bhisamuḷālaṁ abbuhetvā suvikkhālitaṁ vikkhāletvā akaddamaṁ saṅkhāditvā ajjhoharanti.",
  "sn20.9:3.4_0": "Tesaṁ taṁ vaṇṇāya ceva hoti balāya ca,",
  "sn20.9:3.4_1": "na ca tatonidānaṁ maraṇaṁ vā nigacchanti maraṇamattaṁ vā dukkhaṁ.",
  "sn20.9:3.5_0": "Tesaṁyeva kho pana,",
  "sn20.9:3.5_1": "bhikkhave,",
  "sn20.9:3.5_2": "mahānāgānaṁ anusikkhamānā taruṇā bhiṅkacchāpā taṁ sarasiṁ ogāhetvā soṇḍāya bhisamuḷālaṁ abbuhetvā na",
  "sn20.9:3.5_3": "suvikkhālitaṁ vikkhāletvā sakaddamaṁ asaṅkhāditvā ajjhoharanti.",
  "sn20.9:3.6_0": "Tesaṁ taṁ neva vaṇṇāya hoti na balāya.",
  "sn20.9:3.7_0": "Tatonidānaṁ maraṇaṁ vā nigacchanti maraṇamattaṁ vā dukkhaṁ.",
  "sn20.9:4.1_0": "Evameva kho,",
  "sn20.9:4.1_1": "bhikkhave,",
  "sn20.9:4.1_2": "idha therā bhikkhū pubbaṇhasamayaṁ nivāsetvā pattacīvaramādāya gāmaṁ vā nigamaṁ vā piṇḍāya pavisanti.",
  "sn20.9:4.2_0": "Te tattha dhammaṁ bhāsanti.",
  "sn20.9:4.3_0": "Tesaṁ gihī pasannākāraṁ karonti.",
  "sn20.9:4.4_0": "Te taṁ lābhaṁ agadhitā amucchitā anajjhopannā ādīnavadassāvino nissaraṇapaññā paribhuñjanti.",
  "sn20.9:4.5_0": "Tesaṁ taṁ vaṇṇāya ceva hoti balāya ca,",
  "sn20.9:4.5_1": "na ca tatonidānaṁ maraṇaṁ vā nigacchanti maraṇamattaṁ vā dukkhaṁ.",
  "sn20.9:4.6_0": "Tesaṁyeva kho pana,",
  "sn20.9:4.6_1": "bhikkhave,",
  "sn20.9:4.6_2": "therānaṁ bhikkhūnaṁ anusikkhamānā navā bhikkhū pubbaṇhasamayaṁ nivāsetvā pattacīvaramādāya gāmaṁ vā nigamaṁ vā piṇḍāya pavisanti.",
  "sn20.9:4.7_0": "Te tattha dhammaṁ bhāsanti.",
  "sn20.9:4.8_0": "Tesaṁ gihī pasannākāraṁ karonti.",
  "sn20.9:4.9_0": "Te taṁ lābhaṁ gadhitā mucchitā ajjhopannā anādīnavadassāvino anissaraṇapaññā paribhuñjanti.",
  "sn20.9:4.10_0": "Tesaṁ taṁ neva vaṇṇāya hoti na balāya,",
  "sn20.9:4.10_1": "te tatonidānaṁ maraṇaṁ vā nigacchanti maraṇamattaṁ vā dukkhaṁ.",
  "sn20.9:4.11_0": "Tasmātiha, bhikkhave, evaṁ sikkhitabbaṁ:",
  "sn20.9:4.12_0": "‘agadhitā amucchitā anajjhopannā ādīnavadassāvino nissaraṇapaññā taṁ lābhaṁ paribhuñjissāmā’ti.",
  "sn20.9:4.13_0": "Evañhi vo, bhikkhave, sikkhitabban”ti.",
  "sn20.9:4.14_0": "Navamaṁ.",
  "sn20.10:0.1_0": "Saṁyutta Nikāya 20.10",
  "sn20.10:0.2_0": "1. Opammavagga",
  "sn20.10:0.3_0": "Biḷārasutta",
  "sn20.10:1.1_0": "Sāvatthiyaṁ viharati.",
  "sn20.10:1.2_0": "Tena kho pana samayena aññataro bhikkhu ativelaṁ kulesu cārittaṁ āpajjati.",
  "sn20.10:1.3_0": "Tamenaṁ bhikkhū evamāhaṁsu:",
  "sn20.10:1.4_0": "“māyasmā ativelaṁ kulesu cārittaṁ āpajjī”ti.",
  "sn20.10:1.5_0": "So bhikkhu bhikkhūhi vuccamāno na viramati.",
  "sn20.10:1.6_0": "Atha kho sambahulā bhikkhū yena bhagavā tenupasaṅkamiṁsu;",
  "sn20.10:1.6_1": "upasaṅkamitvā bhagavantaṁ abhivādetvā ekamantaṁ nisīdiṁsu.",
  "sn20.10:1.6_2": "Ekamantaṁ nisinnā kho te bhikkhū bhagavantaṁ etadavocuṁ:",
  "sn20.10:1.7_0": "“idha, bhante, aññataro bhikkhu ativelaṁ kulesu cārittaṁ āpajjati.",
  "sn20.10:1.8_0": "Tamenaṁ bhikkhū evamāhaṁsu:",
  "sn20.10:1.9_0": "‘māyasmā ativelaṁ kulesu cārittaṁ āpajjī’ti.",
  "sn20.10:1.10_0": "So bhikkhu bhikkhūhi vuccamāno na viramatī”ti.",
  "sn20.10:2.1_0": "“Bhūtapubbaṁ, bhikkhave, biḷāro sandhisamalasaṅkaṭīre ṭhito ahosi mudumūsiṁ maggayamāno:",
  "sn20.10:2.2_0": "‘yadāyaṁ mudumūsi gocarāya pakkamissati, tattheva naṁ gahetvā khādissāmī’ti.",
  "sn20.10:2.3_0": "Atha kho so, bhikkhave, mudumūsi gocarāya pakkāmi.",
  "sn20.10:2.4_0": "Tamenaṁ biḷāro gahetvā sahasā saṅkhāditvā ajjhohari.",
  "sn20.10:2.5_0": "Tassa so mudumūsi antampi khādi, antaguṇampi khādi.",
  "sn20.10:2.6_0": "So tatonidānaṁ maraṇampi nigacchi maraṇamattampi dukkhaṁ.",
  "sn20.10:3.1_0": "Evameva kho,",
  "sn20.10:3.1_1": "bhikkhave,",
  "sn20.10:3.1_2": "idhekacco bhikkhu pubbaṇhasamayaṁ nivāsetvā pattacīvaramādāya gāmaṁ vā nigamaṁ vā piṇḍāya pavisati arakkhiteneva",
  "sn20.10:3.1_3": "kāyena arakkhitāya vācāya arakkhitena cittena,",
  "sn20.10:3.1_4": "anupaṭṭhitāya satiyā,",
  "sn20.10:3.1_5": "asaṁvutehi indriyehi.",
  "sn20.10:3.2_0": "So tattha passati mātugāmaṁ dunnivatthaṁ vā duppārutaṁ vā.",
  "sn20.10:3.3_0": "Tassa mātugāmaṁ disvā dunnivatthaṁ vā duppārutaṁ vā rāgo cittaṁ anuddhaṁseti.",
  "sn20.10:3.4_0": "So rāgānuddhaṁsena cittena maraṇaṁ vā nigacchati maraṇamattaṁ vā dukkhaṁ.",
  "sn20.10:3.5_0": "Maraṇañhetaṁ, bhikkhave, ariyassa vinaye yo sikkhaṁ paccakkhāya hīnāyāvattati.",
  "sn20.10:3.6_0": "Maraṇamattañhetaṁ, bhikkhave, dukkhaṁ yadidaṁ aññataraṁ saṅkiliṭṭhaṁ āpattiṁ āpajjati.",
  "sn20.10:3.7_0": "Yathārūpāya āpattiyā vuṭṭhānaṁ paññāyati.",
  "sn20.10:3.8_0": "Tasmātiha, bhikkhave, evaṁ sikkhitabbaṁ:",
  "sn20.10:3.9_0": "‘rakkhiteneva kāyena rakkhitāya vācāya rakkhitena cittena,",
  "sn20.10:3.9_1": "upaṭṭhitāya satiyā,",
  "sn20.10:3.9_2": "saṁvutehi indriyehi gāmaṁ vā nigamaṁ vā piṇḍāya pavisissāmā’ti.",
  "sn20.10:3.10_0": "Evañhi vo, bhikkhave, sikkhitabban”ti.",
  "sn20.10:3.11_0": "Dasamaṁ.",
  "sn20.11:0.1_0": "Saṁyutta Nikāya 20.11",
  "sn20.11:0.2_0": "1. Opammavagga",
  "sn20.11:0.3_0": "Siṅgālasutta",
  "sn20.11:1.1_0": "Sāvatthiyaṁ viharati.",
  "sn20.11:1.2_0": "“Assuttha no tumhe, bhikkhave, rattiyā paccūsasamayaṁ jarasiṅgālassa vassamānassā”ti?",
  "sn20.11:1.3_0": "“Evaṁ, bhante”.",
  "sn20.11:1.4_0": "“Eso kho, bhikkhave, jarasiṅgālo ukkaṇḍakena nāma rogajātena phuṭṭho.",
  "sn20.11:1.5_0": "So yena yena icchati tena tena gacchati;",
  "sn20.11:1.6_0": "yattha yattha icchati tattha tattha tiṭṭhati;",
  "sn20.11:1.7_0": "yattha yattha icchati tattha tattha nisīdati;",
  "sn20.11:1.8_0": "yattha yattha icchati tattha tattha nipajjati;",
  "sn20.11:1.9_0": "sītakopi naṁ vāto upavāyati.",
  "sn20.11:1.10_0": "Sādhu khvassa,",
  "sn20.11:1.10_1": "bhikkhave,",
  "sn20.11:1.10_2": "yaṁ idhekacco sakyaputtiyapaṭiñño evarūpampi attabhāvapaṭilābhaṁ paṭisaṁvediyetha.",
  "sn20.11:1.11_0": "Tasmātiha, bhikkhave, evaṁ sikkhitabbaṁ:",
  "sn20.11:1.12_0": "‘appamattā viharissāmā’ti.",
  "sn20.11:1.13_0": "Evañhi vo, bhikkhave, sikkhitabban”ti.",
  "sn20.11:1.14_0": "Ekādasamaṁ.",
  "sn20.12:0.1_0": "Saṁyutta Nikāya 20.12",
  "sn20.12:0.2_0": "1. Opammavagga",
  "sn20.12:0.3_0": "Dutiyasiṅgālasutta",
  "sn20.12:1.1_0": "Sāvatthiyaṁ viharati.",
  "sn20.12:1.2_0": "“Assuttha no tumhe, bhikkhave, rattiyā paccūsasamayaṁ jarasiṅgālassa vassamānassā”ti?",
  "sn20.12:1.3_0": "“Evaṁ, bhante”.",
  "sn20.12:1.4_0": "“Siyā kho,",
  "sn20.12:1.4_1": "bhikkhave,",
  "sn20.12:1.4_2": "tasmiṁ jarasiṅgāle yā kāci kataññutā kataveditā,",
  "sn20.12:1.4_3": "na tveva idhekacce sakyaputtiyapaṭiññe siyā yā kāci kataññutā kataveditā.",
  "sn20.12:1.5_0": "Tasmātiha, bhikkhave, evaṁ sikkhitabbaṁ:",
  "sn20.12:1.6_0": "‘kataññuno bhavissāma katavedino;",
  "sn20.12:1.7_0": "na ca no amhesu appakampi kataṁ nassissatī’ti.",
  "sn20.12:1.8_0": "Evañhi vo, bhikkhave, sikkhitabban”ti.",
  "sn20.12:1.9_0": "Dvādasamaṁ.",
  "sn20.12:1.10_0": "Opammavaggo paṭhamo.",
  "sn20.12:2.0_0": "Tassuddānaṁ",
  "sn20.12:2.1_0": "Kūṭaṁ nakhasikhaṁ kulaṁ,",
  "sn20.12:2.2_0": "okkhā satti dhanuggaho;",
  "sn20.12:2.3_0": "Āṇi kaliṅgaro nāgo,",
  "sn20.12:2.4_0": "biḷāro dve siṅgālakāti.",
  "sn20.12:2.5_0": "Opammasaṁyuttaṁ samattaṁ."
}