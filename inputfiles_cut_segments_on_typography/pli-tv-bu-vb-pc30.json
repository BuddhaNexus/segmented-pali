{
  "pli-tv-bu-vb-pc30:0.1_0": "Theravāda Vinaya",
  "pli-tv-bu-vb-pc30:0.2_0": "Mahāvibhaṅga",
  "pli-tv-bu-vb-pc30:0.3_0": "Pācittiyakaṇḍa",
  "pli-tv-bu-vb-pc30:0.4_0": "Ovādavagga",
  "pli-tv-bu-vb-pc30:0.5_0": "30. Rahonisajjasikkhāpada",
  "pli-tv-bu-vb-pc30:1.1_0": "Tena samayena buddho bhagavā sāvatthiyaṁ viharati jetavane anāthapiṇḍikassa ārāme.",
  "pli-tv-bu-vb-pc30:1.2_0": "Tena kho pana samayena āyasmato udāyissa purāṇadutiyikā bhikkhunīsu pabbajitā hoti.",
  "pli-tv-bu-vb-pc30:1.3_0": "Sā āyasmato udāyissa santike abhikkhaṇaṁ āgacchati,",
  "pli-tv-bu-vb-pc30:1.3_1": "āyasmāpi udāyī tassā bhikkhuniyā santike abhikkhaṇaṁ gacchati.",
  "pli-tv-bu-vb-pc30:1.4_0": "Tena kho pana samayena āyasmā udāyī tassā bhikkhuniyā saddhiṁ eko ekāya raho nisajjaṁ kappesi.",
  "pli-tv-bu-vb-pc30:1.5_0": "Ye te bhikkhū appicchā …pe… te ujjhāyanti khiyyanti vipācenti—",
  "pli-tv-bu-vb-pc30:1.6_0": "“kathañhi nāma āyasmā udāyī bhikkhuniyā saddhiṁ eko ekāya raho nisajjaṁ kappessatī”ti …pe…",
  "pli-tv-bu-vb-pc30:1.7_0": "“saccaṁ kira tvaṁ, udāyi, bhikkhuniyā saddhiṁ eko ekāya raho nisajjaṁ kappesī”ti?",
  "pli-tv-bu-vb-pc30:1.8_0": "“Saccaṁ, bhagavā”ti.",
  "pli-tv-bu-vb-pc30:1.9_0": "Vigarahi buddho bhagavā …pe…",
  "pli-tv-bu-vb-pc30:1.10_0": "kathañhi nāma tvaṁ, moghapurisa, bhikkhuniyā saddhiṁ eko ekāya raho nisajjaṁ kappessasi.",
  "pli-tv-bu-vb-pc30:1.11_0": "Netaṁ, moghapurisa, appasannānaṁ vā pasādāya …pe…",
  "pli-tv-bu-vb-pc30:1.12_0": "evañca pana, bhikkhave, imaṁ sikkhāpadaṁ uddiseyyātha—",
  "pli-tv-bu-vb-pc30:1.13.1_0": "“Yo pana bhikkhu bhikkhuniyā saddhiṁ eko ekāya raho nisajjaṁ kappeyya, pācittiyan”ti.",
  "pli-tv-bu-vb-pc30:2.1.1_0": "Yo panāti",
  "pli-tv-bu-vb-pc30:2.1.2_0": "yo yādiso …pe…",
  "pli-tv-bu-vb-pc30:2.1.3_0": "bhikkhūti",
  "pli-tv-bu-vb-pc30:2.1.4_0": "…pe… ayaṁ imasmiṁ atthe adhippeto bhikkhūti.",
  "pli-tv-bu-vb-pc30:2.1.5_0": "Bhikkhunī nāma",
  "pli-tv-bu-vb-pc30:2.1.6_0": "ubhatosaṅghe upasampannā.",
  "pli-tv-bu-vb-pc30:2.1.7_0": "Saddhinti",
  "pli-tv-bu-vb-pc30:2.1.8_0": "ekato.",
  "pli-tv-bu-vb-pc30:2.1.9_0": "Eko ekāyāti",
  "pli-tv-bu-vb-pc30:2.1.10_0": "bhikkhu ceva hoti bhikkhunī ca.",
  "pli-tv-bu-vb-pc30:2.1.11_0": "Raho nāma",
  "pli-tv-bu-vb-pc30:2.1.12_0": "cakkhussa raho sotassa raho.",
  "pli-tv-bu-vb-pc30:2.1.13_0": "Cakkhussa raho nāma",
  "pli-tv-bu-vb-pc30:2.1.14_0": "na sakkā hoti akkhiṁ vā nikhaṇīyamāne bhamukaṁ vā ukkhipīyamāne sīsaṁ vā ukkhipīyamāne passituṁ.",
  "pli-tv-bu-vb-pc30:2.1.15_0": "Sotassa raho nāma",
  "pli-tv-bu-vb-pc30:2.1.16_0": "na sakkā hoti pakatikathā sotuṁ.",
  "pli-tv-bu-vb-pc30:2.1.17_0": "Nisajjaṁ kappeyyāti",
  "pli-tv-bu-vb-pc30:2.1.18_0": "bhikkhuniyā nisinnāya bhikkhu upanisinno vā hoti upanipanno vā, āpatti pācittiyassa.",
  "pli-tv-bu-vb-pc30:2.1.19_0": "Bhikkhu nisinne bhikkhunī upanisinnā vā hoti upanipannā vā, āpatti pācittiyassa.",
  "pli-tv-bu-vb-pc30:2.1.20_0": "Ubho vā nisinnā honti ubho vā nipannā, āpatti pācittiyassa.",
  "pli-tv-bu-vb-pc30:2.2.1_0": "Raho rahosaññī eko ekāya nisajjaṁ kappeti, āpatti pācittiyassa.",
  "pli-tv-bu-vb-pc30:2.2.2_0": "Raho vematiko eko ekāya nisajjaṁ kappeti, āpatti pācittiyassa.",
  "pli-tv-bu-vb-pc30:2.2.3_0": "Raho arahosaññī eko ekāya nisajjaṁ kappeti, āpatti pācittiyassa.",
  "pli-tv-bu-vb-pc30:2.2.4_0": "Araho rahosaññī, āpatti dukkaṭassa.",
  "pli-tv-bu-vb-pc30:2.2.5_0": "Araho vematiko, āpatti dukkaṭassa.",
  "pli-tv-bu-vb-pc30:2.2.6_0": "Araho arahosaññī, anāpatti.",
  "pli-tv-bu-vb-pc30:2.3.1_0": "Anāpatti—",
  "pli-tv-bu-vb-pc30:2.3.2_0": "yo koci viññū dutiyo hoti,",
  "pli-tv-bu-vb-pc30:2.3.3_0": "tiṭṭhati na nisīdati,",
  "pli-tv-bu-vb-pc30:2.3.4_0": "arahopekkho,",
  "pli-tv-bu-vb-pc30:2.3.5_0": "aññavihito nisīdati,",
  "pli-tv-bu-vb-pc30:2.3.6_0": "ummattakassa,",
  "pli-tv-bu-vb-pc30:2.3.7_0": "ādikammikassāti.",
  "pli-tv-bu-vb-pc30:2.3.8_0": "Rahonisajjasikkhāpadaṁ niṭṭhitaṁ dasamaṁ.",
  "pli-tv-bu-vb-pc30:2.3.9_0": "Ovādavaggo tatiyo.",
  "pli-tv-bu-vb-pc30:2.3.10_0": "Tassuddānaṁ",
  "pli-tv-bu-vb-pc30:2.3.11_0": "Asammataatthaṅgatū,",
  "pli-tv-bu-vb-pc30:2.3.12_0": "Passayāmisadānena;",
  "pli-tv-bu-vb-pc30:2.3.13_0": "Sibbati addhānaṁ nāvaṁ bhuñjeyya,",
  "pli-tv-bu-vb-pc30:2.3.14_0": "Eko ekāya te dasāti."
}