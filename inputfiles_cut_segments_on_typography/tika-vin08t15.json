{
  "tika-vin08t15:0_0": "15. Bhūtagāmavinicchayakathā",
  "tika-vin08t15:1_0": "75.",
  "tika-vin08t15:1_1": "Evaṁ pathavivinicchayaṁ kathetvā idāni bhūtagāmavinicchayaṁ kathetuṁ “bhūtagāmo”tiādimāha.",
  "tika-vin08t15:1_2": "Tattha bhavanti ahuvuñcāti bhūtā,",
  "tika-vin08t15:1_3": "jāyanti vaḍḍhanti jātā vaḍḍhitā cāti attho.",
  "tika-vin08t15:1_4": "Gāmoti rāsi,",
  "tika-vin08t15:1_5": "bhūtānaṁ gāmoti bhūtagāmo,",
  "tika-vin08t15:1_6": "bhūtā eva vā gāmo bhūtagāmo,",
  "tika-vin08t15:1_7": "patiṭṭhitaharitatiṇarukkhādīnametaṁ adhivacanaṁ.",
  "tika-vin08t15:1_8": "Tattha “bhavantī”ti imassa vivaraṇaṁ “jāyanti vaḍḍhantī”ti,",
  "tika-vin08t15:1_9": "“ahuvu”nti imassa “jātā vaḍḍhitā”ti.",
  "tika-vin08t15:1_10": "Evaṁ bhūta-",
  "tika-vin08t15:1_11": "saddo paccuppannātītavisayo hoti.",
  "tika-vin08t15:1_12": "Tenāha vimativinodaniyaṁ “bhavantīti vaḍḍhanti,",
  "tika-vin08t15:1_13": "ahuvunti babhuvū”ti.",
  "tika-vin08t15:1_14": "Idāni taṁ bhūtagāmaṁ dassento “bhūtagāmoti pañcahi bījehi jātānaṁ rukkhalatādīnametaṁ adhivacana”nti āha.",
  "tika-vin08t15:1_15": "Latādīnanti ādi-",
  "tika-vin08t15:1_16": "saddena osadhigacchādayo veditabbā.",
  "tika-vin08t15:2_0": "Idāni tāni bījāni sarūpato dassento “tatrimāni pañca bījānī”tiādimāha.",
  "tika-vin08t15:2_1": "Tattha mūlameva bījaṁ mūlabījaṁ.",
  "tika-vin08t15:2_2": "Evaṁ sesesupi.",
  "tika-vin08t15:2_3": "Atha vā mūlaṁ bījaṁ etassāti mūlabījaṁ,",
  "tika-vin08t15:2_4": "mūlabījato vā nibbattaṁ mūlabījaṁ.",
  "tika-vin08t15:2_5": "Evaṁ sesesupi.",
  "tika-vin08t15:2_6": "Tattha paṭhamena viggahena bījagāmo eva labbhati,",
  "tika-vin08t15:2_7": "dutiyatatiyehi bhūtagāmo.",
  "tika-vin08t15:2_8": "Idāni te bhūtagāme sarūpato dassento “tattha mūlabījaṁ nāmā”tyādimāha.",
  "tika-vin08t15:2_9": "Tattha tesu pañcasu mūlabījādīsu haliddi…pe…",
  "tika-vin08t15:2_10": "bhaddamuttakaṁ mūlabījaṁ nāma.",
  "tika-vin08t15:2_11": "Na kevalaṁ imāniyeva mūlabījāni,",
  "tika-vin08t15:2_12": "atha kho ito aññānipi yāni vā pana bhūtagāmajātāni atthi santi,",
  "tika-vin08t15:2_13": "mūle jāyanti,",
  "tika-vin08t15:2_14": "mūle sañjāyanti,",
  "tika-vin08t15:2_15": "etaṁ bhūtagāmajātaṁ mūlabījaṁ nāma hotīti yojanā.",
  "tika-vin08t15:2_16": "Sesesupi eseva nayo.",
  "tika-vin08t15:2_17": "Vuttañhi aṭṭhakathāyaṁ “idāni taṁ bhūtagāmaṁ vibhajitvā dassento ‘bhūtagāmo nāma pañca bījajātānī’tiādimāhā”ti.",
  "tika-vin08t15:2_18": "Tattha bhūtagāmo nāmāti bhūtagāmaṁ uddharitvā yasmiṁ sati bhūtagāmo hoti,",
  "tika-vin08t15:2_19": "taṁ dassetuṁ “pañca bījajātānīti āhā”ti aṭṭhakathāsu vuttaṁ.",
  "tika-vin08t15:2_20": "Evaṁ santepi “yāni vā panaññānipi atthi,",
  "tika-vin08t15:2_21": "mūle jāyantī”tiādīni na samenti.",
  "tika-vin08t15:2_22": "Na hi mūlabījādīni mūlādīsu jāyanti.",
  "tika-vin08t15:2_23": "Mūlādīsu jāyamānāni pana tāni bījajātāni,",
  "tika-vin08t15:2_24": "tasmā evamatthavaṇṇanā veditabbā –",
  "tika-vin08t15:2_25": "bhūtagāmo nāmāti vibhajitabbapadaṁ.",
  "tika-vin08t15:2_26": "Pañcāti tassa vibhāgaparicchedo.",
  "tika-vin08t15:2_27": "Bījajātānīti paricchinnadhammanidassanaṁ,",
  "tika-vin08t15:2_28": "yato bījehi jātāni bījajātāni,",
  "tika-vin08t15:2_29": "rukkhādīnaṁ etaṁ adhivacananti ca.",
  "tika-vin08t15:2_30": "Yathā “sālīnaṁ cepi odanaṁ bhuñjatī”tiādīsu sālitaṇḍulānaṁ odano sāliodanoti vuccati,",
  "tika-vin08t15:2_31": "evaṁ bījato sambhūto bhūtagāmo “bīja”nti vuttoti veditabboti ca.",
  "tika-vin08t15:3_0": "Phaḷubījanti pabbabījaṁ.",
  "tika-vin08t15:3_1": "Paccayantarasamavāye sadisaphaluppattiyā visesakāraṇabhāvato viruhaṇasamatthe sāraphale niruḷho bīja-",
  "tika-vin08t15:3_2": "saddo tadatthasaṁsiddhiyā mūlādīsupi kesuci pavattatīti mūlādito nivattanatthaṁ ekena bījasaddena visesetvā vuttaṁ “bīja”nti “rūparūpaṁ,",
  "tika-vin08t15:3_3": "dukkhadukkha”nti ca yathā.",
  "tika-vin08t15:3_4": "Niddese “yāni vā panaññānipi atthi,",
  "tika-vin08t15:3_5": "mūle jāyanti mūle sañjāyantī”ti ettha bījato nibbattena bījaṁ dassitaṁ,",
  "tika-vin08t15:3_6": "tasmā evamettha attho daṭṭhabbo –",
  "tika-vin08t15:3_7": "yāni vā panaññānipi atthi,",
  "tika-vin08t15:3_8": "āluvakaserukamalanīluppalapuṇḍarīkakuvalayakundapāṭalimūlādibhede mūle gacchavallirukkhādīni jāyanti sañjāyanti, tāni,",
  "tika-vin08t15:3_9": "yamhi mūle jāyanti ceva sañjāyanti ca,",
  "tika-vin08t15:3_10": "tañca pāḷiyaṁ vuttahaliddādi ca,",
  "tika-vin08t15:3_11": "sabbampi etaṁ mūlabījaṁ nāma,",
  "tika-vin08t15:3_12": "etena kāriyopacārena kāraṇaṁ dassitanti dasseti.",
  "tika-vin08t15:3_13": "Esa nayo khandhabījādīsu.",
  "tika-vin08t15:3_14": "Yevāpanakakhandhabījesu panettha ambāṭakaindasālanuhipālibhaddakakaṇikārādīni khandhabījāni.",
  "tika-vin08t15:3_15": "Ambilāvallicaturassavallikaṇaverādīni phaḷubījāni.",
  "tika-vin08t15:3_16": "Makacimallikāsumanajayasumanādīni aggabījāni.",
  "tika-vin08t15:3_17": "Ambajambupanasaṭṭhiādīni bījabījānīti daṭṭhabbāni.",
  "tika-vin08t15:3_18": "Bhūtagāme bhūtagāmasaññī chindati vā chedāpeti vāti satthakāni gahetvā sayaṁ vā chindati,",
  "tika-vin08t15:3_19": "aññena vā chedāpeti.",
  "tika-vin08t15:3_20": "Bhindati vā bhedāpeti vāti pāsāṇādīni gahetvā sayaṁ vā bhindati,",
  "tika-vin08t15:3_21": "aññena vā bhedāpeti.",
  "tika-vin08t15:3_22": "Pacati vā pacāpeti vāti aggiṁ upasaṁharitvā sayaṁ vā pacati,",
  "tika-vin08t15:3_23": "aññena vā pacāpeti,",
  "tika-vin08t15:3_24": "pācittiyaṁ hotīti sambandho.",
  "tika-vin08t15:3_25": "Tattha āpattibhedaṁ dassento “bhūtagāmañhī”tiādimāha.",
  "tika-vin08t15:3_26": "Tattha bhūtagāmaparimocitanti bhūtagāmato viyojitaṁ.",
  "tika-vin08t15:4_0": "76.Sañcicca ukkhipituṁ na vaṭṭatīti ettha “sañciccā”ti vuttattā sarīre laggabhāvaṁ ñatvāpi uṭṭhahati,",
  "tika-vin08t15:4_1": "“taṁ uddharissāmī”ti saññāya abhāvato vaṭṭati.",
  "tika-vin08t15:4_2": "Anantakaggahaṇena sāsapamattikā gahitā.",
  "tika-vin08t15:4_3": "Nāmañhetaṁ tassā sevālajātiyā.",
  "tika-vin08t15:4_4": "Mūlapaṇṇānaṁ abhāvena “asampuṇṇabhūtagāmo nāmā”ti vuttaṁ.",
  "tika-vin08t15:4_5": "Abhūtagāmamūlattāti ettha bhūtagāmo mūlaṁ kāraṇaṁ etassāti bhūtagāmamūlo,",
  "tika-vin08t15:4_6": "bhūtagāmassa vā mūlaṁ kāraṇanti bhūtagāmamūlaṁ.",
  "tika-vin08t15:4_7": "Bījagāmo hi nāma bhūtagāmato sambhavati,",
  "tika-vin08t15:4_8": "bhūtagāmassa ca kāraṇaṁ hoti.",
  "tika-vin08t15:4_9": "Ayaṁ pana tādiso na hotīti “abhūtagāmamūlattā”ti vuttaṁ.",
  "tika-vin08t15:5_0": "Kiñcāpi hi tālanāḷikerādīnaṁ khāṇu uddhaṁ avaḍḍhanato bhūtagāmassa kāraṇaṁ na hoti,",
  "tika-vin08t15:5_1": "tathāpi bhūtagāmasaṅkhyūpagatanibbattapaṇṇamūlabījato sambhūtattā bhūtagāmato uppanno nāma hotīti bījagāmena saṅgahaṁ gacchati.",
  "tika-vin08t15:5_2": "So bījagāmena saṅgahitoti avaḍḍhamānepi bhūtagāmamūlattā vuttaṁ.",
  "tika-vin08t15:6_0": "“Aṅkure harite”ti vatvā tamevatthaṁ vibhāveti “nīlavaṇṇe jāte”ti,",
  "tika-vin08t15:6_1": "nīlapaṇṇassa vaṇṇasadise paṇṇe jāteti attho,",
  "tika-vin08t15:6_2": "“nīlavaṇṇe jāte”ti vā pāṭho gahetabbo.",
  "tika-vin08t15:6_3": "Amūlakabhūtagāme saṅgahaṁ gacchatīti idaṁ nāḷikerassa āveṇikaṁ katvā vadati.",
  "tika-vin08t15:6_4": "“Pānīyaghaṭādīnaṁ bahi sevālo udake aṭṭhitattā bījagāmānulomattā ca dukkaṭavatthū”ti vadanti.",
  "tika-vin08t15:6_5": "Kaṇṇakampi abbohārikamevāti nīlavaṇṇampi abbohārikameva.",
  "tika-vin08t15:7_0": "77.Seleyyakaṁ nāma silāya sambhūtā ekā gandhajāti.",
  "tika-vin08t15:7_1": "Pupphitakālato paṭṭhāyāti vikasitakālato pabhuti.",
  "tika-vin08t15:7_2": "Ahicchattakaṁ gaṇhantoti vikasitaṁ gaṇhanto.",
  "tika-vin08t15:7_3": "Makuḷaṁ pana rukkhattacaṁ akopentenapi gahetuṁ na vaṭṭati.",
  "tika-vin08t15:7_4": "“Rukkhattacaṁ vikopetīti vuttattā rukkhe jātaṁ yaṁ kiñci ahicchattakaṁ rukkhattacaṁ avikopetvā matthakato chinditvā gahetuṁ vaṭṭatī”ti vadanti,",
  "tika-vin08t15:7_5": "tadayuttaṁ “ahicchattakaṁ yāva makuḷaṁ hoti,",
  "tika-vin08t15:7_6": "tāva dukkaṭavatthū”ti vuttattā.",
  "tika-vin08t15:7_7": "Rukkhato muccitvāti ettha “yadipi kiñcimattaṁ rukkhe allīnā hutvā tiṭṭhati,",
  "tika-vin08t15:7_8": "rukkhato gayhamānā pana rukkhacchaviṁ na vikopeti,",
  "tika-vin08t15:7_9": "vaṭṭatī”ti vadanti.",
  "tika-vin08t15:7_10": "Allarukkhato na vaṭṭatīti etthāpi rukkhattacaṁ avikopetvā matthakato tacchetvā gahetuṁ vaṭṭatīti veditabbaṁ.",
  "tika-vin08t15:7_11": "Hatthakukkuccenāti hatthacāpallena.",
  "tika-vin08t15:7_12": "Pānīyaṁ na vāsetabbanti idaṁ attano atthāya nāmitaṁ sandhāya vuttaṁ.",
  "tika-vin08t15:7_13": "Kevalaṁ anupasampannassa atthāya nāmite pana pacchā tato labhitvā na vāsetabbanti natthi.",
  "tika-vin08t15:7_14": "Vimativinodaniyaṁ pana “pānīyaṁ na vāsetabbanti idaṁ attano pivanapānīyaṁ sandhāya vuttaṁ,",
  "tika-vin08t15:7_15": "aññesaṁ pana vaṭṭati anuggahitattā.",
  "tika-vin08t15:7_16": "Tenāha attanā khāditukāmenā”ti vuttaṁ.",
  "tika-vin08t15:7_17": "“Yesaṁ rukkhānaṁ sākhā ruhatīti vuttattā yesaṁ sākhā na ruhati,",
  "tika-vin08t15:7_18": "tattha kappiyakaraṇakiccaṁ natthī”ti vadanti.",
  "tika-vin08t15:7_19": "Vimativinodaniyampi “yesaṁ rukkhānaṁ sākhāruhatīti mūlaṁ anotāretvā paṇṇamattaniggamanamattenāpi vaḍḍhati,",
  "tika-vin08t15:7_20": "tattha kappiyampi akaronto chinnanāḷikeraveḷudaṇḍādayo kopetuṁ vaṭṭatī”ti vuttaṁ.",
  "tika-vin08t15:7_21": "“Caṅkamitaṭṭhānaṁ dassessāmī”ti vuttattā kevalaṁ caṅkamanādhippāyena vā maggagamanādhippāyena vā akkamantassa,",
  "tika-vin08t15:7_22": "tiṇānaṁ upari nisīdanādhippāyena nisīdantassa ca doso natthi.",
  "tika-vin08t15:8_0": "78.Samaṇakappehīti samaṇānaṁ kappiyavohārehi.",
  "tika-vin08t15:8_1": "Kiñcāpi bījādīnaṁ agginā phuṭṭhamattena,",
  "tika-vin08t15:8_2": "nakhādīhi vilikhanamattena ca aviruḷhidhammatā na hoti,",
  "tika-vin08t15:8_3": "tathāpi evaṁ kateyeva samaṇānaṁ kappatīti aggiparijitādayo samaṇavohārā nāma jātā,",
  "tika-vin08t15:8_4": "tasmā tehi samaṇavohārehi karaṇabhūtehi phalaṁ paribhuñjituṁ anujānāmīti adhippāyo.",
  "tika-vin08t15:8_5": "Abījanibbaṭṭabījānipi samaṇānaṁ kappantīti paññattapaṇṇattibhāvato samaṇavohārāicceva saṅkhaṁ gatāni.",
  "tika-vin08t15:8_6": "Atha vā aggiparijitādīnaṁ pañcannaṁ kappiyabhāvatoyeva pañcahi samaṇakappiyabhāvasaṅkhātehi kāraṇehi",
  "tika-vin08t15:8_7": "phalaṁ paribhuñjituṁ anujānāmīti evamettha adhippāyo veditabbo.",
  "tika-vin08t15:8_8": "Aggiparijitantiādīsu “paricita”ntipi paṭhanti.",
  "tika-vin08t15:8_9": "Abījaṁ nāma taruṇaambaphalādi.",
  "tika-vin08t15:8_10": "Nibbaṭṭabījaṁ nāma ambapanasādi,",
  "tika-vin08t15:8_11": "yaṁ bījaṁ nibbaṭṭetvā visuṁ katvā paribhuñjituṁ sakkā hoti.",
  "tika-vin08t15:8_12": "Nibbaṭṭetabbaṁ viyojetabbaṁ bījaṁ yasmiṁ,",
  "tika-vin08t15:8_13": "taṁ panasādi nibbaṭṭabījaṁ nāma.",
  "tika-vin08t15:8_14": "“Kappiya”nti vatvāva kātabbanti yo kappiyaṁ karoti,",
  "tika-vin08t15:8_15": "tena kattabbapakārasseva vuttattā bhikkhunā avuttepi kātuṁ vaṭṭatīti na gahetabbaṁ.",
  "tika-vin08t15:8_16": "Puna “kappiyaṁ kāretabba”nti kārāpanassa paṭhamameva kathitattā bhikkhunā “kappiyaṁ karohī”ti vutteyeva",
  "tika-vin08t15:8_17": "anupasampannena “kappiya”nti vatvā aggiparijitādi kātabbanti gahetabbaṁ.",
  "tika-vin08t15:8_18": "“Kappiyanti vacanaṁ pana yāya kāyaci bhāsāya vattuṁ vaṭṭatī”ti vadanti.",
  "tika-vin08t15:8_19": "“Kappiyanti vatvāva kātabba”nti vacanato paṭhamaṁ “kappiya”nti vatvā pacchā aggiādinā phusanādi kātabbanti veditabbaṁ.",
  "tika-vin08t15:8_20": "“Paṭhamaṁ aggimhi nikkhipitvā,",
  "tika-vin08t15:8_21": "nakhādinā vā vijjhitvā taṁ anuddharitvāva kappiyanti vattuṁ vaṭṭatī”tipi vadanti.",
  "tika-vin08t15:9_0": "Vimativinodaniyaṁ pana “kappiyanti vatvāvāti pubbakālakiriyāvasena vuttepi vacanakkhaṇeva aggisatthādinā",
  "tika-vin08t15:9_1": "bījagāme vaṇaṁ kātabbanti vacanato pana pubbe kātuṁ na vaṭṭati,",
  "tika-vin08t15:9_2": "tañca dvidhā akatvā chedanabhedanameva dassetabbaṁ.",
  "tika-vin08t15:9_3": "Karontena ca bhikkhunā ‘kappiyaṁ karohī’ti yāya kāyaci bhāsāya vutteyeva kātabbaṁ.",
  "tika-vin08t15:9_4": "Bījagāmaparimocanatthaṁ puna kappiyaṁ kāretabbanti kārāpanassa paṭhamameva adhikatattā”ti vuttaṁ.",
  "tika-vin08t15:10_0": "Ekasmiṁ bīje vātiādīsu “ekaṁyeva kāremīti adhippāye satipi ekābaddhattā sabbaṁ katameva hotī”ti vadanti.",
  "tika-vin08t15:10_1": "Dāruṁ vijjhatīti ettha “jānitvāpi vijjhati vā vijjhāpeti vā,",
  "tika-vin08t15:10_2": "vaṭṭatiyevā”ti vadanti.",
  "tika-vin08t15:10_3": "Bhattasitthe vijjhatīti etthāpi eseva nayo.",
  "tika-vin08t15:10_4": "“Taṁ vijjhati,",
  "tika-vin08t15:10_5": "na vaṭṭatīti rajjuādīnaṁ bhājanagatikattā”ti vadanti.",
  "tika-vin08t15:10_6": "Marīcapakkādīhi ca missetvāti ettha bhattasitthasambandhavasena ekābaddhatā veditabbā,",
  "tika-vin08t15:10_7": "na phalānaṁyeva aññamaññasambandhavasena.",
  "tika-vin08t15:10_8": "“Kaṭāhepi kātuṁ vaṭṭatī”ti vuttattā kaṭāhato nīhaṭāya miñjāya vā bīje vā yattha katthaci vijjhituṁ vaṭṭati eva.",
  "tika-vin08t15:10_9": "Bhindāpetvā kappiyaṁ kārāpetabbanti bījato muttassa kaṭāhassa bhājanagatikattā vuttaṁ.",
  "tika-vin08t15:11_0": "Iti vinayasaṅgahasaṁvaṇṇanābhūte vinayālaṅkāre",
  "tika-vin08t15:12_0": "Bhūtagāmavinicchayakathālaṅkāro nāma",
  "tika-vin08t15:13_0": "Pannarasamo paricchedo."
}