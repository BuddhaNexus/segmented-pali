{
  "atk-s0404a21:0_0": "(7) 2. Yamakavaggo",
  "atk-s0404a21:1_0": "1. Avijjāsuttādivaṇṇanā",
  "atk-s0404a21:2_0": "61- 62.",
  "atk-s0404a21:2_1": "Dutiyassa paṭhame sāhāranti sapaccayaṁ.",
  "atk-s0404a21:2_2": "Vijjāvimuttinti phalañāṇañceva sesasampayuttadhamme ca.",
  "atk-s0404a21:2_3": "Bojjhaṅgāti maggabojjhaṅgā.",
  "atk-s0404a21:2_4": "Dutiye bhavataṇhāyāti bhavapatthanāya.",
  "atk-s0404a21:2_5": "Evaṁ dvīsupi suttesu vaṭṭameva kathitaṁ,",
  "atk-s0404a21:2_6": "vaṭṭañcettha paṭhame sutte avijjāmūlakaṁ vaṭṭaṁ kathitaṁ,",
  "atk-s0404a21:2_7": "dutiye taṇhāmūlakaṁ.",
  "atk-s0404a21:3_0": "3-4. Niṭṭhaṅgatasuttādivaṇṇanā",
  "atk-s0404a21:4_0": "63- 64.",
  "atk-s0404a21:4_1": "Tatiye niṭṭhaṁ gatāti nibbematikā.",
  "atk-s0404a21:4_2": "Idha niṭṭhāti imasmiṁyeva loke parinibbānaṁ.",
  "atk-s0404a21:4_3": "Idha vihāyāti imaṁ lokaṁ vijahitvā suddhāvāsabrahmalokaṁ.",
  "atk-s0404a21:4_4": "Catutthe aveccappasannāti acalappasādena sampannā.",
  "atk-s0404a21:4_5": "Sotāpannāti ariyamaggasotaṁ āpannā.",
  "atk-s0404a21:5_0": "5-7. Paṭhamasukhasuttādivaṇṇanā",
  "atk-s0404a21:6_0": "65- 67.",
  "atk-s0404a21:6_1": "Pañcame vaṭṭamūlakaṁ sukhadukkhaṁ pucchitaṁ,",
  "atk-s0404a21:6_2": "chaṭṭhe sāsanamūlakaṁ.",
  "atk-s0404a21:6_3": "Sattame naḷakapānanti atīte bodhisattassa ovāde ṭhatvā vānarayūthena naḷehi udakassa pītaṭṭhāne māpitattā evaṁladdhanāmo nigamo.",
  "atk-s0404a21:6_4": "Tuṇhībhūtaṁ tuṇhībhūtanti yaṁ yaṁ disaṁ anuviloketi,",
  "atk-s0404a21:6_5": "tattha tattha tuṇhībhūtameva.",
  "atk-s0404a21:6_6": "Anuviloketvāti tato tato viloketvā.",
  "atk-s0404a21:6_7": "Piṭṭhi me āgilāyatīti kasmā āgilāyati?",
  "atk-s0404a21:6_8": "Bhagavato hi cha vassāni mahāpadhānaṁ padahantassa mahantaṁ kāyadukkhaṁ ahosi,",
  "atk-s0404a21:6_9": "athassa aparabhāge mahallakakāle piṭṭhivāto uppajji.",
  "atk-s0404a21:6_10": "Upādinnakasarīrassa ṭhānanisajjādīhi appamattakena ābādhena na sakkā kenaci bhavituṁ.",
  "atk-s0404a21:6_11": "Taṁ gahetvāpi therassa okāsakaraṇatthaṁ evamāha.",
  "atk-s0404a21:6_12": "Saṅghāṭiṁ paññāpetvā ekamante patirūpaṭṭhāne paññattassa kappiyamañcassa upari attharitvā.",
  "atk-s0404a21:7_0": "9-10. Kathāvatthusuttadvayavaṇṇanā",
  "atk-s0404a21:8_0": "69- 70.",
  "atk-s0404a21:8_1": "Navame tiracchānakathanti aniyyānikattā saggamokkhamaggānaṁ tiracchānabhūtaṁ kathaṁ.",
  "atk-s0404a21:8_2": "Tattha rājānaṁ ārabbha “mahāsammato mandhātā dhammāsoko evaṁmahānubhāvo”tiādinā nayena pavattakathā rājakathā.",
  "atk-s0404a21:8_3": "Esa nayo corakathādīsu.",
  "atk-s0404a21:8_4": "Tesu “asuko rājā abhirūpo dassanīyo”tiādinā gehasitakathāva tiracchānakathā hoti,",
  "atk-s0404a21:8_5": "“sopi nāma evaṁmahānubhāvo khayaṁ gato”ti evaṁ pavattā pana kammaṭṭhānabhāve tiṭṭhati.",
  "atk-s0404a21:8_6": "Coresupi “mūladevo evaṁmahānubhāvo,",
  "atk-s0404a21:8_7": "meghadevo evaṁmahānubhāvo”ti tesaṁ kammaṁ paṭicca “aho sūrā”ti gehasitakathāva tiracchānakathā.",
  "atk-s0404a21:8_8": "Yuddhesupi bhāratayuddhādīsu “asukena asuko evaṁ mārito evaṁ viddho”ti kammassādavaseneva kathā tiracchānakathā,",
  "atk-s0404a21:8_9": "“tepi nāma khayaṁ gatā”ti evaṁ pavattā pana sabbattha kammaṭṭhānameva hoti.",
  "atk-s0404a21:8_10": "Apica annādīsu “evaṁ vaṇṇavantaṁ rasavantaṁ phassasampannaṁ khādimha bhuñjimha pivimha paribhuñjimhā”ti kāmarasassādavasena kathetuṁ na vaṭṭati,",
  "atk-s0404a21:8_11": "sātthakaṁ pana katvā “pubbe evaṁ vaṇṇādisampannaṁ annaṁ pānaṁ vatthaṁ yānaṁ mālaṁ gandhaṁ sīlavantānaṁ adamha,",
  "atk-s0404a21:8_12": "cetiyaṁ pūjimhā”ti kathetuṁ vaṭṭati.",
  "atk-s0404a21:9_0": "Ñātikathādīsupi “amhākaṁ ñātakā sūrā samatthā”ti vā “pubbe mayaṁ evaṁ vicitrehi yānehi vicarimhā”ti vā assādavasena vattuṁ na vaṭṭati,",
  "atk-s0404a21:9_1": "sātthakaṁ pana katvā “tepi no ñātakā khayaṁ gatā”ti vā “pubbe mayaṁ evarūpā upāhanā saṅghassa adamhā”ti vā kathetabbaṁ.",
  "atk-s0404a21:9_2": "Gāmakathāpi suniviṭṭhadunniviṭṭhasubhikkhadubbhikkhādivasena vā “asukagāmavāsino sūrā samatthā”ti vā evaṁ assādavaseneva na vaṭṭati,",
  "atk-s0404a21:9_3": "sātthakaṁ pana katvā “saddhā pasannā”ti vā “khayavayaṁ gatā”ti vā vattuṁ vaṭṭati.",
  "atk-s0404a21:9_4": "Nigamanagarajanapadakathāsupi eseva nayo.",
  "atk-s0404a21:10_0": "Itthikathāpi vaṇṇasaṇṭhānādīni paṭicca assādavasena na vaṭṭati,",
  "atk-s0404a21:10_1": "“saddhā pasannā khayaṁ gatā”ti evameva vaṭṭati.",
  "atk-s0404a21:10_2": "Sūrakathāpi “nandimitto nāma yodho sūro ahosī”ti assādavaseneva na vaṭṭati,",
  "atk-s0404a21:10_3": "“saddho ahosi khayaṁ gato”ti evameva vaṭṭati.",
  "atk-s0404a21:10_4": "Surākathanti pāḷiyaṁ pana anekavidhaṁ majjakathaṁ assādavasena kathetuṁ na vaṭṭati,",
  "atk-s0404a21:10_5": "ādīnavavaseneva vattuṁ vaṭṭati.",
  "atk-s0404a21:10_6": "Visikhākathāpi “asukavisikhā suniviṭṭhā dunniviṭṭhā sūrā samatthā”ti assādavaseneva na vaṭṭati,",
  "atk-s0404a21:10_7": "“saddhā pasannā khayaṁ gatā”ti vaṭṭati.",
  "atk-s0404a21:10_8": "Kumbhaṭṭhānakathā nāma kūṭaṭṭhānakathā udakatitthakathā vuccati.",
  "atk-s0404a21:10_9": "Kumbhadāsikathā vā.",
  "atk-s0404a21:10_10": "Sāpi “pāsādikā naccituṁ gāyituṁ chekā”ti assādavasena na vaṭṭati,",
  "atk-s0404a21:10_11": "“saddhā pasannā”tiādinā nayeneva vaṭṭati.",
  "atk-s0404a21:11_0": "Pubbapetakathā nāma atītañātikathā.",
  "atk-s0404a21:11_1": "Tattha vattamānañātikathāsadisova vinicchayo.",
  "atk-s0404a21:11_2": "Nānattakathā nāma purimapacchimakathāvimuttā avasesā nānāsabhāvā tiracchānakathā.",
  "atk-s0404a21:11_3": "Lokakkhāyikā nāma “ayaṁ loko kena nimmito?",
  "atk-s0404a21:11_4": "Asukena nāma nimmito.",
  "atk-s0404a21:11_5": "Kāko seto aṭṭhīnaṁ setattā,",
  "atk-s0404a21:11_6": "balākā rattā lohitassa rattattā”tievamādikā lokāyatavitaṇḍasallāpakathā.",
  "atk-s0404a21:11_7": "Samuddakkhāyikā nāma kasmā samuddo sāgaroti.",
  "atk-s0404a21:11_8": "Sāgaradevena khatattā sāgaro,",
  "atk-s0404a21:11_9": "khato meti hatthamuddāya niveditattā samuddotievamādikā niratthakā samuddakkhāyanakathā.",
  "atk-s0404a21:11_10": "Bhavoti vuddhi,",
  "atk-s0404a21:11_11": "abhavoti hāni.",
  "atk-s0404a21:11_12": "Iti bhavo iti abhavoti yaṁ vā taṁ vā niratthakakāraṇaṁ vatvā pavattitakathā itibhavābhavakathā nāma.",
  "atk-s0404a21:12_0": "Tejasā tejanti attano tejasā tesaṁ tejaṁ.",
  "atk-s0404a21:12_1": "Pariyādiyeyyāthāti khepetvā gahetvā abhibhaveyyātha.",
  "atk-s0404a21:12_2": "Tatridaṁ vatthu –",
  "atk-s0404a21:12_3": "eko piṇḍapātiko mahātheraṁ pucchi – “bhante,",
  "atk-s0404a21:12_4": "tejasā tejaṁ pariyādiyamānā bhikkhū kiṁ karontī”ti.",
  "atk-s0404a21:12_5": "Thero āha – āvuso,",
  "atk-s0404a21:12_6": "kiñcideva ātape ṭhapetvā yathā chāyā heṭṭhā na otarati,",
  "atk-s0404a21:12_7": "uddhaṁyeva gacchati tathā karonti.",
  "atk-s0404a21:12_8": "Dasame pāsaṁsāni ṭhānānīti pasaṁsāvahāni kāraṇāni.",
  "atk-s0404a21:12_9": "Sesaṁ sabbattha uttānatthamevāti.",
  "atk-s0404a21:13_0": "Yamakavaggo dutiyo."
}