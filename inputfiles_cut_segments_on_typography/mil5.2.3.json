{
  "mil5.2.3:0.1_0": "Milindapañha",
  "mil5.2.3:0.2_0": "Meṇḍakapañha",
  "mil5.2.3:0.3_0": "Abhejjavagga",
  "mil5.2.3:0.4_0": "3. Maccubhāyanābhāyanapañha",
  "mil5.2.3:1.1_0": "“Bhante nāgasena, bhāsitampetaṁ bhagavatā—",
  "mil5.2.3:1.2_0": "‘sabbe tasanti daṇḍassa, sabbe bhāyanti maccuno’ti, puna bhaṇitaṁ—",
  "mil5.2.3:1.3_0": "‘arahā sabbabhayamatikkanto’ti.",
  "mil5.2.3:1.4_0": "Kiṁ nu kho,",
  "mil5.2.3:1.4_1": "bhante nāgasena,",
  "mil5.2.3:1.4_2": "arahā daṇḍabhayā tasati,",
  "mil5.2.3:1.4_3": "niraye vā nerayikā sattā jalitā kuthitā tattā santattā tamhā jalitaggijālakā mahānirayā cavamānā maccuno bhāyanti.",
  "mil5.2.3:1.5_0": "Yadi, bhante nāgasena, bhagavatā bhaṇitaṁ—",
  "mil5.2.3:1.6_0": "‘sabbe tasanti daṇḍassa,",
  "mil5.2.3:1.6_1": "sabbe bhāyanti maccuno’ti,",
  "mil5.2.3:1.6_2": "tena hi ‘arahā sabbabhayamatikkanto’ti yaṁ vacanaṁ,",
  "mil5.2.3:1.6_3": "taṁ micchā.",
  "mil5.2.3:1.7_0": "Yadi bhagavatā bhaṇitaṁ—",
  "mil5.2.3:1.8_0": "‘arahā sabbabhayamatikkanto’ti,",
  "mil5.2.3:1.8_1": "tena hi ‘sabbe tasanti daṇḍassa,",
  "mil5.2.3:1.8_2": "sabbe bhāyanti maccuno’ti tampi vacanaṁ micchā.",
  "mil5.2.3:1.9_0": "Ayaṁ ubhato koṭiko pañho tavānuppatto, so tayā nibbāhitabbo”ti.",
  "mil5.2.3:2.1_0": "“Netaṁ, mahārāja, vacanaṁ bhagavatā arahante upādāya bhaṇitaṁ—",
  "mil5.2.3:2.2_0": "‘sabbe tasanti daṇḍassa, sabbe bhāyanti maccuno’ti.",
  "mil5.2.3:2.3_0": "Ṭhapito arahā tasmiṁ vatthusmiṁ, samūhato bhayahetu arahato.",
  "mil5.2.3:2.4_0": "Ye te, mahārāja,",
  "mil5.2.3:2.4_1": "sattā sakilesā,",
  "mil5.2.3:2.4_2": "yesañca adhimattā attānudiṭṭhi,",
  "mil5.2.3:2.4_3": "ye ca sukhadukkhesu unnatāvanatā,",
  "mil5.2.3:2.4_4": "te upādāya bhagavatā bhaṇitaṁ—",
  "mil5.2.3:2.5_0": "‘sabbe tasanti daṇḍassa, sabbe bhāyanti maccuno’ti.",
  "mil5.2.3:2.6_0": "Arahato, mahārāja,",
  "mil5.2.3:2.6_1": "sabbagati upacchinnā,",
  "mil5.2.3:2.6_2": "yoni viddhaṁsitā,",
  "mil5.2.3:2.6_3": "paṭisandhi upahatā,",
  "mil5.2.3:2.6_4": "bhaggā phāsukā,",
  "mil5.2.3:2.6_5": "samūhatā sabbabhavālayā,",
  "mil5.2.3:2.6_6": "samucchinnā sabbasaṅkhārā,",
  "mil5.2.3:2.6_7": "hataṁ kusalākusalaṁ,",
  "mil5.2.3:2.6_8": "vihatā avijjā,",
  "mil5.2.3:2.6_9": "abījaṁ viññāṇaṁ kataṁ,",
  "mil5.2.3:2.6_10": "daḍḍhā sabbakilesā,",
  "mil5.2.3:2.6_11": "ativattā lokadhammā,",
  "mil5.2.3:2.6_12": "tasmā arahā na tasati sabbabhayehi.",
  "mil5.2.3:3.1_0": "Idha, mahārāja,",
  "mil5.2.3:3.1_1": "rañño cattāro mahāmattā bhaveyyuṁ anurakkhā laddhayasā vissāsikā ṭhapitā mahati issariye ṭhāne.",
  "mil5.2.3:3.2_0": "Atha rājā kismiñci deva karaṇīye samuppanne yāvatā sakavijite sabbajanassa āṇāpeyya ‘sabbeva me baliṁ karontu,",
  "mil5.2.3:3.2_1": "sādhetha tumhe cattāro mahāmattā taṁ karaṇīyan’ti.",
  "mil5.2.3:3.3_0": "Api nu kho, mahārāja, tesaṁ catunnaṁ mahāmattānaṁ balibhayā santāso uppajjeyyā”ti?",
  "mil5.2.3:3.4_0": "“Na hi, bhante”ti.",
  "mil5.2.3:3.5_0": "“Kena kāraṇena, mahārājā”ti.",
  "mil5.2.3:3.6_0": "“Ṭhapitā te, bhante,",
  "mil5.2.3:3.6_1": "raññā uttamaṭṭhāne,",
  "mil5.2.3:3.6_2": "natthi tesaṁ bali,",
  "mil5.2.3:3.6_3": "samatikkantabalino te,",
  "mil5.2.3:3.6_4": "avasese upādāya raññā āṇāpitaṁ ‘sabbeva me baliṁ karontū’”ti.",
  "mil5.2.3:3.7_0": "“Evameva kho, mahārāja,",
  "mil5.2.3:3.7_1": "netaṁ vacanaṁ bhagavatā arahante upādāya bhaṇitaṁ,",
  "mil5.2.3:3.7_2": "ṭhapito arahā tasmiṁ vatthusmiṁ,",
  "mil5.2.3:3.7_3": "samūhato bhayahetu arahato, ye te, mahārāja,",
  "mil5.2.3:3.7_4": "sattā sakilesā,",
  "mil5.2.3:3.7_5": "yesañca adhimattā attānudiṭṭhi,",
  "mil5.2.3:3.7_6": "ye ca sukhadukkhesu unnatāvanatā,",
  "mil5.2.3:3.7_7": "te upādāya bhagavatā bhaṇitaṁ—",
  "mil5.2.3:3.8_0": "‘sabbe tasanti daṇḍassa, sabbe bhāyanti maccuno’ti.",
  "mil5.2.3:3.9_0": "Tasmā arahā na tasati sabbabhayehī”ti.",
  "mil5.2.3:4.1_0": "“Netaṁ, bhante nāgasena, vacanaṁ sāvasesaṁ, niravasesavacanametaṁ ‘sabbe’ti.",
  "mil5.2.3:4.2_0": "Tattha me uttariṁ kāraṇaṁ brūhi taṁ vacanaṁ patiṭṭhāpetun”ti.",
  "mil5.2.3:5.1_0": "“Idha, mahārāja,",
  "mil5.2.3:5.1_1": "gāme gāmassāmiko āṇāpakaṁ āṇāpeyya ‘ehi,",
  "mil5.2.3:5.1_2": "bho āṇāpaka,",
  "mil5.2.3:5.1_3": "yāvatā gāme gāmikā,",
  "mil5.2.3:5.1_4": "te sabbe sīghaṁ mama santike sannipātehī’ti.",
  "mil5.2.3:5.2_0": "So ‘sādhu,",
  "mil5.2.3:5.2_1": "sāmī’ti sampaṭicchitvā gāmamajjhe ṭhatvā tikkhattuṁ saddamanussāveyya ‘yāvatā gāme gāmikā,",
  "mil5.2.3:5.2_2": "te sabbe sīghasīghaṁ sāmino santike sannipatantū’ti.",
  "mil5.2.3:5.3_0": "Tato te gāmikā āṇāpakassa vacanena turitaturitā sannipatitvā gāmassāmikassa ārocenti ‘sannipatitā, sāmi,",
  "mil5.2.3:5.3_1": "sabbe gāmikā,",
  "mil5.2.3:5.3_2": "yaṁ te karaṇīyaṁ taṁ karohī’ti.",
  "mil5.2.3:5.4_0": "Iti so, mahārāja,",
  "mil5.2.3:5.4_1": "gāmassāmiko kuṭipurise sannipātento sabbe gāmike āṇāpeti,",
  "mil5.2.3:5.4_2": "te ca āṇattā na sabbe sannipatanti,",
  "mil5.2.3:5.4_3": "kuṭipurisāyeva sannipatanti,",
  "mil5.2.3:5.4_4": "‘ettakāyeva me gāmikā’ti gāmassāmiko ca tathā sampaṭicchati,",
  "mil5.2.3:5.4_5": "aññe bahutarā anāgatā itthipurisā dāsidāsā bhatakā kammakarā gāmikā gilānā gomahiṁsā ajeḷakā suvānā,",
  "mil5.2.3:5.4_6": "ye anāgatā,",
  "mil5.2.3:5.4_7": "sabbe te agaṇitā,",
  "mil5.2.3:5.4_8": "kuṭipuriseyeva upādāya āṇāpitattā ‘sabbe sannipatantū’ti.",
  "mil5.2.3:5.5_0": "Evameva kho, mahārāja,",
  "mil5.2.3:5.5_1": "netaṁ vacanaṁ bhagavatā arahante upādāya bhaṇitaṁ,",
  "mil5.2.3:5.5_2": "ṭhapito arahā tasmiṁ vatthusmiṁ,",
  "mil5.2.3:5.5_3": "samūhato bhayahetu arahato, ye te, mahārāja,",
  "mil5.2.3:5.5_4": "sattā sakilesā,",
  "mil5.2.3:5.5_5": "yesañca adhimattā attānudiṭṭhi,",
  "mil5.2.3:5.5_6": "ye ca sukhadukkhesu unnatāvanatā,",
  "mil5.2.3:5.5_7": "te upādāya bhagavatā bhaṇitaṁ—",
  "mil5.2.3:5.6_0": "‘sabbe tasanti daṇḍassa, sabbe bhāyanti maccuno’ti.",
  "mil5.2.3:5.7_0": "Tasmā arahā na tasati sabbabhayehi.",
  "mil5.2.3:6.1_0": "Atthi, mahārāja,",
  "mil5.2.3:6.1_1": "sāvasesaṁ vacanaṁ sāvaseso attho,",
  "mil5.2.3:6.1_2": "atthi sāvasesaṁ vacanaṁ niravaseso attho,",
  "mil5.2.3:6.1_3": "atthi niravasesaṁ vacanaṁ sāvaseso attho,",
  "mil5.2.3:6.1_4": "atthi niravasesaṁ vacanaṁ niravaseso attho.",
  "mil5.2.3:6.2_0": "Tena tena attho sampaṭicchitabbo.",
  "mil5.2.3:7.1_0": "Pañcavidhehi, mahārāja,",
  "mil5.2.3:7.1_1": "kāraṇehi attho sampaṭicchitabbo āhaccapadena rasena ācariyavaṁsena adhippāyā kāraṇuttariyatāya.",
  "mil5.2.3:7.2_0": "Ettha hi <b>āhaccapadan</b>ti suttaṁ adhippetaṁ.",
  "mil5.2.3:7.3_0": "<b>Raso</b>ti suttānulomaṁ.",
  "mil5.2.3:7.4_0": "<b>Ācariyavaṁso</b>ti ācariyavādo.",
  "mil5.2.3:7.5_0": "<b>Adhippāyo</b>ti attano mati.",
  "mil5.2.3:7.6_0": "<b>Kāraṇuttariyatā</b>ti imehi catūhi samentaṁ kāraṇaṁ.",
  "mil5.2.3:7.7_0": "Imehi kho, mahārāja, pañcahi kāraṇehi attho sampaṭicchitabbo.",
  "mil5.2.3:7.8_0": "Evameso pañho suvinicchito hotī”ti.",
  "mil5.2.3:8.1_0": "“Hotu, bhante nāgasena, tathā taṁ sampaṭicchāmi.",
  "mil5.2.3:8.2_0": "Ṭhapito hotu arahā tasmiṁ vatthusmiṁ,",
  "mil5.2.3:8.2_1": "tasantu avasesā sattā,",
  "mil5.2.3:8.2_2": "niraye pana nerayikā sattā dukkhā tibbā kaṭukā vedanā vedayamānā jalitapajjalitasabbaṅgapaccaṅgā ruṇṇakāruññakanditaparidevitalālappitamukhā",
  "mil5.2.3:8.2_3": "asayhatibbadukkhābhibhūtā atāṇā asaraṇā asaraṇībhūtā anappasokāturā antimapacchimagatikā ekantasokaparāyaṇā",
  "mil5.2.3:8.2_4": "uṇhatikhiṇacaṇḍakharatapanatejavanto bhīmabhayajanakaninādamahāsaddā saṁsibbitachabbidhajālāmālākulā",
  "mil5.2.3:8.2_5": "samantā satayojanānupharaṇaccivegā kadariyā tapanā mahānirayā cavamānā maccuno bhāyantī”ti?",
  "mil5.2.3:8.3_0": "“Āma, mahārājā”ti.",
  "mil5.2.3:9.1_0": "“Nanu,",
  "mil5.2.3:9.1_1": "bhante nāgasena,",
  "mil5.2.3:9.1_2": "nirayo ekantadukkhavedanīyo,",
  "mil5.2.3:9.1_3": "kissa pana te nerayikā sattā ekantadukkhavedanīyā nirayā cavamānā maccuno bhāyanti,",
  "mil5.2.3:9.1_4": "kissa niraye ramantī”ti?",
  "mil5.2.3:9.2_0": "“Na te, mahārāja, nerayikā sattā niraye ramanti, muñcitukāmāva te nirayā.",
  "mil5.2.3:9.3_0": "Maraṇasseva so, mahārāja, ānubhāvo, yena tesaṁ santāso uppajjatī”ti.",
  "mil5.2.3:9.4_0": "“Etaṁ kho,",
  "mil5.2.3:9.4_1": "bhante nāgasena,",
  "mil5.2.3:9.4_2": "na saddahāmi,",
  "mil5.2.3:9.4_3": "yaṁ muccitukāmānaṁ cutiyā santāso uppajjatīti,",
  "mil5.2.3:9.4_4": "hāsanīyaṁ,",
  "mil5.2.3:9.4_5": "bhante nāgasena,",
  "mil5.2.3:9.4_6": "taṁ ṭhānaṁ,",
  "mil5.2.3:9.4_7": "yaṁ te patthitaṁ labhanti,",
  "mil5.2.3:9.4_8": "kāraṇena maṁ saññāpehī”ti.",
  "mil5.2.3:10.1_0": "“Maraṇanti kho, mahārāja,",
  "mil5.2.3:10.1_1": "etaṁ adiṭṭhasaccānaṁ tāsanīyaṭṭhānaṁ,",
  "mil5.2.3:10.1_2": "etthāyaṁ jano tasati ca ubbijjati ca.",
  "mil5.2.3:10.2_0": "Yo ca, mahārāja, kaṇhasappassa bhāyati, so maraṇassa bhāyanto kaṇhasappassa bhāyati.",
  "mil5.2.3:10.3_0": "Yo ca hatthissa bhāyati …pe…",
  "mil5.2.3:10.4_0": "sīhassa …",
  "mil5.2.3:10.4_1": "byagghassa … dīpissa …",
  "mil5.2.3:10.4_2": "acchassa …",
  "mil5.2.3:10.4_3": "taracchassa …",
  "mil5.2.3:10.4_4": "mahiṁsassa …",
  "mil5.2.3:10.4_5": "gavayassa … aggissa …",
  "mil5.2.3:10.4_6": "udakassa …",
  "mil5.2.3:10.4_7": "khāṇukassa …",
  "mil5.2.3:10.4_8": "kaṇṭakassa bhāyati.",
  "mil5.2.3:10.5_0": "Yo ca sattiyā bhāyati, so maraṇassa bhāyanto sattiyā bhāyati.",
  "mil5.2.3:10.6_0": "Maraṇasseva so, mahārāja,",
  "mil5.2.3:10.6_1": "sarasasabhāvatejo,",
  "mil5.2.3:10.6_2": "tassa sarasasabhāvatejena sakilesā sattā maraṇassa tasanti bhāyanti,",
  "mil5.2.3:10.6_3": "muccitukāmāpi, mahārāja,",
  "mil5.2.3:10.6_4": "nerayikā sattā maraṇassa tasanti bhāyanti.",
  "mil5.2.3:11.1_0": "Idha, mahārāja, purisassa kāye medo gaṇṭhi uppajjeyya.",
  "mil5.2.3:11.2_0": "So tena rogena dukkhito upaddavā parimuccitukāmo bhisakkaṁ sallakattaṁ āmantāpeyya.",
  "mil5.2.3:11.3_0": "Tassa vacanaṁ so bhisakko sallakatto sampaṭicchitvā tassa rogassa uddharaṇāya upakaraṇaṁ upaṭṭhāpeyya,",
  "mil5.2.3:11.3_1": "satthakaṁ tikhiṇaṁ kareyya,",
  "mil5.2.3:11.3_2": "yamakasalākā aggimhi pakkhipeyya,",
  "mil5.2.3:11.3_3": "khāralavaṇaṁ nisadāya pisāpeyya,",
  "mil5.2.3:11.3_4": "api nu kho, mahārāja,",
  "mil5.2.3:11.3_5": "tassa āturassa tikhiṇasatthakacchedanena yamakasalākādahanena khāraloṇappavesanena tāso uppajjeyyā”ti?",
  "mil5.2.3:11.4_0": "“Āma, bhante”ti.",
  "mil5.2.3:11.5_0": "“Iti, mahārāja, tassa āturassa rogā muccitukāmassāpi vedanābhayā santāso uppajjati.",
  "mil5.2.3:11.6_0": "Evameva kho, mahārāja, nirayā muccitukāmānampi nerayikānaṁ sattānaṁ maraṇabhayā santāso uppajjati.",
  "mil5.2.3:12.1_0": "Idha, mahārāja,",
  "mil5.2.3:12.1_1": "puriso issarāparādhiko baddho saṅkhalikabandhanena gabbhe pakkhitto parimuccitukāmo assa,",
  "mil5.2.3:12.1_2": "tamenaṁ so issaro mocetukāmo pakkosāpeyya.",
  "mil5.2.3:12.2_0": "Api nu kho, mahārāja,",
  "mil5.2.3:12.2_1": "tassa issarāparādhikassa purisassa ‘katadoso ahan’ti jānantassa issaradassanena santāso uppajjeyyā”ti?",
  "mil5.2.3:12.3_0": "“Āma, bhante”ti.",
  "mil5.2.3:12.4_0": "“Iti, mahārāja,",
  "mil5.2.3:12.4_1": "tassa issarāparādhikassa purisassa parimuccitukāmassāpi issarabhayā santāso uppajjati.",
  "mil5.2.3:12.5_0": "Evameva kho, mahārāja,",
  "mil5.2.3:12.5_1": "nirayā muccitukāmānampi nerayikānaṁ sattānaṁ maraṇabhayā santāso uppajjatī”ti.",
  "mil5.2.3:13.1_0": "“Aparampi, bhante, uttariṁ kāraṇaṁ brūhi, yenāhaṁ kāraṇena okappeyyan”ti.",
  "mil5.2.3:13.2_0": "“Idha, mahārāja,",
  "mil5.2.3:13.2_1": "puriso daṭṭhavisena āsīvisena daṭṭho bhaveyya,",
  "mil5.2.3:13.2_2": "so tena visavikārena pateyya uppateyya vaṭṭeyya pavaṭṭeyya,",
  "mil5.2.3:13.2_3": "athaññataro puriso balavantena mantapadena taṁ daṭṭhavisaṁ āsīvisaṁ ānetvā taṁ daṭṭhavisaṁ paccācamāpeyya,",
  "mil5.2.3:13.2_4": "api nu kho, mahārāja,",
  "mil5.2.3:13.2_5": "tassa visagatassa purisassa tasmiṁ daṭṭhavise sappe sotthihetu upagacchante santāso uppajjeyyā”ti?",
  "mil5.2.3:13.3_0": "“Āma, bhante”ti.",
  "mil5.2.3:13.4_0": "“Iti, mahārāja, tathārūpe ahimhi sotthihetupi upagacchante tassa santāso uppajjati.",
  "mil5.2.3:13.5_0": "Evameva kho, mahārāja, nirayā muccitukāmānampi nerayikānaṁ sattānaṁ maraṇabhayā santāso uppajjati.",
  "mil5.2.3:13.6_0": "Aniṭṭhaṁ, mahārāja,",
  "mil5.2.3:13.6_1": "sabbasattānaṁ maraṇaṁ,",
  "mil5.2.3:13.6_2": "tasmā nerayikā sattā nirayā parimuccitukāmāpi maccuno bhāyantī”ti.",
  "mil5.2.3:13.7_0": "“Sādhu, bhante nāgasena, evametaṁ tathā sampaṭicchāmī”ti.",
  "mil5.2.3:14.1_0": "Maccubhāyanābhāyanapañho tatiyo."
}