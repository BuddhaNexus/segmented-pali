{
  "pli-tv-bu-vb-ss9:0.1_0": "Theravāda Vinaya",
  "pli-tv-bu-vb-ss9:0.2_0": "Mahāvibhaṅga",
  "pli-tv-bu-vb-ss9:0.3_0": "Saṅghādisesakaṇḍa",
  "pli-tv-bu-vb-ss9:0.4_0": "Dutiyaduṭṭhadosasikkhāpada",
  "pli-tv-bu-vb-ss9:1.1.1_0": "Tena samayena buddho bhagavā rājagahe viharati veḷuvane kalandakanivāpe.",
  "pli-tv-bu-vb-ss9:1.1.2_0": "Tena kho pana samayena mettiyabhūmajakā bhikkhū gijjhakūṭā pabbatā orohantā addasaṁsu chagalakaṁ ajikāya vippaṭipajjantaṁ.",
  "pli-tv-bu-vb-ss9:1.1.3_0": "Disvāna evamāhaṁsu—",
  "pli-tv-bu-vb-ss9:1.1.4_0": "“handa mayaṁ, āvuso, imaṁ chagalakaṁ dabbaṁ mallaputtaṁ nāma karoma.",
  "pli-tv-bu-vb-ss9:1.1.5_0": "Imaṁ ajikaṁ mettiyaṁ nāma bhikkhuniṁ karoma.",
  "pli-tv-bu-vb-ss9:1.1.6_0": "Evaṁ mayaṁ voharissāma.",
  "pli-tv-bu-vb-ss9:1.1.7_0": "Pubbe mayaṁ, āvuso, dabbaṁ mallaputtaṁ sutena avocumhā.",
  "pli-tv-bu-vb-ss9:1.1.8_0": "Idāni pana amhehi sāmaṁ diṭṭho mettiyāya bhikkhuniyā vippaṭipajjanto”ti.",
  "pli-tv-bu-vb-ss9:1.1.9_0": "Te taṁ chagalakaṁ dabbaṁ mallaputtaṁ nāma akaṁsu.",
  "pli-tv-bu-vb-ss9:1.1.10_0": "Taṁ ajikaṁ mettiyaṁ nāma bhikkhuniṁ akaṁsu.",
  "pli-tv-bu-vb-ss9:1.1.11_0": "Te bhikkhūnaṁ ārocesuṁ—",
  "pli-tv-bu-vb-ss9:1.1.12_0": "“pubbe mayaṁ, āvuso, dabbaṁ mallaputtaṁ sutena avocumhā.",
  "pli-tv-bu-vb-ss9:1.1.13_0": "Idāni pana amhehi sāmaṁ diṭṭho mettiyāya bhikkhuniyā vippaṭipajjanto”ti.",
  "pli-tv-bu-vb-ss9:1.1.14_0": "Bhikkhū evamāhaṁsu—",
  "pli-tv-bu-vb-ss9:1.1.15_0": "“māvuso, evaṁ avacuttha.",
  "pli-tv-bu-vb-ss9:1.1.16_0": "Nāyasmā dabbo mallaputto evaṁ karissatī”ti.",
  "pli-tv-bu-vb-ss9:1.1.17_0": "Atha kho te bhikkhū bhagavato etamatthaṁ ārocesuṁ.",
  "pli-tv-bu-vb-ss9:1.1.18_0": "Atha kho bhagavā etasmiṁ nidāne etasmiṁ pakaraṇe bhikkhusaṅghaṁ sannipātāpetvā āyasmantaṁ dabbaṁ mallaputtaṁ paṭipucchi—",
  "pli-tv-bu-vb-ss9:1.1.19_0": "“sarasi tvaṁ, dabba, evarūpaṁ kattā yathayime bhikkhū āhaṁsū”ti?",
  "pli-tv-bu-vb-ss9:1.1.20_0": "“Yathā maṁ, bhante, bhagavā jānātī”ti.",
  "pli-tv-bu-vb-ss9:1.1.21_0": "Dutiyampi kho bhagavā …pe…",
  "pli-tv-bu-vb-ss9:1.1.22_0": "tatiyampi kho bhagavā āyasmantaṁ dabbaṁ mallaputtaṁ etadavoca—",
  "pli-tv-bu-vb-ss9:1.1.23_0": "“sarasi tvaṁ, dabba, evarūpaṁ kattā yathayime bhikkhū āhaṁsū”ti?",
  "pli-tv-bu-vb-ss9:1.1.24_0": "“Yathā maṁ, bhante, bhagavā jānātī”ti.",
  "pli-tv-bu-vb-ss9:1.1.25_0": "“Na kho, dabba, dabbā evaṁ nibbeṭhenti.",
  "pli-tv-bu-vb-ss9:1.1.26_0": "Sace tayā kataṁ katanti vadehi,",
  "pli-tv-bu-vb-ss9:1.1.27_0": "sace tayā akataṁ akatanti vadehī”ti.",
  "pli-tv-bu-vb-ss9:1.1.28_0": "“Yato ahaṁ, bhante, jāto nābhijānāmi supinantenapi methunadhammaṁ paṭisevitā, pageva jāgaro”ti.",
  "pli-tv-bu-vb-ss9:1.1.29_0": "Atha kho bhagavā bhikkhū āmantesi—“tena hi, bhikkhave, ime bhikkhū anuyuñjathā”ti.",
  "pli-tv-bu-vb-ss9:1.1.30_0": "Idaṁ vatvā bhagavā uṭṭhāyāsanā vihāraṁ pāvisi.",
  "pli-tv-bu-vb-ss9:1.2.1_0": "Atha kho te bhikkhū mettiyabhūmajake bhikkhū anuyuñjiṁsu.",
  "pli-tv-bu-vb-ss9:1.2.2_0": "Te bhikkhūhi anuyuñjīyamānā bhikkhūnaṁ etamatthaṁ ārocesuṁ—",
  "pli-tv-bu-vb-ss9:1.2.3_0": "“kiṁ pana tumhe, āvuso,",
  "pli-tv-bu-vb-ss9:1.2.3_1": "āyasmantaṁ dabbaṁ mallaputtaṁ aññabhāgiyassa adhikaraṇassa kiñci desaṁ lesamattaṁ upādāya pārājikena dhammena anuddhaṁsethā”ti?",
  "pli-tv-bu-vb-ss9:1.2.4_0": "“Evamāvuso”ti.",
  "pli-tv-bu-vb-ss9:1.2.5_0": "Ye te bhikkhū appicchā …pe… te ujjhāyanti khiyyanti vipācenti—",
  "pli-tv-bu-vb-ss9:1.2.6_0": "“kathañhi nāma mettiyabhūmajakā bhikkhū āyasmantaṁ dabbaṁ mallaputtaṁ aññabhāgiyassa adhikaraṇassa kiñci",
  "pli-tv-bu-vb-ss9:1.2.6_1": "desaṁ lesamattaṁ upādāya pārājikena dhammena anuddhaṁsessantī”ti.",
  "pli-tv-bu-vb-ss9:1.2.7_0": "Atha kho te bhikkhū mettiyabhūmajake bhikkhū anekapariyāyena vigarahitvā bhagavato etamatthaṁ ārocesuṁ …pe…",
  "pli-tv-bu-vb-ss9:1.2.8_0": "“saccaṁ kira tumhe,",
  "pli-tv-bu-vb-ss9:1.2.8_1": "bhikkhave,",
  "pli-tv-bu-vb-ss9:1.2.8_2": "dabbaṁ mallaputtaṁ aññabhāgiyassa adhikaraṇassa kiñci desaṁ lesamattaṁ upādāya pārājikena dhammena anuddhaṁsethā”ti?",
  "pli-tv-bu-vb-ss9:1.2.9_0": "“Saccaṁ, bhagavā”ti.",
  "pli-tv-bu-vb-ss9:1.2.10_0": "Vigarahi buddho bhagavā …pe…",
  "pli-tv-bu-vb-ss9:1.2.11_0": "“kathañhi nāma tumhe,",
  "pli-tv-bu-vb-ss9:1.2.11_1": "moghapurisā,",
  "pli-tv-bu-vb-ss9:1.2.11_2": "dabbaṁ mallaputtaṁ aññabhāgiyassa adhikaraṇassa kiñci desaṁ lesamattaṁ upādāya pārājikena dhammena anuddhaṁsessatha.",
  "pli-tv-bu-vb-ss9:1.2.12_0": "Netaṁ, moghapurisā, appasannānaṁ vā pasādāya …pe…",
  "pli-tv-bu-vb-ss9:1.2.13_0": "evañca pana, bhikkhave, imaṁ sikkhāpadaṁ uddiseyyātha—",
  "pli-tv-bu-vb-ss9:1.2.14.1_0": "“Yo pana bhikkhu bhikkhuṁ duṭṭho doso appatīto aññabhāgiyassa adhikaraṇassa kiñci desaṁ lesamattaṁ upādāya",
  "pli-tv-bu-vb-ss9:1.2.14.1_1": "pārājikena dhammena anuddhaṁseyya— ‘appeva nāma naṁ imamhā brahmacariyā cāveyyan’ti.",
  "pli-tv-bu-vb-ss9:1.2.15_0": "Tato aparena samayena samanuggāhīyamāno vā asamanuggāhīyamāno vā aññabhāgiyañceva taṁ adhikaraṇaṁ hoti koci deso lesamatto upādinno,",
  "pli-tv-bu-vb-ss9:1.2.15_1": "bhikkhu ca dosaṁ patiṭṭhāti,",
  "pli-tv-bu-vb-ss9:1.2.15_2": "saṅghādiseso”ti.",
  "pli-tv-bu-vb-ss9:2.1.1_0": "Yo panāti",
  "pli-tv-bu-vb-ss9:2.1.2_0": "yo yādiso …pe…",
  "pli-tv-bu-vb-ss9:2.1.3_0": "bhikkhūti",
  "pli-tv-bu-vb-ss9:2.1.4_0": "…pe… ayaṁ imasmiṁ atthe adhippeto bhikkhūti.",
  "pli-tv-bu-vb-ss9:2.1.5_0": "Bhikkhunti",
  "pli-tv-bu-vb-ss9:2.1.6_0": "aññaṁ bhikkhuṁ.",
  "pli-tv-bu-vb-ss9:2.1.7_0": "Duṭṭho dosoti",
  "pli-tv-bu-vb-ss9:2.1.8_0": "kupito anattamano anabhiraddho āhatacitto khilajāto.",
  "pli-tv-bu-vb-ss9:2.1.9_0": "Appatītoti",
  "pli-tv-bu-vb-ss9:2.1.10_0": "tena ca kopena, tena ca dosena, tāya ca anattamanatāya, tāya ca anabhiraddhiyā appatīto hoti.",
  "pli-tv-bu-vb-ss9:2.2.1_0": "Aññabhāgiyassa adhikaraṇassāti",
  "pli-tv-bu-vb-ss9:2.2.2_0": "āpattaññabhāgiyaṁ vā hoti adhikaraṇaññabhāgiyaṁ vā.",
  "pli-tv-bu-vb-ss9:2.2.3_0": "Kathaṁ adhikaraṇaṁ adhikaraṇassa aññabhāgiyaṁ?",
  "pli-tv-bu-vb-ss9:2.2.4_0": "Vivādādhikaraṇaṁ anuvādādhikaraṇassa āpattādhikaraṇassa kiccādhikaraṇassa aññabhāgiyaṁ.",
  "pli-tv-bu-vb-ss9:2.2.5_0": "Anuvādādhikaraṇaṁ āpattādhikaraṇassa kiccādhikaraṇassa vivādādhikaraṇassa aññabhāgiyaṁ.",
  "pli-tv-bu-vb-ss9:2.2.6_0": "Āpattādhikaraṇaṁ kiccādhikaraṇassa vivādādhikaraṇassa anuvādādhikaraṇassa aññabhāgiyaṁ.",
  "pli-tv-bu-vb-ss9:2.2.7_0": "Kiccādhikaraṇaṁ vivādādhikaraṇassa anuvādādhikaraṇassa āpattādhikaraṇassa aññabhāgiyaṁ.",
  "pli-tv-bu-vb-ss9:2.2.8_0": "Evaṁ adhikaraṇaṁ adhikaraṇassa aññabhāgiyaṁ.",
  "pli-tv-bu-vb-ss9:2.2.9_0": "Kathaṁ adhikaraṇaṁ adhikaraṇassa tabbhāgiyaṁ?",
  "pli-tv-bu-vb-ss9:2.2.10_0": "Vivādādhikaraṇaṁ vivādādhikaraṇassa tabbhāgiyaṁ.",
  "pli-tv-bu-vb-ss9:2.2.11_0": "Anuvādādhikaraṇaṁ anuvādādhikaraṇassa tabbhāgiyaṁ.",
  "pli-tv-bu-vb-ss9:2.2.12_0": "Āpattādhikaraṇaṁ āpattādhikaraṇassa siyā tabbhāgiyaṁ siyā aññabhāgiyaṁ.",
  "pli-tv-bu-vb-ss9:2.2.13_0": "Kathaṁ āpattādhikaraṇaṁ āpattādhikaraṇassa aññabhāgiyaṁ?",
  "pli-tv-bu-vb-ss9:2.2.14_0": "Methunadhammapārājikāpatti adinnādānapārājikāpattiyā manussaviggahapārājikāpattiyā uttarimanussadhammapārājikāpattiyā aññabhāgiyā.",
  "pli-tv-bu-vb-ss9:2.2.15_0": "Adinnādānapārājikāpatti manussaviggahapārājikāpattiyā uttarimanussadhammapārājikāpattiyā methunadhammapārājikāpattiyā aññabhāgiyā.",
  "pli-tv-bu-vb-ss9:2.2.16_0": "Manussaviggahapārājikāpatti uttarimanussadhammapārājikāpattiyā methunadhammapārājikāpattiyā adinnādānapārājikāpattiyā aññabhāgiyā.",
  "pli-tv-bu-vb-ss9:2.2.17_0": "Uttarimanussadhammapārājikāpatti methunadhammapārājikāpattiyā adinnādānapārājikāpattiyā manussaviggahapārājikāpattiyā aññabhāgiyā.",
  "pli-tv-bu-vb-ss9:2.2.18_0": "Evaṁ āpattādhikaraṇaṁ āpattādhikaraṇassa aññabhāgiyaṁ.",
  "pli-tv-bu-vb-ss9:2.2.19_0": "Kathaṁ āpattādhikaraṇaṁ āpattādhikaraṇassa tabbhāgiyaṁ?",
  "pli-tv-bu-vb-ss9:2.2.20_0": "Methunadhammapārājikāpatti methunadhammapārājikāpattiyā tabbhāgiyā.",
  "pli-tv-bu-vb-ss9:2.2.21_0": "Adinnādānapārājikāpatti adinnādānapārājikāpattiyā tabbhāgiyā.",
  "pli-tv-bu-vb-ss9:2.2.22_0": "Manussaviggahapārājikāpatti manussaviggahapārājikāpattiyā tabbhāgiyā.",
  "pli-tv-bu-vb-ss9:2.2.23_0": "Uttarimanussadhammapārājikāpatti uttarimanussadhammapārājikāpattiyā tabbhāgiyā.",
  "pli-tv-bu-vb-ss9:2.2.24_0": "Evaṁ āpattādhikaraṇaṁ āpattādhikaraṇassa tabbhāgiyaṁ.",
  "pli-tv-bu-vb-ss9:2.2.25_0": "Kiccādhikaraṇaṁ kiccādhikaraṇassa tabbhāgiyaṁ.",
  "pli-tv-bu-vb-ss9:2.2.26_0": "Evaṁ adhikaraṇaṁ adhikaraṇassa tabbhāgiyaṁ.",
  "pli-tv-bu-vb-ss9:2.3.1_0": "Kiñci desaṁ lesamattaṁ upādāyāti",
  "pli-tv-bu-vb-ss9:2.3.2_0": "leso nāma dasa lesā— jātileso, nāmaleso,",
  "pli-tv-bu-vb-ss9:2.3.2_1": "gottaleso,",
  "pli-tv-bu-vb-ss9:2.3.2_2": "liṅgaleso,",
  "pli-tv-bu-vb-ss9:2.3.2_3": "āpattileso,",
  "pli-tv-bu-vb-ss9:2.3.2_4": "pattaleso,",
  "pli-tv-bu-vb-ss9:2.3.2_5": "cīvaraleso,",
  "pli-tv-bu-vb-ss9:2.3.2_6": "upajjhāyaleso,",
  "pli-tv-bu-vb-ss9:2.3.2_7": "ācariyaleso,",
  "pli-tv-bu-vb-ss9:2.3.2_8": "senāsanaleso.",
  "pli-tv-bu-vb-ss9:2.3.3_0": "Jātileso nāma",
  "pli-tv-bu-vb-ss9:2.3.4_0": "khattiyo diṭṭho hoti pārājikaṁ dhammaṁ ajjhāpajjanto.",
  "pli-tv-bu-vb-ss9:2.3.5_0": "Aññaṁ khattiyaṁ passitvā codeti—",
  "pli-tv-bu-vb-ss9:2.3.6_0": "“khattiyo mayā diṭṭho.",
  "pli-tv-bu-vb-ss9:2.3.7_0": "Pārājikaṁ dhammaṁ ajjhāpannosi,",
  "pli-tv-bu-vb-ss9:2.3.8_0": "assamaṇosi, asakyaputtiyosi,",
  "pli-tv-bu-vb-ss9:2.3.9_0": "natthi tayā saddhiṁ uposatho vā pavāraṇā vā saṅghakammaṁ vā”ti,",
  "pli-tv-bu-vb-ss9:2.3.10_0": "āpatti vācāya, vācāya saṅghādisesassa.",
  "pli-tv-bu-vb-ss9:2.3.11_0": "Brāhmaṇo diṭṭho hoti …pe…",
  "pli-tv-bu-vb-ss9:2.3.12_0": "vesso diṭṭho hoti …pe…",
  "pli-tv-bu-vb-ss9:2.3.13_0": "suddo diṭṭho hoti",
  "pli-tv-bu-vb-ss9:2.3.14_0": "pārājikaṁ dhammaṁ ajjhāpajjanto.",
  "pli-tv-bu-vb-ss9:2.3.15_0": "Aññaṁ suddaṁ passitvā codeti—",
  "pli-tv-bu-vb-ss9:2.3.16_0": "“suddo mayā diṭṭho.",
  "pli-tv-bu-vb-ss9:2.3.17_0": "Pārājikaṁ dhammaṁ ajjhāpannosi, assamaṇosi, asakyaputtiyosi …pe…",
  "pli-tv-bu-vb-ss9:2.3.18_0": "āpatti vācāya, vācāya saṅghādisesassa.",
  "pli-tv-bu-vb-ss9:2.3.19_0": "Nāmaleso nāma",
  "pli-tv-bu-vb-ss9:2.3.20_0": "buddharakkhito diṭṭho hoti …pe…",
  "pli-tv-bu-vb-ss9:2.3.21_0": "dhammarakkhito diṭṭho hoti …pe…",
  "pli-tv-bu-vb-ss9:2.3.22_0": "saṅgharakkhito diṭṭho hoti pārājikaṁ dhammaṁ ajjhāpajjanto.",
  "pli-tv-bu-vb-ss9:2.3.23_0": "Aññaṁ saṅgharakkhitaṁ passitvā codeti—",
  "pli-tv-bu-vb-ss9:2.3.24_0": "“saṅgharakkhito mayā diṭṭho.",
  "pli-tv-bu-vb-ss9:2.3.25_0": "Pārājikaṁ dhammaṁ ajjhāpannosi, assamaṇosi, asakyaputtiyosi …pe…",
  "pli-tv-bu-vb-ss9:2.3.26_0": "āpatti vācāya, vācāya saṅghādisesassa.",
  "pli-tv-bu-vb-ss9:2.3.27_0": "Gottaleso nāma",
  "pli-tv-bu-vb-ss9:2.3.28_0": "gotamo diṭṭho hoti …pe…",
  "pli-tv-bu-vb-ss9:2.3.29_0": "moggallāno diṭṭho hoti …pe…",
  "pli-tv-bu-vb-ss9:2.3.30_0": "kaccāyano diṭṭho hoti …pe…",
  "pli-tv-bu-vb-ss9:2.3.31_0": "vāsiṭṭho diṭṭho hoti pārājikaṁ dhammaṁ ajjhāpajjanto.",
  "pli-tv-bu-vb-ss9:2.3.32_0": "Aññaṁ vāsiṭṭhaṁ passitvā codeti—",
  "pli-tv-bu-vb-ss9:2.3.33_0": "“vāsiṭṭho mayā diṭṭho.",
  "pli-tv-bu-vb-ss9:2.3.34_0": "Pārājikaṁ dhammaṁ ajjhāpannosi, assamaṇosi, asakyaputtiyosi …pe…",
  "pli-tv-bu-vb-ss9:2.3.35_0": "āpatti vācāya, vācāya saṅghādisesassa.",
  "pli-tv-bu-vb-ss9:2.3.36_0": "Liṅgaleso nāma",
  "pli-tv-bu-vb-ss9:2.3.37_0": "dīgho diṭṭho hoti …pe…",
  "pli-tv-bu-vb-ss9:2.3.38_0": "rasso diṭṭho hoti …pe…",
  "pli-tv-bu-vb-ss9:2.3.39_0": "kaṇho diṭṭho hoti …pe…",
  "pli-tv-bu-vb-ss9:2.3.40_0": "odāto diṭṭho hoti pārājikaṁ dhammaṁ ajjhāpajjanto.",
  "pli-tv-bu-vb-ss9:2.3.41_0": "Aññaṁ odātaṁ passitvā codeti—",
  "pli-tv-bu-vb-ss9:2.3.42_0": "“odāto mayā diṭṭho.",
  "pli-tv-bu-vb-ss9:2.3.43_0": "Pārājikaṁ dhammaṁ ajjhāpannosi, assamaṇosi, asakyaputtiyosi …pe…",
  "pli-tv-bu-vb-ss9:2.3.44_0": "āpatti vācāya, vācāya saṅghādisesassa.",
  "pli-tv-bu-vb-ss9:2.3.45_0": "Āpattileso nāma",
  "pli-tv-bu-vb-ss9:2.3.46_0": "lahukaṁ āpattiṁ āpajjanto diṭṭho hoti.",
  "pli-tv-bu-vb-ss9:2.3.47_0": "Tañce pārājikena codeti—",
  "pli-tv-bu-vb-ss9:2.3.48_0": "“assamaṇosi, asakyaputtiyosi …pe…",
  "pli-tv-bu-vb-ss9:2.3.49_0": "āpatti vācāya, vācāya saṅghādisesassa.",
  "pli-tv-bu-vb-ss9:2.3.50_0": "Pattaleso nāma",
  "pli-tv-bu-vb-ss9:2.3.51_0": "lohapattadharo diṭṭho hoti …pe…",
  "pli-tv-bu-vb-ss9:2.3.52_0": "sāṭakapattadharo diṭṭho hoti …pe…",
  "pli-tv-bu-vb-ss9:2.3.53_0": "sumbhakapattadharo diṭṭho hoti pārājikaṁ dhammaṁ ajjhāpajjanto.",
  "pli-tv-bu-vb-ss9:2.3.54_0": "Aññaṁ sumbhakapattadharaṁ passitvā codeti—",
  "pli-tv-bu-vb-ss9:2.3.55_0": "“sumbhakapattadharo mayā diṭṭho.",
  "pli-tv-bu-vb-ss9:2.3.56_0": "Pārājikaṁ dhammaṁ ajjhāpannosi, assamaṇosi, asakyaputtiyosi …pe…",
  "pli-tv-bu-vb-ss9:2.3.57_0": "āpatti vācāya, vācāya saṅghādisesassa.",
  "pli-tv-bu-vb-ss9:2.3.58_0": "Cīvaraleso nāma",
  "pli-tv-bu-vb-ss9:2.3.59_0": "paṁsukūliko diṭṭho hoti …pe…",
  "pli-tv-bu-vb-ss9:2.3.60_0": "gahapaticīvaradharo diṭṭho hoti pārājikaṁ dhammaṁ ajjhāpajjanto.",
  "pli-tv-bu-vb-ss9:2.3.61_0": "Aññaṁ gahapaticīvaradharaṁ passitvā codeti—",
  "pli-tv-bu-vb-ss9:2.3.62_0": "“gahapaticīvaradharo mayā diṭṭho.",
  "pli-tv-bu-vb-ss9:2.3.63_0": "Pārājikaṁ dhammaṁ ajjhāpannosi, assamaṇosi, asakyaputtiyosi …pe…",
  "pli-tv-bu-vb-ss9:2.3.64_0": "āpatti vācāya, vācāya saṅghādisesassa.",
  "pli-tv-bu-vb-ss9:2.3.65_0": "Upajjhāyaleso nāma",
  "pli-tv-bu-vb-ss9:2.3.66_0": "itthannāmassa saddhivihāriko diṭṭho hoti pārājikaṁ dhammaṁ ajjhāpajjanto.",
  "pli-tv-bu-vb-ss9:2.3.67_0": "Aññaṁ itthannāmassa saddhivihārikaṁ passitvā codeti—",
  "pli-tv-bu-vb-ss9:2.3.68_0": "“itthannāmassa saddhivihāriko mayā diṭṭho.",
  "pli-tv-bu-vb-ss9:2.3.69_0": "Pārājikaṁ dhammaṁ ajjhāpannosi, assamaṇosi, asakyaputtiyosi …pe…",
  "pli-tv-bu-vb-ss9:2.3.70_0": "āpatti vācāya, vācāya saṅghādisesassa.",
  "pli-tv-bu-vb-ss9:2.3.71_0": "Ācariyaleso nāma",
  "pli-tv-bu-vb-ss9:2.3.72_0": "itthannāmassa antevāsiko diṭṭho hoti pārājikaṁ dhammaṁ ajjhāpajjanto.",
  "pli-tv-bu-vb-ss9:2.3.73_0": "Aññaṁ itthannāmassa antevāsikaṁ passitvā codeti—",
  "pli-tv-bu-vb-ss9:2.3.74_0": "“itthannāmassa antevāsiko mayā diṭṭho.",
  "pli-tv-bu-vb-ss9:2.3.75_0": "Pārājikaṁ dhammaṁ ajjhāpannosi, assamaṇosi, asakyaputtiyosi …pe…",
  "pli-tv-bu-vb-ss9:2.3.76_0": "āpatti vācāya, vācāya saṅghādisesassa.",
  "pli-tv-bu-vb-ss9:2.3.77_0": "Senāsanaleso nāma",
  "pli-tv-bu-vb-ss9:2.3.78_0": "itthannāmasenāsanavāsiko diṭṭho hoti pārājikaṁ dhammaṁ ajjhāpajjanto.",
  "pli-tv-bu-vb-ss9:2.3.79_0": "Aññaṁ itthannāmasenāsanavāsikaṁ passitvā codeti—",
  "pli-tv-bu-vb-ss9:2.3.80_0": "“itthannāmasenāsanavāsiko mayā diṭṭho.",
  "pli-tv-bu-vb-ss9:2.3.81_0": "Pārājikaṁ dhammaṁ ajjhāpannosi,",
  "pli-tv-bu-vb-ss9:2.3.82_0": "assamaṇosi, asakyaputtiyosi,",
  "pli-tv-bu-vb-ss9:2.3.83_0": "natthi tayā saddhiṁ uposatho vā pavāraṇā vā saṅghakammaṁ vā”ti,",
  "pli-tv-bu-vb-ss9:2.3.84_0": "āpatti vācāya, vācāya saṅghādisesassa.",
  "pli-tv-bu-vb-ss9:2.4.1_0": "Pārājikena dhammenāti",
  "pli-tv-bu-vb-ss9:2.4.2_0": "catunnaṁ aññatarena.",
  "pli-tv-bu-vb-ss9:2.4.3_0": "Anuddhaṁseyyāti",
  "pli-tv-bu-vb-ss9:2.4.4_0": "codeti vā codāpeti vā.",
  "pli-tv-bu-vb-ss9:2.4.5_0": "Appeva nāma naṁ imamhā brahmacariyā cāveyyanti",
  "pli-tv-bu-vb-ss9:2.4.6_0": "bhikkhubhāvā cāveyyaṁ, samaṇadhammā cāveyyaṁ, sīlakkhandhā cāveyyaṁ, tapoguṇā cāveyyaṁ.",
  "pli-tv-bu-vb-ss9:2.4.7_0": "Tato aparena samayenāti",
  "pli-tv-bu-vb-ss9:2.4.8_0": "yasmiṁ khaṇe anuddhaṁsito hoti, taṁ khaṇaṁ taṁ layaṁ taṁ muhuttaṁ vītivatte.",
  "pli-tv-bu-vb-ss9:2.4.9_0": "Samanuggāhīyamānoti",
  "pli-tv-bu-vb-ss9:2.4.10_0": "yena vatthunā anuddhaṁsito hoti tasmiṁ vatthusmiṁ samanuggāhīyamāno.",
  "pli-tv-bu-vb-ss9:2.4.11_0": "Asamanuggāhīyamānoti",
  "pli-tv-bu-vb-ss9:2.4.12_0": "na kenaci vuccamāno.",
  "pli-tv-bu-vb-ss9:2.4.13_0": "Adhikaraṇaṁ nāma",
  "pli-tv-bu-vb-ss9:2.4.14_0": "cattāri adhikaraṇāni— vivādādhikaraṇaṁ, anuvādādhikaraṇaṁ, āpattādhikaraṇaṁ, kiccādhikaraṇaṁ.",
  "pli-tv-bu-vb-ss9:2.4.15_0": "Koci deso lesamatto upādinnoti",
  "pli-tv-bu-vb-ss9:2.4.16_0": "tesaṁ lesānaṁ aññataro leso upādinno hoti.",
  "pli-tv-bu-vb-ss9:2.4.17_0": "Bhikkhu ca dosaṁ patiṭṭhātīti",
  "pli-tv-bu-vb-ss9:2.4.18_0": "tucchakaṁ mayā bhaṇitaṁ, musā mayā bhaṇitaṁ, abhūtaṁ mayā bhaṇitaṁ, ajānantena mayā bhaṇitaṁ.",
  "pli-tv-bu-vb-ss9:2.4.19_0": "Saṅghādisesoti",
  "pli-tv-bu-vb-ss9:2.4.20_0": "…pe… tenapi vuccati “saṅghādiseso”ti.",
  "pli-tv-bu-vb-ss9:3.1.1_0": "Bhikkhu saṅghādisesaṁ ajjhāpajjanto diṭṭho hoti, saṅghādisese saṅghādisesadiṭṭhi hoti.",
  "pli-tv-bu-vb-ss9:3.1.2_0": "Tañce pārājikena codeti—",
  "pli-tv-bu-vb-ss9:3.1.3_0": "“assamaṇosi, asakyaputtiyosi,",
  "pli-tv-bu-vb-ss9:3.1.4_0": "natthi tayā saddhiṁ uposatho vā pavāraṇā vā saṅghakammaṁ vā”ti,",
  "pli-tv-bu-vb-ss9:3.1.5_0": "evampi āpattaññabhāgiyaṁ hoti leso ca upādinno, āpatti vācāya, vācāya saṅghādisesassa.",
  "pli-tv-bu-vb-ss9:3.1.6_0": "Bhikkhu saṅghādisesaṁ ajjhāpajjanto diṭṭho hoti, saṅghādisese thullaccayadiṭṭhi hoti …pe…",
  "pli-tv-bu-vb-ss9:3.1.7_0": "pācittiyadiṭṭhi hoti …",
  "pli-tv-bu-vb-ss9:3.1.8_0": "pāṭidesanīyadiṭṭhi hoti …",
  "pli-tv-bu-vb-ss9:3.1.9_0": "dukkaṭadiṭṭhi hoti …",
  "pli-tv-bu-vb-ss9:3.1.10_0": "dubbhāsitadiṭṭhi hoti.",
  "pli-tv-bu-vb-ss9:3.1.11_0": "Tañce pārājikena codeti—",
  "pli-tv-bu-vb-ss9:3.1.12_0": "“assamaṇosi …pe…",
  "pli-tv-bu-vb-ss9:3.1.13_0": "evampi āpattaññabhāgiyaṁ hoti leso ca upādinno, āpatti vācāya, vācāya saṅghādisesassa.",
  "pli-tv-bu-vb-ss9:3.1.14_0": "Bhikkhu thullaccayaṁ ajjhāpajjanto diṭṭho hoti thullaccaye thullaccayadiṭṭhi hoti …pe…",
  "pli-tv-bu-vb-ss9:3.1.15_0": "thullaccaye pācittiyadiṭṭhi hoti …",
  "pli-tv-bu-vb-ss9:3.1.16_0": "pāṭidesanīyadiṭṭhi hoti …",
  "pli-tv-bu-vb-ss9:3.1.17_0": "dukkaṭadiṭṭhi hoti …",
  "pli-tv-bu-vb-ss9:3.1.18_0": "dubbhāsitadiṭṭhi hoti …",
  "pli-tv-bu-vb-ss9:3.1.19_0": "saṅghādisesadiṭṭhi hoti.",
  "pli-tv-bu-vb-ss9:3.1.20_0": "Tañce pārājikena codeti—",
  "pli-tv-bu-vb-ss9:3.1.21_0": "“assamaṇosi …pe…",
  "pli-tv-bu-vb-ss9:3.1.22_0": "evampi āpattaññabhāgiyaṁ hoti leso ca upādinno, āpatti vācāya, vācāya saṅghādisesassa.",
  "pli-tv-bu-vb-ss9:3.1.23_0": "Bhikkhu pācittiyaṁ …pe…",
  "pli-tv-bu-vb-ss9:3.1.24_0": "pāṭidesanīyaṁ …",
  "pli-tv-bu-vb-ss9:3.1.25_0": "dukkaṭaṁ …",
  "pli-tv-bu-vb-ss9:3.1.26_0": "dubbhāsitaṁ ajjhāpajjanto diṭṭho hoti, dubbhāsite dubbhāsitadiṭṭhi hoti …pe…",
  "pli-tv-bu-vb-ss9:3.1.27_0": "dubbhāsite saṅghādisesadiṭṭhi hoti …",
  "pli-tv-bu-vb-ss9:3.1.28_0": "thullaccayadiṭṭhi hoti …",
  "pli-tv-bu-vb-ss9:3.1.29_0": "pācittiyadiṭṭhi hoti …",
  "pli-tv-bu-vb-ss9:3.1.30_0": "pāṭidesanīyadiṭṭhi hoti …",
  "pli-tv-bu-vb-ss9:3.1.31_0": "dukkaṭadiṭṭhi hoti.",
  "pli-tv-bu-vb-ss9:3.1.32_0": "Tañce pārājikena codeti—",
  "pli-tv-bu-vb-ss9:3.1.33_0": "“assamaṇosi, asakyaputtiyosi,",
  "pli-tv-bu-vb-ss9:3.1.34_0": "natthi tayā saddhiṁ uposatho vā pavāraṇā vā saṅghakammaṁ vā”ti,",
  "pli-tv-bu-vb-ss9:3.1.35_0": "evampi āpattaññabhāgiyaṁ hoti leso ca upādinno, āpatti vācāya, vācāya saṅghādisesassa.",
  "pli-tv-bu-vb-ss9:3.1.36_0": "Ekekaṁ mūlaṁ kātuna cakkaṁ bandhitabbaṁ.",
  "pli-tv-bu-vb-ss9:3.2.1_0": "Bhikkhu saṅghādisesaṁ ajjhāpajjanto diṭṭho hoti saṅghādisese saṅghādisesadiṭṭhi hoti.",
  "pli-tv-bu-vb-ss9:3.2.2_0": "Tañce pārājikena codāpeti—",
  "pli-tv-bu-vb-ss9:3.2.3_0": "“assamaṇosi …pe…",
  "pli-tv-bu-vb-ss9:3.2.4_0": "evampi āpattaññabhāgiyaṁ hoti leso ca upādinno, āpatti vācāya, vācāya saṅghādisesassa.",
  "pli-tv-bu-vb-ss9:3.2.5_0": "Bhikkhu saṅghādisesaṁ ajjhāpajjanto diṭṭho hoti, saṅghādisese thullaccayadiṭṭhi hoti …pe…",
  "pli-tv-bu-vb-ss9:3.2.6_0": "pācittiyadiṭṭhi hoti …",
  "pli-tv-bu-vb-ss9:3.2.7_0": "pāṭidesanīyadiṭṭhi hoti …",
  "pli-tv-bu-vb-ss9:3.2.8_0": "dukkaṭadiṭṭhi hoti …",
  "pli-tv-bu-vb-ss9:3.2.9_0": "dubbhāsitadiṭṭhi hoti.",
  "pli-tv-bu-vb-ss9:3.2.10_0": "Tañce pārājikena codāpeti—",
  "pli-tv-bu-vb-ss9:3.2.11_0": "“assamaṇosi …pe…",
  "pli-tv-bu-vb-ss9:3.2.12_0": "evampi āpattaññabhāgiyaṁ hoti leso ca upādinno, āpatti vācāya, vācāya saṅghādisesassa.",
  "pli-tv-bu-vb-ss9:3.2.13_0": "Bhikkhu thullaccayaṁ ajjhāpajjanto diṭṭho hoti thullaccaye thullaccayadiṭṭhi hoti …pe…",
  "pli-tv-bu-vb-ss9:3.2.14_0": "thullaccaye pācittiyadiṭṭhi hoti …",
  "pli-tv-bu-vb-ss9:3.2.15_0": "pāṭidesanīyadiṭṭhi hoti …",
  "pli-tv-bu-vb-ss9:3.2.16_0": "dukkaṭadiṭṭhi hoti …",
  "pli-tv-bu-vb-ss9:3.2.17_0": "dubbhāsitadiṭṭhi hoti …",
  "pli-tv-bu-vb-ss9:3.2.18_0": "saṅghādisesadiṭṭhi hoti.",
  "pli-tv-bu-vb-ss9:3.2.19_0": "Tañce pārājikena codāpeti—",
  "pli-tv-bu-vb-ss9:3.2.20_0": "“assamaṇosi …pe…",
  "pli-tv-bu-vb-ss9:3.2.21_0": "evampi āpattaññabhāgiyaṁ hoti leso ca upādinno, āpatti vācāya, vācāya saṅghādisesassa.",
  "pli-tv-bu-vb-ss9:3.2.22_0": "Bhikkhu pācittiyaṁ …pe…",
  "pli-tv-bu-vb-ss9:3.2.23_0": "pāṭidesanīyaṁ …",
  "pli-tv-bu-vb-ss9:3.2.24_0": "dukkaṭaṁ …",
  "pli-tv-bu-vb-ss9:3.2.25_0": "dubbhāsitaṁ ajjhāpajjanto diṭṭho hoti dubbhāsite dubbhāsitadiṭṭhi hoti …pe…",
  "pli-tv-bu-vb-ss9:3.2.26_0": "dubbhāsite saṅghādisesadiṭṭhi hoti …",
  "pli-tv-bu-vb-ss9:3.2.27_0": "thullaccayadiṭṭhi hoti …",
  "pli-tv-bu-vb-ss9:3.2.28_0": "pācittiyadiṭṭhi hoti …",
  "pli-tv-bu-vb-ss9:3.2.29_0": "pāṭidesanīyadiṭṭhi hoti …",
  "pli-tv-bu-vb-ss9:3.2.30_0": "dukkaṭadiṭṭhi hoti.",
  "pli-tv-bu-vb-ss9:3.2.31_0": "Tañce pārājikena codāpeti—",
  "pli-tv-bu-vb-ss9:3.2.32_0": "“assamaṇosi, asakyaputtiyosi,",
  "pli-tv-bu-vb-ss9:3.2.33_0": "natthi tayā saddhiṁ uposatho vā pavāraṇā vā saṅghakammaṁ vā”ti,",
  "pli-tv-bu-vb-ss9:3.2.34_0": "evampi āpattaññabhāgiyaṁ hoti leso ca upādinno, āpatti vācāya, vācāya saṅghādisesassa.",
  "pli-tv-bu-vb-ss9:3.3.1_0": "Anāpatti—",
  "pli-tv-bu-vb-ss9:3.3.2_0": "tathāsaññī codeti vā codāpeti vā,",
  "pli-tv-bu-vb-ss9:3.3.3_0": "ummattakassa,",
  "pli-tv-bu-vb-ss9:3.3.4_0": "ādikammikassāti.",
  "pli-tv-bu-vb-ss9:3.3.5_0": "(Aññabhāgiya) Kiñcilesasikkhāpadaṁ niṭṭhitaṁ navamaṁ."
}