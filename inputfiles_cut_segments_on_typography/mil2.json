{
  "mil2:0.1_0": "Milindapañha",
  "mil2:0.2_0": "Bāhirakathā",
  "mil2:0.3_0": "1. Pubbayogādi",
  "mil2:1.1_0": "Pubbayogoti tesaṁ pubbakammaṁ.",
  "mil2:1.2_0": "Atīte kira kassapassa bhagavato sāsane vattamāne gaṅgāya samīpe ekasmiṁ āvāse mahābhikkhusaṅgho paṭivasati,",
  "mil2:1.2_1": "tattha vattasīlasampannā bhikkhū pātova uṭṭhāya yaṭṭhisammajjaniyo ādāya buddhaguṇe āvajjentā aṅgaṇaṁ sammajjitvā kacavarabyūhaṁ karonti.",
  "mil2:1.3_0": "Atheko bhikkhu ekaṁ sāmaṇeraṁ “ehi, sāmaṇera, imaṁ kacavaraṁ chaḍḍehī”ti—",
  "mil2:1.4_0": "āha, so asuṇanto viya gacchati, so dutiyampi …",
  "mil2:1.5_0": "tatiyampi āmantiyamāno asuṇanto viya gacchateva.",
  "mil2:1.6_0": "Tato so bhikkhu “dubbaco vatāyaṁ sāmaṇero”ti kuddho sammajjanidaṇḍena pahāraṁ adāsi.",
  "mil2:1.7_0": "Tato so rodanto bhayena kacavaraṁ chaḍḍento “iminā kacavarachaḍḍanapuññakammena yāvāhaṁ nibbānaṁ pāpuṇāmi,",
  "mil2:1.7_1": "etthantare nibbattanibbattaṭṭhāne majjhanhikasūriyo viya mahesakkho mahātejo bhaveyyan”ti—",
  "mil2:1.8_0": "paṭhamaṁ patthanaṁ paṭṭhapesi.",
  "mil2:1.9_0": "Kacavaraṁ chaḍḍetvā nahānatthāya gaṅgātitthaṁ gato gaṅgāya ūmivegaṁ gaggarāyamānaṁ disvā “yāvāhaṁ nibbānaṁ pāpuṇāmi,",
  "mil2:1.9_1": "etthantare nibbattanibbattaṭṭhāne ayaṁ ūmivego viya ṭhānuppattikapaṭibhāno bhaveyyaṁ akkhayapaṭibhāno”ti—",
  "mil2:1.10_0": "dutiyampi patthanaṁ paṭṭhapesi.",
  "mil2:2.1_0": "Sopi bhikkhu sammajjanisālāya sammajjaniṁ ṭhapetvā nahānatthāya gaṅgātitthaṁ gacchanto sāmaṇerassa patthanaṁ",
  "mil2:2.1_1": "sutvā “esa mayā payojitopi tāva evaṁ pattheti,",
  "mil2:2.1_2": "mayhaṁ kiṁ na samijjhissatī”ti—",
  "mil2:2.2_0": "cintetvā “yāvāhaṁ nibbānaṁ pāpuṇāmi,",
  "mil2:2.2_1": "etthantare nibbattanibbattaṭṭhāne ayaṁ gaṅgāūmivego viya akkhayapaṭibhāno bhaveyyaṁ,",
  "mil2:2.2_2": "iminā pucchitapucchitaṁ sabbaṁ pañhapaṭibhānaṁ vijaṭetuṁ nibbeṭhetuṁ samattho bhaveyyan”ti—",
  "mil2:2.3_0": "patthanaṁ paṭṭhapesi.",
  "mil2:3.1_0": "Te ubhopi devesu ca manussesu ca saṁsarantā ekaṁ buddhantaraṁ khepesuṁ.",
  "mil2:3.2_0": "Atha amhākaṁ bhagavatāpi yathā moggaliputtatissatthero dissati,",
  "mil2:3.2_1": "evametepi dissanti mama parinibbānato pañcavassasate atikkante ete uppajjissanti,",
  "mil2:3.2_2": "yaṁ mayā sukhumaṁ katvā desitaṁ dhammavinayaṁ,",
  "mil2:3.2_3": "taṁ ete pañhapucchanaopammayuttivasena nijjaṭaṁ niggumbaṁ katvā vibhajissantīti niddiṭṭhā.",
  "mil2:4.1_0": "Tesu sāmaṇero jambudīpe sāgalanagare milindo nāma rājā ahosi.",
  "mil2:4.2_0": "Paṇḍito byatto medhāvī paṭibalo atītānāgatapaccuppannānaṁ mantayogavidhānakiriyānaṁ,",
  "mil2:4.2_1": "karaṇakāle nisammakārī hoti,",
  "mil2:4.2_2": "bahūni cassa satthāni uggahitāni honti.",
  "mil2:4.3_0": "Seyyathidaṁ—",
  "mil2:4.4_0": "suti sammuti saṅkhyā yogā nīti visesikā gaṇikā gandhabbā tikicchā catubbedā purāṇā itihāsā jotisā māyā",
  "mil2:4.4_1": "ketu mantanā yuddhā chandasā buddhavacanena ekūnavīsati,",
  "mil2:4.4_2": "vitaṇḍavādī durāsado duppasaho puthutitthakarānaṁ aggamakkhāyati,",
  "mil2:4.4_3": "sakalajambudīpe milindena raññā samo koci nāhosi yadidaṁ thāmena javena sūrena paññāya,",
  "mil2:4.4_4": "aḍḍho mahaddhano mahābhogo anantabalavāhano.",
  "mil2:5.1_0": "Athekadivasaṁ milindo rājā anantabalavāhanaṁ caturaṅginiṁ balaggasenābyūhaṁ dassanakamyatāya nagarā nikkhamitvā",
  "mil2:5.1_1": "bahinagare senaṅgadassanaṁ katvā sāretvā so rājā bhassappavādako lokāyatavitaṇḍajanasallāpaplavacittakotūhalo",
  "mil2:5.1_2": "visārado vijambhako sūriyaṁ oloketvā amacce āmantesi—",
  "mil2:5.2_0": "“bahu bhaṇe tāva divasāvaseso kiṁ karissāma,",
  "mil2:5.2_1": "idāneva nagaraṁ pavisitvā atthi koci paṇḍito samaṇo vā brāhmaṇo vā saṅghī gaṇī gaṇācariyo api arahantaṁ sammāsambuddhaṁ paṭijānamāno,",
  "mil2:5.2_2": "yo mayā saddhiṁ sallapituṁ sakkoti kaṅkhaṁ paṭivinetuṁ,",
  "mil2:5.2_3": "taṁ upasaṅkamitvā pañhaṁ pucchissāma,",
  "mil2:5.2_4": "kaṅkhaṁ paṭivinayissāmā”ti.",
  "mil2:6.1_0": "Evaṁ vutte, pañcasatā yonakā rājānaṁ milindaṁ etadavocuṁ—",
  "mil2:6.2_0": "“atthi, mahārāja,",
  "mil2:6.2_1": "cha satthāro pūraṇo kassapo makkhaligosālo nigaṇṭho nāṭaputto sañjayo belaṭṭhaputto ajito kesakambalo pakudho kaccāyano,",
  "mil2:6.2_2": "te saṅghino gaṇino gaṇācariyakā ñātā yasassino titthakarā sādhusammatā bahujanassa,",
  "mil2:6.2_3": "gaccha tvaṁ, mahārāja,",
  "mil2:6.2_4": "te pañhaṁ pucchassu,",
  "mil2:6.2_5": "kaṅkhaṁ paṭivinayassū”ti.",
  "mil2:7.1_0": "Atha kho milindo rājā pañcahi yonakasatehi parivuto bhadravāhanaṁ rathavaramāruyha yena pūraṇo kassapo tenupasaṅkami,",
  "mil2:7.1_1": "upasaṅkamitvā pūraṇena kassapena saddhiṁ sammodi,",
  "mil2:7.1_2": "sammodanīyaṁ kathaṁ sāraṇīyaṁ vītisāretvā ekamantaṁ nisīdi,",
  "mil2:7.1_3": "ekamantaṁ nisinno kho milindo rājā pūraṇaṁ kassapaṁ etadavoca—",
  "mil2:7.2_0": "“ko, bhante kassapa, lokaṁ pāletī”ti?",
  "mil2:7.3_0": "“Pathavī, mahārāja, lokaṁ pāletī”ti.",
  "mil2:7.4_0": "“Yadi,",
  "mil2:7.4_1": "bhante kassapa,",
  "mil2:7.4_2": "pathavī lokaṁ pāleti,",
  "mil2:7.4_3": "atha kasmā avīcinirayaṁ gacchantā sattā pathaviṁ atikkamitvā gacchantī”ti?",
  "mil2:7.5_0": "Evaṁ vutte,",
  "mil2:7.5_1": "pūraṇo kassapo neva sakkhi ogilituṁ,",
  "mil2:7.5_2": "no sakkhi uggilituṁ,",
  "mil2:7.5_3": "adhomukho pattakkhandho tuṇhībhūto pajjhāyanto nisīdi.",
  "mil2:8.1_0": "Atha kho milindo rājā makkhaliṁ gosālaṁ etadavoca—",
  "mil2:8.2_0": "“atthi, bhante gosāla, kusalākusalāni kammāni, atthi sukatadukkaṭānaṁ kammānaṁ phalaṁ vipāko”ti?",
  "mil2:8.3_0": "“Natthi, mahārāja, kusalākusalāni kammāni, natthi sukatadukkaṭānaṁ kammānaṁ phalaṁ vipāko.",
  "mil2:8.4_0": "Ye te, mahārāja,",
  "mil2:8.4_1": "idha loke khattiyā,",
  "mil2:8.4_2": "te paralokaṁ gantvāpi puna khattiyāva bhavissanti,",
  "mil2:8.4_3": "ye te brāhmaṇā vessā suddā caṇḍālā pukkusā,",
  "mil2:8.4_4": "te paralokaṁ gantvāpi puna brāhmaṇā vessā suddā caṇḍālā pukkusāva bhavissanti.",
  "mil2:8.5_0": "Kiṁ kusalākusalehi kammehī”ti?",
  "mil2:8.6_0": "“Yadi,",
  "mil2:8.6_1": "bhante gosāla,",
  "mil2:8.6_2": "idha loke khattiyā brāhmaṇā vessā suddā caṇḍālā pukkusā,",
  "mil2:8.6_3": "te paralokaṁ gantvāpi puna khattiyā brāhmaṇā vessā suddā caṇḍālā pukkusāva bhavissanti,",
  "mil2:8.6_4": "natthi kusalākusalehi kammehi karaṇīyaṁ.",
  "mil2:8.7_0": "Tena hi,",
  "mil2:8.7_1": "bhante gosāla,",
  "mil2:8.7_2": "ye te idha loke hatthacchinnā,",
  "mil2:8.7_3": "te paralokaṁ gantvāpi puna hatthacchinnāva bhavissanti.",
  "mil2:8.8_0": "Ye pādacchinnā, te pādacchinnāva bhavissanti.",
  "mil2:8.9_0": "Ye hatthapādacchinnā, te hatthapādacchinnāva bhavissanti.",
  "mil2:8.10_0": "Ye kaṇṇacchinnā, te kaṇṇacchinnāva bhavissanti.",
  "mil2:8.11_0": "Ye nāsacchinnā, te nāsacchinnāva bhavissanti.",
  "mil2:8.12_0": "Ye kaṇṇanāsacchinnā, te kaṇṇanāsacchinnāva bhavissantī”ti.",
  "mil2:8.13_0": "Evaṁ vutte, gosālo tuṇhī ahosi.",
  "mil2:9.1_0": "Atha kho milindassa rañño etadahosi—",
  "mil2:9.2_0": "“tuccho vata bho jambudīpo,",
  "mil2:9.2_1": "palāpo vata bho jambudīpo,",
  "mil2:9.2_2": "natthi koci samaṇo vā brāhmaṇo vā,",
  "mil2:9.2_3": "yo mayā saddhiṁ sallapituṁ sakkoti kaṅkhaṁ paṭivinetun”ti.",
  "mil2:10.1_0": "Atha kho milindo rājā amacce āmantesi—",
  "mil2:10.2_0": "“ramaṇīyā vata bho dosinā ratti,",
  "mil2:10.2_1": "kaṁ nu khvajja samaṇaṁ vā brāhmaṇaṁ vā upasaṅkameyyāma pañhaṁ pucchituṁ,",
  "mil2:10.2_2": "ko mayā saddhiṁ sallapituṁ sakkoti kaṅkhaṁ paṭivinetun”ti?",
  "mil2:10.3_0": "Evaṁ vutte, amaccā tuṇhībhūtā rañño mukhaṁ olokayamānā aṭṭhaṁsu.",
  "mil2:11.1_0": "Tena kho pana samayena sāgalanagaraṁ dvādasa vassāni suññaṁ ahosi samaṇabrāhmaṇagahapatipaṇḍitehi,",
  "mil2:11.1_1": "yattha samaṇabrāhmaṇagahapatipaṇḍitā paṭivasantīti suṇāti,",
  "mil2:11.1_2": "tattha gantvā rājā te pañhaṁ pucchati,",
  "mil2:11.1_3": "te sabbepi pañhavisajjanena rājānaṁ ārādhetuṁ asakkontā yena vā tena vā pakkamanti.",
  "mil2:11.2_0": "Ye aññaṁ disaṁ na pakkamanti, te sabbe tuṇhībhūtā acchanti.",
  "mil2:11.3_0": "Bhikkhū pana yebhuyyena himavantameva gacchanti.",
  "mil2:12.1_0": "Tena kho pana samayena koṭisatā arahanto himavante pabbate rakkhitatale paṭivasanti.",
  "mil2:12.2_0": "Atha kho āyasmā assagutto dibbāya sotadhātuyā milindassa rañño vacanaṁ sutvā yugandharamatthake bhikkhusaṅghaṁ sannipātetvā bhikkhū pucchi—",
  "mil2:12.3_0": "“atthāvuso koci bhikkhu paṭibalo milindena raññā saddhiṁ sallapituṁ kaṅkhaṁ paṭivinetun”ti?",
  "mil2:13.1_0": "Evaṁ vutte, koṭisatā arahanto tuṇhī ahesuṁ.",
  "mil2:13.2_0": "Dutiyampi …",
  "mil2:13.3_0": "tatiyampi puṭṭhā tuṇhī ahesuṁ.",
  "mil2:13.4_0": "Atha kho āyasmā assagutto bhikkhusaṅghaṁ etadavoca—",
  "mil2:13.5_0": "“atthāvuso tāvatiṁsabhavane vejayantassa pācīnato ketumatī nāma vimānaṁ,",
  "mil2:13.5_1": "tattha mahāseno nāma devaputto paṭivasati,",
  "mil2:13.5_2": "so paṭibalo tena milindena raññā saddhiṁ sallapituṁ kaṅkhaṁ paṭivinetun”ti.",
  "mil2:14.1_0": "Atha kho koṭisatā arahanto yugandharapabbate antarahitā tāvatiṁsabhavane pāturahesuṁ.",
  "mil2:14.2_0": "Addasā kho sakko devānamindo te bhikkhū dūratova āgacchante,",
  "mil2:14.2_1": "disvāna yenāyasmā assagutto tenupasaṅkami,",
  "mil2:14.2_2": "upasaṅkamitvā āyasmantaṁ assaguttaṁ abhivādetvā ekamantaṁ aṭṭhāsi,",
  "mil2:14.2_3": "ekamantaṁ ṭhito kho sakko devānamindo āyasmantaṁ assaguttaṁ etadavoca—",
  "mil2:14.3_0": "“mahā kho, bhante, bhikkhusaṅgho anuppatto, ahaṁ saṅghassa ārāmiko, kenattho, kiṁ mayā karaṇīyan”ti?",
  "mil2:15.1_0": "Atha kho āyasmā assagutto sakkaṁ devānamindaṁ etadavoca—",
  "mil2:15.2_0": "“ayaṁ kho, mahārāja,",
  "mil2:15.2_1": "jambudīpe sāgalanagare milindo nāma rājā vitaṇḍavādī durāsado duppasaho puthutitthakarānaṁ aggamakkhāyati,",
  "mil2:15.2_2": "so bhikkhusaṅghaṁ upasaṅkamitvā diṭṭhivādena pañhaṁ pucchitvā bhikkhusaṅghaṁ viheṭhetī”ti.",
  "mil2:16.1_0": "Atha kho sakko devānamindo āyasmantaṁ assaguttaṁ etadavoca—",
  "mil2:16.2_0": "“ayaṁ kho, bhante,",
  "mil2:16.2_1": "milindo rājā ito cuto manussesu uppanno, eso kho, bhante,",
  "mil2:16.2_2": "ketumativimāne mahāseno nāma devaputto paṭivasati,",
  "mil2:16.2_3": "so paṭibalo tena milindena raññā saddhiṁ sallapituṁ kaṅkhaṁ paṭivinetuṁ,",
  "mil2:16.2_4": "taṁ devaputtaṁ yācissāma manussalokūpapattiyā”ti.",
  "mil2:17.1_0": "Atha kho sakko devānamindo bhikkhusaṅghaṁ purakkhatvā ketumativimānaṁ pavisitvā mahāsenaṁ devaputtaṁ āliṅgitvā etadavoca—",
  "mil2:17.2_0": "“yācati taṁ, mārisa, bhikkhusaṅgho manussalokūpapattiyā”ti.",
  "mil2:17.3_0": "“Na me, bhante,",
  "mil2:17.3_1": "manussalokenattho kammabahulena,",
  "mil2:17.3_2": "tibbo manussaloko,",
  "mil2:17.3_3": "idhevāhaṁ, bhante,",
  "mil2:17.3_4": "devaloke uparūparūpapattiko hutvā parinibbāyissāmī”ti.",
  "mil2:17.4_0": "Dutiyampi …",
  "mil2:17.5_0": "tatiyampi kho sakkena devānamindena yācito mahāseno devaputto evamāha—",
  "mil2:17.6_0": "“na me, bhante,",
  "mil2:17.6_1": "manussalokenattho kammabahulena,",
  "mil2:17.6_2": "tibbo manussaloko,",
  "mil2:17.6_3": "idhevāhaṁ, bhante,",
  "mil2:17.6_4": "devaloke uparūparūpapattiko hutvā parinibbāyissāmī”ti.",
  "mil2:18.1_0": "Atha kho āyasmā assagutto mahāsenaṁ devaputtaṁ etadavoca—",
  "mil2:18.2_0": "“idha mayaṁ, mārisa,",
  "mil2:18.2_1": "sadevakaṁ lokaṁ anuvilokayamānā aññatra tayā milindassa rañño vādaṁ bhinditvā sāsanaṁ paggahetuṁ samatthaṁ aññaṁ kañci na passāma,",
  "mil2:18.2_2": "yācati taṁ, mārisa,",
  "mil2:18.2_3": "bhikkhusaṅgho, sādhu,",
  "mil2:18.2_4": "sappurisa,",
  "mil2:18.2_5": "manussaloke nibbattitvā dasabalassa sāsanaṁ paggaṇhāhī”ti.",
  "mil2:18.3_0": "Evaṁ vutte,",
  "mil2:18.3_1": "mahāseno devaputto “ahaṁ kira milindassa rañño vādaṁ bhinditvā buddhasāsanaṁ paggahetuṁ samattho bhavissāmī”ti",
  "mil2:18.3_2": "haṭṭhapahaṭṭho udaggudaggo hutvā “sādhu, bhante,",
  "mil2:18.3_3": "manussaloke uppajjissāmī”ti paṭiññaṁ adāsi.",
  "mil2:19.1_0": "Atha kho te bhikkhū devaloke taṁ karaṇīyaṁ tīretvā devesu tāvatiṁsesu antarahitā himavante pabbate rakkhitatale pāturahesuṁ.",
  "mil2:20.1_0": "Atha kho āyasmā assagutto bhikkhusaṅghaṁ etadavoca—",
  "mil2:20.2_0": "“atthāvuso, imasmiṁ bhikkhusaṅghe koci bhikkhu sannipātaṁ anāgato”ti.",
  "mil2:20.3_0": "Evaṁ vutte, aññataro bhikkhu āyasmantaṁ assaguttaṁ etadavoca—",
  "mil2:20.4_0": "“atthi, bhante,",
  "mil2:20.4_1": "āyasmā rohaṇo ito sattame divase himavantaṁ pabbataṁ pavisitvā nirodhaṁ samāpanno,",
  "mil2:20.4_2": "tassa santike dūtaṁ pāhethā”ti.",
  "mil2:20.5_0": "Āyasmāpi rohaṇo taṅkhaṇaññeva nirodhā vuṭṭhāya “saṅgho maṁ paṭimānetī”ti himavante pabbate antarahito",
  "mil2:20.5_1": "rakkhitatale koṭisatānaṁ arahantānaṁ purato pāturahosi.",
  "mil2:21.1_0": "Atha kho āyasmā assagutto āyasmantaṁ rohaṇaṁ etadavoca—",
  "mil2:21.2_0": "“kiṁ nu kho, āvuso, rohaṇa buddhasāsane bhijjante na passasi saṅghassa karaṇīyānī”ti.",
  "mil2:21.3_0": "“Amanasikāro me, bhante, ahosī”ti.",
  "mil2:22.1_0": "“Tena hāvuso rohaṇa, daṇḍakammaṁ karohī”ti.",
  "mil2:22.2_0": "“Kiṁ, bhante, karomī”ti?",
  "mil2:22.3_0": "“Atthāvuso rohaṇa,",
  "mil2:22.3_1": "himavantapabbatapasse gajaṅgalaṁ nāma brāhmaṇagāmo,",
  "mil2:22.3_2": "tattha soṇuttaro nāma brāhmaṇo paṭivasati,",
  "mil2:22.3_3": "tassa putto uppajjissati nāgaseno nāma dārako,",
  "mil2:22.3_4": "tena hi tvaṁ,",
  "mil2:22.3_5": "āvuso rohaṇa,",
  "mil2:22.3_6": "dasamāsādhikāni satta vassāni taṁ kulaṁ piṇḍāya pavisitvā nāgasenaṁ dārakaṁ nīharitvā pabbājehi,",
  "mil2:22.3_7": "pabbajiteva tasmiṁ daṇḍakammato muccissasī”ti.",
  "mil2:22.4_0": "Āyasmāpi kho rohaṇo “sādhū”ti—",
  "mil2:22.5_0": "sampaṭicchi.",
  "mil2:23.1_0": "Mahāsenopi kho devaputto devalokā cavitvā soṇuttarabrāhmaṇassa bhariyāya kucchismiṁ paṭisandhiṁ aggahesi,",
  "mil2:23.1_1": "saha paṭisandhiggahaṇā tayo acchariyā abbhutā dhammā pāturahesuṁ,",
  "mil2:23.1_2": "āvudhabhaṇḍāni pajjaliṁsu,",
  "mil2:23.1_3": "aggasassaṁ abhinipphannaṁ,",
  "mil2:23.1_4": "mahāmegho abhippavassi.",
  "mil2:23.2_0": "Āyasmāpi kho rohaṇo tassa paṭisandhiggahaṇato paṭṭhāya dasamāsādhikāni satta vassāni taṁ kulaṁ piṇḍāya",
  "mil2:23.2_1": "pavisanto ekadivasampi kaṭacchumattaṁ bhattaṁ vā uḷuṅkamattaṁ yāguṁ vā abhivādanaṁ vā añjalikammaṁ vā",
  "mil2:23.2_2": "sāmīcikammaṁ vā nālattha,",
  "mil2:23.2_3": "atha kho akkosaññeva paribhāsaññeva paṭilabhati “aticchatha,",
  "mil2:23.2_4": "bhante”ti vacanamattampi vattā nāma nāhosi,",
  "mil2:23.2_5": "dasamāsādhikānaṁ pana sattannaṁ vassānaṁ accayena ekadivasaṁ “aticchatha,",
  "mil2:23.2_6": "bhante”ti vacanamattaṁ alattha.",
  "mil2:23.3_0": "Taṁ divasameva brāhmaṇopi bahi kammantā āgacchanto paṭipathe theraṁ disvā “kiṁ,",
  "mil2:23.3_1": "bho pabbajita,",
  "mil2:23.3_2": "amhākaṁ gehaṁ agamitthā”ti—āha.",
  "mil2:23.4_0": "“Āma, brāhmaṇa, agamamhā”ti.",
  "mil2:23.5_0": "“Api kiñci labhitthā”ti.",
  "mil2:23.6_0": "“Āma, brāhmaṇa, labhimhā”ti.",
  "mil2:23.7_0": "So anattamano gehaṁ gantvā pucchi—",
  "mil2:23.8_0": "“tassa pabbajitassa kiñci adatthā”ti.",
  "mil2:23.9_0": "“Na kiñci adamhā”ti.",
  "mil2:23.10_0": "Brāhmaṇo dutiyadivase gharadvāreyeva nisīdi “ajja pabbajitaṁ musāvādena niggahessāmī”ti.",
  "mil2:23.11_0": "Thero dutiyadivase brāhmaṇassa gharadvāraṁ sampatto.",
  "mil2:24.1_0": "Brāhmaṇo theraṁ disvāva evamāha—",
  "mil2:24.2_0": "“tumhe hiyyo amhākaṁ gehe kiñci alabhitvāva ‘labhimhā’ti avocuttha,",
  "mil2:24.2_1": "vaṭṭati nu kho tumhākaṁ musāvādo”ti.",
  "mil2:24.3_0": "Thero āha—",
  "mil2:24.4_0": "“mayaṁ, brāhmaṇa,",
  "mil2:24.4_1": "tumhākaṁ gehe (…) dasamāsādhikāni satta vassāni ‘aticchathā’ti vacanamattampi alabhitvā hiyyo ‘aticchathā’ti vacanamattaṁ labhimhā,",
  "mil2:24.4_2": "athetaṁ vācāpaṭisandhāraṁ upādāya evamavocumhā”ti.",
  "mil2:25.1_0": "Brāhmaṇo cintesi—",
  "mil2:25.2_0": "“ime vācāpaṭisandhāramattampi labhitvā janamajjhe ‘labhimhā’ti pasaṁsanti,",
  "mil2:25.2_1": "aññaṁ kiñci khādanīyaṁ vā bhojanīyaṁ vā labhitvā kasmā nappasaṁsantī”ti pasīditvā attano atthāya paṭiyāditabhattato kaṭacchubhikkhaṁ,",
  "mil2:25.2_2": "tadupiyañca byañjanaṁ dāpetvā “imaṁ bhikkhaṁ sabbakālaṁ tumhe labhissathā”ti—",
  "mil2:25.3_0": "āha.",
  "mil2:26.1_0": "So punadivasato pabhuti upasaṅkamantassa therassa upasamaṁ disvā bhiyyoso mattāya pasīditvā theraṁ niccakālaṁ",
  "mil2:26.1_1": "attano ghare bhattavissaggakaraṇatthāya yāci.",
  "mil2:26.2_0": "Thero tuṇhībhāvena adhivāsetvā divase divase bhattakiccaṁ katvā gacchanto thokaṁ thokaṁ buddhavacanaṁ kathetvā gacchati.",
  "mil2:26.3_0": "Sāpi kho brāhmaṇī dasamāsaccayena puttaṁ vijāyi,",
  "mil2:26.3_1": "“nāgaseno”tissa nāmamakaṁsu,",
  "mil2:26.3_2": "so anukkamena vaḍḍhanto sattavassiko jāto.",
  "mil2:27.1_0": "Atha kho nāgasenassa dārakassa pitā nāgasenaṁ dārakaṁ etadavoca—",
  "mil2:27.2_0": "“imasmiṁ kho, tāta nāgasena, brāhmaṇakule sikkhāni sikkheyyāsī”ti.",
  "mil2:27.3_0": "“Katamāni, tāta, imasmiṁ brāhmaṇakule sikkhāni nāmā”ti?",
  "mil2:27.4_0": "“Tayo kho, tāta nāgasena, vedā sikkhāni nāma, avasesāni sippāni sippaṁ nāmā”ti.",
  "mil2:27.5_0": "“Tena hi, tāta, sikkhissāmī”ti.",
  "mil2:28.1_0": "Atha kho soṇuttaro brāhmaṇo ācariyabrāhmaṇassa ācariyabhāgaṁ sahassaṁ datvā antopāsāde ekasmiṁ gabbhe",
  "mil2:28.1_1": "ekato mañcakaṁ paññapetvā ācariyabrāhmaṇaṁ etadavoca—",
  "mil2:28.2_0": "“sajjhāpehi kho tvaṁ, brāhmaṇa, imaṁ dārakaṁ mantānī”ti.",
  "mil2:28.3_0": "“Tena hi, tāta dāraka, uggaṇhāhi mantānī”ti.",
  "mil2:28.4_0": "Ācariyabrāhmaṇo sajjhāyati nāgasenassa dārakassa ekeneva uddesena tayo vedā hadayaṅgatā vācuggatā sūpadhāritā suvavatthāpitā sumanasikatā ahesuṁ,",
  "mil2:28.4_1": "sakimeva cakkhuṁ udapādi tīsu vedesu sanighaṇḍukeṭubhesu sākkharappabhedesu itihāsapañcamesu padako veyyākaraṇo",
  "mil2:28.4_2": "lokāyatamahāpurisalakkhaṇesu anavayo ahosi.",
  "mil2:29.1_0": "Atha kho nāgaseno dārako pitaraṁ etadavoca—",
  "mil2:29.2_0": "“atthi nu kho, tāta, imasmiṁ brāhmaṇakule ito uttarimpi sikkhitabbāni, udāhu ettakānevā”ti.",
  "mil2:29.3_0": "“Natthi, tāta nāgasena, imasmiṁ brāhmaṇakule ito uttariṁ sikkhitabbāni, ettakāneva sikkhitabbānī”ti.",
  "mil2:30.1_0": "Atha kho nāgaseno dārako ācariyassa anuyogaṁ datvā pāsādā oruyha pubbavāsanāya coditahadayo rahogato",
  "mil2:30.1_1": "paṭisallīno attano sippassa ādimajjhapariyosānaṁ olokento ādimhi vā majjhe vā pariyosāne vā appamattakampi",
  "mil2:30.1_2": "sāraṁ adisvā “tucchā vata bho ime vedā,",
  "mil2:30.1_3": "palāpā vata bho ime vedā asārā nissārā”ti—",
  "mil2:30.2_0": "vippaṭisārī anattamano ahosi.",
  "mil2:31.1_0": "Tena kho pana samayena āyasmā rohaṇo vattaniye senāsane nisinno nāgasenassa dārakassa cetasā cetoparivitakkamaññāya",
  "mil2:31.1_1": "nivāsetvā pattacīvaramādāya vattaniye senāsane antarahito gajaṅgalabrāhmaṇagāmassa purato pāturahosi.",
  "mil2:31.2_0": "Addasā kho nāgaseno dārako attano dvārakoṭṭhake ṭhito āyasmantaṁ rohaṇaṁ dūratova āgacchantaṁ,",
  "mil2:31.2_1": "disvāna attamano udaggo pamudito pītisomanassajāto—",
  "mil2:31.3_0": "“appeva nāmāyaṁ pabbajito kañci sāraṁ jāneyyā”ti—",
  "mil2:31.4_0": "yenāyasmā rohaṇo tenupasaṅkami, upasaṅkamitvā āyasmantaṁ rohaṇaṁ etadavoca—",
  "mil2:31.5_0": "“ko nu kho tvaṁ, mārisa, ediso bhaṇḍukāsāvavasano”ti.",
  "mil2:31.6_0": "“Pabbajito nāmāhaṁ dārakā”ti.",
  "mil2:31.7_0": "“Kena tvaṁ, mārisa, pabbajito nāmāsī”ti?",
  "mil2:31.8_0": "“Pāpakāni malāni pabbājeti, tasmāhaṁ, dāraka, pabbajito nāmā”ti.",
  "mil2:32.1_0": "“Kiṅkāraṇā, mārisa, kesā te na yathā aññesan”ti?",
  "mil2:32.2_0": "“Soḷasime, dāraka, palibodhe disvā kesamassuṁ ohāretvā pabbajito”.",
  "mil2:32.3_0": "“Katame soḷasa”?",
  "mil2:32.4_0": "“Alaṅkārapalibodho maṇḍanapalibodho telamakkhanapalibodho dhovanapalibodho mālāpalibodho gandhapalibodho",
  "mil2:32.4_1": "vāsanapalibodho harīṭakapalibodho āmalakapalibodho raṅgapalibodho bandhanapalibodho kocchapalibodho kappakapalibodho",
  "mil2:32.4_2": "vijaṭanapalibodho ūkāpalibodho,",
  "mil2:32.4_3": "kesesu vilūnesu socanti kilamanti paridevanti urattāḷiṁ kandanti sammohaṁ āpajjanti,",
  "mil2:32.4_4": "imesu kho, dāraka,",
  "mil2:32.4_5": "soḷasasu palibodhesu paliguṇṭhitā manussā sabbāni atisukhumāni sippāni nāsentī”ti.",
  "mil2:33.1_0": "“Kiṅkāraṇā, mārisa, vatthānipi te na yathā aññesan”ti?",
  "mil2:33.2_0": "“Kāmanissitāni kho, dāraka, vatthāni,",
  "mil2:33.2_1": "kāmanissitāni gihibyañjanabhaṇḍāni,",
  "mil2:33.2_2": "yāni kānici kho bhayāni vatthato uppajjanti,",
  "mil2:33.2_3": "tāni kāsāvavasanassa na honti,",
  "mil2:33.2_4": "tasmā vatthānipi me na yathā aññesan”ti.",
  "mil2:33.3_0": "“Jānāsi kho tvaṁ, mārisa, sippāni nāmā”ti?",
  "mil2:33.4_0": "“Āma, dāraka, jānāmahaṁ sippāni, yaṁ loke uttamaṁ mantaṁ, tampi jānāmī”ti.",
  "mil2:33.5_0": "“Mayhampi taṁ, mārisa, dātuṁ sakkā”ti?",
  "mil2:33.6_0": "“Āma, dāraka, sakkā”ti.",
  "mil2:33.7_0": "“Tena hi me dehī”ti.",
  "mil2:33.8_0": "“Akālo kho, dāraka, antaragharaṁ piṇḍāya paviṭṭhamhā”ti.",
  "mil2:34.1_0": "Atha kho nāgaseno dārako āyasmato rohaṇassa hatthato pattaṁ gahetvā gharaṁ pavesetvā paṇītena khādanīyena",
  "mil2:34.1_1": "bhojanīyena sahatthā santappetvā sampavāretvā āyasmantaṁ rohaṇaṁ bhuttāviṁ onītapattapāṇiṁ etadavoca—",
  "mil2:34.2_0": "“dehi me dāni, mārisa, mantan”ti.",
  "mil2:34.3_0": "“Yadā kho tvaṁ, dāraka,",
  "mil2:34.3_1": "nippalibodho hutvā mātāpitaro anujānāpetvā mayā gahitaṁ pabbajitavesaṁ gaṇhissasi,",
  "mil2:34.3_2": "tadā dassāmī”ti—āha.",
  "mil2:35.1_0": "Atha kho nāgaseno dārako mātāpitaro upasaṅkamitvā āha—",
  "mil2:35.2_0": "“ammatātā,",
  "mil2:35.2_1": "ayaṁ pabbajito ‘yaṁ loke uttamaṁ mantaṁ,",
  "mil2:35.2_2": "taṁ jānāmī’ti vadati,",
  "mil2:35.2_3": "na ca attano santike apabbajitassa deti,",
  "mil2:35.2_4": "ahaṁ etassa santike pabbajitvā taṁ uttamaṁ mantaṁ uggaṇhissāmī”ti.",
  "mil2:35.3_0": "Athassa mātāpitaro “pabbajitvāpi no putto mantaṁ gaṇhatu,",
  "mil2:35.3_1": "gahetvā puna āgacchissatī”ti maññamānā “gaṇha,",
  "mil2:35.3_2": "puttā”ti anujāniṁsu.",
  "mil2:36.1_0": "Atha kho āyasmā rohaṇo nāgasenaṁ dārakaṁ ādāya yena vattaniyaṁ senāsanaṁ,",
  "mil2:36.1_1": "yena vijambhavatthu tenupasaṅkami,",
  "mil2:36.1_2": "upasaṅkamitvā vijambhavatthusmiṁ senāsane ekarattaṁ vasitvā yena rakkhitatalaṁ tenupasaṅkami,",
  "mil2:36.1_3": "upasaṅkamitvā koṭisatānaṁ arahantānaṁ majjhe nāgasenaṁ dārakaṁ pabbājesi.",
  "mil2:36.2_0": "Pabbajito ca panāyasmā nāgaseno āyasmantaṁ rohaṇaṁ etadavoca—",
  "mil2:36.3_0": "“gahito me, bhante, tava veso, detha me dāni mantan”ti.",
  "mil2:36.4_0": "Atha kho āyasmā rohaṇo “kimhi nu khohaṁ nāgasenaṁ vineyyaṁ paṭhamaṁ vinaye vā suttante vā abhidhamme vā”ti—",
  "mil2:36.5_0": "cintetvā “paṇḍito kho ayaṁ nāgaseno,",
  "mil2:36.5_1": "sakkoti sukheneva abhidhammaṁ pariyāpuṇitun”ti paṭhamaṁ abhidhamme vinesi.",
  "mil2:37.1_0": "Āyasmā ca nāgaseno “kusalā dhammā,",
  "mil2:37.1_1": "akusalā dhammā,",
  "mil2:37.1_2": "abyākatā dhammā”ti tikadukapaṭimaṇḍitaṁ dhammasaṅgaṇīpakaraṇaṁ,",
  "mil2:37.1_3": "khandhavibhaṅgādiaṭṭhārasa vibhaṅgapaṭimaṇḍitaṁ vibhaṅgappakaraṇaṁ,",
  "mil2:37.1_4": "“saṅgaho asaṅgaho”ti ādinā cuddasavidhena vibhattaṁ dhātukathāpakaraṇaṁ,",
  "mil2:37.1_5": "“khandhapaññatti āyatanapaññattī”ti ādinā chabbidhena vibhattaṁ puggalapaññattippakaraṇaṁ,",
  "mil2:37.1_6": "sakavāde pañcasuttasatāni paravāde pañcasuttasatānīti suttasahassaṁ samodhānetvā vibhattaṁ kathāvatthuppakaraṇaṁ,",
  "mil2:37.1_7": "“mūlayamakaṁ khandhayamakan”ti ādinā dasavidhena vibhattaṁ yamakappakaraṇaṁ,",
  "mil2:37.1_8": "“hetupaccayo ārammaṇapaccayo”ti ādinā catuvīsatividhena vibhattaṁ paṭṭhānappakaraṇanti sabbaṁ taṁ abhidhammapiṭakaṁ",
  "mil2:37.1_9": "ekeneva sajjhāyena paguṇaṁ katvā “tiṭṭhatha, bhante,",
  "mil2:37.1_10": "na puna osāretha,",
  "mil2:37.1_11": "ettakenevāhaṁ sajjhāyissāmī”ti—āha.",
  "mil2:38.1_0": "Atha kho āyasmā nāgaseno yena koṭisatā arahanto tenupasaṅkami,",
  "mil2:38.1_1": "upasaṅkamitvā koṭisate arahante etadavoca—",
  "mil2:38.2_0": "“ahaṁ kho, bhante,",
  "mil2:38.2_1": "‘kusalā dhammā,",
  "mil2:38.2_2": "akusalā dhammā,",
  "mil2:38.2_3": "abyākatā dhammā’ti imesu tīsu padesu pakkhipitvā sabbaṁ taṁ abhidhammapiṭakaṁ vitthārena osāressāmī”ti.",
  "mil2:38.3_0": "“Sādhu, nāgasena, osārehī”ti.",
  "mil2:39.1_0": "Atha kho āyasmā nāgaseno satta māsāni satta pakaraṇāni vitthārena osāresi,",
  "mil2:39.1_1": "pathavī unnadi,",
  "mil2:39.1_2": "devatā sādhukāramadaṁsu,",
  "mil2:39.1_3": "brahmāno apphoṭesuṁ,",
  "mil2:39.1_4": "dibbāni candanacuṇṇāni dibbāni ca mandāravapupphāni abhippavassiṁsu.",
  "mil2:40.1_0": "Atha kho koṭisatā arahanto āyasmantaṁ nāgasenaṁ paripuṇṇavīsativassaṁ rakkhitatale upasampādesuṁ.",
  "mil2:40.2_0": "Upasampanno ca panāyasmā nāgaseno tassā rattiyā accayena pubbaṇhasamayaṁ nivāsetvā pattacīvaramādāya",
  "mil2:40.2_1": "upajjhāyena saddhiṁ gāmaṁ piṇḍāya pavisanto evarūpaṁ parivitakkaṁ uppādesi “tuccho vata me upajjhāyo,",
  "mil2:40.2_2": "bālo vata me upajjhāyo,",
  "mil2:40.2_3": "ṭhapetvā avasesaṁ buddhavacanaṁ paṭhamaṁ maṁ abhidhamme vinesī”ti.",
  "mil2:41.1_0": "Atha kho āyasmā rohaṇo āyasmato nāgasenassa cetasā cetoparivitakkamaññāya āyasmantaṁ nāgasenaṁ etadavoca—",
  "mil2:41.2_0": "“ananucchavikaṁ kho nāgasena parivitakkaṁ vitakkesi, na kho panetaṁ nāgasena tavānucchavikan”ti.",
  "mil2:42.1_0": "Atha kho āyasmato nāgasenassa etadahosi—",
  "mil2:42.2_0": "“acchariyaṁ vata bho,",
  "mil2:42.2_1": "abbhutaṁ vata bho,",
  "mil2:42.2_2": "yatra hi nāma me upajjhāyo cetasā cetoparivitakkaṁ jānissati,",
  "mil2:42.2_3": "paṇḍito vata me upajjhāyo,",
  "mil2:42.2_4": "yannūnāhaṁ upajjhāyaṁ khamāpeyyan”ti.",
  "mil2:42.3_0": "Atha kho āyasmā nāgaseno āyasmantaṁ rohaṇaṁ etadavoca—",
  "mil2:42.4_0": "“khamatha me, bhante, na puna evarūpaṁ vitakkessāmī”ti.",
  "mil2:43.1_0": "Atha kho āyasmā rohaṇo āyasmantaṁ nāgasenaṁ etadavoca “na kho tyāhaṁ nāgasena ettāvatā khamāmi,",
  "mil2:43.1_1": "atthi kho nāgasena sāgalaṁ nāma nagaraṁ,",
  "mil2:43.1_2": "tattha milindo nāma rājā rajjaṁ kāreti,",
  "mil2:43.1_3": "so diṭṭhivādena pañhaṁ pucchitvā bhikkhusaṅghaṁ viheṭheti,",
  "mil2:43.1_4": "sace tvaṁ tattha gantvā taṁ rājānaṁ dametvā buddhasāsane pasādessasi,",
  "mil2:43.1_5": "evāhaṁ taṁ khamissāmī”ti.",
  "mil2:44.1_0": "“Tiṭṭhatu, bhante, eko milindo rājā;",
  "mil2:44.2_0": "sace, bhante,",
  "mil2:44.2_1": "sakalajambudīpe sabbe rājāno āgantvā maṁ pañhaṁ puccheyyuṁ,",
  "mil2:44.2_2": "sabbaṁ taṁ visajjetvā sampadālessāmi,",
  "mil2:44.2_3": "‘khamatha me,",
  "mil2:44.2_4": "bhante’ti vatvā,",
  "mil2:44.2_5": "‘na khamāmī’ti vutte tena hi, bhante,",
  "mil2:44.2_6": "imaṁ temāsaṁ kassa santike vasissāmī”ti—āha.",
  "mil2:44.3_0": "“Ayaṁ kho, nāgasena,",
  "mil2:44.3_1": "āyasmā assagutto vattaniye senāsane viharati,",
  "mil2:44.3_2": "gaccha tvaṁ, nāgasena,",
  "mil2:44.3_3": "yenāyasmā assagutto tenupasaṅkama,",
  "mil2:44.3_4": "upasaṅkamitvā mama vacanena āyasmato assaguttassa pāde sirasā vanda,",
  "mil2:44.3_5": "evañca naṁ vadehi ‘upajjhāyo me, bhante,",
  "mil2:44.3_6": "tumhākaṁ pāde sirasā vandati,",
  "mil2:44.3_7": "appābādhaṁ appātaṅkaṁ lahuṭṭhānaṁ balaṁ phāsuvihāraṁ pucchati,",
  "mil2:44.3_8": "upajjhāyo me, bhante,",
  "mil2:44.3_9": "imaṁ temāsaṁ tumhākaṁ santike vasituṁ maṁ pahiṇī’ti,",
  "mil2:44.3_10": "‘konāmo te upajjhāyo’ti ca vutte ‘rohaṇatthero nāma,",
  "mil2:44.3_11": "bhante’ti vadeyyāsi,",
  "mil2:44.3_12": "‘ahaṁ konāmo’ti vutte evaṁ vadeyyāsi ‘mama upajjhāyo, bhante,",
  "mil2:44.3_13": "tumhākaṁ nāmaṁ jānātī’”ti.",
  "mil2:44.4_0": "“Evaṁ,",
  "mil2:44.4_1": "bhante”ti kho āyasmā nāgaseno āyasmantaṁ rohaṇaṁ abhivādetvā padakkhiṇaṁ katvā pattacīvaramādāya anupubbena",
  "mil2:44.4_2": "cārikaṁ caramāno yena vattaniyaṁ senāsanaṁ,",
  "mil2:44.4_3": "yenāyasmā assagutto tenupasaṅkami,",
  "mil2:44.4_4": "upasaṅkamitvā āyasmantaṁ assaguttaṁ abhivādetvā ekamantaṁ aṭṭhāsi,",
  "mil2:44.4_5": "ekamantaṁ ṭhito kho āyasmā nāgaseno āyasmantaṁ assaguttaṁ etadavoca—",
  "mil2:44.5_0": "“upajjhāyo me, bhante,",
  "mil2:44.5_1": "tumhākaṁ pāde sirasā vandati,",
  "mil2:44.5_2": "evañca vadeti appābādhaṁ appātaṅkaṁ lahuṭṭhānaṁ balaṁ phāsuvihāraṁ pucchati,",
  "mil2:44.5_3": "upajjhāyo me, bhante,",
  "mil2:44.5_4": "imaṁ temāsaṁ tumhākaṁ santike vasituṁ maṁ pahiṇī”ti.",
  "mil2:45.1_0": "Atha kho āyasmā assagutto āyasmantaṁ nāgasenaṁ etadavoca—",
  "mil2:45.2_0": "“tvaṁ kiṁnāmosī”ti.",
  "mil2:45.3_0": "“Ahaṁ, bhante, nāgaseno nāmā”ti.",
  "mil2:45.4_0": "“Konāmo te upajjhāyo”ti?",
  "mil2:45.5_0": "“Upajjhāyo me, bhante, rohaṇo nāmā”ti.",
  "mil2:45.6_0": "“Ahaṁ konāmo”ti.",
  "mil2:45.7_0": "“Upajjhāyo me, bhante, tumhākaṁ nāmaṁ jānātī”ti.",
  "mil2:46.1_0": "“Sādhu, nāgasena, pattacīvaraṁ paṭisāmehī”ti.",
  "mil2:46.2_0": "“Sādhu,",
  "mil2:46.2_1": "bhante”ti pattacīvaraṁ paṭisāmetvā punadivase pariveṇaṁ sammajjitvā mukhodakaṁ dantapoṇaṁ upaṭṭhapesi.",
  "mil2:46.3_0": "Thero sammajjitaṭṭhānaṁ paṭisammajji,",
  "mil2:46.3_1": "taṁ udakaṁ chaḍḍetvā aññaṁ udakaṁ āhari,",
  "mil2:46.3_2": "tañca dantakaṭṭhaṁ apanetvā aññaṁ dantakaṭṭhaṁ gaṇhi,",
  "mil2:46.3_3": "na ālāpasallāpaṁ akāsi,",
  "mil2:46.3_4": "evaṁ satta divasāni katvā sattame divase puna pucchitvā puna tena tatheva vutte vassavāsaṁ anujāni.",
  "mil2:47.1_0": "Tena kho pana samayena ekā mahāupāsikā āyasmantaṁ assaguttaṁ tiṁsamattāni vassāni upaṭṭhāsi.",
  "mil2:47.2_0": "Atha kho sā mahāupāsikā temāsaccayena yenāyasmā assagutto tenupasaṅkami,",
  "mil2:47.2_1": "upasaṅkamitvā āyasmantaṁ assaguttaṁ etadavoca—",
  "mil2:47.3_0": "“atthi nu kho, tāta, tumhākaṁ santike añño bhikkhū”ti.",
  "mil2:47.4_0": "“Atthi, mahāupāsike, amhākaṁ santike nāgaseno nāma bhikkhū”ti.",
  "mil2:47.5_0": "“Tena hi, tāta assagutta, adhivāsehi nāgasenena saddhiṁ svātanāya bhattan”ti.",
  "mil2:47.6_0": "Adhivāsesi kho āyasmā assagutto tuṇhībhāvena.",
  "mil2:48.1_0": "Atha kho āyasmā assagutto tassā rattiyā accayena pubbaṇhasamayaṁ nivāsetvā pattacīvaramādāya āyasmatā",
  "mil2:48.1_1": "nāgasenena saddhiṁ pacchāsamaṇena yena mahāupāsikāya nivesanaṁ tenupasaṅkami,",
  "mil2:48.1_2": "upasaṅkamitvā paññatte āsane nisīdi.",
  "mil2:48.2_0": "Atha kho sā mahāupāsikā āyasmantaṁ assaguttaṁ āyasmantañca nāgasenaṁ paṇītena khādanīyena bhojanīyena sahatthā santappesi sampavāresi.",
  "mil2:48.3_0": "Atha kho āyasmā assagutto bhuttāviṁ onītapattapāṇiṁ āyasmantaṁ nāgasenaṁ etadavoca—",
  "mil2:48.4_0": "“tvaṁ, nāgasena, mahāupāsikāya anumodanaṁ karohī”ti idaṁ vatvā uṭṭhāyāsanā pakkāmi.",
  "mil2:49.1_0": "Atha kho sā mahāupāsikā āyasmantaṁ nāgasenaṁ etadavoca—",
  "mil2:49.2_0": "“mahallikā khohaṁ, tāta nāgasena, gambhīrāya dhammakathāya mayhaṁ anumodanaṁ karohī”ti.",
  "mil2:49.3_0": "Atha kho āyasmā nāgaseno tassā mahāupāsikāya gambhīrāya dhammakathāya lokuttarāya suññatappaṭisaṁyuttāya anumodanaṁ akāsi.",
  "mil2:49.4_0": "Atha kho tassā mahāupāsikāya tasmiṁyeva āsane virajaṁ vītamalaṁ dhammacakkhuṁ udapādi—",
  "mil2:49.5_0": "“yaṁ kiñci samudayadhammaṁ sabbaṁ taṁ nirodhadhamman”ti.",
  "mil2:49.6_0": "Āyasmāpi kho nāgaseno tassā mahāupāsikāya anumodanaṁ katvā attanā desitaṁ dhammaṁ paccavekkhanto vipassanaṁ",
  "mil2:49.6_1": "paṭṭhapetvā tasmiṁyeva āsane nisinno sotāpattiphale patiṭṭhāsi.",
  "mil2:50.1_0": "Atha kho āyasmā assagutto maṇḍalamāḷe nisinno dvinnampi dhammacakkhupaṭilābhaṁ ñatvā sādhukāraṁ pavattesi “sādhu sādhu, nāgasena,",
  "mil2:50.1_1": "ekena kaṇḍappahārena dve mahākāyā padālitā”ti,",
  "mil2:50.1_2": "anekāni ca devatāsahassāni sādhukāraṁ pavattesuṁ.",
  "mil2:51.1_0": "Atha kho āyasmā nāgaseno uṭṭhāyāsanā yenāyasmā assagutto tenupasaṅkami,",
  "mil2:51.1_1": "upasaṅkamitvā āyasmantaṁ assaguttaṁ abhivādetvā ekamantaṁ nisīdi,",
  "mil2:51.1_2": "ekamantaṁ nisinnaṁ kho āyasmantaṁ nāgasenaṁ āyasmā assagutto etadavoca—",
  "mil2:51.2_0": "“gaccha tvaṁ, nāgasena,",
  "mil2:51.2_1": "pāṭaliputtaṁ,",
  "mil2:51.2_2": "pāṭaliputtanagare asokārāme āyasmā dhammarakkhito paṭivasati,",
  "mil2:51.2_3": "tassa santike buddhavacanaṁ pariyāpuṇāhī”ti.",
  "mil2:51.3_0": "“Kīva dūro, bhante, ito pāṭaliputtanagaran”ti?",
  "mil2:51.4_0": "“Yojanasatāni kho, nāgasenā”ti.",
  "mil2:51.5_0": "“Dūro kho, bhante, maggo.",
  "mil2:51.6_0": "Antarāmagge bhikkhā dullabhā, kathāhaṁ gamissāmī”ti?",
  "mil2:51.7_0": "“Gaccha tvaṁ, nāgasena,",
  "mil2:51.7_1": "antarāmagge piṇḍapātaṁ labhissasi sālīnaṁ odanaṁ vigatakāḷakaṁ anekasūpaṁ anekabyañjanan”ti.",
  "mil2:51.8_0": "“Evaṁ,",
  "mil2:51.8_1": "bhante”ti kho āyasmā nāgaseno āyasmantaṁ assaguttaṁ abhivādetvā padakkhiṇaṁ katvā pattacīvaramādāya yena pāṭaliputtaṁ tena cārikaṁ pakkāmi.",
  "mil2:52.1_0": "Tena kho pana samayena pāṭaliputtako seṭṭhi pañcahi sakaṭasatehi pāṭaliputtagāmimaggaṁ paṭipanno hoti.",
  "mil2:52.2_0": "Addasā kho pāṭaliputtako seṭṭhi āyasmantaṁ nāgasenaṁ dūratova āgacchantaṁ,",
  "mil2:52.2_1": "disvāna yenāyasmā nāgaseno tenupasaṅkami,",
  "mil2:52.2_2": "upasaṅkamitvā āyasmantaṁ nāgasenaṁ abhivādetvā “kuhiṁ gacchasi,",
  "mil2:52.2_3": "tātā”ti—āha.",
  "mil2:52.3_0": "“Pāṭaliputtaṁ, gahapatī”ti.",
  "mil2:52.4_0": "“Sādhu, tāta, mayampi pāṭaliputtaṁ gacchāma.",
  "mil2:52.5_0": "Amhehi saddhiṁ sukhaṁ gacchathā”ti.",
  "mil2:53.1_0": "Atha kho pāṭaliputtako seṭṭhi āyasmato nāgasenassa iriyāpathe pasīditvā āyasmantaṁ nāgasenaṁ paṇītena",
  "mil2:53.1_1": "khādanīyena bhojanīyena sahatthā santappetvā sampavāretvā āyasmantaṁ nāgasenaṁ bhuttāviṁ onītapattapāṇiṁ",
  "mil2:53.1_2": "aññataraṁ nīcaṁ āsanaṁ gahetvā ekamantaṁ nisīdi,",
  "mil2:53.1_3": "ekamantaṁ nisinno kho pāṭaliputtako seṭṭhi āyasmantaṁ nāgasenaṁ etadavoca—",
  "mil2:53.2_0": "“kinnāmosi tvaṁ, tātā”ti.",
  "mil2:53.3_0": "“Ahaṁ, gahapati, nāgaseno nāmā”ti.",
  "mil2:53.4_0": "“Jānāsi kho tvaṁ, tāta, buddhavacanaṁ nāmā”ti?",
  "mil2:53.5_0": "“Jānāmi khohaṁ, gahapati, abhidhammapadānī”ti.",
  "mil2:53.6_0": "“Lābhā no, tāta,",
  "mil2:53.6_1": "suladdhaṁ no, tāta,",
  "mil2:53.6_2": "ahampi kho, tāta,",
  "mil2:53.6_3": "ābhidhammiko,",
  "mil2:53.6_4": "tvampi ābhidhammiko, bhaṇa, tāta,",
  "mil2:53.6_5": "abhidhammapadānī”ti.",
  "mil2:53.7_0": "Atha kho āyasmā nāgaseno pāṭaliputtakassa seṭṭhissa abhidhammaṁ desesi,",
  "mil2:53.7_1": "desenteyeva pāṭaliputtakassa seṭṭhissa virajaṁ vītamalaṁ dhammacakkhuṁ udapādi—",
  "mil2:53.8_0": "“yaṁ kiñci samudayadhammaṁ sabbaṁ taṁ nirodhadhamman”ti.",
  "mil2:54.1_0": "Atha kho pāṭaliputtako seṭṭhi pañcamattāni sakaṭasatāni purato uyyojetvā sayaṁ pacchato gacchanto pāṭaliputtassa",
  "mil2:54.1_1": "avidūre dvedhāpathe ṭhatvā āyasmantaṁ nāgasenaṁ etadavoca—",
  "mil2:54.2_0": "“ayaṁ kho,",
  "mil2:54.2_1": "tāta nāgasena,",
  "mil2:54.2_2": "asokārāmassa maggo, idaṁ kho, tāta,",
  "mil2:54.2_3": "amhākaṁ kambalaratanaṁ soḷasahatthaṁ āyāmena,",
  "mil2:54.2_4": "aṭṭhahatthaṁ vitthārena,",
  "mil2:54.2_5": "paṭiggaṇhāhi kho, tāta,",
  "mil2:54.2_6": "idaṁ kambalaratanaṁ anukampaṁ upādāyā”ti.",
  "mil2:54.3_0": "Paṭiggahesi kho āyasmā nāgaseno taṁ kambalaratanaṁ anukampaṁ upādāya.",
  "mil2:54.4_0": "Atha kho pāṭaliputtako seṭṭhi attamano udaggo pamudito pītisomanassajāto āyasmantaṁ nāgasenaṁ abhivādetvā padakkhiṇaṁ katvā pakkāmi.",
  "mil2:55.1_0": "Atha kho āyasmā nāgaseno yena asokārāmo yenāyasmā dhammarakkhito tenupasaṅkami,",
  "mil2:55.1_1": "upasaṅkamitvā āyasmantaṁ dhammarakkhitaṁ abhivādetvā attano āgatakāraṇaṁ kathetvā āyasmato dhammarakkhitassa",
  "mil2:55.1_2": "santike tepiṭakaṁ buddhavacanaṁ ekeneva uddesena tīhi māsehi byañjanaso pariyāpuṇitvā puna tīhi māsehi",
  "mil2:55.1_3": "atthaso manasākāsi.",
  "mil2:55.2_0": "(…)",
  "mil2:56.1_0": "Atha kho āyasmā dhammarakkhito āyasmantaṁ nāgasenaṁ etadavoca—",
  "mil2:56.2_0": "“seyyathāpi, nāgasena, gopālako gāvo rakkhati, aññe gorasaṁ paribhuñjanti;",
  "mil2:56.3_0": "evameva kho tvaṁ, nāgasena, tepiṭakaṁ buddhavacanaṁ dhārentopi na bhāgī sāmaññassā”ti.",
  "mil2:56.4_0": "“Hotu, bhante, alaṁ ettakenā”ti.",
  "mil2:56.5_0": "Teneva divasabhāgena tena rattibhāgena saha paṭisambhidāhi arahattaṁ pāpuṇi,",
  "mil2:56.5_1": "saha saccappaṭivedhena āyasmato nāgasenassa sabbe devā sādhukāramadaṁsu,",
  "mil2:56.5_2": "pathavī unnadi,",
  "mil2:56.5_3": "brahmāno apphoṭesuṁ,",
  "mil2:56.5_4": "dibbāni candanacuṇṇāni dibbāni ca mandāravapupphāni abhippavassiṁsu.",
  "mil2:57.1_0": "Tena kho pana samayena koṭisatā arahanto himavante pabbate rakkhitatale sannipatitvā āyasmato nāgasenassa santike dūtaṁ pāhesuṁ “āgacchatu nāgaseno,",
  "mil2:57.1_1": "dassanakāmā mayaṁ nāgasenan”ti.",
  "mil2:57.2_0": "Atha kho āyasmā nāgaseno dūtassa vacanaṁ sutvā asokārāme antarahito himavante pabbate rakkhitatale koṭisatānaṁ arahantānaṁ purato pāturahosi.",
  "mil2:58.1_0": "Atha kho koṭisatā arahanto āyasmantaṁ nāgasenaṁ etadavocuṁ—",
  "mil2:58.2_0": "“eso kho, nāgasena, milindo rājā bhikkhusaṅghaṁ viheṭheti vādappaṭivādena pañhapucchāya.",
  "mil2:58.3_0": "Sādhu, nāgasena, gaccha tvaṁ milindaṁ rājānaṁ damehī”ti.",
  "mil2:58.4_0": "“Tiṭṭhatu, bhante, eko milindo rājā;",
  "mil2:58.5_0": "sace, bhante,",
  "mil2:58.5_1": "sakalajambudīpe rājāno āgantvā maṁ pañhaṁ puccheyyuṁ,",
  "mil2:58.5_2": "sabbaṁ taṁ visajjetvā sampadālessāmi,",
  "mil2:58.5_3": "gacchatha vo, bhante,",
  "mil2:58.5_4": "acchambhitā sāgalanagaran”ti.",
  "mil2:58.6_0": "Atha kho therā bhikkhū sāgalanagaraṁ kāsāvappajjotaṁ isivātapaṭivātaṁ akaṁsu.",
  "mil2:59.1_0": "Tena kho pana samayena āyasmā āyupālo saṅkhyeyyapariveṇe paṭivasati.",
  "mil2:59.2_0": "Atha kho milindo rājā amacce etadavoca—",
  "mil2:59.3_0": "“ramaṇīyā vata bho dosinā ratti,",
  "mil2:59.3_1": "kaṁ nu khvajja samaṇaṁ vā brāhmaṇaṁ vā upasaṅkameyyāma sākacchāya pañhapucchanāya,",
  "mil2:59.3_2": "ko mayā saddhiṁ sallapituṁ ussahati kaṅkhaṁ paṭivinetun”ti.",
  "mil2:59.4_0": "Evaṁ vutte, pañcasatā yonakā rājānaṁ milindaṁ etadavocuṁ—",
  "mil2:59.5_0": "“atthi, mahārāja,",
  "mil2:59.5_1": "āyupālo nāma thero tepiṭako bahussuto āgatāgamo,",
  "mil2:59.5_2": "so etarahi saṅkhyeyyapariveṇe paṭivasati;",
  "mil2:59.6_0": "gaccha tvaṁ, mahārāja, āyasmantaṁ āyupālaṁ pañhaṁ pucchassū”ti.",
  "mil2:59.7_0": "“Tena hi, bhaṇe, bhadantassa ārocethā”ti.",
  "mil2:60.1_0": "Atha kho nemittiko āyasmato āyupālassa santike dūtaṁ pāhesi “rājā, bhante,",
  "mil2:60.1_1": "milindo āyasmantaṁ āyupālaṁ dassanakāmo”ti.",
  "mil2:60.2_0": "Āyasmāpi kho āyupālo evamāha—",
  "mil2:60.3_0": "“tena hi āgacchatū”ti.",
  "mil2:60.4_0": "Atha kho milindo rājā pañcamattehi yonakasatehi parivuto rathavaramāruyha yena saṅkhyeyyapariveṇaṁ yenāyasmā āyupālo tenupasaṅkami,",
  "mil2:60.4_1": "upasaṅkamitvā āyasmatā āyupālena saddhiṁ sammodi,",
  "mil2:60.4_2": "sammodanīyaṁ kathaṁ sāraṇīyaṁ vītisāretvā ekamantaṁ nisīdi,",
  "mil2:60.4_3": "ekamantaṁ nisinno kho milindo rājā āyasmantaṁ āyupālaṁ etadavoca—",
  "mil2:60.5_0": "“kimatthiyā, bhante āyupāla, tumhākaṁ pabbajjā, ko ca tumhākaṁ paramattho”ti.",
  "mil2:60.6_0": "Thero āha—",
  "mil2:60.7_0": "“dhammacariyasamacariyatthā kho, mahārāja, pabbajjā, sāmaññaphalaṁ kho pana amhākaṁ paramattho”ti.",
  "mil2:60.8_0": "“Atthi pana, bhante, koci gihīpi dhammacārī samacārī”ti?",
  "mil2:60.9_0": "“Āma, mahārāja,",
  "mil2:60.9_1": "atthi gihīpi dhammacārī samacārī,",
  "mil2:60.9_2": "bhagavati kho, mahārāja,",
  "mil2:60.9_3": "bārāṇasiyaṁ isipatane migadāye dhammacakkaṁ pavattente aṭṭhārasannaṁ brahmakoṭīnaṁ dhammābhisamayo ahosi,",
  "mil2:60.9_4": "devatānaṁ pana dhammābhisamayo gaṇanapathaṁ vītivatto,",
  "mil2:60.9_5": "sabbete gihibhūtā,",
  "mil2:60.9_6": "na pabbajitā.",
  "mil2:61.1_0": "Puna caparaṁ, mahārāja,",
  "mil2:61.1_1": "bhagavatā kho mahāsamayasuttante desiyamāne,",
  "mil2:61.1_2": "mahāmaṅgalasuttante desiyamāne,",
  "mil2:61.1_3": "samacittapariyāyasuttante desiyamāne,",
  "mil2:61.1_4": "rāhulovādasuttante desiyamāne,",
  "mil2:61.1_5": "parābhavasuttante desiyamāne gaṇanapathaṁ vītivattānaṁ devatānaṁ dhammābhisamayo ahosi,",
  "mil2:61.1_6": "sabbete gihibhūtā,",
  "mil2:61.1_7": "na pabbajitā”ti.",
  "mil2:61.2_0": "“Tena hi,",
  "mil2:61.2_1": "bhante āyupāla,",
  "mil2:61.2_2": "niratthikā tumhākaṁ pabbajjā,",
  "mil2:61.2_3": "pubbe katassa pāpakammassa nissandena samaṇā sakyaputtiyā pabbajanti dhutaṅgāni ca pariharanti.",
  "mil2:61.3_0": "Ye kho te,",
  "mil2:61.3_1": "bhante āyupāla,",
  "mil2:61.3_2": "bhikkhū ekāsanikā,",
  "mil2:61.3_3": "nūna te pubbe paresaṁ bhogahārakā corā,",
  "mil2:61.3_4": "te paresaṁ bhoge acchinditvā tassa kammassa nissandena etarahi ekāsanikā bhavanti,",
  "mil2:61.3_5": "na labhanti kālena kālaṁ paribhuñjituṁ,",
  "mil2:61.3_6": "natthi tesaṁ sīlaṁ,",
  "mil2:61.3_7": "natthi tapo,",
  "mil2:61.3_8": "natthi brahmacariyaṁ.",
  "mil2:61.4_0": "Ye kho pana te,",
  "mil2:61.4_1": "bhante āyupāla,",
  "mil2:61.4_2": "bhikkhū abbhokāsikā,",
  "mil2:61.4_3": "nūna te pubbe gāmaghātakā corā,",
  "mil2:61.4_4": "te paresaṁ gehāni vināsetvā tassa kammassa nissandena etarahi abbhokāsikā bhavanti,",
  "mil2:61.4_5": "na labhanti senāsanāni paribhuñjituṁ,",
  "mil2:61.4_6": "natthi tesaṁ sīlaṁ,",
  "mil2:61.4_7": "natthi tapo,",
  "mil2:61.4_8": "natthi brahmacariyaṁ.",
  "mil2:61.5_0": "Ye kho pana te,",
  "mil2:61.5_1": "bhante āyupāla,",
  "mil2:61.5_2": "bhikkhū nesajjikā,",
  "mil2:61.5_3": "nūna te pubbe panthadūsakā corā,",
  "mil2:61.5_4": "te paresaṁ pathike jane gahetvā bandhitvā nisīdāpetvā tassa kammassa nissandena etarahi nesajjikā bhavanti,",
  "mil2:61.5_5": "na labhanti seyyaṁ kappetuṁ,",
  "mil2:61.5_6": "natthi tesaṁ sīlaṁ,",
  "mil2:61.5_7": "natthi tapo,",
  "mil2:61.5_8": "natthi brahmacariyan”ti—āha.",
  "mil2:62.1_0": "Evaṁ vutte, āyasmā āyupālo tuṇhī ahosi, na kiñci paṭibhāsi.",
  "mil2:62.2_0": "Atha kho pañcasatā yonakā rājānaṁ milindaṁ etadavocuṁ—",
  "mil2:62.3_0": "“paṇḍito, mahārāja, thero, api ca kho avisārado na kiñci paṭibhāsatī”ti.",
  "mil2:63.1_0": "Atha kho milindo rājā āyasmantaṁ āyupālaṁ tuṇhībhūtaṁ disvā apphoṭetvā ukkuṭṭhiṁ katvā yonake etadavoca—",
  "mil2:63.2_0": "“tuccho vata bho jambudīpo,",
  "mil2:63.2_1": "palāpo vata bho jambudīpo,",
  "mil2:63.2_2": "natthi koci samaṇo vā brāhmaṇo vā,",
  "mil2:63.2_3": "yo mayā saddhiṁ sallapituṁ ussahati kaṅkhaṁ paṭivinetun”ti.",
  "mil2:64.1_0": "Atha kho milindassa rañño sabbaṁ taṁ parisaṁ anuvilokentassa abhīte amaṅkubhūte yonake disvā etadahosi—",
  "mil2:64.2_0": "“nissaṁsayaṁ atthi maññe añño koci paṇḍito bhikkhu,",
  "mil2:64.2_1": "yo mayā saddhiṁ sallapituṁ ussahati,",
  "mil2:64.2_2": "yenime yonakā na maṅkubhūtā”ti.",
  "mil2:64.3_0": "Atha kho milindo rājā yonake etadavoca—",
  "mil2:64.4_0": "“atthi, bhaṇe,",
  "mil2:64.4_1": "añño koci paṇḍito bhikkhu,",
  "mil2:64.4_2": "yo mayā saddhiṁ sallapituṁ ussahati kaṅkhaṁ paṭivinetun”ti.",
  "mil2:65.1_0": "Tena kho pana samayena āyasmā nāgaseno samaṇagaṇaparivuto saṅghī gaṇī gaṇācariyo ñāto yasassī sādhusammato",
  "mil2:65.1_1": "bahujanassa paṇḍito byatto medhāvī nipuṇo viññū vibhāvī vinīto visārado bahussuto tepiṭako vedagū pabhinnabuddhimā",
  "mil2:65.1_2": "āgatāgamo pabhinnapaṭisambhido navaṅgasatthusāsane pariyattidharo pāramippatto jinavacane dhammatthadesanāpaṭivedhakusalo",
  "mil2:65.1_3": "akkhayavicitrapaṭibhāno citrakathī kalyāṇavākkaraṇo durāsado duppasaho duruttaro durāvaraṇo dunnivārayo,",
  "mil2:65.1_4": "sāgaro viya akkhobho,",
  "mil2:65.1_5": "girirājā viya niccalo,",
  "mil2:65.1_6": "raṇañjaho tamonudo pabhaṅkaro mahākathī paragaṇigaṇamathano paratitthiyamaddano bhikkhūnaṁ bhikkhunīnaṁ",
  "mil2:65.1_7": "upāsakānaṁ upāsikānaṁ rājūnaṁ rājamahāmattānaṁ sakkato garukato mānito pūjito apacito lābhī cīvarapiṇḍapātasenāsanagilānappaccayabhesajjaparikkhārānaṁ",
  "mil2:65.1_8": "lābhaggayasaggappatto vuddhānaṁ viññūnaṁ sotāvadhānena samannāgatānaṁ sandassento navaṅgaṁ jinasāsanaratanaṁ,",
  "mil2:65.1_9": "upadisanto dhammamaggaṁ,",
  "mil2:65.1_10": "dhārento dhammappajjotaṁ,",
  "mil2:65.1_11": "ussāpento dhammayūpaṁ,",
  "mil2:65.1_12": "yajanto dhammayāgaṁ,",
  "mil2:65.1_13": "paggaṇhanto dhammaddhajaṁ,",
  "mil2:65.1_14": "ussāpento dhammaketuṁ,",
  "mil2:65.1_15": "dhamento dhammasaṅkhaṁ,",
  "mil2:65.1_16": "āhananto dhammabheriṁ,",
  "mil2:65.1_17": "nadanto sīhanādaṁ,",
  "mil2:65.1_18": "gajjanto indagajjitaṁ,",
  "mil2:65.1_19": "madhuragiragajjitena ñāṇavaravijjujālapariveṭhitena karuṇājalabharitena mahatā dhammāmatameghena sakalalokamabhitappayanto",
  "mil2:65.1_20": "gāmanigamarājadhānīsu cārikaṁ caramāno anupubbena sāgalanagaraṁ anuppatto hoti.",
  "mil2:65.2_0": "Tatra sudaṁ āyasmā nāgaseno asītiyā bhikkhusahassehi saddhiṁ saṅkhyeyyapariveṇe paṭivasati.",
  "mil2:65.3_0": "Tenāhu porāṇā—",
  "mil2:66.1_0": "“Bahussuto citrakathī,",
  "mil2:66.2_0": "nipuṇo ca visārado;",
  "mil2:66.3_0": "Sāmayiko ca kusalo,",
  "mil2:66.4_0": "paṭibhāne ca kovido.",
  "mil2:67.1_0": "Te ca tepiṭakā bhikkhū,",
  "mil2:67.2_0": "pañcanekāyikāpi ca;",
  "mil2:67.3_0": "Catunekāyikā ceva,",
  "mil2:67.4_0": "nāgasenaṁ purakkharuṁ.",
  "mil2:68.1_0": "Gambhīrapañño medhāvī,",
  "mil2:68.2_0": "maggāmaggassa kovido;",
  "mil2:68.3_0": "Uttamatthaṁ anuppatto,",
  "mil2:68.4_0": "nāgaseno visārado.",
  "mil2:69.1_0": "Tehi bhikkhūhi parivuto,",
  "mil2:69.2_0": "nipuṇehi saccavādibhi;",
  "mil2:69.3_0": "Caranto gāmanigamaṁ,",
  "mil2:69.4_0": "sāgalaṁ upasaṅkami.",
  "mil2:70.1_0": "Saṅkhyeyyapariveṇasmiṁ,",
  "mil2:70.2_0": "nāgaseno tadā vasi;",
  "mil2:70.3_0": "Katheti so manussehi,",
  "mil2:70.4_0": "pabbate kesarī yathā”ti.",
  "mil2:71.1_0": "Atha kho devamantiyo rājānaṁ milindaṁ etadavoca—",
  "mil2:71.2_0": "“āgamehi tvaṁ, mahārāja;",
  "mil2:71.3_0": "atthi, mahārāja,",
  "mil2:71.3_1": "nāgaseno nāma thero paṇḍito byatto medhāvī vinīto visārado bahussuto citrakathī kalyāṇapaṭibhāno atthadhammaniruttipaṭibhānapaṭisambhidāsu",
  "mil2:71.3_2": "pāramippatto,",
  "mil2:71.3_3": "so etarahi saṅkhyeyyapariveṇe paṭivasati,",
  "mil2:71.3_4": "gaccha tvaṁ, mahārāja,",
  "mil2:71.3_5": "āyasmantaṁ nāgasenaṁ pañhaṁ pucchassu,",
  "mil2:71.3_6": "ussahati so tayā saddhiṁ sallapituṁ kaṅkhaṁ paṭivinetun”ti.",
  "mil2:71.4_0": "Atha kho milindassa rañño sahasā “nāgaseno”ti saddaṁ sutvāva ahudeva bhayaṁ,",
  "mil2:71.4_1": "ahudeva chambhitattaṁ,",
  "mil2:71.4_2": "ahudeva lomahaṁso.",
  "mil2:71.5_0": "Atha kho milindo rājā devamantiyaṁ etadavoca—",
  "mil2:71.6_0": "“ussahati bho nāgaseno bhikkhu mayā saddhiṁ sallapitun”ti?",
  "mil2:71.7_0": "“Ussahati, mahārāja,",
  "mil2:71.7_1": "api indayamavaruṇakuverapajāpatisuyāmasantusitalokapālehipi pitupitāmahena mahābrahmunāpi saddhiṁ sallapituṁ,",
  "mil2:71.7_2": "kimaṅgaṁ pana manussabhūtenā”ti.",
  "mil2:72.1_0": "Atha kho milindo rājā devamantiyaṁ etadavoca—",
  "mil2:72.2_0": "“tena hi tvaṁ, devamantiya, bhadantassa santike dūtaṁ pesehī”ti.",
  "mil2:72.3_0": "“Evaṁ,",
  "mil2:72.3_1": "devā”ti kho devamantiyo āyasmato nāgasenassa santike dūtaṁ pāhesi “rājā, bhante,",
  "mil2:72.3_2": "milindo āyasmantaṁ dassanakāmo”ti.",
  "mil2:72.4_0": "Āyasmāpi kho nāgaseno evamāha—",
  "mil2:72.5_0": "“tena hi āgacchatū”ti.",
  "mil2:73.1_0": "Atha kho milindo rājā pañcamattehi yonakasatehi parivuto rathavaramāruyha mahatā balakāyena saddhiṁ yena",
  "mil2:73.1_1": "saṅkhyeyyapariveṇaṁ yenāyasmā nāgaseno tenupasaṅkami.",
  "mil2:73.2_0": "Tena kho pana samayena āyasmā nāgaseno asītiyā bhikkhusahassehi saddhiṁ maṇḍalamāḷe nisinno hoti.",
  "mil2:73.3_0": "Addasā kho milindo rājā āyasmato nāgasenassa parisaṁ dūratova, disvāna devamantiyaṁ etadavoca—",
  "mil2:73.4_0": "“kassesā, devamantiya, mahatī parisā”ti?",
  "mil2:73.5_0": "“Āyasmato kho, mahārāja, nāgasenassa parisā”ti.",
  "mil2:74.1_0": "Atha kho milindassa rañño āyasmato nāgasenassa parisaṁ dūratova disvā ahudeva bhayaṁ,",
  "mil2:74.1_1": "ahudeva chambhitattaṁ,",
  "mil2:74.1_2": "ahudeva lomahaṁso.",
  "mil2:74.2_0": "Atha kho milindo rājā khaggaparivārito viya gajo,",
  "mil2:74.2_1": "garuḷaparivārito viya nāgo,",
  "mil2:74.2_2": "ajagaraparivārito viya kotthuko,",
  "mil2:74.2_3": "mahiṁsaparivuto viya accho,",
  "mil2:74.2_4": "nāgānubaddho viya maṇḍūko,",
  "mil2:74.2_5": "saddūlānubaddho viya migo,",
  "mil2:74.2_6": "ahituṇḍikasamāgato viya pannago,",
  "mil2:74.2_7": "majjārasamāgato viya undūro,",
  "mil2:74.2_8": "bhūtavejjasamāgato viya pisāco,",
  "mil2:74.2_9": "rāhumakhagato viya cando,",
  "mil2:74.2_10": "pannago viya peḷantaragato,",
  "mil2:74.2_11": "sakuṇo viya pañjarantaragato,",
  "mil2:74.2_12": "maccho viya jālantaragato,",
  "mil2:74.2_13": "vāḷavanamanuppaviṭṭho viya puriso,",
  "mil2:74.2_14": "vessavaṇāparādhiko viya yakkho,",
  "mil2:74.2_15": "parikkhīṇāyuko viya devaputto bhīto ubbiggo utrasto saṁviggo lomahaṭṭhajāto vimano dummano bhantacitto",
  "mil2:74.2_16": "vipariṇatamānaso “mā maṁ ayaṁ parijano paribhavī”ti satiṁ upaṭṭhapetvā devamantiyaṁ etadavoca—",
  "mil2:74.3_0": "“mā kho,",
  "mil2:74.3_1": "tvaṁ devamantiya,",
  "mil2:74.3_2": "āyasmantaṁ nāgasenaṁ mayhaṁ ācikkheyyāsi,",
  "mil2:74.3_3": "anakkhātaññevāhaṁ nāgasenaṁ jānissāmī”ti.",
  "mil2:74.4_0": "“Sādhu, mahārāja, tvaññeva jānāhī”ti.",
  "mil2:75.1_0": "Tena kho pana samayena āyasmā nāgaseno tassā bhikkhuparisāya purato cattālīsāya bhikkhusahassānaṁ navakataro",
  "mil2:75.1_1": "hoti pacchato cattālīsāya bhikkhusahassānaṁ vuḍḍhataro.",
  "mil2:76.1_0": "Atha kho milindo rājā sabbaṁ taṁ bhikkhusaṅghaṁ purato ca pacchato ca majjhato ca anuvilokento addasā",
  "mil2:76.1_1": "kho āyasmantaṁ nāgasenaṁ dūratova bhikkhusaṅghassa majjhe nisinnaṁ kesarasīhaṁ viya vigatabhayabheravaṁ",
  "mil2:76.1_2": "vigatalomahaṁsaṁ vigatabhayasārajjaṁ,",
  "mil2:76.1_3": "disvāna ākāreneva aññāsi “eso kho ettha nāgaseno”ti.",
  "mil2:77.1_0": "Atha kho milindo rājā devamantiyaṁ etadavoca—",
  "mil2:77.2_0": "“eso kho, devamantiya, āyasmā nāgaseno”ti.",
  "mil2:77.3_0": "“Āma, mahārāja, eso kho nāgaseno, suṭṭhu kho tvaṁ, mahārāja, nāgasenaṁ aññāsī”ti.",
  "mil2:77.4_0": "Tato rājā tuṭṭho ahosi “anakkhātova mayā nāgaseno aññāto”ti.",
  "mil2:77.5_0": "Atha kho milindassa rañño āyasmantaṁ nāgasenaṁ disvāva ahudeva bhayaṁ,",
  "mil2:77.5_1": "ahudeva chambhitattaṁ,",
  "mil2:77.5_2": "ahudeva lomahaṁso.",
  "mil2:78.1_0": "Tenāhu—",
  "mil2:79.1_0": "“Caraṇena ca sampannaṁ,",
  "mil2:79.2_0": "sudantaṁ uttame dame;",
  "mil2:79.3_0": "Disvā rājā nāgasenaṁ,",
  "mil2:79.4_0": "idaṁ vacanamabravi.",
  "mil2:80.1_0": "Kathitā mayā bahū diṭṭhā,",
  "mil2:80.2_0": "sākacchā osaṭā bahū;",
  "mil2:80.3_0": "Na tādisaṁ bhayaṁ āsi,",
  "mil2:80.4_0": "ajja tāso yathā mama.",
  "mil2:81.1_0": "Nissaṁsayaṁ parājayo,",
  "mil2:81.2_0": "mama ajja bhavissati;",
  "mil2:81.3_0": "Jayo ca nāgasenassa,",
  "mil2:81.4_0": "yathā cittaṁ na saṇṭhitan”ti.",
  "mil2:82.1_0": "Bāhirakathā niṭṭhitā."
}