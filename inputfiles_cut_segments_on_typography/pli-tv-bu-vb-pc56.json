{
  "pli-tv-bu-vb-pc56:0.1_0": "Theravāda Vinaya",
  "pli-tv-bu-vb-pc56:0.2_0": "Mahāvibhaṅga",
  "pli-tv-bu-vb-pc56:0.3_0": "Pācittiyakaṇḍa",
  "pli-tv-bu-vb-pc56:0.4_0": "Surāpānavagga",
  "pli-tv-bu-vb-pc56:0.5_0": "56. Jotikasikkhāpada",
  "pli-tv-bu-vb-pc56:1.1.1_0": "Tena samayena buddho bhagavā bhaggesu viharati susumāragire bhesakaḷāvane migadāye.",
  "pli-tv-bu-vb-pc56:1.1.2_0": "Tena kho pana samayena bhikkhū hemantike kāle aññataraṁ mahantaṁ susirakaṭṭhaṁ jotiṁ samādahitvā visibbesuṁ.",
  "pli-tv-bu-vb-pc56:1.1.3_0": "Tasmiñca susire kaṇhasappo agginā santatto nikkhamitvā bhikkhū paripātesi.",
  "pli-tv-bu-vb-pc56:1.1.4_0": "Bhikkhū tahaṁ tahaṁ upadhāviṁsu.",
  "pli-tv-bu-vb-pc56:1.1.5_0": "Ye te bhikkhū appicchā …pe… te ujjhāyanti khiyyanti vipācenti—",
  "pli-tv-bu-vb-pc56:1.1.6_0": "“kathañhi nāma bhikkhū jotiṁ samādahitvā visibbessantī”ti …pe…",
  "pli-tv-bu-vb-pc56:1.1.7_0": "“saccaṁ kira, bhikkhave, bhikkhū jotiṁ samādahitvā visibbentī”ti?",
  "pli-tv-bu-vb-pc56:1.1.8_0": "“Saccaṁ, bhagavā”ti.",
  "pli-tv-bu-vb-pc56:1.1.9_0": "Vigarahi buddho bhagavā …pe…",
  "pli-tv-bu-vb-pc56:1.1.10_0": "kathañhi nāma te, bhikkhave, moghapurisā jotiṁ samādahitvā visibbessanti.",
  "pli-tv-bu-vb-pc56:1.1.11_0": "Netaṁ, bhikkhave, appasannānaṁ vā pasādāya …pe…",
  "pli-tv-bu-vb-pc56:1.1.12_0": "evañca pana, bhikkhave, imaṁ sikkhāpadaṁ uddiseyyātha—",
  "pli-tv-bu-vb-pc56:1.1.13.1_0": "“Yo pana bhikkhu visibbanāpekkho jotiṁ samādaheyya vā samādahāpeyya vā, pācittiyan”ti.",
  "pli-tv-bu-vb-pc56:1.1.14_0": "Evañcidaṁ bhagavatā bhikkhūnaṁ sikkhāpadaṁ paññattaṁ hoti.",
  "pli-tv-bu-vb-pc56:1.2.1_0": "Tena kho pana samayena bhikkhū gilānā honti.",
  "pli-tv-bu-vb-pc56:1.2.2_0": "Gilānapucchakā bhikkhū gilāne bhikkhū etadavocuṁ—",
  "pli-tv-bu-vb-pc56:1.2.3_0": "“kaccāvuso, khamanīyaṁ, kacci yāpanīyan”ti?",
  "pli-tv-bu-vb-pc56:1.2.4_0": "“Pubbe mayaṁ, āvuso, jotiṁ samādahitvā visibbema;",
  "pli-tv-bu-vb-pc56:1.2.5_0": "tena no phāsu hoti.",
  "pli-tv-bu-vb-pc56:1.2.6_0": "Idāni pana ‘bhagavatā paṭikkhittan’ti kukkuccāyantā na visibbema, tena no na phāsu hotī”ti.",
  "pli-tv-bu-vb-pc56:1.2.7_0": "Bhagavato etamatthaṁ ārocesuṁ …pe…",
  "pli-tv-bu-vb-pc56:1.2.8_0": "anujānāmi, bhikkhave, gilānena bhikkhunā jotiṁ samādahitvā vā samādahāpetvā vā visibbetuṁ.",
  "pli-tv-bu-vb-pc56:1.2.9_0": "Evañca pana, bhikkhave, imaṁ sikkhāpadaṁ uddiseyyātha—",
  "pli-tv-bu-vb-pc56:1.2.10.1_0": "“Yo pana bhikkhu agilāno visibbanāpekkho jotiṁ samādaheyya vā samādahāpeyya vā, pācittiyan”ti.",
  "pli-tv-bu-vb-pc56:1.2.11_0": "Evañcidaṁ bhagavatā bhikkhūnaṁ sikkhāpadaṁ paññattaṁ hoti.",
  "pli-tv-bu-vb-pc56:2.1_0": "Tena kho pana samayena bhikkhū padīpepi jotikepi jantāgharepi kukkuccāyanti.",
  "pli-tv-bu-vb-pc56:2.2_0": "Bhagavato etamatthaṁ ārocesuṁ …pe…",
  "pli-tv-bu-vb-pc56:2.3_0": "anujānāmi, bhikkhave, tathārūpappaccayā jotiṁ samādahituṁ samādahāpetuṁ.",
  "pli-tv-bu-vb-pc56:2.4_0": "Evañca pana, bhikkhave, imaṁ sikkhāpadaṁ uddiseyyātha—",
  "pli-tv-bu-vb-pc56:2.5.1_0": "“Yo pana bhikkhu agilāno visibbanāpekkho jotiṁ samādaheyya vā samādahāpeyya vā,",
  "pli-tv-bu-vb-pc56:2.5.1_1": "aññatra tathārūpappaccayā,",
  "pli-tv-bu-vb-pc56:2.5.1_2": "pācittiyan”ti.",
  "pli-tv-bu-vb-pc56:3.1.1_0": "Yo panāti",
  "pli-tv-bu-vb-pc56:3.1.2_0": "yo yādiso …pe…",
  "pli-tv-bu-vb-pc56:3.1.3_0": "bhikkhūti",
  "pli-tv-bu-vb-pc56:3.1.4_0": "…pe… ayaṁ imasmiṁ atthe adhippeto bhikkhūti.",
  "pli-tv-bu-vb-pc56:3.1.5_0": "Agilāno nāma",
  "pli-tv-bu-vb-pc56:3.1.6_0": "yassa vinā agginā phāsu hoti.",
  "pli-tv-bu-vb-pc56:3.1.7_0": "Gilāno nāma",
  "pli-tv-bu-vb-pc56:3.1.8_0": "yassa vinā agginā na phāsu hoti.",
  "pli-tv-bu-vb-pc56:3.1.9_0": "Visibbanāpekkhoti",
  "pli-tv-bu-vb-pc56:3.1.10_0": "tappitukāmo.",
  "pli-tv-bu-vb-pc56:3.1.11_0": "Joti nāma",
  "pli-tv-bu-vb-pc56:3.1.12_0": "aggi vuccati.",
  "pli-tv-bu-vb-pc56:3.1.13_0": "Samādaheyyāti",
  "pli-tv-bu-vb-pc56:3.1.14_0": "sayaṁ samādahati, āpatti pācittiyassa.",
  "pli-tv-bu-vb-pc56:3.1.15_0": "Samādahāpeyyāti",
  "pli-tv-bu-vb-pc56:3.1.16_0": "aññaṁ āṇāpeti, āpatti pācittiyassa.",
  "pli-tv-bu-vb-pc56:3.1.17_0": "Sakiṁ āṇatto bahukampi samādahati, āpatti pācittiyassa.",
  "pli-tv-bu-vb-pc56:3.1.18_0": "Aññatra tathā rūpappaccayāti",
  "pli-tv-bu-vb-pc56:3.1.19_0": "ṭhapetvā tathārūpappaccayaṁ.",
  "pli-tv-bu-vb-pc56:3.2.1_0": "Agilāno agilānasaññī visibbanāpekkho jotiṁ samādahati vā samādahāpeti vā,",
  "pli-tv-bu-vb-pc56:3.2.1_1": "aññatra tathārūpappaccayā,",
  "pli-tv-bu-vb-pc56:3.2.1_2": "āpatti pācittiyassa.",
  "pli-tv-bu-vb-pc56:3.2.2_0": "Agilāno vematiko visibbanāpekkho jotiṁ samādahati vā samādahāpeti vā,",
  "pli-tv-bu-vb-pc56:3.2.2_1": "aññatra tathārūpappaccayā,",
  "pli-tv-bu-vb-pc56:3.2.2_2": "āpatti pācittiyassa.",
  "pli-tv-bu-vb-pc56:3.2.3_0": "Agilāno gilānasaññī visibbanāpekkho jotiṁ samādahati vā samādahāpeti vā,",
  "pli-tv-bu-vb-pc56:3.2.3_1": "aññatra tathārūpappaccayā,",
  "pli-tv-bu-vb-pc56:3.2.3_2": "āpatti pācittiyassa.",
  "pli-tv-bu-vb-pc56:3.2.4_0": "Paṭilātaṁ ukkhipati, āpatti dukkaṭassa.",
  "pli-tv-bu-vb-pc56:3.2.5_0": "Gilāno agilānasaññī, āpatti dukkaṭassa.",
  "pli-tv-bu-vb-pc56:3.2.6_0": "Gilāno vematiko, āpatti dukkaṭassa.",
  "pli-tv-bu-vb-pc56:3.2.7_0": "Gilāno gilānasaññī, anāpatti.",
  "pli-tv-bu-vb-pc56:3.3.1_0": "Anāpatti—",
  "pli-tv-bu-vb-pc56:3.3.2_0": "gilānassa,",
  "pli-tv-bu-vb-pc56:3.3.3_0": "aññena kataṁ visibbeti,",
  "pli-tv-bu-vb-pc56:3.3.4_0": "vītaccitaṅgāraṁ visibbeti,",
  "pli-tv-bu-vb-pc56:3.3.5_0": "padīpe jotike jantāghare tathārūpappaccayā,",
  "pli-tv-bu-vb-pc56:3.3.6_0": "āpadāsu,",
  "pli-tv-bu-vb-pc56:3.3.7_0": "ummattakassa,",
  "pli-tv-bu-vb-pc56:3.3.8_0": "ādikammikassāti.",
  "pli-tv-bu-vb-pc56:3.3.9_0": "Jotikasikkhāpadaṁ niṭṭhitaṁ chaṭṭhaṁ."
}