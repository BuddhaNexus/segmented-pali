{
  "pli-tv-bu-vb-pc83:0.1_0": "Theravāda Vinaya",
  "pli-tv-bu-vb-pc83:0.2_0": "Mahāvibhaṅga",
  "pli-tv-bu-vb-pc83:0.3_0": "Pācittiyakaṇḍa",
  "pli-tv-bu-vb-pc83:0.4_0": "Ratanavagga",
  "pli-tv-bu-vb-pc83:0.5_0": "83. Antepurasikkhāpada",
  "pli-tv-bu-vb-pc83:1.1.1_0": "Tena samayena buddho bhagavā sāvatthiyaṁ viharati jetavane anāthapiṇḍikassa ārāme.",
  "pli-tv-bu-vb-pc83:1.1.2_0": "Tena kho pana samayena rājā pasenadi kosalo uyyānapālaṁ āṇāpesi—“gaccha, bhaṇe,",
  "pli-tv-bu-vb-pc83:1.1.2_1": "uyyānaṁ sodhehi.",
  "pli-tv-bu-vb-pc83:1.1.2_2": "Uyyānaṁ gamissāmā”ti.",
  "pli-tv-bu-vb-pc83:1.1.3_0": "“Evaṁ,",
  "pli-tv-bu-vb-pc83:1.1.3_1": "devā”ti kho so uyyānapālo rañño pasenadissa kosalassa paṭissutvā uyyānaṁ sodhento addasa bhagavantaṁ aññatarasmiṁ rukkhamūle nisinnaṁ.",
  "pli-tv-bu-vb-pc83:1.1.4_0": "Disvāna yena rājā pasenadi kosalo tenupasaṅkami;",
  "pli-tv-bu-vb-pc83:1.1.4_1": "upasaṅkamitvā rājānaṁ pasenadiṁ kosalaṁ etadavoca—“suddhaṁ, deva, uyyānaṁ.",
  "pli-tv-bu-vb-pc83:1.1.4_2": "Api ca bhagavā tattha nisinno”ti.",
  "pli-tv-bu-vb-pc83:1.1.5_0": "“Hotu, bhaṇe. Mayaṁ bhagavantaṁ payirupāsissāmā”ti.",
  "pli-tv-bu-vb-pc83:1.1.6_0": "Atha kho rājā pasenadi kosalo uyyānaṁ gantvā yena bhagavā tenupasaṅkami.",
  "pli-tv-bu-vb-pc83:1.1.6_1": "Tena kho pana samayena aññataro upāsako bhagavantaṁ payirupāsanto nisinno hoti.",
  "pli-tv-bu-vb-pc83:1.1.7_0": "Addasā kho rājā pasenadi kosalo taṁ upāsakaṁ bhagavantaṁ payirupāsantaṁ nisinnaṁ.",
  "pli-tv-bu-vb-pc83:1.1.7_1": "Disvāna bhīto aṭṭhāsi.",
  "pli-tv-bu-vb-pc83:1.1.8_0": "Atha kho rañño pasenadissa kosalassa etadahosi—“nārahatāyaṁ puriso pāpo hotuṁ,",
  "pli-tv-bu-vb-pc83:1.1.8_1": "yathā bhagavantaṁ payirupāsatī”ti.",
  "pli-tv-bu-vb-pc83:1.1.8_2": "Yena bhagavā tenupasaṅkami;",
  "pli-tv-bu-vb-pc83:1.1.8_3": "upasaṅkamitvā bhagavantaṁ abhivādetvā ekamantaṁ nisīdi.",
  "pli-tv-bu-vb-pc83:1.1.9_0": "Atha kho so upāsako bhagavato gāravena rājānaṁ pasenadiṁ kosalaṁ neva abhivādesi na paccuṭṭhāsi.",
  "pli-tv-bu-vb-pc83:1.1.9_1": "Atha kho rājā pasenadi kosalo anattamano ahosi—“kathañhi nāmāyaṁ puriso mayi āgate neva abhivādessati na paccuṭṭhessatī”ti.",
  "pli-tv-bu-vb-pc83:1.1.10_0": "Atha kho bhagavā rājānaṁ pasenadiṁ kosalaṁ anattamanaṁ viditvā rājānaṁ pasenadiṁ kosalaṁ etadavoca—“eso kho, mahārāja,",
  "pli-tv-bu-vb-pc83:1.1.10_1": "upāsako bahussuto āgatāgamo kāmesu vītarāgo”ti.",
  "pli-tv-bu-vb-pc83:1.1.11_0": "Atha kho rañño pasenadissa kosalassa etadahosi—“nārahatāyaṁ upāsako orako hotuṁ,",
  "pli-tv-bu-vb-pc83:1.1.11_1": "bhagavāpi imassa vaṇṇaṁ bhāsatī”ti.",
  "pli-tv-bu-vb-pc83:1.1.12_0": "Taṁ upāsakaṁ etadavoca—“vadeyyāsi, upāsaka, yena attho”ti.",
  "pli-tv-bu-vb-pc83:1.1.13_0": "“Suṭṭhu, devā”ti.",
  "pli-tv-bu-vb-pc83:1.1.14_0": "Atha kho bhagavā rājānaṁ pasenadiṁ kosalaṁ dhammiyā kathāya sandassesi samādapesi samuttejesi sampahaṁsesi.",
  "pli-tv-bu-vb-pc83:1.1.14_1": "Atha kho rājā pasenadi kosalo bhagavatā dhammiyā kathāya sandassito samādapito samuttejito sampahaṁsito",
  "pli-tv-bu-vb-pc83:1.1.14_2": "uṭṭhāyāsanā bhagavantaṁ abhivādetvā padakkhiṇaṁ katvā pakkāmi.",
  "pli-tv-bu-vb-pc83:1.1.15_0": "Tena kho pana samayena rājā pasenadi kosalo uparipāsādavaragato hoti.",
  "pli-tv-bu-vb-pc83:1.1.15_1": "Addasā kho rājā pasenadi kosalo taṁ upāsakaṁ rathikāya chattapāṇiṁ gacchantaṁ.",
  "pli-tv-bu-vb-pc83:1.1.16_0": "Disvāna pakkosāpetvā etadavoca—“tvaṁ kira, upāsaka, bahussuto āgatāgamo.",
  "pli-tv-bu-vb-pc83:1.1.17_0": "Sādhu, upāsaka, amhākaṁ itthāgāraṁ dhammaṁ vācehī”ti.",
  "pli-tv-bu-vb-pc83:1.1.18_0": "“Yamahaṁ, deva, jānāmi ayyānaṁ vāhasā, ayyāva devassa itthāgāraṁ dhammaṁ vācessantī”ti.",
  "pli-tv-bu-vb-pc83:1.2.1_0": "Atha kho rājā pasenadi kosalo—“saccaṁ kho upāsako āhā”ti yena bhagavā tenupasaṅkami;",
  "pli-tv-bu-vb-pc83:1.2.1_1": "upasaṅkamitvā bhagavantaṁ abhivādetvā ekamantaṁ nisīdi.",
  "pli-tv-bu-vb-pc83:1.2.1_2": "Ekamantaṁ nisinno kho rājā pasenadi kosalo bhagavantaṁ etadavoca—",
  "pli-tv-bu-vb-pc83:1.2.2_0": "“sādhu, bhante, bhagavā ekaṁ bhikkhuṁ āṇāpetu yo amhākaṁ itthāgāraṁ dhammaṁ vācessatī”ti.",
  "pli-tv-bu-vb-pc83:1.2.3_0": "Atha kho bhagavā rājānaṁ pasenadiṁ kosalaṁ dhammiyā kathāya sandassesi …pe…",
  "pli-tv-bu-vb-pc83:1.2.3_1": "padakkhiṇaṁ katvā pakkāmi.",
  "pli-tv-bu-vb-pc83:1.2.4_0": "Atha kho bhagavā āyasmantaṁ ānandaṁ āmantesi—“tenahānanda, rañño itthāgāraṁ dhammaṁ vācehī”ti.",
  "pli-tv-bu-vb-pc83:1.2.5_0": "“Evaṁ,",
  "pli-tv-bu-vb-pc83:1.2.5_1": "bhante”ti kho āyasmā ānando bhagavato paṭissutvā kālena kālaṁ pavisitvā rañño itthāgāraṁ dhammaṁ vāceti.",
  "pli-tv-bu-vb-pc83:1.2.6_0": "Atha kho āyasmā ānando pubbaṇhasamayaṁ nivāsetvā pattacīvaramādāya yena rañño pasenadissa kosalassa nivesanaṁ tenupasaṅkami.",
  "pli-tv-bu-vb-pc83:1.2.7_0": "Tena kho pana samayena rājā pasenadi kosalo mallikāya deviyā saddhiṁ sayanagato hoti.",
  "pli-tv-bu-vb-pc83:1.2.8_0": "Addasā kho mallikā devī āyasmantaṁ ānandaṁ dūratova āgacchantaṁ.",
  "pli-tv-bu-vb-pc83:1.2.8_1": "Disvāna sahasā vuṭṭhāsi;",
  "pli-tv-bu-vb-pc83:1.2.8_2": "pītakamaṭṭhaṁ dussaṁ pabhassittha.",
  "pli-tv-bu-vb-pc83:1.2.9_0": "Atha kho āyasmā ānando tatova paṭinivattitvā ārāmaṁ gantvā bhikkhūnaṁ etamatthaṁ ārocesi.",
  "pli-tv-bu-vb-pc83:1.2.10_0": "Ye te bhikkhū appicchā …pe… te ujjhāyanti khiyyanti vipācenti—",
  "pli-tv-bu-vb-pc83:1.2.11_0": "“kathañhi nāma āyasmā ānando pubbe appaṭisaṁvidito rañño antepuraṁ pavisissatī”ti …pe…",
  "pli-tv-bu-vb-pc83:1.2.12_0": "“saccaṁ kira tvaṁ, ānanda, pubbe appaṭisaṁvidito rañño antepuraṁ pavisasī”ti?",
  "pli-tv-bu-vb-pc83:1.2.13_0": "“Saccaṁ, bhagavā”ti.",
  "pli-tv-bu-vb-pc83:1.2.14_0": "Vigarahi buddho bhagavā …pe…",
  "pli-tv-bu-vb-pc83:1.2.15_0": "kathañhi nāma tvaṁ, ānanda, pubbe appaṭisaṁvidito rañño antepuraṁ pavisissasi.",
  "pli-tv-bu-vb-pc83:1.2.16_0": "Netaṁ, ānanda, appasannānaṁ vā pasādāya …pe…",
  "pli-tv-bu-vb-pc83:1.2.17_0": "vigarahitvā …pe…",
  "pli-tv-bu-vb-pc83:1.2.18_0": "dhammiṁ kathaṁ katvā bhikkhū āmantesi—",
  "pli-tv-bu-vb-pc83:1.3.1_0": "“Dasayime, bhikkhave, ādīnavā rājantepurappavesane.",
  "pli-tv-bu-vb-pc83:1.3.2_0": "Katame dasa?",
  "pli-tv-bu-vb-pc83:1.3.3_0": "Idha, bhikkhave, rājā mahesiyā saddhiṁ nisinno hoti, tattha bhikkhu pavisati.",
  "pli-tv-bu-vb-pc83:1.3.4_0": "Mahesī vā bhikkhuṁ disvā sitaṁ pātukaroti.",
  "pli-tv-bu-vb-pc83:1.3.5_0": "Bhikkhu vā mahesiṁ disvā sitaṁ pātukaroti.",
  "pli-tv-bu-vb-pc83:1.3.6_0": "Tattha rañño evaṁ hoti—",
  "pli-tv-bu-vb-pc83:1.3.7_0": "‘addhā imesaṁ kataṁ vā karissanti vā’ti.",
  "pli-tv-bu-vb-pc83:1.3.8_0": "Ayaṁ, bhikkhave, paṭhamo ādīnavo rājantepurappavesane.",
  "pli-tv-bu-vb-pc83:1.3.9_0": "Puna caparaṁ, bhikkhave, rājā bahukicco bahukaraṇīyo.",
  "pli-tv-bu-vb-pc83:1.3.10_0": "Aññataraṁ itthiṁ gantvā nassarati.",
  "pli-tv-bu-vb-pc83:1.3.11_0": "Sā tena gabbhaṁ gaṇhi.",
  "pli-tv-bu-vb-pc83:1.3.12_0": "Tattha rañño evaṁ hoti—",
  "pli-tv-bu-vb-pc83:1.3.13_0": "‘na kho idha añño koci pavisati aññatra pabbajitena.",
  "pli-tv-bu-vb-pc83:1.3.14_0": "Siyā nu kho pabbajitassa kamman’ti.",
  "pli-tv-bu-vb-pc83:1.3.15_0": "Ayaṁ, bhikkhave, dutiyo ādīnavo rājantepurappavesane.",
  "pli-tv-bu-vb-pc83:1.3.16_0": "Puna caparaṁ, bhikkhave, rañño antepure aññataraṁ ratanaṁ nassati.",
  "pli-tv-bu-vb-pc83:1.3.17_0": "Tattha rañño evaṁ hoti—",
  "pli-tv-bu-vb-pc83:1.3.18_0": "‘na kho idha añño koci pavisati aññatra pabbajitena.",
  "pli-tv-bu-vb-pc83:1.3.19_0": "Siyā nu kho pabbajitassa kamman’ti.",
  "pli-tv-bu-vb-pc83:1.3.20_0": "Ayaṁ, bhikkhave, tatiyo ādīnavo rājantepurappavesane.",
  "pli-tv-bu-vb-pc83:1.3.21_0": "Puna caparaṁ, bhikkhave, rañño antepure abbhantarā guyhamantā bahiddhā sambhedaṁ gacchanti.",
  "pli-tv-bu-vb-pc83:1.3.22_0": "Tattha rañño evaṁ hoti—",
  "pli-tv-bu-vb-pc83:1.3.23_0": "‘na kho idha añño koci pavisati aññatra pabbajitena.",
  "pli-tv-bu-vb-pc83:1.3.24_0": "Siyā nu kho pabbajitassa kamman’ti.",
  "pli-tv-bu-vb-pc83:1.3.25_0": "Ayaṁ, bhikkhave, catuttho ādīnavo rājantepurappavesane.",
  "pli-tv-bu-vb-pc83:1.3.26_0": "Puna caparaṁ, bhikkhave, rañño antepure putto vā pitaraṁ pattheti pitā vā puttaṁ pattheti.",
  "pli-tv-bu-vb-pc83:1.3.27_0": "Tesaṁ evaṁ hoti—",
  "pli-tv-bu-vb-pc83:1.3.28_0": "‘na kho idha añño koci pavisati aññatra pabbajitena.",
  "pli-tv-bu-vb-pc83:1.3.29_0": "Siyā nu kho pabbajitassa kamman’ti.",
  "pli-tv-bu-vb-pc83:1.3.30_0": "Ayaṁ, bhikkhave, pañcamo ādīnavo rājantepurappavesane.",
  "pli-tv-bu-vb-pc83:1.3.31_0": "Puna caparaṁ, bhikkhave, rājā nīcaṭṭhāniyaṁ ucce ṭhāne ṭhapeti.",
  "pli-tv-bu-vb-pc83:1.3.32_0": "Yesaṁ taṁ amanāpaṁ tesaṁ evaṁ hoti—",
  "pli-tv-bu-vb-pc83:1.3.33_0": "‘rājā kho pabbajitena saṁsaṭṭho.",
  "pli-tv-bu-vb-pc83:1.3.34_0": "Siyā nu kho pabbajitassa kamman’ti.",
  "pli-tv-bu-vb-pc83:1.3.35_0": "Ayaṁ, bhikkhave, chaṭṭho ādīnavo, rājantepurappavesane.",
  "pli-tv-bu-vb-pc83:1.3.36_0": "Puna caparaṁ, bhikkhave, rājā uccaṭṭhāniyaṁ nīce ṭhāne ṭhapeti.",
  "pli-tv-bu-vb-pc83:1.3.37_0": "Yesaṁ taṁ amanāpaṁ tesaṁ evaṁ hoti—",
  "pli-tv-bu-vb-pc83:1.3.38_0": "‘rājā kho pabbajitena saṁsaṭṭho.",
  "pli-tv-bu-vb-pc83:1.3.39_0": "Siyā nu kho pabbajitassa kamman’ti.",
  "pli-tv-bu-vb-pc83:1.3.40_0": "Ayaṁ, bhikkhave, sattamo ādīnavo rājantepurappavesane.",
  "pli-tv-bu-vb-pc83:1.3.41_0": "Puna caparaṁ, bhikkhave, rājā akāle senaṁ uyyojeti.",
  "pli-tv-bu-vb-pc83:1.3.42_0": "Yesaṁ taṁ amanāpaṁ tesaṁ evaṁ hoti—",
  "pli-tv-bu-vb-pc83:1.3.43_0": "‘rājā kho pabbajitena saṁsaṭṭho.",
  "pli-tv-bu-vb-pc83:1.3.44_0": "Siyā nu kho pabbajitassa kamman’ti.",
  "pli-tv-bu-vb-pc83:1.3.45_0": "Ayaṁ, bhikkhave, aṭṭhamo ādīnavo rājantepurappavesane.",
  "pli-tv-bu-vb-pc83:1.3.46_0": "Puna caparaṁ, bhikkhave, rājā kāle senaṁ uyyojetvā antarāmaggato nivattāpeti.",
  "pli-tv-bu-vb-pc83:1.3.47_0": "Yesaṁ taṁ amanāpaṁ tesaṁ evaṁ hoti—",
  "pli-tv-bu-vb-pc83:1.3.48_0": "‘rājā kho pabbajitena saṁsaṭṭho.",
  "pli-tv-bu-vb-pc83:1.3.49_0": "Siyā nu kho pabbajitassa kamman’ti.",
  "pli-tv-bu-vb-pc83:1.3.50_0": "Ayaṁ, bhikkhave, navamo ādīnavo rājantepurappavesane.",
  "pli-tv-bu-vb-pc83:1.3.51_0": "Puna caparaṁ,",
  "pli-tv-bu-vb-pc83:1.3.51_1": "bhikkhave,",
  "pli-tv-bu-vb-pc83:1.3.51_2": "rañño rājantepuraṁ hatthisammaddaṁ assasammaddaṁ rathasammaddaṁ rajanīyāni rūpasaddagandharasaphoṭṭhabbāni,",
  "pli-tv-bu-vb-pc83:1.3.51_3": "yāni na pabbajitassa sāruppāni.",
  "pli-tv-bu-vb-pc83:1.3.52_0": "Ayaṁ, bhikkhave, dasamo ādīnavo rājantepurappavesane.",
  "pli-tv-bu-vb-pc83:1.3.53_0": "Ime kho, bhikkhave, dasa ādīnavā rājantepurappavesane”ti.",
  "pli-tv-bu-vb-pc83:1.3.54_0": "Atha kho bhagavā āyasmantaṁ ānandaṁ anekapariyāyena vigarahitvā dubbharatāya …pe…",
  "pli-tv-bu-vb-pc83:1.3.55_0": "evañca pana, bhikkhave, imaṁ sikkhāpadaṁ uddiseyyātha—",
  "pli-tv-bu-vb-pc83:1.3.56.1_0": "“Yo pana bhikkhu rañño khattiyassa muddhāvasittassa anikkhantarājake aniggataratanake pubbe appaṭisaṁvidito indakhīlaṁ atikkāmeyya,",
  "pli-tv-bu-vb-pc83:1.3.56.1_1": "pācittiyan”ti.",
  "pli-tv-bu-vb-pc83:2.1.1_0": "Yo panāti",
  "pli-tv-bu-vb-pc83:2.1.2_0": "yo yādiso …pe…",
  "pli-tv-bu-vb-pc83:2.1.3_0": "bhikkhūti",
  "pli-tv-bu-vb-pc83:2.1.4_0": "…pe… ayaṁ imasmiṁ atthe adhippeto bhikkhūti.",
  "pli-tv-bu-vb-pc83:2.1.5_0": "Khattiyo nāma",
  "pli-tv-bu-vb-pc83:2.1.6_0": "ubhato sujāto hoti,",
  "pli-tv-bu-vb-pc83:2.1.6_1": "mātito ca pitito ca saṁsuddhagahaṇiko,",
  "pli-tv-bu-vb-pc83:2.1.6_2": "yāva sattamā pitāmahayugā akkhitto anupakuṭṭho jātivādena.",
  "pli-tv-bu-vb-pc83:2.1.7_0": "Muddhāvasitto nāma",
  "pli-tv-bu-vb-pc83:2.1.8_0": "khattiyābhisekena abhisitto hoti.",
  "pli-tv-bu-vb-pc83:2.1.9_0": "Anikkhantarājaketi",
  "pli-tv-bu-vb-pc83:2.1.10_0": "rājā sayanigharā anikkhanto hoti.",
  "pli-tv-bu-vb-pc83:2.1.11_0": "Aniggataratanaketi",
  "pli-tv-bu-vb-pc83:2.1.12_0": "mahesī sayanigharā anikkhantā hoti, ubho vā anikkhantā honti.",
  "pli-tv-bu-vb-pc83:2.1.13_0": "Pubbe appaṭisaṁviditoti",
  "pli-tv-bu-vb-pc83:2.1.14_0": "pubbe anāmantetvā.",
  "pli-tv-bu-vb-pc83:2.1.15_0": "Indakhīlo nāma",
  "pli-tv-bu-vb-pc83:2.1.16_0": "sayanigharassa ummāro vuccati.",
  "pli-tv-bu-vb-pc83:2.1.17_0": "Sayanigharaṁ nāma",
  "pli-tv-bu-vb-pc83:2.1.18_0": "yattha katthaci rañño sayanaṁ paññattaṁ hoti, antamaso sāṇipākāraparikkhittampi.",
  "pli-tv-bu-vb-pc83:2.1.19_0": "Indakhīlaṁ atikkāmeyyāti",
  "pli-tv-bu-vb-pc83:2.1.20_0": "paṭhamaṁ pādaṁ ummāraṁ atikkāmeti, āpatti dukkaṭassa.",
  "pli-tv-bu-vb-pc83:2.1.21_0": "Dutiyaṁ pādaṁ atikkāmeti, āpatti pācittiyassa.",
  "pli-tv-bu-vb-pc83:2.2.1_0": "Appaṭisaṁvidite appaṭisaṁviditasaññī indakhīlaṁ atikkāmeti, āpatti pācittiyassa.",
  "pli-tv-bu-vb-pc83:2.2.2_0": "Appaṭisaṁvidite vematiko indakhīlaṁ atikkāmeti, āpatti pācittiyassa.",
  "pli-tv-bu-vb-pc83:2.2.3_0": "Appaṭisaṁvidite paṭisaṁviditasaññī indakhīlaṁ atikkāmeti, āpatti pācittiyassa.",
  "pli-tv-bu-vb-pc83:2.2.4_0": "Paṭisaṁvidite appaṭisaṁviditasaññī, āpatti dukkaṭassa.",
  "pli-tv-bu-vb-pc83:2.2.5_0": "Paṭisaṁvidite vematiko, āpatti dukkaṭassa.",
  "pli-tv-bu-vb-pc83:2.2.6_0": "Paṭisaṁvidite paṭisaṁviditasaññī, anāpatti.",
  "pli-tv-bu-vb-pc83:2.3.1_0": "Anāpatti—",
  "pli-tv-bu-vb-pc83:2.3.2_0": "paṭisaṁvidite,",
  "pli-tv-bu-vb-pc83:2.3.3_0": "na khattiyo hoti,",
  "pli-tv-bu-vb-pc83:2.3.4_0": "na khattiyābhisekena abhisitto hoti,",
  "pli-tv-bu-vb-pc83:2.3.5_0": "rājā sayanigharā nikkhanto hoti,",
  "pli-tv-bu-vb-pc83:2.3.6_0": "mahesī sayanigharā nikkhantā hoti,",
  "pli-tv-bu-vb-pc83:2.3.7_0": "ubho vā nikkhantā honti,",
  "pli-tv-bu-vb-pc83:2.3.8_0": "na sayanighare,",
  "pli-tv-bu-vb-pc83:2.3.9_0": "ummattakassa,",
  "pli-tv-bu-vb-pc83:2.3.10_0": "ādikammikassāti.",
  "pli-tv-bu-vb-pc83:2.3.11_0": "Antepurasikkhāpadaṁ niṭṭhitaṁ paṭhamaṁ."
}