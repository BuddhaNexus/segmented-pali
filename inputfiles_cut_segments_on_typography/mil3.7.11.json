{
  "mil3.7.11:0.1_0": "Milindapañha",
  "mil3.7.11:0.2_0": "Arūpadhammavavatthānavagga",
  "mil3.7.11:0.3_0": "11. Assāsapassāsanirodhapañha",
  "mil3.7.11:1.1_0": "Rājā āha—",
  "mil3.7.11:1.2_0": "“bhante nāgasena, tumhe evaṁ bhaṇatha—",
  "mil3.7.11:1.3_0": "‘sakkā assāsapassāse nirodhetun’”ti?",
  "mil3.7.11:1.4_0": "“Āma, mahārāja, sakkā assāsapassāse nirodhetun”ti.",
  "mil3.7.11:1.5_0": "“Kathaṁ, bhante nāgasena, sakkā assāsapassāse nirodhetun”ti.",
  "mil3.7.11:1.6_0": "“Taṁ kiṁ maññasi, mahārāja, sutapubbo te koci kākacchamāno”ti.",
  "mil3.7.11:1.7_0": "“Āma, bhante, sutapubbo”ti.",
  "mil3.7.11:1.8_0": "“Kiṁ nu kho, mahārāja, so saddo kāye namite virameyyā”ti.",
  "mil3.7.11:1.9_0": "“Āma, bhante, virameyyā”ti.",
  "mil3.7.11:1.10_0": "“So hi nāma, mahārāja,",
  "mil3.7.11:1.10_1": "saddo abhāvitakāyassa abhāvitasīlassa abhāvitacittassa abhāvitapaññassa kāye namite viramissati,",
  "mil3.7.11:1.10_2": "kiṁ pana bhāvitakāyassa bhāvitasīlassa bhāvitacittassa bhāvitapaññassa catutthajjhānaṁ samāpannassa assāsapassāsā na nirujjhissantī”ti.",
  "mil3.7.11:2.1_0": "“Kallosi, bhante nāgasenā”ti.",
  "mil3.7.11:3.1_0": "Assāsapassāsanirodhapañho ekādasamo."
}