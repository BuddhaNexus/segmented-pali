{
  "tika-abh02t8:0_0": "9. Iddhipādavibhaṅgo",
  "tika-abh02t8:1_0": "1. Suttantabhājanīyavaṇṇanā",
  "tika-abh02t8:2_0": "431.Iddhi-",
  "tika-abh02t8:2_1": "saddassa paṭhamo kattuattho,",
  "tika-abh02t8:2_2": "dutiyo karaṇattho vutto, pāda-",
  "tika-abh02t8:2_3": "saddassa eko karaṇamevattho vutto.",
  "tika-abh02t8:2_4": "Pajjitabbāva iddhi vuttā,",
  "tika-abh02t8:2_5": "na ca ijjhantī pajjitabbā ca iddhi pajjanakaraṇena pādena samānādhikaraṇā hotīti “paṭhamenatthena iddhi eva pādo iddhipādo”ti na sakkā vattuṁ,",
  "tika-abh02t8:2_6": "tathā iddhikiriyākaraṇena sādhetabbā ca vuddhisaṅkhātā iddhi pajjanakiriyākaraṇena pajjitabbāti dvinnaṁ",
  "tika-abh02t8:2_7": "karaṇānaṁ na asamānādhikaraṇatā sambhavatīti “dutiyenatthena iddhiyā pādo iddhipādo”ti ca na sakkā vattuṁ,",
  "tika-abh02t8:2_8": "tasmā paṭhamenatthena iddhiyā pādo iddhipādo,",
  "tika-abh02t8:2_9": "dutiyenatthena iddhi eva pādo iddhipādoti evaṁ yojanā yujjati.",
  "tika-abh02t8:3_0": "“Chandaṁ ce…pe…",
  "tika-abh02t8:3_1": "ayaṁ vuccati chandasamādhī”ti imāya pāḷiyā chandādhipati samādhi chandasamādhīti adhipati-",
  "tika-abh02t8:3_2": "saddalopaṁ katvā samāso vuttoti viññāyati, adhipati-",
  "tika-abh02t8:3_3": "saddatthadassanavasena pana “chandahetuko chandādhiko vā samādhi chandasamādhī”ti aṭṭhakathāyaṁ vuttanti veditabbaṁ.",
  "tika-abh02t8:3_4": "Padhānabhūtāti vīriyabhūtāti keci vadanti.",
  "tika-abh02t8:3_5": "Saṅkhatasaṅkhārādinivattanatthañhi padhānaggahaṇanti.",
  "tika-abh02t8:3_6": "Atha vā taṁ taṁ visesaṁ saṅkharotīti saṅkhāro,",
  "tika-abh02t8:3_7": "sabbaṁ vīriyaṁ.",
  "tika-abh02t8:3_8": "Tattha catukiccasādhakato aññassa nivattanatthaṁ padhānaggahaṇanti padhānabhūtā seṭṭhabhūtāti attho.",
  "tika-abh02t8:3_9": "Catubbidhassa pana vīriyassa adhippetattā bahuvacananiddeso kato.",
  "tika-abh02t8:3_10": "Adhiṭṭhānaṭṭhenāti duvidhatthāyapi iddhiyā adhiṭṭhānatthena.",
  "tika-abh02t8:3_11": "Pādabhūtanti iminā visuṁ samāsayojanāvasena pana yo pubbe iddhipādattho pāda-",
  "tika-abh02t8:3_12": "saddassa upāyatthataṁ gahetvā yathāyutto vutto,",
  "tika-abh02t8:3_13": "so vakkhamānānaṁ paṭilābhapubbabhāgānaṁ kattukaraṇiddhibhāvaṁ,",
  "tika-abh02t8:3_14": "uttaracūḷabhājanīye vā vuttehi chandādīhi iddhipādehi sādhetabbāya iddhiyā kattiddhibhāvaṁ,",
  "tika-abh02t8:3_15": "chandādīnañca karaṇiddhibhāvaṁ sandhāya vuttoti veditabbo.",
  "tika-abh02t8:4_0": "Vīriyiddhipādaniddese “vīriyasamādhipadhānasaṅkhārasamannāgata”nti dvikkhattuṁ vīriyaṁ āgataṁ.",
  "tika-abh02t8:4_1": "Tattha purimaṁ samādhivisesanaṁ “vīriyādhipati samādhi vīriyasamādhī”ti,",
  "tika-abh02t8:4_2": "dutiyaṁ samannāgamaṅgadassanaṁ.",
  "tika-abh02t8:4_3": "Dveyeva hi sabbattha samannāgamaṅgāni samādhi padhānasaṅkhāro ca,",
  "tika-abh02t8:4_4": "chandādayo samādhivisesanāni,",
  "tika-abh02t8:4_5": "padhānasaṅkhāro pana padhānavacaneneva visesito,",
  "tika-abh02t8:4_6": "na chandādīhīti na idha vīriyādhipatitā padhānasaṅkhārassa vuttā hoti.",
  "tika-abh02t8:4_7": "Vīriyañca samādhiṁ visesetvā ṭhitameva samannāgamaṅgavasena padhānasaṅkhāravacanena vuttanti nāpi dvīhi vīriyehi samannāgamo vutto hotīti.",
  "tika-abh02t8:4_8": "Yasmā pana chandādīhi visiṭṭho samādhi,",
  "tika-abh02t8:4_9": "tathā visiṭṭheneva ca tena sampayutto padhānasaṅkhāro sesadhammā ca,",
  "tika-abh02t8:4_10": "tasmā samādhivisesanānaṁ vasena cattāro iddhipādā vuttā.",
  "tika-abh02t8:4_11": "Visesanabhāvo ca chandādīnaṁ taṁtaṁavassayanavasena hotīti “chandasamādhi…pe…",
  "tika-abh02t8:4_12": "iddhipāda”nti ettha nissayatthepi pāda-",
  "tika-abh02t8:4_13": "sadde upāyatthena chandādīnaṁ iddhipādatā vuttā hoti.",
  "tika-abh02t8:4_14": "Teneva uttaracūḷabhājanīye “cattāro iddhipādā chandiddhipādo”tiādinā chandādīnameva iddhipādatā vuttā.",
  "tika-abh02t8:4_15": "Pañhapucchake ca “cattāro iddhipādā idha bhikkhu chandasamādhī”tiādināva uddesaṁ katvāpi puna chandādīnaṁyeva kusalādibhāvo vibhattoti.",
  "tika-abh02t8:4_16": "Upāyiddhipādadassanatthameva hi nissayiddhipādadassanaṁ kataṁ,",
  "tika-abh02t8:4_17": "aññathā catubbidhatā na hotīti ayamettha pāḷivasena atthavinicchayo veditabbo.",
  "tika-abh02t8:5_0": "433.Rathadhureti rathassa purato.",
  "tika-abh02t8:5_1": "Hīnajātiko caṇḍālo upaṭṭhānādiguṇayogepi senāpatiṭṭhānādīni na labhatīti āha “jātiṁ sodhetvā…pe…",
  "tika-abh02t8:5_2": "jātiṁ avassayatī”ti.",
  "tika-abh02t8:5_3": "Amantanīyoti hitāhitamantane na araho.",
  "tika-abh02t8:6_0": "Raṭṭhapālatthero chande sati kathaṁ nānujānissantīti sattapi bhattāni abhuñjitvā mātāpitaro anujānāpetvā",
  "tika-abh02t8:6_1": "pabbajitvā chandameva avassāya lokuttaradhammaṁ nibbattesīti āha “raṭṭhapālatthero viyā”ti.",
  "tika-abh02t8:7_0": "Mogharājatthero vīmaṁsaṁ avassayīti tassa bhagavā “suññato lokaṁ avekkhassū”ti suññatākathaṁ kathesi,",
  "tika-abh02t8:7_1": "paññānissitamānaniggahatthañca dvikkhattuṁ pucchito pañhaṁ na kathesi.",
  "tika-abh02t8:7_2": "Tattha punappunaṁ chanduppādanaṁ tosanaṁ viya hotīti chandassa upaṭṭhānasadisatā vuttā,",
  "tika-abh02t8:7_3": "thāmabhāvato vīriyassa sūrattasadisatā,",
  "tika-abh02t8:7_4": "“chadvārādhipati rājā”ti vacanato pubbaṅgamattā cittassa visiṭṭhajātisadisatā.",
  "tika-abh02t8:8_0": "Abhedatoti chandādike tayo tayo dhamme sampiṇḍetvā,",
  "tika-abh02t8:8_1": "iddhiiddhipāde amissetvā vā kathananti attho.",
  "tika-abh02t8:8_2": "Tattha chandavīriyādayo visesena ijjhanti etāyāti iddhīti vuccanti,",
  "tika-abh02t8:8_3": "ijjhatīti iddhīti avisesena samādhipadhānasaṅkhārāpīti.",
  "tika-abh02t8:9_0": "Chandiddhipādasamādhiddhipādādayo visiṭṭhā,",
  "tika-abh02t8:9_1": "pādo sabbiddhīnaṁ sādhāraṇattā avisiṭṭho,",
  "tika-abh02t8:9_2": "tasmā visiṭṭhesveva pavesaṁ avatvā avisiṭṭhe ca pavesaṁ vattuṁ yuttanti dassetuṁ sabbattha “pāde patiṭṭhātipi vattuṁ vaṭṭatī”ti āha.",
  "tika-abh02t8:9_3": "Tatthevāti chandasamādhipadhānasaṅkhāraiddhipādesu,",
  "tika-abh02t8:9_4": "catūsu chandādikesvevāti attho.",
  "tika-abh02t8:9_5": "“Chandavato ko samādhi na ijjhissatī”ti samādhibhāvanāmukhena bhāvitā samādhibhāvitā.",
  "tika-abh02t8:10_0": "Ettha panāti bhedakathāyaṁ abhedakathanato abhinavaṁ natthīti attho.",
  "tika-abh02t8:10_1": "Ye hi tayo dhammā abhedakathāyaṁ iddhiiddhipādotveva vuttā,",
  "tika-abh02t8:10_2": "te eva bhedakathāyaṁ iddhīpi honti iddhipādāpi,",
  "tika-abh02t8:10_3": "sesā iddhipādā evāti evaṁ abhinavābhāvaṁ dassento “chando samādhī”tiādimāha.",
  "tika-abh02t8:10_4": "Ime hi tayo…pe… na vinā,",
  "tika-abh02t8:10_5": "tasmā sesā sampayuttakā cattāro khandhā tesaṁ tiṇṇaṁ ijjhanena iddhi nāma bhaveyyuṁ,",
  "tika-abh02t8:10_6": "na attano sabhāvenāti te iddhipādā eva honti,",
  "tika-abh02t8:10_7": "na iddhīti evamidaṁ purimassa kāraṇabhāvena vuttanti veditabbaṁ.",
  "tika-abh02t8:10_8": "Atha vā tiṇṇaṁ iddhitā iddhipādatā ca vuttā,",
  "tika-abh02t8:10_9": "sesānañca iddhipādatāva,",
  "tika-abh02t8:10_10": "taṁ sabbaṁ sādhetuṁ “ime hi tayo…pe…",
  "tika-abh02t8:10_11": "na vinā”ti āha.",
  "tika-abh02t8:10_12": "Tena yasmā ijjhanti,",
  "tika-abh02t8:10_13": "tasmā iddhi.",
  "tika-abh02t8:10_14": "Ijjhamānā ca yasmā sampayuttakehi saheva ijjhanti, na vinā,",
  "tika-abh02t8:10_15": "tasmā sampayuttakā iddhipādā,",
  "tika-abh02t8:10_16": "tadantogadhattā pana te tayo dhammā iddhipādāpi hontīti dasseti.",
  "tika-abh02t8:10_17": "Sampayuttakānampi pana khandhānaṁ iddhibhāvapariyāyo atthīti dassetuṁ “sampayuttakā panā”tiādimāha.",
  "tika-abh02t8:10_18": "Catūsu khandhesu ekadesassa iddhitā,",
  "tika-abh02t8:10_19": "catunnampi “iddhiyā pādo iddhipādo”ti iminā atthena iddhipādatā,",
  "tika-abh02t8:10_20": "punapi catunnaṁ khandhānaṁ “iddhi eva pādo iddhipādo”ti iminā atthena iddhipādatā ca dassitā,",
  "tika-abh02t8:10_21": "na aññassāti katvā āha “na aññassakassaci adhivacana”nti.",
  "tika-abh02t8:10_22": "Iminā “iddhi nāma anipphannā”ti idaṁ vādaṁ paṭisedheti.",
  "tika-abh02t8:11_0": "Paṭilābhapubbabhāgānaṁ paṭilābhasseva ca iddhiiddhipādatāvacanaṁ apubbanti katvā pucchati “kenaṭṭhena iddhi,",
  "tika-abh02t8:11_1": "kenaṭṭhena pādo”ti.",
  "tika-abh02t8:11_2": "Paṭilābho pubbabhāgo cāti vacanaseso.",
  "tika-abh02t8:11_3": "Upāyo ca upāyabhāveneva attano phalassa patiṭṭhā hotīti āha “patiṭṭhānaṭṭheneva pādo”ti.",
  "tika-abh02t8:11_4": "Chandoyeva…pe…",
  "tika-abh02t8:11_5": "vīmaṁsāva vīmaṁsiddhipādoti kathitaṁ,",
  "tika-abh02t8:11_6": "tasmā na cattāro khandhā iddhiyā samānakālikā nānākkhaṇikā vā iddhipādā,",
  "tika-abh02t8:11_7": "jeṭṭhakabhūtā pana chandādayo eva sabbattha iddhipādāti ayameva tesaṁ aṭṭhakathācariyānaṁ adhippāyo.",
  "tika-abh02t8:11_8": "Suttantabhājanīye hi abhidhammabhājanīye ca samādhivisesanavasena dassitānaṁ upāyabhūtānaṁ iddhipādānaṁ",
  "tika-abh02t8:11_9": "pākaṭakaraṇatthaṁ uttaracūḷabhājanīyaṁ vuttanti.",
  "tika-abh02t8:11_10": "Kecīti uttaravihāravāsitherā kira.",
  "tika-abh02t8:12_0": "Suttantabhājanīyavaṇṇanā niṭṭhitā.",
  "tika-abh02t8:13_0": "2. Abhidhammabhājanīyavaṇṇanā",
  "tika-abh02t8:14_0": "444.",
  "tika-abh02t8:14_1": "Abhidhammabhājanīye “iddhipādoti tathābhūtassa phasso…pe…",
  "tika-abh02t8:14_2": "paggāho avikkhepo”ti iddhiiddhipādatthadassanatthaṁ paggāhāvikkhepā vuttā,",
  "tika-abh02t8:14_3": "cittapaññā ca saṅkhipitvāti.",
  "tika-abh02t8:14_4": "Cattāri nayasahassāni vibhattānīti idaṁ sādhipativārānaṁ paripuṇṇānaṁ abhāvā vicāretabbaṁ.",
  "tika-abh02t8:14_5": "Na hi adhipatīnaṁ adhipatayo vijjanti,",
  "tika-abh02t8:14_6": "ekekasmiṁ pana iddhipādaniddese ekeko adhipativāro labbhatīti soḷasa soḷasa nayasatāni labbhanti.",
  "tika-abh02t8:15_0": "Abhidhammabhājanīyavaṇṇanā niṭṭhitā.",
  "tika-abh02t8:16_0": "3. Pañhapucchakavaṇṇanā",
  "tika-abh02t8:17_0": "Nanu ca cattāropi adhipatayo ekakkhaṇe labbhanti,",
  "tika-abh02t8:17_1": "aññamaññassa pana adhipatayo na bhavanti “cattāro iddhipādā na maggādhipatino”ti vuttattā.",
  "tika-abh02t8:17_2": "Rājaputtopamāpi hi etamatthaṁ dīpetīti? Na,",
  "tika-abh02t8:17_3": "ekakkhaṇe dutiyassa adhipatino abhāvato eva,",
  "tika-abh02t8:17_4": "“na maggādhipatino”ti vuttattā rājaputtopamā adhipatiṁ na karontīti imamevatthaṁ dīpeti,",
  "tika-abh02t8:17_5": "na adhipatīnaṁ sahabhāvaṁ.",
  "tika-abh02t8:17_6": "Taṁ kathaṁ jānitabbanti?",
  "tika-abh02t8:17_7": "Paṭikkhittattā.",
  "tika-abh02t8:17_8": "Adhipatipaccayaniddese hi aṭṭhakathāyaṁ vuttā “kasmā pana yathā hetupaccayaniddese ‘hetū hetusampayuttakāna’nti vuttaṁ,",
  "tika-abh02t8:17_9": "evamidha ‘adhipatī adhipatisampayuttakāna’nti avatvā ‘chandādhipati chandasampayuttakāna’ntiādinā nayena desanā katāti?",
  "tika-abh02t8:17_10": "Ekakkhaṇe abhāvato”ti.",
  "tika-abh02t8:17_11": "Sati ca catunnaṁ adhipatīnaṁ sahabhāve “ariyamaggasamaṅgissa vīmaṁsādhipateyyaṁ maggaṁ bhāventassā”ti",
  "tika-abh02t8:17_12": "visesanaṁ na kattabbaṁ siyā avīmaṁsādhipatikassa maggassa abhāvā.",
  "tika-abh02t8:17_13": "Chandādīnaṁ aññamaññādhipatikaraṇabhāve ca “vīmaṁsaṁ ṭhapetvā taṁsampayutto”tiādinā chandādīnaṁ vīmaṁsādhipatikattavacanaṁ na vattabbaṁ siyā.",
  "tika-abh02t8:17_14": "Tathā “cattāro ariyamaggā siyā maggādhipatino,",
  "tika-abh02t8:17_15": "siyā na vattabbā maggādhipatino”ti evamādīhipi adhipatīnaṁ sahabhāvo paṭikkhitto evāti.",
  "tika-abh02t8:18_0": "Pañhapucchakavaṇṇanā niṭṭhitā.",
  "tika-abh02t8:19_0": "Iddhipādavibhaṅgavaṇṇanā niṭṭhitā."
}