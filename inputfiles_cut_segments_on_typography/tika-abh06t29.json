{
  "tika-abh06t29:0_0": "3. Tatiyo paricchedo",
  "tika-abh06t29:1_0": "Bhedasaṅgahavibhāgo",
  "tika-abh06t29:2_0": "123.",
  "tika-abh06t29:3_0": "Evaṁ bhedasabhāvesu, tesveva puna saṅgahaṁ;",
  "tika-abh06t29:4_0": "Sabhāvatthavisesehi, pavakkhāmi ito paraṁ.",
  "tika-abh06t29:5_0": "124.",
  "tika-abh06t29:6_0": "Asādhāraṇañāṇehi, satthā vatthuvivecako;",
  "tika-abh06t29:7_0": "Saṅgahetvā sabhāgehi, dhamme dassesi cakkhumā.",
  "tika-abh06t29:8_0": "125.",
  "tika-abh06t29:9_0": "Diṭṭhibhinivesaṭṭhena, yathābhūtasabhāvato;",
  "tika-abh06t29:10_0": "Paramāmasaticcekā, parāmāsoti bhāsitā.",
  "tika-abh06t29:11_0": "126.",
  "tika-abh06t29:12_0": "Kilesāsucibhāvena, vaṇassāvaraso viya;",
  "tika-abh06t29:13_0": "Ālimpantāva santānaṁ, savantīti pakāsitā.",
  "tika-abh06t29:14_0": "127.",
  "tika-abh06t29:15_0": "Kāmataṇhā bhavataṇhā, diṭṭhāvijjāti āsavā;",
  "tika-abh06t29:16_0": "Cattāro āsavaṭṭhena, tayo dhammā sabhāvato.",
  "tika-abh06t29:17_0": "128.",
  "tika-abh06t29:18_0": "Etevo ghāti vuttāva, dvārālambābhivāhino;",
  "tika-abh06t29:19_0": "Ottharitvā parābhūte, harantā pāṇino bhave.",
  "tika-abh06t29:20_0": "129.",
  "tika-abh06t29:21_0": "Yogāti cāhu te eva, pāṇino bhavayantake;",
  "tika-abh06t29:22_0": "Dvārālambābhisambandhā, yantabandhāva yojitā.",
  "tika-abh06t29:23_0": "130.",
  "tika-abh06t29:24_0": "Santānamadhigaṇhantā, māluvāva mahātaruṁ;",
  "tika-abh06t29:25_0": "Gaṇhantā daḷhamālambaṁ, maṇḍūkamiva pannago.",
  "tika-abh06t29:26_0": "131.",
  "tika-abh06t29:27_0": "Kāmataṇhā ca diṭṭhi ca, upādānā catubbidhā;",
  "tika-abh06t29:28_0": "Diṭṭhi diṭṭhisīlabbata-mattavādoti bheditā.",
  "tika-abh06t29:29_0": "132.",
  "tika-abh06t29:30_0": "Kāyena kāyaṁ ganthentā, duppamuñcānuveṭhino;",
  "tika-abh06t29:31_0": "Kathitā kāyaganthāti, taṇhābyāpādadiṭṭhiyo.",
  "tika-abh06t29:32_0": "133.",
  "tika-abh06t29:33_0": "Sīlabbataparāmāso, iti diṭṭhi vibheditā;",
  "tika-abh06t29:34_0": "Idaṁsaccābhiniveso, iti cevaṁ catubbidhā.",
  "tika-abh06t29:35_0": "134.",
  "tika-abh06t29:36_0": "Nekkhammaṁ palibodhentā, bhāvanāparipanthakā;",
  "tika-abh06t29:37_0": "Santānamaṇḍakosāva, pariyonandhakāti ca.",
  "tika-abh06t29:38_0": "135.",
  "tika-abh06t29:39_0": "Kāmacchando ca byāpādo, thinamiddhañca saṁsayo;",
  "tika-abh06t29:40_0": "Avijjuddhaccakukkuccamiti nīvaraṇā matā.",
  "tika-abh06t29:41_0": "136.",
  "tika-abh06t29:42_0": "Āgāḷhaṁ pariyādāya, ogayhanuppavattino;",
  "tika-abh06t29:43_0": "Yopparogāva santāna-manusentīti bhāsitā.",
  "tika-abh06t29:44_0": "137.",
  "tika-abh06t29:45_0": "Kāmarāgo bhavarāgo, paṭigho mānadiṭṭhiyo;",
  "tika-abh06t29:46_0": "Kaṅkhāvijjāti satteva, cha dhammānusayā matā.",
  "tika-abh06t29:47_0": "138.",
  "tika-abh06t29:48_0": "Dvārālambaṇabandhena, pāṇīnaṁ bhavamaṇḍale;",
  "tika-abh06t29:49_0": "Saṁyojanāni vuttāni, pāsabandhāva pakkhinaṁ.",
  "tika-abh06t29:50_0": "139.",
  "tika-abh06t29:51_0": "Kāmarūpārūparāgā, paṭigho mohasaṁsayo;",
  "tika-abh06t29:52_0": "Diṭṭhi sīlabbataṁ māno, uddhaccena dasā bhave.",
  "tika-abh06t29:53_0": "140.",
  "tika-abh06t29:54_0": "Rūpārūparāguddhaccaṁ, abhidhamme vinā puna;",
  "tika-abh06t29:55_0": "Bhavarāgissa maccheraṁ, gahetvā dasadhā siyuṁ.",
  "tika-abh06t29:56_0": "141.",
  "tika-abh06t29:57_0": "Saṁklepayanti santānaṁ, upaghātenti pāṇino;",
  "tika-abh06t29:58_0": "Sahajāteklesentīti, kilesāti pakāsitā.",
  "tika-abh06t29:59_0": "142.",
  "tika-abh06t29:60_0": "Lobho doso ca moho ca,",
  "tika-abh06t29:61_0": "Diṭṭhi māno ca saṁsayo;",
  "tika-abh06t29:62_0": "Thināhirikanottappa-",
  "tika-abh06t29:63_0": "Muddhaccena siyuṁ dasa.",
  "tika-abh06t29:64_0": "143.",
  "tika-abh06t29:65_0": "Navasaṅgahitā ettha, diṭṭhilobhā pakāsitā;",
  "tika-abh06t29:66_0": "Sattasaṅgahitāvijjā, paṭigho pañcasaṅgaho.",
  "tika-abh06t29:67_0": "144.",
  "tika-abh06t29:68_0": "Catusaṅgahitā kaṅkhā, mānuddhaccā tisaṅgahā;",
  "tika-abh06t29:69_0": "Dukasaṅgahitaṁ thīnaṁ, kukkuccamekasaṅgahaṁ.",
  "tika-abh06t29:70_0": "145.",
  "tika-abh06t29:71_0": "Dvidhāhirikanottappa-missāmacchariyaṁ tathā;",
  "tika-abh06t29:72_0": "Iccevaṁ dasadhā vuttā, pāpakesveva saṅgahā.",
  "tika-abh06t29:73_0": "146.",
  "tika-abh06t29:74_0": "Parāmāsāsavoghā ca, yogupādānaganthato;",
  "tika-abh06t29:75_0": "Nīvāraṇānusayato, saṁyojanakilesato.",
  "tika-abh06t29:76_0": "147.",
  "tika-abh06t29:77_0": "Cuddaseva tu saṅkhepā, sattapaññāsa bhedato;",
  "tika-abh06t29:78_0": "Yathādhammānusārena, cittuppādesu yojaye.",
  "tika-abh06t29:79_0": "148.",
  "tika-abh06t29:80_0": "Tatopare noparāmā-sādibheditasaṅgahā;",
  "tika-abh06t29:81_0": "Cittaṁ cetasikaṁ rūpaṁ, nibbānamiti dīpaye.",
  "tika-abh06t29:82_0": "149.",
  "tika-abh06t29:83_0": "Iccākusaladhammānaṁ, ñatvā saṅgahamuttaraṁ;",
  "tika-abh06t29:84_0": "Missakā nāma viññeyyā, yathāsambhavato kathaṁ;",
  "tika-abh06t29:85_0": "150.",
  "tika-abh06t29:86_0": "Lobho doso ca moho ca,",
  "tika-abh06t29:87_0": "Ekantākusalā tayo;",
  "tika-abh06t29:88_0": "Alobhādosāmoho ca,",
  "tika-abh06t29:89_0": "Kusalābyākatā tathā.",
  "tika-abh06t29:90_0": "151.",
  "tika-abh06t29:91_0": "Pādapasseva mūlāni, thirabhāvāya paccayā;",
  "tika-abh06t29:92_0": "Mūlabhāvena dhammānaṁ, hetū dhammā cha dīpitā.",
  "tika-abh06t29:93_0": "152.",
  "tika-abh06t29:94_0": "Vitakko ca vicāro ca, pīti cekaggatā tathā;",
  "tika-abh06t29:95_0": "Somanassaṁ domanassaṁ, upekkhāti ca vedanā.",
  "tika-abh06t29:96_0": "153.",
  "tika-abh06t29:97_0": "Āhaccupanijjhāyantā, nijjhānaṭṭhena paccayā;",
  "tika-abh06t29:98_0": "Jhānadhammāti satthāha, pañca vatthusabhāvato.",
  "tika-abh06t29:99_0": "154.",
  "tika-abh06t29:100_0": "Sammādiṭṭhi ca saṅkappo, vāyāmo viratittayaṁ;",
  "tika-abh06t29:101_0": "Sammāsati samādhī ca, micchādiṭṭhi ca sambhavā.",
  "tika-abh06t29:102_0": "155.",
  "tika-abh06t29:103_0": "Sammāmicchā ca nīyantā, niyyānaṭṭhena paccayā;",
  "tika-abh06t29:104_0": "Maggaṅgā dvādasakkhātā, nava dhammā sabhāvato.",
  "tika-abh06t29:105_0": "156.",
  "tika-abh06t29:106_0": "Attabhāvaṁ pavattentā, ojaṭṭhamakavedanaṁ;",
  "tika-abh06t29:107_0": "Paṭisandhināmarūpa-māharantā yathākkamaṁ.",
  "tika-abh06t29:108_0": "157.",
  "tika-abh06t29:109_0": "Kabaḷīkāro āhāro,",
  "tika-abh06t29:110_0": "Phasso sañcetanā tathā;",
  "tika-abh06t29:111_0": "Viññāṇamiti cattāro,",
  "tika-abh06t29:112_0": "Āhārāti pakāsitā.",
  "tika-abh06t29:113_0": "158.",
  "tika-abh06t29:114_0": "Dhammānaṁ sahajātānaṁ, indriyaṭṭhena paccayā;",
  "tika-abh06t29:115_0": "Attānamissaraṭṭhena, anuvattāpakā tathā.",
  "tika-abh06t29:116_0": "159.",
  "tika-abh06t29:117_0": "Saddhā ca sati paññā ca, vīriyekaggatāpi ca;",
  "tika-abh06t29:118_0": "Vedanā jīvitaṁ cittaṁ, aṭṭha rūpindriyāni ca.",
  "tika-abh06t29:119_0": "160.",
  "tika-abh06t29:120_0": "Kathaṁ jīvitamekaṁ tu, sukhaṁ dukkhanti vedanā;",
  "tika-abh06t29:121_0": "Somanassaṁ domanassaṁ, upekkhāti ca bheditā.",
  "tika-abh06t29:122_0": "161.",
  "tika-abh06t29:123_0": "Paññādimaggenaññāta-ññassāmītindriyaṁ bhave;",
  "tika-abh06t29:124_0": "Majjhe aññindriyamante, aññātāvindriyaṁ tathā.",
  "tika-abh06t29:125_0": "162.",
  "tika-abh06t29:126_0": "Soḷaseva sabhāvena, indriyaṭṭhavibhāgato;",
  "tika-abh06t29:127_0": "Indriyānīti vuttāni, bāvīsati vibhāvaye.",
  "tika-abh06t29:128_0": "163.",
  "tika-abh06t29:129_0": "Daḷhādhiṭṭhitasantānā, vipakkhehi akampiyā;",
  "tika-abh06t29:130_0": "Balavantasabhāvena, baladhammā pakāsitā.",
  "tika-abh06t29:131_0": "164.",
  "tika-abh06t29:132_0": "Saddhā sati hirottappaṁ, vīriyekaggatā tathā;",
  "tika-abh06t29:133_0": "Paññāhirikānottappa-miccevaṁ navadhā matā.",
  "tika-abh06t29:134_0": "165.",
  "tika-abh06t29:135_0": "Jeṭṭhā pubbaṅgamaṭṭhena, puññāpuññapavattiyaṁ;",
  "tika-abh06t29:136_0": "Paccayādhippateyyena, sahajānaṁ yathārahaṁ.",
  "tika-abh06t29:137_0": "166.",
  "tika-abh06t29:138_0": "Cattārodhipatī vuttā, ādhippaccasabhāvato;",
  "tika-abh06t29:139_0": "Chando cittañca vīriyaṁ, vīmaṁsāti ca tādinā.",
  "tika-abh06t29:140_0": "167.",
  "tika-abh06t29:141_0": "Pañcasaṅgahitā paññā, vāyāmekaggatā pana;",
  "tika-abh06t29:142_0": "Catusaṅgahitā cittaṁ, sati ceva tisaṅgahā.",
  "tika-abh06t29:143_0": "168.",
  "tika-abh06t29:144_0": "Saṅkappo vedanā saddhā, dukasaṅgahitā matā;",
  "tika-abh06t29:145_0": "Ekekasaṅgahā sesā, aṭṭhavīsati bhāsitā;",
  "tika-abh06t29:146_0": "Iccevaṁ sattadhā bhedo, vutto missakasaṅgaho.",
  "tika-abh06t29:147_0": "169.",
  "tika-abh06t29:148_0": "Hetujhānaṅgamaggaṅgā, āhārindriyato tathā;",
  "tika-abh06t29:149_0": "Balādhippatito ceva, puññāpuññādimissatā;",
  "tika-abh06t29:150_0": "Chattiṁseva sabhāvena, catusaṭṭhi pabhedato.",
  "tika-abh06t29:151_0": "170.",
  "tika-abh06t29:152_0": "Iccevaṁ saṅgahetvāna, vibhāveyya tato paraṁ;",
  "tika-abh06t29:153_0": "Cittuppādapabhedesu, yathāsambhavato kathaṁ.",
  "tika-abh06t29:154_0": "171.",
  "tika-abh06t29:155_0": "Sitāvajjanaviññāṇaṁ, sampaṭicchanatīraṇā;",
  "tika-abh06t29:156_0": "Aṭṭhārasāhetukāva, momūhā ekahetukā.",
  "tika-abh06t29:157_0": "172.",
  "tika-abh06t29:158_0": "Sesā tu kusalā ñāṇaviyuttā ca dvihetukā;",
  "tika-abh06t29:159_0": "Cittuppādāpare satta-cattālīsa tihetukā.",
  "tika-abh06t29:160_0": "173.",
  "tika-abh06t29:161_0": "Pañcaviññāṇamajjhānaṁ, dvijhānaṅgikamīritaṁ;",
  "tika-abh06t29:162_0": "Catutthapañcamajjhānaṁ, tijhānaṁ tatiyaṁ matā.",
  "tika-abh06t29:163_0": "174.",
  "tika-abh06t29:164_0": "Catujhānaṁ tu dutiyaṁ, kāme ca sukhavajjitā;",
  "tika-abh06t29:165_0": "Pañcajhānaṁ tu paṭhamaṁ, kāme ca sukhitā matā.",
  "tika-abh06t29:166_0": "175.",
  "tika-abh06t29:167_0": "Paṭhamānuttaraṁ jhānaṁ, aṭṭhamaggaṅgikaṁ mataṁ;",
  "tika-abh06t29:168_0": "Sattamaggaṅgikaṁ nāma, sesajhānamanuttaraṁ.",
  "tika-abh06t29:169_0": "176.",
  "tika-abh06t29:170_0": "Lokiyaṁ paṭhamaṁ jhānaṁ, tathā kāme tihetukā;",
  "tika-abh06t29:171_0": "Pañcamaggaṅgikā nāma, cittuppādā pakāsitā.",
  "tika-abh06t29:172_0": "177.",
  "tika-abh06t29:173_0": "Sesaṁ mahaggataṁ jhānaṁ, sampayuttā ca diṭṭhiyā;",
  "tika-abh06t29:174_0": "Ñāṇena vippayuttā ca, catumaggaṅgikā matā.",
  "tika-abh06t29:175_0": "178.",
  "tika-abh06t29:176_0": "Paṭighuddhaccayuttā ca, vippayuttā ca diṭṭhiyā;",
  "tika-abh06t29:177_0": "Timaggaṅgaṁ dumaggaṅgaṁ, kaṅkhitaṁ samudīritaṁ.",
  "tika-abh06t29:178_0": "179.",
  "tika-abh06t29:179_0": "Na hontāhetuke maggā, cittaṭṭhiti ca kaṅkhite;",
  "tika-abh06t29:180_0": "Viditā niyatatā ca, lokiyesu na uddhaṭā.",
  "tika-abh06t29:181_0": "180.",
  "tika-abh06t29:182_0": "Kāmesu kabaḷīkāro, anāhāro asaññino;",
  "tika-abh06t29:183_0": "Cittuppādesu sabbattha, āhārattayamīritaṁ.",
  "tika-abh06t29:184_0": "181.",
  "tika-abh06t29:185_0": "Indriyāni vibhāveyya, navadhānuttare budho;",
  "tika-abh06t29:186_0": "Aṭṭhadhā samudīreyya, lokiyesu tihetuke.",
  "tika-abh06t29:187_0": "182.",
  "tika-abh06t29:188_0": "Sattadhā pana ñāṇena, vippayutte pakāsaye;",
  "tika-abh06t29:189_0": "Sitavoṭṭhabbanāpuññe, pañcadhā kaṅkhite pana.",
  "tika-abh06t29:190_0": "183.",
  "tika-abh06t29:191_0": "Catudhā tividhā sese, cittuppāde samīraye;",
  "tika-abh06t29:192_0": "Tihetukā sattabalā, chabalā tu duhetukā.",
  "tika-abh06t29:193_0": "184.",
  "tika-abh06t29:194_0": "Catubalā akusalā, kaṅkhitaṁ tibalaṁ mataṁ;",
  "tika-abh06t29:195_0": "Dvibalaṁ sitavoṭṭhabba-mabalaṁ sesamīritaṁ.",
  "tika-abh06t29:196_0": "185.",
  "tika-abh06t29:197_0": "Javanedhipatīnaṁ tu, yo koceko tihetuke;",
  "tika-abh06t29:198_0": "Dvihetuke vā kusale, vīmaṁsā nopalabbhati.",
  "tika-abh06t29:199_0": "186.",
  "tika-abh06t29:200_0": "Lokiyesu vipākesu,",
  "tika-abh06t29:201_0": "Mohamūle ahetuke;",
  "tika-abh06t29:202_0": "Yathāsambhavavuttittā,",
  "tika-abh06t29:203_0": "Natthādhipati kocipi.",
  "tika-abh06t29:204_0": "187.",
  "tika-abh06t29:205_0": "Sambhoti kāyaviññāṇe, puññapāke sukhindriyaṁ;",
  "tika-abh06t29:206_0": "Dukkhindriyampi tattheva, pāpapākamhi bhāsitaṁ.",
  "tika-abh06t29:207_0": "188.",
  "tika-abh06t29:208_0": "Santīraṇañca hasanaṁ, somanassāni soḷasa;",
  "tika-abh06t29:209_0": "Paṭhamādicatujjhānaṁ, somanassayutaṁ bhave.",
  "tika-abh06t29:210_0": "189.",
  "tika-abh06t29:211_0": "Domanassayuttā dveva, cittuppādā pakāsitā;",
  "tika-abh06t29:212_0": "Tadaññe pana sabbepi, pañcapaññāsupekkhakā.",
  "tika-abh06t29:213_0": "190.",
  "tika-abh06t29:214_0": "Vedanāsampayogañca, vinibbhujjevamaṭṭhadhā;",
  "tika-abh06t29:215_0": "Hetuyogādibhedehi, cittuppādā pakāsitā.",
  "tika-abh06t29:216_0": "191.",
  "tika-abh06t29:217_0": "Taṁtaṁviyogabhedañca, paccekamatha missitaṁ;",
  "tika-abh06t29:218_0": "Yathāvuttānusārena, yathāsambhavato naye.",
  "tika-abh06t29:219_0": "192.",
  "tika-abh06t29:220_0": "Iccevaṁ pana yojetvā, cittuppādesu missakaṁ;",
  "tika-abh06t29:221_0": "Tato ñeyyā visuddhā ca, bodhipakkhiyasaṅgahā.",
  "tika-abh06t29:222_0": "193.",
  "tika-abh06t29:223_0": "Kāye ca vedanācitte, dhammesu ca yathārahaṁ;",
  "tika-abh06t29:224_0": "Asubhaṁ dukkhamanicca-manattāti supaṭṭhitā.",
  "tika-abh06t29:225_0": "194.",
  "tika-abh06t29:226_0": "Sammāsati paniccekā, kiccagocarabhedato;",
  "tika-abh06t29:227_0": "Satipaṭṭhānanāmena, cattāroti pakāsitā.",
  "tika-abh06t29:228_0": "195.",
  "tika-abh06t29:229_0": "Uppannānuppannapāpa-pahānānuppādanāya ca;",
  "tika-abh06t29:230_0": "Anuppannuppannehi vā, nibbattiabhivuddhiyā.",
  "tika-abh06t29:231_0": "196.",
  "tika-abh06t29:232_0": "Padahantassa vāyāmo, kiccābhogavibhāgato;",
  "tika-abh06t29:233_0": "Sammappadhānanāmena, cattāroti pakāsitā.",
  "tika-abh06t29:234_0": "197.",
  "tika-abh06t29:235_0": "Iddhiyā pādabhūtattā, iddhipādāti bhāsitā;",
  "tika-abh06t29:236_0": "Chando cittañca vīriyaṁ, vīmaṁsāti catubbidhā.",
  "tika-abh06t29:237_0": "198.",
  "tika-abh06t29:238_0": "Pañca saddhā sati paññā, vīriyekaggatā tathā;",
  "tika-abh06t29:239_0": "Indriyānindriyaṭṭhena, balaṭṭhena balāni ca.",
  "tika-abh06t29:240_0": "199.",
  "tika-abh06t29:241_0": "Sati dhammavicayo ca, tathā vīriyapītiyo;",
  "tika-abh06t29:242_0": "Passaddhekaggatāpekkhā, bujjhantassaṅgabhāvato.",
  "tika-abh06t29:243_0": "200.",
  "tika-abh06t29:244_0": "Bojjhaṅgāti visesena, satta dhammā pakāsitā;",
  "tika-abh06t29:245_0": "Niyyānaṭṭhena maggaṅgā, sammādiṭṭhādiaṭṭhadhā.",
  "tika-abh06t29:246_0": "201.",
  "tika-abh06t29:247_0": "Chasaṅgahettha vāyāmo, satipaññā samīritā;",
  "tika-abh06t29:248_0": "Pañcasaṅgahitā nāma, samādhi catusaṅgaho.",
  "tika-abh06t29:249_0": "202.",
  "tika-abh06t29:250_0": "Saddhā dusaṅgahā vuttā, sesā ekekasaṅgahā;",
  "tika-abh06t29:251_0": "Iccevaṁ sattadhā bhedo, bodhipakkhiyasaṅgaho.",
  "tika-abh06t29:252_0": "203.",
  "tika-abh06t29:253_0": "Satipaṭṭhānasammappadhānato iddhipādato;",
  "tika-abh06t29:254_0": "Indriyabalabojjhaṅgā, maggabhedā ca bhāsitā.",
  "tika-abh06t29:255_0": "204.",
  "tika-abh06t29:256_0": "Chando cittamupekkhā ca, saddhāpassaddhipītiyo;",
  "tika-abh06t29:257_0": "Sammādiṭṭhi ca saṅkappo, vāyāmo viratittayaṁ.",
  "tika-abh06t29:258_0": "205.",
  "tika-abh06t29:259_0": "Sammāsati samādhīti, dīpitā bodhipakkhiyā;",
  "tika-abh06t29:260_0": "Cuddasā dhammato honti, sattatiṁsa pabhedato.",
  "tika-abh06t29:261_0": "206.",
  "tika-abh06t29:262_0": "Yehi dhammehi bujjhanto, saccāni paṭivijjhati;",
  "tika-abh06t29:263_0": "Samattānuttare honti, na vā saṅkappapītiyo.",
  "tika-abh06t29:264_0": "207.",
  "tika-abh06t29:265_0": "Pubbabhāgepi labbhanti, lokiyamhi yathārahaṁ;",
  "tika-abh06t29:266_0": "Nibbedhabhāvanākāle, chabbisuddhipavattiyaṁ.",
  "tika-abh06t29:267_0": "208.",
  "tika-abh06t29:268_0": "Iccevaṁ tividhā bhedaṁ, vibhāveyya yathārahaṁ;",
  "tika-abh06t29:269_0": "Sabhāvabhedabhinnānaṁ, sabhāgatthehi saṅgahaṁ.",
  "tika-abh06t29:270_0": "209.",
  "tika-abh06t29:271_0": "Bhedasaṅgahavidūhi vaṇṇitaṁ, bhedasaṅgahavimuttisāsane;",
  "tika-abh06t29:272_0": "Bhedasaṅgahanayatthamuttamaṁ, bhedasaṅgahamukhaṁ pakāsitaṁ.",
  "tika-abh06t29:273_0": "210.",
  "tika-abh06t29:274_0": "Dhammasabhāvavibhāgabudhevaṁ, dhammadisampatisāsanadhamme;",
  "tika-abh06t29:275_0": "Dhammavibhūtivibhūsitacittā, dhammarasāmatabhāgi bhavanti.",
  "tika-abh06t29:276_0": "Iti nāmarūpaparicchede bhedasaṅgahavibhāgo nāma",
  "tika-abh06t29:277_0": "Tatiyo paricchedo."
}