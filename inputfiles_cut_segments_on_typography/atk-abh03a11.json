{
  "atk-abh03a11:0_0": "4. Jahatikathā",
  "atk-abh03a11:1_0": "1. Nasuttāharaṇakathāvaṇṇanā",
  "atk-abh03a11:2_0": "279.",
  "atk-abh03a11:2_1": "Idāni jahatikathā nāma hoti.",
  "atk-abh03a11:2_2": "Tattha yesaṁ “jhānalābhī puthujjano saha saccābhisamayā anāgāmī nāma hoti,",
  "atk-abh03a11:2_3": "tassa puthujjanakāleyeva kāmarāgabyāpādā pahīnā”ti laddhi seyyathāpi etarahi sammitiyānaṁ,",
  "atk-abh03a11:2_4": "tesaṁ taṁ laddhiṁ bhindituṁ jahati puthujjanoti pucchā sakavādissa,",
  "atk-abh03a11:2_5": "jhānavikkhambhitānaṁ pana tesaṁ pariyuṭṭhānaṁ apassantassa paṭiññā paravādissa.",
  "atk-abh03a11:2_6": "Yasmā pana tesaṁ jhānavikkhambhitānampi anāgāmimaggeneva accantaṁ pahānaṁ hoti,",
  "atk-abh03a11:2_7": "tasmā puna accantantiādianuyogo sakavādissa,",
  "atk-abh03a11:2_8": "tathārūpassa pahānassa abhāvato paṭikkhepo itarassa.",
  "atk-abh03a11:2_9": "Vikkhambhetīti accantavikkhambhanameva sandhāya pucchā sakavādissa.",
  "atk-abh03a11:2_10": "Tato paraṁ anāgāmimaggaṭṭhena saddhiṁ puthujjanasaṁsandanaṁ hoti.",
  "atk-abh03a11:2_11": "Taṁ uttānatthameva.",
  "atk-abh03a11:3_0": "280.",
  "atk-abh03a11:3_1": "Tato paraṁ anāgāmiphale saṇṭhātīti puṭṭho jhānānāgāmitaṁ sandhāya paṭijānāti.",
  "atk-abh03a11:3_2": "Arahatte saṇṭhātīti puṭṭho dassanamaggena uddhambhāgiyānaṁ pahānābhāvato paṭikkhipati.",
  "atk-abh03a11:4_0": "Apubbaṁ acarimaṁ tayo maggeti puṭṭho tathārūpāya bhāvanāya abhāvā paṭikkhipati.",
  "atk-abh03a11:4_1": "Puna puṭṭho tiṇṇaṁ maggānaṁ kiccasabbhāvaṁ sandhāya paṭijānāti.",
  "atk-abh03a11:4_2": "Sāmaññaphalapucchāsupi eseva nayo.",
  "atk-abh03a11:4_3": "Katamena maggenāti puṭṭho anāgāmimaggenāti jhānānāgāmitaṁ sandhāya vadati.",
  "atk-abh03a11:4_4": "Puna saṁyojanappahānaṁ puṭṭho tiṇṇaṁ anāgāmimaggena tesaṁ kilesānaṁ appaheyyattā paṭikkhipati.",
  "atk-abh03a11:4_5": "Dutiyaṁ puṭṭho paṭhamamaggasseva jhānānāgāmimaggabhāvaṁ sandhāya paṭijānāti.",
  "atk-abh03a11:4_6": "Sesamettha uttānatthamevāti.",
  "atk-abh03a11:5_0": "Jahatikathā."
}