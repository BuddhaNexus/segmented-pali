{
  "mil5.1.6:0.1_0": "Milindapañha",
  "mil5.1.6:0.2_0": "Meṇḍakapañha",
  "mil5.1.6:0.3_0": "Iddhibalavagga",
  "mil5.1.6:0.4_0": "6. Gabbhāvakkantipañha",
  "mil5.1.6:1.1_0": "“Bhante nāgasena, bhāsitampetaṁ bhagavatā—",
  "mil5.1.6:1.2_0": "‘tiṇṇaṁ kho pana,",
  "mil5.1.6:1.2_1": "bhikkhave,",
  "mil5.1.6:1.2_2": "sannipātā gabbhassa avakkanti hoti,",
  "mil5.1.6:1.2_3": "idha mātāpitaro ca sannipatitā honti,",
  "mil5.1.6:1.2_4": "mātā ca utunī hoti,",
  "mil5.1.6:1.2_5": "gandhabbo ca paccupaṭṭhito hoti,",
  "mil5.1.6:1.2_6": "imesaṁ kho,",
  "mil5.1.6:1.2_7": "bhikkhave,",
  "mil5.1.6:1.2_8": "tiṇṇaṁ sannipātā gabbhassa avakkanti hotī’ti,",
  "mil5.1.6:1.2_9": "asesavacanametaṁ,",
  "mil5.1.6:1.2_10": "nissesavacanametaṁ,",
  "mil5.1.6:1.2_11": "nippariyāyavacanametaṁ,",
  "mil5.1.6:1.2_12": "arahassavacanametaṁ,",
  "mil5.1.6:1.2_13": "sadevamanussānaṁ majjhe nisīditvā bhaṇitaṁ,",
  "mil5.1.6:1.2_14": "ayañca dvinnaṁ sannipātā gabbhassa avakkanti dissati,",
  "mil5.1.6:1.2_15": "dukūlena tāpasena pārikāya tāpasiyā utunikāle dakkhiṇena hatthaṅguṭṭhena nābhi parāmaṭṭhā,",
  "mil5.1.6:1.2_16": "tassa tena nābhiparāmasanena sāmakumāro nibbatto.",
  "mil5.1.6:1.3_0": "Mātaṅgenāpi isinā brāhmaṇakaññāya utunikāle dakkhiṇena hatthaṅguṭṭhena nābhi parāmaṭṭhā,",
  "mil5.1.6:1.3_1": "tassa tena nābhiparāmasanena maṇḍabyo nāma māṇavako nibbattoti.",
  "mil5.1.6:1.4_0": "Yadi, bhante nāgasena, bhagavatā bhaṇitaṁ—",
  "mil5.1.6:1.5_0": "‘tiṇṇaṁ kho pana, bhikkhave, sannipātā gabbhassa avakkanti hotī’ti.",
  "mil5.1.6:1.6_0": "Tena hi sāmo ca kumāro maṇḍabyo ca māṇavako ubhopi te nābhiparāmasanena nibbattāti yaṁ vacanaṁ,",
  "mil5.1.6:1.6_1": "taṁ micchā.",
  "mil5.1.6:1.7_0": "Yadi, bhante, tathāgatena bhaṇitaṁ—",
  "mil5.1.6:1.8_0": "‘sāmo ca kumāro maṇḍabyo ca māṇavako nābhiparāmasanena nibbattā’ti,",
  "mil5.1.6:1.8_1": "tena hi ‘tiṇṇaṁ kho pana,",
  "mil5.1.6:1.8_2": "bhikkhave,",
  "mil5.1.6:1.8_3": "sannipātā gabbhassa avakkanti hotī’ti yaṁ vacanaṁ,",
  "mil5.1.6:1.8_4": "tampi micchā.",
  "mil5.1.6:1.9_0": "Ayampi ubhato koṭiko pañho sugambhīro sunipuṇo visayo buddhimantānaṁ,",
  "mil5.1.6:1.9_1": "so tavānuppatto,",
  "mil5.1.6:1.9_2": "chinda vimatipathaṁ,",
  "mil5.1.6:1.9_3": "dhārehi ñāṇavarappajjotan”ti.",
  "mil5.1.6:2.1_0": "“Bhāsitampetaṁ, mahārāja,",
  "mil5.1.6:2.1_1": "bhagavatā ‘tiṇṇaṁ kho pana,",
  "mil5.1.6:2.1_2": "bhikkhave,",
  "mil5.1.6:2.1_3": "sannipātā gabbhassa avakkanti hoti,",
  "mil5.1.6:2.1_4": "idha mātāpitaro ca sannipatitā honti,",
  "mil5.1.6:2.1_5": "mātā ca utunī hoti,",
  "mil5.1.6:2.1_6": "gandhabbo ca paccupaṭṭhito hoti,",
  "mil5.1.6:2.1_7": "evaṁ tiṇṇaṁ sannipātā gabbhassa avakkanti hotī’ti.",
  "mil5.1.6:2.2_0": "Bhaṇitañca—",
  "mil5.1.6:2.3_0": "‘sāmo ca kumāro maṇḍabyo ca māṇavako nābhiparāmasanena nibbattā’”ti.",
  "mil5.1.6:2.4_0": "“Tena hi, bhante nāgasena, yena kāraṇena pañho suvinicchito hoti, tena kāraṇena maṁ saññāpehī”ti.",
  "mil5.1.6:3.1_0": "“Sutapubbaṁ pana tayā, mahārāja,",
  "mil5.1.6:3.1_1": "saṅkicco ca kumāro isisiṅgo ca tāpaso thero ca kumārakassapo iminā nāma te nibbattā”ti?",
  "mil5.1.6:3.2_0": "“Āma, bhante, suyyati,",
  "mil5.1.6:3.2_1": "abbhuggatā tesaṁ jāti,",
  "mil5.1.6:3.2_2": "dve migadhenuyo tāva utunikāle dvinnaṁ tāpasānaṁ passāvaṭṭhānaṁ āgantvā sasambhavaṁ passāvaṁ piviṁsu,",
  "mil5.1.6:3.2_3": "tena passāvasambhavena saṅkicco ca kumāro isisiṅgo ca tāpaso nibbattā.",
  "mil5.1.6:3.3_0": "Therassa udāyissa bhikkhunupassayaṁ upagatassa rattacittena bhikkhuniyā aṅgajātaṁ upanijjhāyantassa sambhavaṁ kāsāve mucci.",
  "mil5.1.6:3.4_0": "Atha kho āyasmā udāyi taṁ bhikkhuniṁ etadavoca—",
  "mil5.1.6:3.5_0": "‘gaccha bhagini, udakaṁ āhara antaravāsakaṁ dhovissāmī’ti.",
  "mil5.1.6:3.6_0": "‘Āharayya, ahameva dhovissāmī’ti.",
  "mil5.1.6:3.7_0": "Tato sā bhikkhunī utunisamaye taṁ sambhavaṁ ekadesaṁ mukhena aggahesi,",
  "mil5.1.6:3.7_1": "ekadesaṁ aṅgajāte pakkhipi,",
  "mil5.1.6:3.7_2": "tena thero kumārakassapo nibbattoti etaṁ jano āhā”ti.",
  "mil5.1.6:4.1_0": "“Api nu kho tvaṁ, mahārāja, saddahasi taṁ vacanan”ti?",
  "mil5.1.6:4.2_0": "“Āma, bhante,",
  "mil5.1.6:4.2_1": "balavaṁ tattha mayaṁ kāraṇaṁ upalabhāma,",
  "mil5.1.6:4.2_2": "yena mayaṁ kāraṇena saddahāma iminā kāraṇena nibbattā”ti.",
  "mil5.1.6:4.3_0": "“Kiṁ panettha, mahārāja, kāraṇan”ti?",
  "mil5.1.6:4.4_0": "“Suparikammakate, bhante, kalale bījaṁ nipatitvā khippaṁ saṁviruhatī”ti.",
  "mil5.1.6:4.5_0": "“Āma, mahārājā”ti.",
  "mil5.1.6:4.6_0": "“Evameva kho, bhante,",
  "mil5.1.6:4.6_1": "sā bhikkhunī utunī samānā saṇṭhite kalale ruhire pacchinnavege ṭhitāya dhātuyā taṁ sambhavaṁ gahetvā tasmiṁ kalale pakkhipi,",
  "mil5.1.6:4.6_2": "tena tassā gabbho saṇṭhāsi,",
  "mil5.1.6:4.6_3": "evaṁ tattha kāraṇaṁ paccema tesaṁ nibbattiyā”ti.",
  "mil5.1.6:4.7_0": "“Evametaṁ, mahārāja, tathā sampaṭicchāmi, yonippavesena gabbho sambhavatīti.",
  "mil5.1.6:4.8_0": "Sampaṭicchasi pana, tvaṁ, mahārāja, therassa kumārakassapassa gabbhāvakkamanan”ti?",
  "mil5.1.6:4.9_0": "“Āma, bhante”ti.",
  "mil5.1.6:4.10_0": "“Sādhu, mahārāja,",
  "mil5.1.6:4.10_1": "paccāgatosi mama visayaṁ,",
  "mil5.1.6:4.10_2": "ekavidhenapi gabbhāvakkantiṁ kathayanto mamānubalaṁ bhavissasi,",
  "mil5.1.6:4.10_3": "atha yā pana tā dve migadhenuyo passāvaṁ pivitvā gabbhaṁ paṭilabhiṁsu,",
  "mil5.1.6:4.10_4": "tāsaṁ tvaṁ saddahasi gabbhassāvakkamanan”ti?",
  "mil5.1.6:4.11_0": "“Āma, bhante,",
  "mil5.1.6:4.11_1": "yaṁ kiñci bhuttaṁ pītaṁ khāyitaṁ lehitaṁ,",
  "mil5.1.6:4.11_2": "sabbaṁ taṁ kalalaṁ osarati,",
  "mil5.1.6:4.11_3": "ṭhānagataṁ vuḍḍhimāpajjati.",
  "mil5.1.6:4.12_0": "Yathā,",
  "mil5.1.6:4.12_1": "bhante nāgasena,",
  "mil5.1.6:4.12_2": "yā kāci saritā nāma,",
  "mil5.1.6:4.12_3": "sabbā tā mahāsamuddaṁ osaranti,",
  "mil5.1.6:4.12_4": "ṭhānagatā vuḍḍhimāpajjanti.",
  "mil5.1.6:4.13_0": "Evameva kho,",
  "mil5.1.6:4.13_1": "bhante nāgasena,",
  "mil5.1.6:4.13_2": "yaṁ kiñci bhuttaṁ pītaṁ khāyitaṁ lehitaṁ,",
  "mil5.1.6:4.13_3": "sabbaṁ taṁ kalalaṁ osarati,",
  "mil5.1.6:4.13_4": "ṭhānagataṁ vuḍḍhimāpajjati,",
  "mil5.1.6:4.13_5": "tenāhaṁ kāraṇena saddahāmi mukhagatenapi gabbhassa avakkanti hotī”ti.",
  "mil5.1.6:4.14_0": "“Sādhu, mahārāja, gāḷhataraṁ upagatosi mama visayaṁ, mukhapānenapi dvayasannipāto bhavati.",
  "mil5.1.6:4.15_0": "Saṅkiccassa ca, mahārāja,",
  "mil5.1.6:4.15_1": "kumārassa isisiṅgassa ca tāpasassa therassa ca kumārakassapassa gabbhāvakkamanaṁ sampaṭicchasī”ti?",
  "mil5.1.6:4.16_0": "“Āma, bhante, sannipāto osaratī”ti.",
  "mil5.1.6:5.1_0": "“Sāmopi, mahārāja,",
  "mil5.1.6:5.1_1": "kumāro maṇḍabyopi māṇavako tīsu sannipātesu antogadhā,",
  "mil5.1.6:5.1_2": "ekarasāyeva purimena,",
  "mil5.1.6:5.1_3": "tattha kāraṇaṁ vakkhāmi.",
  "mil5.1.6:5.2_0": "Dukūlo ca, mahārāja,",
  "mil5.1.6:5.2_1": "tāpaso pārikā ca tāpasī ubhopi te araññavāsā ahesuṁ pavivekādhimuttā uttamatthagavesakā,",
  "mil5.1.6:5.2_2": "tapatejena yāva brahmalokaṁ santāpesuṁ.",
  "mil5.1.6:5.3_0": "Tesaṁ tadā sakko devānamindo sāyaṁ pātaṁ upaṭṭhānaṁ āgacchati.",
  "mil5.1.6:5.4_0": "So tesaṁ garukatamettatāya upadhārento addasa anāgatamaddhāne dvinnampi tesaṁ cakkhūnaṁ antaradhānaṁ,",
  "mil5.1.6:5.4_1": "disvā te evamāha—",
  "mil5.1.6:5.5_0": "‘ekaṁ me, bhonto,",
  "mil5.1.6:5.5_1": "vacanaṁ karotha,",
  "mil5.1.6:5.5_2": "sādhu ekaṁ puttaṁ janeyyātha,",
  "mil5.1.6:5.5_3": "so tumhākaṁ upaṭṭhāko bhavissati ālambano cā’ti.",
  "mil5.1.6:5.6_0": "‘Alaṁ, kosiya, mā evaṁ bhaṇī’ti.",
  "mil5.1.6:5.7_0": "Te tassa taṁ vacanaṁ na sampaṭicchiṁsu.",
  "mil5.1.6:5.8_0": "Anukampako atthakāmo sakko devānamindo dutiyampi …",
  "mil5.1.6:5.9_0": "tatiyampi te evamāha—",
  "mil5.1.6:5.10_0": "‘ekaṁ me, bhonto,",
  "mil5.1.6:5.10_1": "vacanaṁ karotha,",
  "mil5.1.6:5.10_2": "sādhu ekaṁ puttaṁ janeyyātha,",
  "mil5.1.6:5.10_3": "so tumhākaṁ upaṭṭhāko bhavissati ālambano cā’ti.",
  "mil5.1.6:5.11_0": "Tatiyampi te āhaṁsu ‘alaṁ, kosiya,",
  "mil5.1.6:5.11_1": "mā tvaṁ kho amhe anatthe niyojehi,",
  "mil5.1.6:5.11_2": "kadāyaṁ kāyo na bhijjissati,",
  "mil5.1.6:5.11_3": "bhijjatu ayaṁ kāyo bhedanadhammo,",
  "mil5.1.6:5.11_4": "bhijjantiyāpi dharaṇiyā patantepi selasikhare phalantepi ākāse patantepi candimasūriye neva mayaṁ lokadhammehi missayissāma,",
  "mil5.1.6:5.11_5": "mā tvaṁ amhākaṁ sammukhabhāvaṁ upagaccha,",
  "mil5.1.6:5.11_6": "upagatassa te eso vissāso,",
  "mil5.1.6:5.11_7": "anatthacaro tvaṁ maññe’ti.",
  "mil5.1.6:6.1_0": "Tato sakko devānamindo tesaṁ manaṁ alabhamāno garukato pañjaliko puna yāci—",
  "mil5.1.6:6.2_0": "‘yadi me vacanaṁ na ussahatha kātuṁ,",
  "mil5.1.6:6.2_1": "yadā tāpasī utunī hoti pupphavatī,",
  "mil5.1.6:6.2_2": "tadā tvaṁ, bhante,",
  "mil5.1.6:6.2_3": "dakkhiṇena hatthaṅguṭṭhena nābhiṁ parāmaseyyāsi,",
  "mil5.1.6:6.2_4": "tena sā gabbhaṁ lacchati,",
  "mil5.1.6:6.2_5": "sannipāto yevesa gabbhāvakkantiyā’ti.",
  "mil5.1.6:6.3_0": "‘Sakkomahaṁ, kosiya, taṁ vacanaṁ kātuṁ, na tāvatakena amhākaṁ tapo bhijjati, hotū’ti—",
  "mil5.1.6:6.4_0": "sampaṭicchiṁsu.",
  "mil5.1.6:6.5_0": "Tāya ca pana velāya devabhavane atthi devaputto ussannakusalamūlo khīṇāyuko āyukkhayappatto yadicchakaṁ samattho okkamituṁ api cakkavattikulepi.",
  "mil5.1.6:6.6_0": "Atha sakko devānamindo taṁ devaputtaṁ upasaṅkamitvā evamāha—",
  "mil5.1.6:6.7_0": "‘ehi kho, mārisa,",
  "mil5.1.6:6.7_1": "supabhāto te divaso,",
  "mil5.1.6:6.7_2": "atthasiddhi upagatā,",
  "mil5.1.6:6.7_3": "yamahaṁ te upaṭṭhānamāgamiṁ,",
  "mil5.1.6:6.7_4": "ramaṇīye te okāse vāso bhavissati,",
  "mil5.1.6:6.7_5": "patirūpe kule paṭisandhi bhavissati,",
  "mil5.1.6:6.7_6": "sundarehi mātāpitūhi vaḍḍhetabbo,",
  "mil5.1.6:6.7_7": "ehi me vacanaṁ karohī’ti yāci.",
  "mil5.1.6:6.8_0": "Dutiyampi …",
  "mil5.1.6:6.9_0": "tatiyampi yāci sirasi pañjalikato.",
  "mil5.1.6:7.1_0": "Tato so devaputto evamāha—",
  "mil5.1.6:7.2_0": "‘katamaṁ taṁ, mārisa, kulaṁ, yaṁ tvaṁ abhikkhaṇaṁ kittayasi punappunan’ti.",
  "mil5.1.6:7.3_0": "‘Dukūlo ca tāpaso pārikā ca tāpasī’ti.",
  "mil5.1.6:7.4_0": "So tassa vacanaṁ sutvā tuṭṭho sampaṭicchi ‘sādhu, mārisa,",
  "mil5.1.6:7.4_1": "yo tava chando, so hotu,",
  "mil5.1.6:7.4_2": "ākaṅkhamāno ahaṁ, mārisa,",
  "mil5.1.6:7.4_3": "patthite kule uppajjeyyaṁ,",
  "mil5.1.6:7.4_4": "kimhi kule uppajjāmi aṇḍaje vā jalābuje vā saṁsedaje vā opapātike vā’ti?",
  "mil5.1.6:7.5_0": "‘Jalābujāya, mārisa, yoniyā uppajjāhī’ti.",
  "mil5.1.6:8.1_0": "Atha sakko devānamindo uppattidivasaṁ vigaṇetvā dukūlassa tāpasassa ārocesi ‘asukasmiṁ nāma divase tāpasī utunī bhavissati pupphavatī,",
  "mil5.1.6:8.1_1": "tadā tvaṁ, bhante,",
  "mil5.1.6:8.1_2": "dakkhiṇena hatthaṅguṭṭhena nābhiṁ parāmaseyyāsī’ti.",
  "mil5.1.6:8.2_0": "Tasmiṁ, mahārāja,",
  "mil5.1.6:8.2_1": "divase tāpasī ca utunī pupphavatī ahosi,",
  "mil5.1.6:8.2_2": "devaputto ca tatthūpago paccupaṭṭhito ahosi,",
  "mil5.1.6:8.2_3": "tāpaso ca dakkhiṇena hatthaṅguṭṭhena tāpasiyā nābhiṁ parāmasi,",
  "mil5.1.6:8.2_4": "iti te tayo sannipātā ahesuṁ,",
  "mil5.1.6:8.2_5": "nābhiparāmasanena tāpasiyā rāgo udapādi,",
  "mil5.1.6:8.2_6": "so panassā rāgo nābhiparāmasanaṁ paṭicca mā tvaṁ sannipātaṁ ajjhācārameva maññi,",
  "mil5.1.6:8.2_7": "ūhasanampi sannipāto,",
  "mil5.1.6:8.2_8": "ullapanampi sannipāto,",
  "mil5.1.6:8.2_9": "upanijjhāyanampi sannipāto,",
  "mil5.1.6:8.2_10": "pubbabhāgabhāvato rāgassa uppādāya āmasanena sannipāto jāyati,",
  "mil5.1.6:8.2_11": "sannipātā okkamanaṁ hotīti.",
  "mil5.1.6:9.1_0": "Anajjhācārepi, mahārāja, parāmasanena gabbhāvakkanti hoti.",
  "mil5.1.6:9.2_0": "Yathā, mahārāja, aggi jalamāno aparāmasanopi upagatassa sītaṁ byapahanti;",
  "mil5.1.6:9.3_0": "evameva kho, mahārāja, anajjhācārepi parāmasanena gabbhāvakkanti hoti.",
  "mil5.1.6:10.1_0": "Catunnaṁ, mahārāja,",
  "mil5.1.6:10.1_1": "vasena sattānaṁ gabbhāvakkanti hoti kammavasena yonivasena kulavasena āyācanavasena,",
  "mil5.1.6:10.1_2": "api ca sabbepete sattā kammasambhavā kammasamuṭṭhānā.",
  "mil5.1.6:11.1_0": "Kathaṁ, mahārāja, kammavasena sattānaṁ gabbhāvakkanti hoti?",
  "mil5.1.6:11.2_0": "Ussannakusalamūlā, mahārāja,",
  "mil5.1.6:11.2_1": "sattā yadicchakaṁ uppajjanti khattiyamahāsālakule vā brāhmaṇamahāsālakule vā gahapatimahāsālakule vā",
  "mil5.1.6:11.2_2": "devesu vā aṇḍajāya vā yoniyā jalābujāya vā yoniyā saṁsedajāya vā yoniyā opapātikāya vā yoniyā.",
  "mil5.1.6:11.3_0": "Yathā, mahārāja,",
  "mil5.1.6:11.3_1": "puriso aḍḍho mahaddhano mahābhogo pahūtajātarūparajato pahūtavittūpakaraṇo pahūtadhanadhañño pahūtañātipakkho",
  "mil5.1.6:11.3_2": "dāsiṁ vā dāsaṁ vā khettaṁ vā vatthuṁ vā gāmaṁ vā nigamaṁ vā janapadaṁ vā yaṁ kiñci manasā abhipatthitaṁ,",
  "mil5.1.6:11.3_3": "yadicchakaṁ dviguṇatiguṇampi dhanaṁ datvā kiṇāti;",
  "mil5.1.6:11.4_0": "evameva kho, mahārāja,",
  "mil5.1.6:11.4_1": "ussannakusalamūlā sattā yadicchakaṁ uppajjanti khattiyamahāsālakule vā brāhmaṇamahāsālakule vā gahapatimahāsālakule",
  "mil5.1.6:11.4_2": "vā devesu vā aṇḍajāya vā yoniyā jalābujāya vā yoniyā saṁsedajāya vā yoniyā opapātikāya vā yoniyā.",
  "mil5.1.6:11.5_0": "Evaṁ kammavasena sattānaṁ gabbhāvakkanti hoti.",
  "mil5.1.6:12.1_0": "Kathaṁ yonivasena sattānaṁ gabbhāvakkanti hoti?",
  "mil5.1.6:12.2_0": "Kukkuṭānaṁ, mahārāja, vātena gabbhāvakkanti hoti.",
  "mil5.1.6:12.3_0": "Balākānaṁ meghasaddena gabbhāvakkanti hoti.",
  "mil5.1.6:12.4_0": "Sabbepi devā agabbhaseyyakā sattāyeva, tesaṁ nānāvaṇṇena gabbhāvakkanti hoti.",
  "mil5.1.6:12.5_0": "Yathā, mahārāja,",
  "mil5.1.6:12.5_1": "manussā nānāvaṇṇena mahiyā caranti,",
  "mil5.1.6:12.5_2": "keci purato paṭicchādenti,",
  "mil5.1.6:12.5_3": "keci pacchato paṭicchādenti,",
  "mil5.1.6:12.5_4": "keci naggā honti,",
  "mil5.1.6:12.5_5": "keci bhaṇḍū honti setapaṭadharā,",
  "mil5.1.6:12.5_6": "keci moḷibaddhā honti,",
  "mil5.1.6:12.5_7": "keci bhaṇḍū kāsāvavasanā honti,",
  "mil5.1.6:12.5_8": "keci kāsāvavasanā moḷibaddhā honti,",
  "mil5.1.6:12.5_9": "keci jaṭino vākacīradharā honti,",
  "mil5.1.6:12.5_10": "keci cammavasanā honti,",
  "mil5.1.6:12.5_11": "keci rasmiyo nivāsenti,",
  "mil5.1.6:12.5_12": "sabbepete manussā nānāvaṇṇena mahiyā caranti;",
  "mil5.1.6:12.6_0": "evameva kho, mahārāja, sattāyeva te sabbe, tesaṁ nānāvaṇṇena gabbhāvakkanti hoti.",
  "mil5.1.6:12.7_0": "Evaṁ yonivasena sattānaṁ gabbhāvakkanti hoti.",
  "mil5.1.6:13.1_0": "Kathaṁ kulavasena sattānaṁ gabbhāvakkanti hoti?",
  "mil5.1.6:13.2_0": "Kulaṁ nāma, mahārāja, cattāri kulāni aṇḍajaṁ jalābujaṁ saṁsedajaṁ opapātikaṁ.",
  "mil5.1.6:13.3_0": "Yadi tattha gandhabbo yato kutoci āgantvā aṇḍaje kule uppajjati, so tattha aṇḍajo hoti …pe…",
  "mil5.1.6:13.4_0": "jalābuje kule …",
  "mil5.1.6:13.5_0": "saṁsedaje kule …",
  "mil5.1.6:13.6_0": "opapātike kule uppajjati, so tattha opapātiko hoti.",
  "mil5.1.6:13.7_0": "Tesu tesu kulesu tādisāyeva sattā sambhavanti.",
  "mil5.1.6:13.8_0": "Yathā, mahārāja,",
  "mil5.1.6:13.8_1": "himavati nerupabbataṁ ye keci migapakkhino upenti,",
  "mil5.1.6:13.8_2": "sabbe te sakavaṇṇaṁ vijahitvā suvaṇṇavaṇṇā honti;",
  "mil5.1.6:13.9_0": "evameva kho, mahārāja,",
  "mil5.1.6:13.9_1": "yo koci gandhabbo yato kutoci āgantvā aṇḍajaṁ yoniṁ upagantvā sabhāvavaṇṇaṁ vijahitvā aṇḍajo hoti …pe…",
  "mil5.1.6:13.10_0": "jalābujaṁ …",
  "mil5.1.6:13.11_0": "saṁsedajaṁ …",
  "mil5.1.6:13.12_0": "opapātikaṁ yoniṁ upagantvā sabhāvavaṇṇaṁ vijahitvā opapātiko hoti,",
  "mil5.1.6:13.12_1": "evaṁ kulavasena sattānaṁ gabbhāvakkanti hoti.",
  "mil5.1.6:14.1_0": "Kathaṁ āyācanavasena sattānaṁ gabbhāvakkanti hoti?",
  "mil5.1.6:14.2_0": "Idha, mahārāja,",
  "mil5.1.6:14.2_1": "kulaṁ hoti aputtakaṁ bahusāpateyyaṁ saddhaṁ pasannaṁ sīlavantaṁ kalyāṇadhammaṁ tapanissitaṁ,",
  "mil5.1.6:14.2_2": "devaputto ca ussannakusalamūlo cavanadhammo hoti.",
  "mil5.1.6:14.3_0": "Atha sakko devānamindo tassa kulassa anukampāya taṁ devaputtaṁ āyācati ‘paṇidhehi, mārisa,",
  "mil5.1.6:14.3_1": "asukassa kulassa mahesiyā kucchin’ti.",
  "mil5.1.6:14.4_0": "So tassa āyācanahetu taṁ kulaṁ paṇidheti.",
  "mil5.1.6:14.5_0": "Yathā, mahārāja,",
  "mil5.1.6:14.5_1": "manussā puññakāmā samaṇaṁ manobhāvanīyaṁ āyācitvā gehaṁ upanenti,",
  "mil5.1.6:14.5_2": "ayaṁ upagantvā sabbassa kulassa sukhāvaho bhavissatīti.",
  "mil5.1.6:14.6_0": "Evameva kho, mahārāja, sakko devānamindo taṁ devaputtaṁ āyācitvā taṁ kulaṁ upaneti.",
  "mil5.1.6:14.7_0": "Evaṁ āyācanavasena sattānaṁ gabbhāvakkanti hoti.",
  "mil5.1.6:15.1_0": "Sāmo, mahārāja, kumāro sakkena devānamindena āyācito pārikāya tāpasiyā kucchiṁ okkanto.",
  "mil5.1.6:15.2_0": "Sāmo, mahārāja,",
  "mil5.1.6:15.2_1": "kumāro katapuñño,",
  "mil5.1.6:15.2_2": "mātāpitaro sīlavanto kalyāṇadhammā,",
  "mil5.1.6:15.2_3": "āyācako sakko,",
  "mil5.1.6:15.2_4": "tiṇṇaṁ cetopaṇidhiyā sāmo kumāro nibbatto.",
  "mil5.1.6:15.3_0": "Idha, mahārāja,",
  "mil5.1.6:15.3_1": "nayakusalo puriso sukaṭṭhe anūpakhette bījaṁ ropeyya,",
  "mil5.1.6:15.3_2": "api nu tassa bījassa antarāyaṁ vivajjentassa vuḍḍhiyā koci antarāyo bhaveyyā”ti?",
  "mil5.1.6:15.4_0": "“Na hi, bhante, nirupaghātaṁ bījaṁ khippaṁ saṁviruheyyā”ti.",
  "mil5.1.6:15.5_0": "“Evameva kho, mahārāja, sāmo kumāro mutto uppannantarāyehi tiṇṇaṁ cetopaṇidhiyā nibbatto.",
  "mil5.1.6:16.1_0": "Api nu kho, mahārāja,",
  "mil5.1.6:16.1_1": "sutapubbaṁ tayā isīnaṁ manopadosena iddho phīto mahājanapado sajano samucchinno”ti?",
  "mil5.1.6:16.2_0": "“Āma, bhante, suyyati.",
  "mil5.1.6:16.3_0": "Mahiyā daṇḍakāraññaṁ majjhāraññaṁ kāliṅgāraññaṁ mātaṅgāraññaṁ,",
  "mil5.1.6:16.3_1": "sabbaṁ taṁ araññaṁ araññabhūtaṁ,",
  "mil5.1.6:16.3_2": "sabbepete janapadā isīnaṁ manopadosena khayaṁ gatā”ti.",
  "mil5.1.6:16.4_0": "“Yadi, mahārāja,",
  "mil5.1.6:16.4_1": "tesaṁ manopadosena susamiddhā janapadā ucchijjanti,",
  "mil5.1.6:16.4_2": "api nu kho tesaṁ manopasādena kiñci nibbatteyyā”ti?",
  "mil5.1.6:16.5_0": "“Āma, bhante”ti.",
  "mil5.1.6:16.6_0": "“Tena hi, mahārāja,",
  "mil5.1.6:16.6_1": "sāmo kumāro tiṇṇaṁ balavantānaṁ cetopasādena nibbatto isinimmito devanimmito puññanimmitoti.",
  "mil5.1.6:16.7_0": "Evametaṁ, mahārāja, dhārehi.",
  "mil5.1.6:17.1_0": "Tayome, mahārāja, devaputtā sakkena devānamindena āyācitā kulaṁ uppannā.",
  "mil5.1.6:17.2_0": "Katame tayo?",
  "mil5.1.6:17.3_0": "Sāmo kumāro mahāpanādo kusarājā, tayopete bodhisattā”ti.",
  "mil5.1.6:17.4_0": "“Suniddiṭṭhā,",
  "mil5.1.6:17.4_1": "bhante nāgasena,",
  "mil5.1.6:17.4_2": "gabbhāvakkanti,",
  "mil5.1.6:17.4_3": "sukathitaṁ kāraṇaṁ,",
  "mil5.1.6:17.4_4": "andhakāro āloko kato,",
  "mil5.1.6:17.4_5": "jaṭā vijaṭitā,",
  "mil5.1.6:17.4_6": "nicchuddhā paravādā,",
  "mil5.1.6:17.4_7": "evametaṁ tathā sampaṭicchāmī”ti.",
  "mil5.1.6:18.1_0": "Gabbhāvakkantipañho chaṭṭho."
}