{
  "pli-tv-bu-vb-np19:0.1_0": "Theravāda Vinaya",
  "pli-tv-bu-vb-np19:0.2_0": "Mahāvibhaṅga",
  "pli-tv-bu-vb-np19:0.3_0": "Nissaggiyakaṇḍa",
  "pli-tv-bu-vb-np19:0.4_0": "Kosiyavagga",
  "pli-tv-bu-vb-np19:0.5_0": "19. Rūpiyasaṁvohārasikkhāpada",
  "pli-tv-bu-vb-np19:1.1_0": "Tena samayena buddho bhagavā sāvatthiyaṁ viharati jetavane anāthapiṇḍikassa ārāme.",
  "pli-tv-bu-vb-np19:1.2_0": "Tena kho pana samayena chabbaggiyā bhikkhū nānappakārakaṁ rūpiyasaṁvohāraṁ samāpajjanti.",
  "pli-tv-bu-vb-np19:1.3_0": "Manussā ujjhāyanti khiyyanti vipācenti—",
  "pli-tv-bu-vb-np19:1.4_0": "“kathañhi nāma samaṇā sakyaputtiyā nānappakārakaṁ rūpiyasaṁvohāraṁ samāpajjissanti,",
  "pli-tv-bu-vb-np19:1.4_1": "seyyathāpi gihī kāmabhogino”ti.",
  "pli-tv-bu-vb-np19:1.5_0": "Assosuṁ kho bhikkhū tesaṁ manussānaṁ ujjhāyantānaṁ khiyyantānaṁ vipācentānaṁ.",
  "pli-tv-bu-vb-np19:1.6_0": "Ye te bhikkhū appicchā …pe… te ujjhāyanti khiyyanti vipācenti—",
  "pli-tv-bu-vb-np19:1.7_0": "“kathañhi nāma chabbaggiyā bhikkhū nānappakārakaṁ rūpiyasaṁvohāraṁ samāpajjissantī”ti.",
  "pli-tv-bu-vb-np19:1.8_0": "Atha kho te bhikkhū chabbaggiye bhikkhū anekapariyāyena vigarahitvā bhagavato etamatthaṁ ārocesuṁ …pe…",
  "pli-tv-bu-vb-np19:1.9_0": "“saccaṁ kira tumhe, bhikkhave, nānappakārakaṁ rūpiyasaṁvohāraṁ samāpajjathā”ti?",
  "pli-tv-bu-vb-np19:1.10_0": "“Saccaṁ, bhagavā”ti.",
  "pli-tv-bu-vb-np19:1.11_0": "Vigarahi buddho bhagavā …pe…",
  "pli-tv-bu-vb-np19:1.12_0": "kathañhi nāma tumhe, moghapurisā, nānappakārakaṁ rūpiyasaṁvohāraṁ samāpajjissatha.",
  "pli-tv-bu-vb-np19:1.13_0": "Netaṁ, moghapurisā, appasannānaṁ vā pasādāya …pe…",
  "pli-tv-bu-vb-np19:1.14_0": "evañca pana, bhikkhave, imaṁ sikkhāpadaṁ uddiseyyātha—",
  "pli-tv-bu-vb-np19:1.15.1_0": "“Yo pana bhikkhu nānappakārakaṁ rūpiyasaṁvohāraṁ samāpajjeyya, nissaggiyaṁ pācittiyan”ti.",
  "pli-tv-bu-vb-np19:2.1_0": "Yo panāti",
  "pli-tv-bu-vb-np19:2.2_0": "yo yādiso …pe…",
  "pli-tv-bu-vb-np19:2.3_0": "bhikkhūti",
  "pli-tv-bu-vb-np19:2.4_0": "…pe… ayaṁ imasmiṁ atthe adhippeto bhikkhūti.",
  "pli-tv-bu-vb-np19:2.5_0": "Nānappakārakaṁ nāma",
  "pli-tv-bu-vb-np19:2.6_0": "katampi akatampi katākatampi.",
  "pli-tv-bu-vb-np19:2.7_0": "Kataṁ nāma",
  "pli-tv-bu-vb-np19:2.8_0": "sīsūpagaṁ gīvūpagaṁ hatthūpagaṁ pādūpagaṁ kaṭūpagaṁ.",
  "pli-tv-bu-vb-np19:2.9_0": "Akataṁ nāma",
  "pli-tv-bu-vb-np19:2.10_0": "ghanakataṁ vuccati.",
  "pli-tv-bu-vb-np19:2.11_0": "Katākataṁ nāma",
  "pli-tv-bu-vb-np19:2.12_0": "tadubhayaṁ.",
  "pli-tv-bu-vb-np19:2.13_0": "Rūpiyaṁ nāma",
  "pli-tv-bu-vb-np19:2.14_0": "satthuvaṇṇo kahāpaṇo, lohamāsako, dārumāsako, jatumāsako ye vohāraṁ gacchanti.",
  "pli-tv-bu-vb-np19:2.15_0": "Samāpajjeyyāti",
  "pli-tv-bu-vb-np19:2.16_0": "katena kataṁ cetāpeti, nissaggiyaṁ pācittiyaṁ.",
  "pli-tv-bu-vb-np19:2.17_0": "Katena akataṁ cetāpeti, nissaggiyaṁ pācittiyaṁ.",
  "pli-tv-bu-vb-np19:2.18_0": "Katena katākataṁ cetāpeti, nissaggiyaṁ pācittiyaṁ.",
  "pli-tv-bu-vb-np19:2.19_0": "Akatena kataṁ cetāpeti, nissaggiyaṁ pācittiyaṁ.",
  "pli-tv-bu-vb-np19:2.20_0": "Akatena akataṁ cetāpeti, nissaggiyaṁ pācittiyaṁ.",
  "pli-tv-bu-vb-np19:2.21_0": "Akatena katākataṁ cetāpeti, nissaggiyaṁ pācittiyaṁ.",
  "pli-tv-bu-vb-np19:2.22_0": "Katākatena kataṁ cetāpeti, nissaggiyaṁ pācittiyaṁ.",
  "pli-tv-bu-vb-np19:2.23_0": "Katākatena akataṁ cetāpeti, nissaggiyaṁ pācittiyaṁ.",
  "pli-tv-bu-vb-np19:2.24_0": "Katākatena katākataṁ cetāpeti, nissaggiyaṁ pācittiyaṁ.",
  "pli-tv-bu-vb-np19:2.25_0": "Saṅghamajjhe nissajjitabbaṁ.",
  "pli-tv-bu-vb-np19:2.26_0": "Evañca pana, bhikkhave, nissajjitabbaṁ.",
  "pli-tv-bu-vb-np19:2.27_0": "Tena bhikkhunā saṅghaṁ upasaṅkamitvā ekaṁsaṁ uttarāsaṅgaṁ karitvā vuḍḍhānaṁ bhikkhūnaṁ pāde vanditvā",
  "pli-tv-bu-vb-np19:2.27_1": "ukkuṭikaṁ nisīditvā añjaliṁ paggahetvā evamassa vacanīyo—",
  "pli-tv-bu-vb-np19:2.28_0": "“ahaṁ, bhante, nānappakārakaṁ rūpiyasaṁvohāraṁ samāpajjiṁ.",
  "pli-tv-bu-vb-np19:2.29_0": "Idaṁ me nissaggiyaṁ.",
  "pli-tv-bu-vb-np19:2.30_0": "Imāhaṁ saṅghassa nissajjāmī”ti.",
  "pli-tv-bu-vb-np19:2.31_0": "Nissajjitvā āpatti desetabbā.",
  "pli-tv-bu-vb-np19:2.32_0": "Byattena bhikkhunā paṭibalena āpatti paṭiggahetabbā.",
  "pli-tv-bu-vb-np19:2.33_0": "Sace tattha āgacchati ārāmiko vā upāsako vā so vattabbo—",
  "pli-tv-bu-vb-np19:2.34_0": "“āvuso, imaṁ jānāhī”ti.",
  "pli-tv-bu-vb-np19:2.35_0": "Sace so bhaṇati—",
  "pli-tv-bu-vb-np19:2.36_0": "“iminā kiṁ āhariyyatū”ti,",
  "pli-tv-bu-vb-np19:2.37_0": "na vattabbo—",
  "pli-tv-bu-vb-np19:2.38_0": "“imaṁ vā imaṁ vā āharā”ti.",
  "pli-tv-bu-vb-np19:2.39_0": "Kappiyaṁ ācikkhitabbaṁ—",
  "pli-tv-bu-vb-np19:2.40_0": "sappi vā telaṁ vā madhu vā phāṇitaṁ vā.",
  "pli-tv-bu-vb-np19:2.41_0": "Sace so tena parivattetvā kappiyaṁ āharati, rūpiyacetāpakaṁ ṭhapetvā, sabbeheva paribhuñjitabbaṁ.",
  "pli-tv-bu-vb-np19:2.42_0": "Evañcetaṁ labhetha, iccetaṁ kusalaṁ;",
  "pli-tv-bu-vb-np19:2.43_0": "no ce labhetha, so vattabbo—",
  "pli-tv-bu-vb-np19:2.44_0": "“āvuso, imaṁ chaḍḍehī”ti.",
  "pli-tv-bu-vb-np19:2.45_0": "Sace so chaḍḍeti, iccetaṁ kusalaṁ;",
  "pli-tv-bu-vb-np19:2.46_0": "no ce chaḍḍeti, pañcahaṅgehi samannāgato bhikkhu rūpiyachaḍḍako sammannitabbo—",
  "pli-tv-bu-vb-np19:2.47_0": "yo na chandāgatiṁ gaccheyya,",
  "pli-tv-bu-vb-np19:2.47_1": "na dosāgatiṁ gaccheyya,",
  "pli-tv-bu-vb-np19:2.47_2": "na mohāgatiṁ gaccheyya,",
  "pli-tv-bu-vb-np19:2.47_3": "na bhayāgatiṁ gaccheyya,",
  "pli-tv-bu-vb-np19:2.47_4": "chaḍḍitāchaḍḍitañca jāneyya.",
  "pli-tv-bu-vb-np19:2.48_0": "“Evañca pana, bhikkhave, sammannitabbo.",
  "pli-tv-bu-vb-np19:2.49_0": "Paṭhamaṁ bhikkhu yācitabbo.",
  "pli-tv-bu-vb-np19:2.50_0": "Yācitvā byattena bhikkhunā paṭibalena saṅgho ñāpetabbo—",
  "pli-tv-bu-vb-np19:2.51_0": "‘Suṇātu me, bhante, saṅgho.",
  "pli-tv-bu-vb-np19:2.52_0": "Yadi saṅghassa pattakallaṁ, saṅgho itthannāmaṁ bhikkhuṁ rūpiyachaḍḍakaṁ sammanneyya.",
  "pli-tv-bu-vb-np19:2.53_0": "Esā ñatti.",
  "pli-tv-bu-vb-np19:2.54_0": "Suṇātu me, bhante, saṅgho.",
  "pli-tv-bu-vb-np19:2.55_0": "Saṅgho itthannāmaṁ bhikkhuṁ rūpiyachaḍḍakaṁ sammannati.",
  "pli-tv-bu-vb-np19:2.56_0": "Yassāyasmato khamati itthannāmassa bhikkhuno rūpiyachaḍḍakassa sammuti, so tuṇhassa;",
  "pli-tv-bu-vb-np19:2.57_0": "yassa nakkhamati, so bhāseyya.",
  "pli-tv-bu-vb-np19:2.58_0": "Sammato saṅghena itthannāmo bhikkhu rūpiyachaḍḍako.",
  "pli-tv-bu-vb-np19:2.59_0": "Khamati saṅghassa, tasmā tuṇhī,",
  "pli-tv-bu-vb-np19:2.60_0": "evametaṁ dhārayāmī’”ti.",
  "pli-tv-bu-vb-np19:2.61_0": "Tena sammatena bhikkhunā animittaṁ katvā pātetabbaṁ.",
  "pli-tv-bu-vb-np19:2.62_0": "Sace nimittaṁ katvā pāteti, āpatti dukkaṭassa.",
  "pli-tv-bu-vb-np19:2.63.1_0": "Rūpiye rūpiyasaññī rūpiyaṁ cetāpeti, nissaggiyaṁ pācittiyaṁ.",
  "pli-tv-bu-vb-np19:2.64_0": "Rūpiye vematiko rūpiyaṁ cetāpeti, nissaggiyaṁ pācittiyaṁ.",
  "pli-tv-bu-vb-np19:2.65_0": "Rūpiye arūpiyasaññī rūpiyaṁ cetāpeti, nissaggiyaṁ pācittiyaṁ.",
  "pli-tv-bu-vb-np19:2.66_0": "Arūpiye rūpiyasaññī rūpiyaṁ cetāpeti, nissaggiyaṁ pācittiyaṁ.",
  "pli-tv-bu-vb-np19:2.67_0": "Arūpiye vematiko rūpiyaṁ cetāpeti, nissaggiyaṁ pācittiyaṁ.",
  "pli-tv-bu-vb-np19:2.68_0": "Arūpiye arūpiyasaññī rūpiyaṁ cetāpeti, nissaggiyaṁ pācittiyaṁ.",
  "pli-tv-bu-vb-np19:2.69_0": "Arūpiye rūpiyasaññī, āpatti dukkaṭassa.",
  "pli-tv-bu-vb-np19:2.70_0": "Arūpiye vematiko, āpatti dukkaṭassa.",
  "pli-tv-bu-vb-np19:2.71_0": "Arūpiye arūpiyasaññī, anāpatti.",
  "pli-tv-bu-vb-np19:2.72.1_0": "Anāpatti—",
  "pli-tv-bu-vb-np19:2.73_0": "ummattakassa,",
  "pli-tv-bu-vb-np19:2.74_0": "ādikammikassāti.",
  "pli-tv-bu-vb-np19:2.75_0": "Rūpiyasaṁvohārasikkhāpadaṁ niṭṭhitaṁ navamaṁ."
}