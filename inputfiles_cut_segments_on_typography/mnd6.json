{
  "mnd6:0.1_0": "Mahāniddesa",
  "mnd6:0.2_0": "Aṭṭhakavagga",
  "mnd6:0.3_0": "6. Jarāsuttaniddesa",
  "mnd6:1.1_0": "Atha jarāsuttaniddesaṁ vakkhati—",
  "mnd6:2.1_0": "<b>Appaṁ vata jīvitaṁ idaṁ,</b>",
  "mnd6:2.2_0": "<b>Oraṁ vassasatāpi miyyati;</b>",
  "mnd6:2.3_0": "<b>Yo cepi aticca jīvati,</b>",
  "mnd6:2.4_0": "<b>Atha kho so jarasāpi miyyati.</b>",
  "mnd6:3.1_0": "<b>Appaṁ vata jīvitaṁ idan</b>ti.",
  "mnd6:3.2_0": "<b>Jīvitan</b>ti āyu ṭhiti yapanā yāpanā iriyanā vattanā pālanā jīvitaṁ jīvitindriyaṁ.",
  "mnd6:3.3_0": "Api ca dvīhi kāraṇehi appakaṁ jīvitaṁ thokaṁ jīvitaṁ—",
  "mnd6:3.4_0": "ṭhitiparittatāya vā appakaṁ jīvitaṁ, sarasaparittatāya vā appakaṁ jīvitaṁ.",
  "mnd6:3.5_0": "Kathaṁ ṭhitiparittatāya vā appakaṁ jīvitaṁ?",
  "mnd6:3.6_0": "Atīte cittakkhaṇe jīvittha, na jīvati na jīvissati;",
  "mnd6:3.7_0": "anāgate cittakkhaṇe jīvissati, na jīvati na jīvittha;",
  "mnd6:3.8_0": "paccuppanne cittakkhaṇe jīvati, na jīvittha na jīvissati.",
  "mnd6:4.1_0": "“Jīvitaṁ attabhāvo ca,",
  "mnd6:4.2_0": "sukhadukkhā ca kevalā;",
  "mnd6:4.3_0": "Ekacittasamāyuttā,",
  "mnd6:4.4_0": "lahuso vattate khaṇo.",
  "mnd6:5.1_0": "Cullāsītisahassāni,",
  "mnd6:5.2_0": "kappā tiṭṭhanti ye marū;",
  "mnd6:5.3_0": "Na tveva tepi jīvanti,",
  "mnd6:5.4_0": "dvīhi cittehi saṁyutā.",
  "mnd6:6.1_0": "Ye niruddhā marantassa,",
  "mnd6:6.2_0": "tiṭṭhamānassa vā idha;",
  "mnd6:6.3_0": "Sabbepi sadisā khandhā,",
  "mnd6:6.4_0": "gatā appaṭisandhikā.",
  "mnd6:7.1_0": "Anantarā ca ye bhaggā,",
  "mnd6:7.2_0": "ye ca bhaggā anāgatā;",
  "mnd6:7.3_0": "Tadantare niruddhānaṁ,",
  "mnd6:7.4_0": "vesamaṁ natthi lakkhaṇe.",
  "mnd6:8.1_0": "Anibbattena na jāto,",
  "mnd6:8.2_0": "paccuppannena jīvati;",
  "mnd6:8.3_0": "Cittabhaggā mato loko,",
  "mnd6:8.4_0": "paññatti paramatthiyā.",
  "mnd6:9.1_0": "Yathā ninnā pavattanti,",
  "mnd6:9.2_0": "chandena pariṇāmitā;",
  "mnd6:9.3_0": "Acchinnadhārā vattanti,",
  "mnd6:9.4_0": "saḷāyatanapaccayā.",
  "mnd6:10.1_0": "Anidhānagatā bhaggā,",
  "mnd6:10.2_0": "puñjo natthi anāgate;",
  "mnd6:10.3_0": "Nibbattā ye ca tiṭṭhanti,",
  "mnd6:10.4_0": "āragge sāsapūpamā.",
  "mnd6:11.1_0": "Nibbattānañca dhammānaṁ,",
  "mnd6:11.2_0": "bhaṅgo nesaṁ purakkhato;",
  "mnd6:11.3_0": "Palokadhammā tiṭṭhanti,",
  "mnd6:11.4_0": "purāṇehi amissitā.",
  "mnd6:12.1_0": "Adassanato āyanti,",
  "mnd6:12.2_0": "bhaṅgā gacchantyadassanaṁ;",
  "mnd6:12.3_0": "Vijjuppādova ākāse,",
  "mnd6:12.4_0": "uppajjanti vayanti cā”ti.",
  "mnd6:13.1_0": "Evaṁ ṭhitiparittatāya appakaṁ jīvitaṁ.",
  "mnd6:14.1_0": "Kathaṁ sarasaparittatāya appakaṁ jīvitaṁ?",
  "mnd6:14.2_0": "Assāsūpanibaddhaṁ jīvitaṁ,",
  "mnd6:14.2_1": "passāsūpanibaddhaṁ jīvitaṁ,",
  "mnd6:14.2_2": "assāsapassāsūpanibaddhaṁ jīvitaṁ,",
  "mnd6:14.2_3": "mahābhūtūpanibaddhaṁ jīvitaṁ,",
  "mnd6:14.2_4": "kabaḷīkārāhārūpanibaddhaṁ jīvitaṁ,",
  "mnd6:14.2_5": "usmūpanibaddhaṁ jīvitaṁ,",
  "mnd6:14.2_6": "viññāṇūpanibaddhaṁ jīvitaṁ.",
  "mnd6:14.3_0": "Mūlampi imesaṁ dubbalaṁ,",
  "mnd6:14.3_1": "pubbahetūpi imesaṁ dubbalā,",
  "mnd6:14.3_2": "ye paccayā tepi dubbalā,",
  "mnd6:14.3_3": "yepi pabhāvikā tepi dubbalā,",
  "mnd6:14.3_4": "sahabhūpi imesaṁ dubbalā,",
  "mnd6:14.3_5": "sampayogāpi imesaṁ dubbalā,",
  "mnd6:14.3_6": "sahajāpi imesaṁ dubbalā,",
  "mnd6:14.3_7": "yāpi payojikā sāpi dubbalā.",
  "mnd6:14.4_0": "Aññamaññaṁ ime niccadubbalā, aññamaññaṁ anavaṭṭhitā ime.",
  "mnd6:14.5_0": "Aññamaññaṁ paripātayanti ime, aññamaññassa hi natthi tāyitā, na cāpi ṭhapenti aññamaññaṁ ime.",
  "mnd6:14.6_0": "Yopi nibbattako so na vijjati.",
  "mnd6:15.1_0": "“Na ca kenaci koci hāyati,",
  "mnd6:15.2_0": "Gandhabbā ca ime hi sabbaso;",
  "mnd6:15.3_0": "Purimehi pabhāvikā ime,",
  "mnd6:15.4_0": "Yepi pabhāvikā te pure matā;",
  "mnd6:15.5_0": "Purimāpi ca pacchimāpi ca,",
  "mnd6:15.6_0": "Aññamaññaṁ na kadāci maddasaṁsū”ti.",
  "mnd6:16.1_0": "Evaṁ sarasaparittatāya appakaṁ jīvitaṁ.",
  "mnd6:17.1_0": "Api ca cātumahārājikānaṁ devānaṁ jīvitaṁ upādāya manussānaṁ appakaṁ jīvitaṁ parittaṁ jīvitaṁ thokaṁ jīvitaṁ",
  "mnd6:17.1_1": "khaṇikaṁ jīvitaṁ lahukaṁ jīvitaṁ ittaraṁ jīvitaṁ anaddhanīyaṁ jīvitaṁ naciraṭṭhitikaṁ jīvitaṁ.",
  "mnd6:17.2_0": "Tāvatiṁsānaṁ devānaṁ …pe…",
  "mnd6:17.3_0": "yāmānaṁ devānaṁ …",
  "mnd6:17.4_0": "tusitānaṁ devānaṁ …",
  "mnd6:17.5_0": "nimmānaratīnaṁ devānaṁ …",
  "mnd6:17.6_0": "paranimmitavasavattīnaṁ devānaṁ …",
  "mnd6:17.7_0": "brahmakāyikānaṁ devānaṁ jīvitaṁ upādāya manussānaṁ appakaṁ jīvitaṁ parittaṁ jīvitaṁ thokaṁ jīvitaṁ khaṇikaṁ",
  "mnd6:17.7_1": "jīvitaṁ lahukaṁ jīvitaṁ ittaraṁ jīvitaṁ anaddhanīyaṁ jīvitaṁ naciraṭṭhitikaṁ jīvitaṁ.",
  "mnd6:17.8_0": "Vuttañhetaṁ bhagavatā—",
  "mnd6:17.9_0": "“appamidaṁ,",
  "mnd6:17.9_1": "bhikkhave,",
  "mnd6:17.9_2": "manussānaṁ āyu,",
  "mnd6:17.9_3": "gamaniyo samparāyo,",
  "mnd6:17.9_4": "mantāya boddhabbaṁ,",
  "mnd6:17.9_5": "kattabbaṁ kusalaṁ,",
  "mnd6:17.9_6": "caritabbaṁ brahmacariyaṁ,",
  "mnd6:17.9_7": "natthi jātassa amaraṇaṁ.",
  "mnd6:17.10_0": "Yo, bhikkhave, ciraṁ jīvati, so vassasataṁ appaṁ vā bhiyyo.",
  "mnd6:18.1_0": "Appamāyu manussānaṁ,",
  "mnd6:18.2_0": "hīḷeyya naṁ suporiso;",
  "mnd6:18.3_0": "Careyyādittasīsova,",
  "mnd6:18.4_0": "natthi maccussanāgamo.",
  "mnd6:19.1_0": "Accayanti ahorattā,",
  "mnd6:19.2_0": "jīvitaṁ uparujjhati;",
  "mnd6:19.3_0": "Āyu khiyyati maccānaṁ,",
  "mnd6:19.4_0": "kunnadīnaṁva odakan”ti.",
  "mnd6:20.1_0": "Appaṁ vata jīvitaṁ idaṁ.",
  "mnd6:21.1_0": "<b>Oraṁ vassasatāpi miyyatī</b>ti.",
  "mnd6:21.2_0": "Kalalakālepi cavati marati antaradhāyati vippalujjati,",
  "mnd6:21.3_0": "abbudakālepi cavati marati antaradhāyati vippalujjati,",
  "mnd6:21.4_0": "pesikālepi cavati marati antaradhāyati vippalujjati,",
  "mnd6:21.5_0": "ghanakālepi cavati marati antaradhāyati vippalujjati,",
  "mnd6:21.6_0": "pasākhakālepi cavati marati antaradhāyati vippalujjati,",
  "mnd6:21.7_0": "jātamattopi cavati marati antaradhāyati vippalujjati,",
  "mnd6:21.8_0": "sūtigharepi cavati marati antaradhāyati vippalujjati,",
  "mnd6:21.9_0": "addhamāsikopi cavati marati antaradhāyati vippalujjati,",
  "mnd6:21.10_0": "māsikopi cavati marati antaradhāyati vippalujjati,",
  "mnd6:21.11_0": "dvemāsikopi …",
  "mnd6:21.12_0": "temāsikopi …",
  "mnd6:21.13_0": "catumāsikopi …",
  "mnd6:21.14_0": "pañcamāsikopi cavati marati antaradhāyati vippalujjati,",
  "mnd6:21.15_0": "chamāsikopi …",
  "mnd6:21.16_0": "sattamāsikopi …",
  "mnd6:21.17_0": "aṭṭhamāsikopi …",
  "mnd6:21.18_0": "navamāsikopi …",
  "mnd6:21.19_0": "dasamāsikopi …",
  "mnd6:21.20_0": "saṁvaccharikopi cavati marati antaradhāyati vippalujjati,",
  "mnd6:21.21_0": "dvevassikopi …",
  "mnd6:21.22_0": "tivassikopi …",
  "mnd6:21.23_0": "catuvassikopi …",
  "mnd6:21.24_0": "pañcavassikopi …",
  "mnd6:21.25_0": "chavassikopi …",
  "mnd6:21.26_0": "sattavassikopi …",
  "mnd6:21.27_0": "aṭṭhavassikopi …",
  "mnd6:21.28_0": "navavassikopi …",
  "mnd6:21.29_0": "dasavassikopi …",
  "mnd6:21.30_0": "vīsativassikopi …",
  "mnd6:21.31_0": "tiṁsavassikopi …",
  "mnd6:21.32_0": "cattārīsavassikopi …",
  "mnd6:21.33_0": "paññāsavassikopi …",
  "mnd6:21.34_0": "saṭṭhivassikopi …",
  "mnd6:21.35_0": "sattativassikopi …",
  "mnd6:21.36_0": "asītivassikopi …",
  "mnd6:21.37_0": "navutivassikopi cavati marati antaradhāyati vippalujjatīti—",
  "mnd6:21.38_0": "oraṁ vassasatāpi miyyati.",
  "mnd6:22.1_0": "<b>Yo cepi aticca jīvatī</b>ti.",
  "mnd6:22.2_0": "Yo vassasataṁ atikkamitvā jīvati so ekaṁ vā vassaṁ jīvati,",
  "mnd6:22.3_0": "dve vā vassāni jīvati,",
  "mnd6:22.4_0": "tīṇi vā vassāni jīvati,",
  "mnd6:22.5_0": "cattāri vā vassāni jīvati,",
  "mnd6:22.6_0": "pañca vā vassāni jīvati …pe…",
  "mnd6:22.7_0": "dasa vā vassāni jīvati,",
  "mnd6:22.8_0": "vīsati vā vassāni jīvati,",
  "mnd6:22.9_0": "tiṁsaṁ vā vassāni jīvati, cattārīsaṁ vā vassāni jīvatīti—",
  "mnd6:22.10_0": "yo cepi aticca jīvati.",
  "mnd6:22.11_0": "<b>Atha kho so jarasāpi miyyatī</b>ti.",
  "mnd6:22.12_0": "Yadā jiṇṇo hoti vuddho mahallako addhagato vayoanuppatto khaṇḍadanto palitakeso vilūnaṁ khalitasiro valinaṁ",
  "mnd6:22.12_1": "tilakāhatagatto vaṅko bhoggo daṇḍaparāyano,",
  "mnd6:22.12_2": "so jarāyapi cavati marati antaradhāyati vippalujjati,",
  "mnd6:22.12_3": "natthi maraṇamhā mokkho.",
  "mnd6:23.1_0": "“Phalānamiva pakkānaṁ,",
  "mnd6:23.2_0": "pāto patanato bhayaṁ;",
  "mnd6:23.3_0": "Evaṁ jātāna maccānaṁ,",
  "mnd6:23.4_0": "niccaṁ maraṇato bhayaṁ.",
  "mnd6:24.1_0": "Yathāpi kumbhakārassa,",
  "mnd6:24.2_0": "kataṁ mattikabhājanaṁ;",
  "mnd6:24.3_0": "Sabbaṁ bhedanapariyantaṁ,",
  "mnd6:24.4_0": "evaṁ maccāna jīvitaṁ.",
  "mnd6:25.1_0": "Daharā ca mahantā ca,",
  "mnd6:25.2_0": "ye bālā ye ca paṇḍitā;",
  "mnd6:25.3_0": "Sabbe maccuvasaṁ yanti,",
  "mnd6:25.4_0": "sabbe maccuparāyanā.",
  "mnd6:26.1_0": "Tesaṁ maccuparetānaṁ,",
  "mnd6:26.2_0": "gacchataṁ paralokato;",
  "mnd6:26.3_0": "Na pitā tāyate puttaṁ,",
  "mnd6:26.4_0": "ñātī vā pana ñātake.",
  "mnd6:27.1_0": "Pekkhataññeva ñātīnaṁ,",
  "mnd6:27.2_0": "passa lālappataṁ puthu;",
  "mnd6:27.3_0": "Ekamekova maccānaṁ,",
  "mnd6:27.4_0": "govajjho viya niyyati;",
  "mnd6:27.5_0": "Evamabbhāhato loko,",
  "mnd6:27.6_0": "maccunā ca jarāya cā”ti.",
  "mnd6:28.1_0": "Atha kho so jarasāpi miyyati.",
  "mnd6:29.1_0": "Tenāha bhagavā—",
  "mnd6:30.1_0": "“Appaṁ vata jīvitaṁ idaṁ,",
  "mnd6:30.2_0": "Oraṁ vassasatāpi miyyati;",
  "mnd6:30.3_0": "Yo cepi aticca jīvati,",
  "mnd6:30.4_0": "Atha kho so jarasāpi miyyatī”ti.",
  "mnd6:31.1_0": "<b>Socanti janā mamāyite,</b>",
  "mnd6:31.2_0": "<b>Na hi santi niccā pariggahā;</b>",
  "mnd6:31.3_0": "<b>Vinābhāvaṁ santamevidaṁ,</b>",
  "mnd6:31.4_0": "<b>Iti disvā nāgāramāvase.</b>",
  "mnd6:32.1_0": "<b>Socanti janā mamāyite</b>ti.",
  "mnd6:32.2_0": "<b>Janā</b>ti khattiyā ca brāhmaṇā ca vessā ca suddā ca gahaṭṭhā ca pabbajitā ca devā ca manussā ca.",
  "mnd6:32.3_0": "<b>Mamattā</b>ti dve mamattā—",
  "mnd6:32.4_0": "taṇhāmamattañca diṭṭhimamattañca …pe…",
  "mnd6:32.5_0": "idaṁ taṇhāmamattaṁ …pe…",
  "mnd6:32.6_0": "idaṁ diṭṭhimamattaṁ.",
  "mnd6:32.7_0": "Mamāyitaṁ vatthuṁ acchedasaṅkinopi socanti, acchijjantepi socanti, acchinnepi socanti.",
  "mnd6:32.8_0": "Mamāyitaṁ vatthuṁ vipariṇāmasaṅkinopi socanti,",
  "mnd6:32.8_1": "vipariṇāmantepi socanti,",
  "mnd6:32.8_2": "vipariṇatepi socanti kilamanti paridevanti urattāḷiṁ kandanti sammohaṁ āpajjantīti—",
  "mnd6:32.9_0": "socanti janā mamāyite.",
  "mnd6:33.1_0": "<b>Na hi santi niccā pariggahā</b>ti.",
  "mnd6:33.2_0": "Dve pariggahā—",
  "mnd6:33.3_0": "taṇhāpariggaho ca diṭṭhipariggaho ca …pe…",
  "mnd6:33.4_0": "ayaṁ taṇhāpariggaho …pe…",
  "mnd6:33.5_0": "ayaṁ diṭṭhipariggaho.",
  "mnd6:33.6_0": "Taṇhāpariggaho anicco saṅkhato paṭiccasamuppanno khayadhammo vayadhammo virāgadhammo nirodhadhammo vipariṇāmadhammo.",
  "mnd6:33.7_0": "Diṭṭhipariggahopi anicco saṅkhato paṭiccasamuppanno khayadhammo vayadhammo virāgadhammo nirodhadhammo vipariṇāmadhammo.",
  "mnd6:33.8_0": "Vuttañhetaṁ bhagavatā—",
  "mnd6:33.9_0": "“passatha no tumhe,",
  "mnd6:33.9_1": "bhikkhave,",
  "mnd6:33.9_2": "taṁ pariggahaṁ yvāyaṁ pariggaho nicco dhuvo sassato avipariṇāmadhammo sassatisamaṁ tatheva tiṭṭheyyā”ti?",
  "mnd6:33.10_0": "“No hetaṁ, bhante”.",
  "mnd6:33.11_0": "“Sādhu, bhikkhave.",
  "mnd6:33.12_0": "Ahampi kho taṁ,",
  "mnd6:33.12_1": "bhikkhave,",
  "mnd6:33.12_2": "pariggahaṁ na samanupassāmi,",
  "mnd6:33.12_3": "yvāyaṁ pariggaho nicco dhuvo sassato avipariṇāmadhammo sassatisamaṁ tatheva tiṭṭheyyā”ti.",
  "mnd6:33.13_0": "Pariggahā niccā dhuvā sassatā avipariṇāmadhammā natthi na santi na saṁvijjanti na labbhantīti—",
  "mnd6:33.14_0": "na hi santi niccā pariggahā.",
  "mnd6:34.1_0": "<b>Vinābhāvaṁ santamevidan</b>ti.",
  "mnd6:34.2_0": "Nānābhāve vinābhāve aññathābhāve sante saṁvijjamāne upalabbhiyamāne.",
  "mnd6:34.3_0": "Vuttañhetaṁ bhagavatā —",
  "mnd6:34.4_0": "“alaṁ, ānanda.",
  "mnd6:34.5_0": "Mā soci mā paridevi.",
  "mnd6:34.6_0": "Nanu etaṁ, ānanda, mayā paṭikacceva akkhātaṁ—",
  "mnd6:34.7_0": "‘sabbeheva piyehi manāpehi nānābhāvo vinābhāvo aññathābhāvo.",
  "mnd6:34.8_0": "Taṁ kutettha, ānanda, labbhā—",
  "mnd6:34.9_0": "yaṁ taṁ jātaṁ bhūtaṁ saṅkhataṁ palokadhammaṁ taṁ vata mā palujjī’ti.",
  "mnd6:34.10_0": "Netaṁ ṭhānaṁ vijjati.",
  "mnd6:34.11_0": "Purimānaṁ purimānaṁ khandhānaṁ dhātūnaṁ āyatanānaṁ vipariṇāmaññathābhāvā pacchimā pacchimā khandhā ca dhātuyo ca āyatanāni ca pavattantī”ti—",
  "mnd6:34.12_0": "vinābhāvaṁ santamevidaṁ.",
  "mnd6:35.1_0": "<b>Iti disvā nāgāramāvase</b>ti.",
  "mnd6:35.2_0": "<b>Itī</b>ti padasandhi padasaṁsaggo padapāripūrī akkharasamavāyo byañjanasiliṭṭhatā padānupubbatā metaṁ.",
  "mnd6:35.3_0": "<b>Itī</b>ti iti disvā passitvā tulayitvā tīrayitvā vibhāvayitvā vibhūtaṁ katvā mamattesūti—",
  "mnd6:35.4_0": "iti disvā.",
  "mnd6:35.5_0": "<b>Nāgāramāvase</b>ti sabbaṁ gharāvāsapalibodhaṁ chinditvā puttadārapalibodhaṁ chinditvā ñātipalibodhaṁ",
  "mnd6:35.5_1": "chinditvā mittāmaccapalibodhaṁ chinditvā sannidhipalibodhaṁ chinditvā kesamassuṁ ohāretvā kāsāyāni vatthāni",
  "mnd6:35.5_2": "acchādetvā agārasmā anagāriyaṁ pabbajitvā akiñcanabhāvaṁ upagantvā eko careyya vihareyya iriyeyya vatteyya",
  "mnd6:35.5_3": "pāleyya yapeyya yāpeyyāti—",
  "mnd6:35.6_0": "iti disvā nāgāramāvase.",
  "mnd6:36.1_0": "Tenāha bhagavā—",
  "mnd6:37.1_0": "“Socanti janā mamāyite,",
  "mnd6:37.2_0": "Na hi santi niccā pariggahā;",
  "mnd6:37.3_0": "Vinābhāvaṁ santamevidaṁ,",
  "mnd6:37.4_0": "Iti disvā nāgāramāvase”ti.",
  "mnd6:38.1_0": "<b>Maraṇenapi taṁ pahīyati,</b>",
  "mnd6:38.2_0": "<b>Yaṁ puriso mamidanti maññati;</b>",
  "mnd6:38.3_0": "<b>Etampi viditvāna paṇḍito,</b>",
  "mnd6:38.4_0": "<b>Na mamattāya nametha māmako.</b>",
  "mnd6:39.1_0": "<b>Maraṇenapi taṁ pahīyatī</b>ti.",
  "mnd6:39.2_0": "<b>Maraṇan</b>ti yā tesaṁ tesaṁ sattānaṁ tamhā tamhā sattanikāyā cuti cavanatā bhedo antaradhānaṁ maccumaraṇaṁ",
  "mnd6:39.2_1": "kālaṅkiriyā khandhānaṁ bhedo kaḷevarassa nikkhepo jīvitindriyassupacchedo.",
  "mnd6:39.3_0": "<b>Tan</b>ti rūpagataṁ vedanāgataṁ saññāgataṁ saṅkhāragataṁ viññāṇagataṁ.",
  "mnd6:39.4_0": "<b>Pahīyatī</b>ti pahīyati jahīyati vijahīyati antaradhāyati vippalujjati.",
  "mnd6:39.5_0": "Bhāsitampi hetaṁ—",
  "mnd6:40.1_0": "“Pubbeva maccaṁ vijahanti bhogā,",
  "mnd6:40.2_0": "Maccova ne pubbataraṁ jahāti;",
  "mnd6:40.3_0": "Asassatā bhogino kāmakāmī,",
  "mnd6:40.4_0": "Tasmā na socāmahaṁ sokakāle.",
  "mnd6:41.1_0": "Udeti āpūrati veti cando,",
  "mnd6:41.2_0": "Atthaṁ tapetvāna paleti sūriyo;",
  "mnd6:41.3_0": "Viditā mayā sattuka lokadhammā,",
  "mnd6:41.4_0": "Tasmā na socāmahaṁ sokakāle”ti.",
  "mnd6:42.1_0": "<b>Maraṇenapi taṁ pahīyati.</b>",
  "mnd6:42.2_0": "<b>Yaṁ puriso mamidanti maññatī</b>ti.",
  "mnd6:42.3_0": "<b>Yan</b>ti rūpagataṁ vedanāgataṁ saññāgataṁ saṅkhāragataṁ viññāṇagataṁ.",
  "mnd6:42.4_0": "<b>Puriso</b>ti saṅkhā samaññā paññatti vohāro nāmaṁ nāmakammaṁ nāmadheyyaṁ nirutti byañjanaṁ abhilāpo.",
  "mnd6:42.5_0": "<b>Mamidanti maññatī</b>ti taṇhāmaññanāya maññati,",
  "mnd6:42.5_1": "diṭṭhimaññanāya maññati,",
  "mnd6:42.5_2": "mānamaññanāya maññati,",
  "mnd6:42.5_3": "kilesamaññanāya maññati,",
  "mnd6:42.5_4": "duccaritamaññanāya maññati,",
  "mnd6:42.5_5": "payogamaññanāya maññati,",
  "mnd6:42.5_6": "vipākamaññanāya maññatīti—",
  "mnd6:42.6_0": "yaṁ puriso mamidanti maññati.",
  "mnd6:43.1_0": "<b>Etampi viditvāna paṇḍito</b>ti.",
  "mnd6:43.2_0": "Etaṁ ādīnavaṁ ñatvā jānitvā tulayitvā tīrayitvā vibhāvayitvā vibhūtaṁ katvā mamattesūti,",
  "mnd6:43.2_1": "etampi viditvā paṇḍito dhīro paṇḍito paññavā buddhimā ñāṇī vibhāvī medhāvīti—",
  "mnd6:43.3_0": "etampi viditvāna paṇḍito.",
  "mnd6:44.1_0": "<b>Na mamattāya nametha māmako</b>ti.",
  "mnd6:44.2_0": "<b>Mamattā</b>ti dve mamattā—",
  "mnd6:44.3_0": "taṇhāmamattañca diṭṭhimamattañca …pe…",
  "mnd6:44.4_0": "idaṁ taṇhāmamattaṁ …pe…",
  "mnd6:44.5_0": "idaṁ diṭṭhimamattaṁ.",
  "mnd6:44.6_0": "<b>Māmako</b>ti buddhamāmako dhammamāmako saṅghamāmako.",
  "mnd6:44.7_0": "So bhagavantaṁ mamāyati, bhagavā taṁ puggalaṁ pariggaṇhāti.",
  "mnd6:44.8_0": "Vuttañhetaṁ bhagavatā—",
  "mnd6:44.9_0": "“ye te,",
  "mnd6:44.9_1": "bhikkhave,",
  "mnd6:44.9_2": "bhikkhū kuhā thaddhā lapā siṅgī unnaḷā asamāhitā, na me te,",
  "mnd6:44.9_3": "bhikkhave,",
  "mnd6:44.9_4": "bhikkhū māmakā;",
  "mnd6:44.10_0": "apagatā ca te, bhikkhave, bhikkhū imasmā dhammavinayā.",
  "mnd6:44.11_0": "Na ca te imasmiṁ dhammavinaye vuddhiṁ virūḷhiṁ vepullaṁ āpajjanti.",
  "mnd6:44.12_0": "Ye ca kho te,",
  "mnd6:44.12_1": "bhikkhave,",
  "mnd6:44.12_2": "bhikkhū nikkuhā nillapā dhīrā atthaddhā susamāhitā,",
  "mnd6:44.12_3": "te kho me,",
  "mnd6:44.12_4": "bhikkhave,",
  "mnd6:44.12_5": "bhikkhū māmakā;",
  "mnd6:44.13_0": "anapagatā ca te, bhikkhave, bhikkhū imasmā dhammavinayā.",
  "mnd6:44.14_0": "Te ca imasmiṁ dhammavinaye vuddhiṁ virūḷhiṁ vepullaṁ āpajjanti.",
  "mnd6:45.1_0": "Kuhā thaddhā lapā siṅgī,",
  "mnd6:45.2_0": "unnaḷā asamāhitā;",
  "mnd6:45.3_0": "Na te dhamme virūhanti,",
  "mnd6:45.4_0": "sammāsambuddhadesite.",
  "mnd6:46.1_0": "Nikkuhā nillapā dhīrā,",
  "mnd6:46.2_0": "atthaddhā susamāhitā;",
  "mnd6:46.3_0": "Te ve dhamme virūhanti,",
  "mnd6:46.4_0": "sammāsambuddhadesite”.",
  "mnd6:47.1_0": "<b>Na mamattāya nametha māmako</b>ti.",
  "mnd6:47.2_0": "Māmako taṇhāmamattaṁ pahāya diṭṭhimamattaṁ paṭinissajjitvā mamattāya na nameyya na onameyya,",
  "mnd6:47.2_1": "na tanninno assa na tappoṇo na tappabbhāro na tadadhimutto na tadadhipateyyoti—",
  "mnd6:47.3_0": "na mamattāya nametha māmako.",
  "mnd6:48.1_0": "Tenāha bhagavā—",
  "mnd6:49.1_0": "“Maraṇenapi taṁ pahīyati,",
  "mnd6:49.2_0": "Yaṁ puriso mamidanti maññati;",
  "mnd6:49.3_0": "Etampi viditvāna paṇḍito,",
  "mnd6:49.4_0": "Na mamattāya nametha māmako”ti.",
  "mnd6:50.1_0": "<b>Supinena yathāpi saṅgataṁ,</b>",
  "mnd6:50.2_0": "<b>Paṭibuddho puriso na passati;</b>",
  "mnd6:50.3_0": "<b>Evampi piyāyitaṁ janaṁ,</b>",
  "mnd6:50.4_0": "<b>Petaṁ kālaṅkataṁ na passati.</b>",
  "mnd6:51.1_0": "<b>Supinena yathāpi saṅgatan</b>ti.",
  "mnd6:51.2_0": "Saṅgataṁ samāgataṁ samāhitaṁ sannipatitanti—",
  "mnd6:51.3_0": "supinena yathāpi saṅgataṁ.",
  "mnd6:51.4_0": "<b>Paṭibuddho puriso na passatī</b>ti yathā puriso supinagato candaṁ passati,",
  "mnd6:51.4_1": "sūriyaṁ passati,",
  "mnd6:51.4_2": "mahāsamuddaṁ passati,",
  "mnd6:51.4_3": "sineruṁ pabbatarājānaṁ passati,",
  "mnd6:51.4_4": "hatthiṁ passati,",
  "mnd6:51.4_5": "assaṁ passati,",
  "mnd6:51.4_6": "rathaṁ passati,",
  "mnd6:51.4_7": "pattiṁ passati,",
  "mnd6:51.4_8": "senābyūhaṁ passati,",
  "mnd6:51.4_9": "ārāmarāmaṇeyyakaṁ passati,",
  "mnd6:51.4_10": "vanarāmaṇeyyakaṁ …",
  "mnd6:51.4_11": "bhūmirāmaṇeyyakaṁ …",
  "mnd6:51.4_12": "pokkharaṇīrāmaṇeyyakaṁ passati;",
  "mnd6:51.5_0": "paṭibuddho na kiñci passatīti—",
  "mnd6:51.6_0": "paṭibuddho puriso na passati.",
  "mnd6:52.1_0": "<b>Evampi piyāyitaṁ janan</b>ti.",
  "mnd6:52.2_0": "<b>Evan</b>ti opammasampaṭipādanaṁ.",
  "mnd6:52.3_0": "<b>Piyāyitaṁ janan</b>ti mamāyitaṁ janaṁ mātaraṁ vā pitaraṁ vā bhātaraṁ vā bhaginiṁ vā puttaṁ vā dhītaraṁ",
  "mnd6:52.3_1": "vā mittaṁ vā amaccaṁ vā ñātiṁ vā sālohitaṁ vāti—",
  "mnd6:52.4_0": "evampi piyāyitaṁ janaṁ.",
  "mnd6:53.1_0": "<b>Petaṁ kālaṅkataṁ na passatī</b>ti.",
  "mnd6:53.2_0": "<b>Peto</b> vuccati mato.",
  "mnd6:53.3_0": "Kālaṅkataṁ na passati na dakkhati nādhigacchati na vindati na paṭilabhatīti—",
  "mnd6:53.4_0": "petaṁ kālaṅkataṁ na passati.",
  "mnd6:54.1_0": "Tenāha bhagavā—",
  "mnd6:55.1_0": "“Supinena yathāpi saṅgataṁ,",
  "mnd6:55.2_0": "Paṭibuddho puriso na passati;",
  "mnd6:55.3_0": "Evampi piyāyitaṁ janaṁ,",
  "mnd6:55.4_0": "Petaṁ kālaṅkataṁ na passatī”ti.",
  "mnd6:56.1_0": "<b>Diṭṭhāpi sutāpi te janā,</b>",
  "mnd6:56.2_0": "<b>Yesaṁ nāmamidaṁ pavuccati;</b>",
  "mnd6:56.3_0": "<b>Nāmaṁyevāvasissati</b><b>,</b>",
  "mnd6:56.4_0": "<b>Akkheyyaṁ petassa jantuno.</b>",
  "mnd6:57.1_0": "<b>Diṭṭhāpi sutāpi te janā</b>ti.",
  "mnd6:57.2_0": "<b>Diṭṭhā</b>ti ye cakkhuviññāṇābhisambhūtā.",
  "mnd6:57.3_0": "<b>Sutā</b>ti ye sotaviññāṇābhisambhūtā.",
  "mnd6:57.4_0": "<b>Te janā</b>ti khattiyā ca brāhmaṇā ca vessā ca suddā ca gahaṭṭhā ca pabbajitā ca devā ca manussā cāti—",
  "mnd6:57.5_0": "diṭṭhāpi sutāpi te janā.",
  "mnd6:58.1_0": "<b>Yesaṁ nāmamidaṁ pavuccatī</b>ti.",
  "mnd6:58.2_0": "<b>Yesan</b>ti yesaṁ khattiyānaṁ brāhmaṇānaṁ vessānaṁ suddānaṁ gahaṭṭhānaṁ pabbajitānaṁ devānaṁ manussānaṁ.",
  "mnd6:58.3_0": "<b>Nāman</b>ti saṅkhā samaññā paññatti vohāro nāmaṁ nāmakammaṁ nāmadheyyaṁ nirutti byañjanaṁ abhilāpo.",
  "mnd6:58.4_0": "<b>Pavuccatī</b>ti vuccati pavuccati kathīyati bhaṇīyati dīpīyati voharīyatīti—",
  "mnd6:58.5_0": "yesaṁ nāmamidaṁ pavuccati.",
  "mnd6:59.1_0": "<b>Nāmaṁyevāvasissati akkheyyan</b>ti.",
  "mnd6:59.2_0": "Rūpagataṁ vedanāgataṁ saññāgataṁ saṅkhāragataṁ viññāṇagataṁ pahīyati jahīyati vijahīyati antaradhāyati vippalujjati,",
  "mnd6:59.2_1": "nāmaṁyevāvasissati.",
  "mnd6:59.3_0": "<b>Akkheyyan</b>ti.",
  "mnd6:59.4_0": "Akkhātuṁ kathetuṁ bhaṇituṁ dīpayituṁ voharitunti—",
  "mnd6:59.5_0": "nāmaṁ evāvasissati akkheyyaṁ.",
  "mnd6:59.6_0": "<b>Petassa jantuno</b>ti.",
  "mnd6:59.7_0": "<b>Petassā</b>ti matassa kālaṅkatassa.",
  "mnd6:59.8_0": "<b>Jantuno</b>ti sattassa narassa mānavassa posassa puggalassa jīvassa jāgussa jantussa indagussa manujassāti—",
  "mnd6:59.9_0": "petassa jantuno.",
  "mnd6:60.1_0": "Tenāha bhagavā—",
  "mnd6:61.1_0": "“Diṭṭhāpi sutāpi te janā,",
  "mnd6:61.2_0": "Yesaṁ nāmamidaṁ pavuccati;",
  "mnd6:61.3_0": "Nāmaṁyevāvasissati,",
  "mnd6:61.4_0": "Akkheyyaṁ petassa jantuno”ti.",
  "mnd6:62.1_0": "<b>Sokapparidevamaccharaṁ,</b>",
  "mnd6:62.2_0": "<b>Na pajahanti giddhā mamāyite;</b>",
  "mnd6:62.3_0": "<b>Tasmā munayo pariggahaṁ,</b>",
  "mnd6:62.4_0": "<b>Hitvā acariṁsu khemadassino.</b>",
  "mnd6:63.1_0": "<b>Sokapparidevamaccharaṁ na pajahanti giddhā mamāyite</b>ti.",
  "mnd6:63.2_0": "<b>Soko</b>ti ñātibyasanena vā phuṭṭhassa bhogabyasanena vā phuṭṭhassa rogabyasanena vā phuṭṭhassa sīlabyasanena",
  "mnd6:63.2_1": "vā phuṭṭhassa diṭṭhibyasanena vā phuṭṭhassa aññataraññatarena byasanena samannāgatassa aññataraññatarena",
  "mnd6:63.2_2": "dukkhadhammena phuṭṭhassa soko socanā socitattaṁ antosoko antoparisoko antodāho antoparidāho cetaso parijjhāyanā",
  "mnd6:63.2_3": "domanassaṁ sokasallaṁ.",
  "mnd6:63.3_0": "<b>Paridevo</b>ti ñātibyasanena vā phuṭṭhassa …pe…",
  "mnd6:63.4_0": "diṭṭhibyasanena vā phuṭṭhassa aññataraññatarena byasanena samannāgatassa aññataraññatarena dukkhadhammena",
  "mnd6:63.4_1": "phuṭṭhassa ādevo paridevo ādevanā paridevanā ādevitattaṁ paridevitattaṁ vācā palāpo vippalāpo lālappo",
  "mnd6:63.4_2": "lālappāyanā lālappāyitattaṁ.",
  "mnd6:63.5_0": "<b>Macchariyan</b>ti pañca macchariyāni—",
  "mnd6:63.6_0": "āvāsamacchariyaṁ, kulamacchariyaṁ, lābhamacchariyaṁ, vaṇṇamacchariyaṁ, dhammamacchariyaṁ.",
  "mnd6:63.7_0": "Yaṁ evarūpaṁ macchariyaṁ maccharāyanā maccharāyitattaṁ vevicchaṁ kadariyaṁ kaṭukañcukatā aggahitattaṁ cittassa—",
  "mnd6:63.8_0": "idaṁ vuccati macchariyaṁ.",
  "mnd6:63.9_0": "Api ca khandhamacchariyampi macchariyaṁ,",
  "mnd6:63.9_1": "dhātumacchariyampi macchariyaṁ,",
  "mnd6:63.9_2": "āyatanamacchariyampi macchariyaṁ gāho—",
  "mnd6:63.10_0": "idaṁ vuccati macchariyaṁ.",
  "mnd6:63.11_0": "Gedho vuccati taṇhā.",
  "mnd6:63.12_0": "Yo rāgo sārāgo …pe… abhijjhā lobho akusalamūlaṁ.",
  "mnd6:63.13_0": "<b>Mamattā</b>ti dve mamattā—",
  "mnd6:63.14_0": "taṇhāmamattañca diṭṭhimamattañca …pe…",
  "mnd6:63.15_0": "idaṁ taṇhāmamattaṁ …pe…",
  "mnd6:63.16_0": "idaṁ diṭṭhimamattaṁ.",
  "mnd6:63.17_0": "Mamāyitaṁ vatthuṁ acchedasaṅkinopi socanti,",
  "mnd6:63.17_1": "acchijjantepi socanti,",
  "mnd6:63.17_2": "acchinnepi socanti,",
  "mnd6:63.17_3": "mamāyitaṁ vatthuṁ vipariṇāmasaṅkinopi socanti,",
  "mnd6:63.17_4": "vipariṇāmantepi socanti,",
  "mnd6:63.17_5": "vipariṇatepi socanti,",
  "mnd6:63.17_6": "mamāyitaṁ vatthuṁ acchedasaṅkinopi paridevanti,",
  "mnd6:63.17_7": "acchijjantepi paridevanti,",
  "mnd6:63.17_8": "acchinnepi paridevanti.",
  "mnd6:63.18_0": "Mamāyitaṁ vatthuṁ vipariṇāmasaṅkinopi paridevanti,",
  "mnd6:63.18_1": "vipariṇāmantepi paridevanti,",
  "mnd6:63.18_2": "vipariṇatepi paridevanti.",
  "mnd6:63.19_0": "Mamāyitaṁ vatthuṁ rakkhanti gopenti pariggaṇhanti mamāyanti maccharāyanti;",
  "mnd6:63.20_0": "mamāyitasmiṁ vatthusmiṁ sokaṁ na jahanti,",
  "mnd6:63.20_1": "paridevaṁ na jahanti,",
  "mnd6:63.20_2": "macchariyaṁ na jahanti,",
  "mnd6:63.20_3": "gedhaṁ na jahanti na pajahanti na vinodenti na byantiṁ karonti na anabhāvaṁ gamentīti—",
  "mnd6:63.21_0": "sokapparidevamaccharaṁ na pajahanti giddhā mamāyite.",
  "mnd6:64.1_0": "<b>Tasmā munayo pariggahaṁ, hitvā acariṁsu khemadassino</b>ti.",
  "mnd6:64.2_0": "<b>Tasmā</b>ti tasmā taṅkāraṇā taṁhetu tappaccayā taṁnidānā etaṁ ādīnavaṁ sampassamānā mamattesūti—",
  "mnd6:64.3_0": "tasmā.",
  "mnd6:64.4_0": "<b>Munayo</b>ti <b>monaṁ</b> vuccati ñāṇaṁ.",
  "mnd6:64.5_0": "Yā paññā pajānanā …pe… amoho dhammavicayo sammādiṭṭhi.",
  "mnd6:64.6_0": "Tena ñāṇena samannāgatā munayo monappattā.",
  "mnd6:64.7_0": "Tīṇi moneyyāni—",
  "mnd6:64.8_0": "kāyamoneyyaṁ, vacīmoneyyaṁ, manomoneyyaṁ …pe…",
  "mnd6:64.9_0": "saṅgajālamaticca so muni.",
  "mnd6:64.10_0": "<b>Pariggaho</b>ti dve pariggahā—",
  "mnd6:64.11_0": "taṇhāpariggaho ca diṭṭhipariggaho ca …pe…",
  "mnd6:64.12_0": "ayaṁ taṇhāpariggaho …pe…",
  "mnd6:64.13_0": "ayaṁ diṭṭhipariggaho.",
  "mnd6:64.14_0": "Munayo taṇhāpariggahaṁ pariccajitvā diṭṭhipariggahaṁ paṭinissajjitvā cajitvā pajahitvā vinodetvā byantiṁ",
  "mnd6:64.14_1": "karitvā anabhāvaṁ gametvā acariṁsu vihariṁsu iriyiṁsu vattiṁsu pāliṁsu yapiṁsu yāpiṁsu.",
  "mnd6:64.15_0": "<b>Khemadassino</b>ti <b>khemaṁ</b> vuccati amataṁ nibbānaṁ.",
  "mnd6:64.16_0": "Yo so sabbasaṅkhārasamatho sabbūpadhipaṭinissaggo taṇhakkhayo virāgo nirodho nibbānaṁ.",
  "mnd6:64.17_0": "<b>Khemadassino</b>ti khemadassino tāṇadassino leṇadassino saraṇadassino abhayadassino accutadassino amatadassino nibbānadassinoti—",
  "mnd6:64.18_0": "tasmā munayo pariggahaṁ hitvā acariṁsu khemadassino.",
  "mnd6:65.1_0": "Tenāha bhagavā—",
  "mnd6:66.1_0": "“Sokapparidevamaccharaṁ,",
  "mnd6:66.2_0": "Na jahanti giddhā mamāyite;",
  "mnd6:66.3_0": "Tasmā munayo pariggahaṁ,",
  "mnd6:66.4_0": "Hitvā acariṁsu khemadassino”ti.",
  "mnd6:67.1_0": "<b>Patilīnacarassa bhikkhuno,</b>",
  "mnd6:67.2_0": "<b>Bhajamānassa vivittamāsanaṁ;</b>",
  "mnd6:67.3_0": "<b>Sāmaggiyamāhu tassa taṁ,</b>",
  "mnd6:67.4_0": "<b>Yo attānaṁ bhavane na dassaye.</b>",
  "mnd6:68.1_0": "<b>Patilīnacarassa bhikkhuno</b>ti.",
  "mnd6:68.2_0": "Patilīnacarā vuccanti satta sekkhā.",
  "mnd6:68.3_0": "Arahā patilīno.",
  "mnd6:68.4_0": "Kiṅkāraṇā patilīnacarā vuccanti satta sekkhā?",
  "mnd6:68.5_0": "Te tato tato cittaṁ patilīnentā patikuṭentā pativaṭṭentā sanniruddhantā sanniggaṇhantā sannivārentā rakkhantā",
  "mnd6:68.5_1": "gopentā caranti vicaranti viharanti iriyanti vattenti pālenti yapenti yāpenti,",
  "mnd6:68.5_2": "cakkhudvāre cittaṁ patilīnentā patikuṭentā pativaṭṭentā sanniruddhantā sanniggaṇhantā sannivārentā rakkhantā",
  "mnd6:68.5_3": "gopentā caranti vicaranti viharanti iriyanti vattenti pālenti yapenti yāpenti,",
  "mnd6:68.6_0": "sotadvāre cittaṁ …pe…",
  "mnd6:68.7_0": "ghānadvāre cittaṁ …",
  "mnd6:68.8_0": "jivhādvāre cittaṁ …",
  "mnd6:68.9_0": "kāyadvāre cittaṁ …",
  "mnd6:68.10_0": "manodvāre cittaṁ patilīnentā patikuṭentā pativaṭṭentā sanniruddhantā sanniggaṇhantā sannivārentā rakkhantā",
  "mnd6:68.10_1": "gopentā caranti vicaranti viharanti iriyanti vattenti pālenti yapenti yāpenti.",
  "mnd6:68.11_0": "Yathā kukkuṭapattaṁ vā nhārudaddulaṁ vā aggimhi pakkhittaṁ patilīyati patikuṭati pativaṭṭati na sampasāriyati;",
  "mnd6:68.12_0": "evamevaṁ tato tato cittaṁ patilīnentā patikuṭentā pativaṭṭentā sanniruddhantā sanniggaṇhantā sannivārentā",
  "mnd6:68.12_1": "rakkhantā gopentā caranti vicaranti viharanti iriyanti vattenti pālenti yapenti yāpenti,",
  "mnd6:68.12_2": "cakkhudvāre cittaṁ …",
  "mnd6:68.13_0": "sotadvāre cittaṁ …",
  "mnd6:68.14_0": "ghānadvāre cittaṁ …",
  "mnd6:68.15_0": "jivhādvāre cittaṁ …",
  "mnd6:68.16_0": "kāyadvāre cittaṁ …",
  "mnd6:68.17_0": "manodvāre cittaṁ patilīnentā patikuṭentā pativaṭṭentā sanniruddhantā sanniggaṇhantā sannivārentā rakkhantā",
  "mnd6:68.17_1": "gopentā caranti vicaranti viharanti iriyanti vattenti pālenti yapenti yāpenti.",
  "mnd6:68.18_0": "Taṅkāraṇā patilīnacarā vuccanti satta sekkhā.",
  "mnd6:68.19_0": "<b>Bhikkhuno</b>ti puthujjanakalyāṇakassa vā bhikkhuno sekkhassa vā bhikkhunoti—",
  "mnd6:68.20_0": "patilīnacarassa bhikkhuno.",
  "mnd6:69.1_0": "<b>Bhajamānassa vivittamāsanan</b>ti <b>āsanaṁ</b> vuccati yattha nisīdanti—",
  "mnd6:69.2_0": "mañco pīṭhaṁ bhisi taṭṭikā cammakhaṇḍo tiṇasanthāro paṇṇasanthāro palālasanthāro.",
  "mnd6:69.3_0": "Taṁ āsanaṁ asappāyarūpadassanena rittaṁ vivittaṁ pavivittaṁ,",
  "mnd6:69.3_1": "asappāyasaddassavanena rittaṁ vivittaṁ pavivittaṁ,",
  "mnd6:69.3_2": "asappāyagandhaghāyanena …",
  "mnd6:69.3_3": "asappāyarasasāyanena …",
  "mnd6:69.3_4": "asappāyaphoṭṭhabbaphusanena …",
  "mnd6:69.3_5": "asappāyehi pañcahi kāmaguṇehi rittaṁ vivittaṁ pavivittaṁ.",
  "mnd6:69.4_0": "Taṁ vivittaṁ āsanaṁ bhajato sambhajato sevato nisevato saṁsevato paṭisevatoti—",
  "mnd6:69.5_0": "bhajamānassa vivittamāsanaṁ.",
  "mnd6:70.1_0": "<b>Sāmaggiyamāhu tassa taṁ, yo attānaṁ bhavane na dassaye</b>ti.",
  "mnd6:70.2_0": "<b>Sāmaggiyo</b>ti tisso sāmaggiyo—",
  "mnd6:70.3_0": "gaṇasāmaggī, dhammasāmaggī, anabhinibbattisāmaggī.",
  "mnd6:70.4_0": "Katamā gaṇasāmaggī?",
  "mnd6:70.5_0": "Bahū cepi bhikkhū samaggā sammodamānā avivadamānā khīrodakībhūtā aññamaññaṁ piyacakkhūhi sampassantā viharanti—",
  "mnd6:70.6_0": "ayaṁ gaṇasāmaggī.",
  "mnd6:70.7_0": "Katamā dhammasāmaggī?",
  "mnd6:70.8_0": "Cattāro satipaṭṭhānā,",
  "mnd6:70.8_1": "cattāro sammappadhānā,",
  "mnd6:70.8_2": "cattāro iddhipādā,",
  "mnd6:70.8_3": "pañcindriyāni,",
  "mnd6:70.8_4": "pañca balāni,",
  "mnd6:70.8_5": "satta bojjhaṅgā,",
  "mnd6:70.8_6": "ariyo aṭṭhaṅgiko maggo.",
  "mnd6:70.9_0": "Te ekato pakkhandanti pasīdanti sampatiṭṭhanti vimuccanti;",
  "mnd6:70.10_0": "na tesaṁ dhammānaṁ vivādo pavivādo atthi—",
  "mnd6:70.11_0": "ayaṁ dhammasāmaggī.",
  "mnd6:70.12_0": "Katamā anabhinibbattisāmaggī?",
  "mnd6:70.13_0": "Bahū cepi bhikkhū anupādisesāya nibbānadhātuyā parinibbāyanti;",
  "mnd6:70.14_0": "na tesaṁ nibbānadhātuyā ūnattaṁ vā puṇṇattaṁ vā paññāyati—",
  "mnd6:70.15_0": "ayaṁ anabhinibbattisāmaggī.",
  "mnd6:70.16_0": "<b>Bhavane</b>ti nerayikānaṁ nirayo bhavanaṁ,",
  "mnd6:70.16_1": "tiracchānayonikānaṁ tiracchānayoni bhavanaṁ,",
  "mnd6:70.16_2": "pettivisayikānaṁ pettivisayo bhavanaṁ,",
  "mnd6:70.16_3": "manussānaṁ manussaloko bhavanaṁ,",
  "mnd6:70.16_4": "devānaṁ devaloko bhavananti.",
  "mnd6:70.17_0": "<b>Sāmaggiyamāhu tassa taṁ, yo attānaṁ bhavane na dassaye</b>ti.",
  "mnd6:70.18_0": "Tassesā sāmaggī etaṁ channaṁ etaṁ patirūpaṁ etaṁ anucchavikaṁ etaṁ anulomaṁ,",
  "mnd6:70.18_1": "yo evaṁ paṭicchanne niraye attānaṁ na dasseyya,",
  "mnd6:70.18_2": "tiracchānayoniyaṁ attānaṁ na dasseyya,",
  "mnd6:70.18_3": "pettivisaye attānaṁ na dasseyya,",
  "mnd6:70.18_4": "manussaloke attānaṁ na dasseyya,",
  "mnd6:70.18_5": "devaloke attānaṁ na dasseyyāti evamāhaṁsu evaṁ kathenti evaṁ bhaṇanti evaṁ dīpayanti evaṁ voharantīti—",
  "mnd6:70.19_0": "sāmaggiyamāhu tassa taṁ, yo attānaṁ bhavane na dassaye.",
  "mnd6:71.1_0": "Tenāha bhagavā—",
  "mnd6:72.1_0": "“Patilīnacarassa bhikkhuno,",
  "mnd6:72.2_0": "Bhajamānassa vivittamāsanaṁ;",
  "mnd6:72.3_0": "Sāmaggiyamāhu tassa taṁ,",
  "mnd6:72.4_0": "Yo attānaṁ bhavane na dassaye”ti.",
  "mnd6:73.1_0": "<b>Sabbattha munī anissito,</b>",
  "mnd6:73.2_0": "<b>Na piyaṁ kubbati nopi appiyaṁ;</b>",
  "mnd6:73.3_0": "<b>Tasmiṁ paridevamaccharaṁ,</b>",
  "mnd6:73.4_0": "<b>Paṇṇe vāri yathā na limpati.</b>",
  "mnd6:74.1_0": "<b>Sabbattha munī anissito</b>ti.",
  "mnd6:74.2_0": "Sabbaṁ vuccati dvādasāyatanāni—",
  "mnd6:74.3_0": "cakkhuñceva rūpā ca,",
  "mnd6:74.3_1": "sotañca saddā ca,",
  "mnd6:74.3_2": "ghānañca gandhā ca,",
  "mnd6:74.3_3": "jivhā ca rasā ca,",
  "mnd6:74.3_4": "kāyo ca phoṭṭhabbā ca,",
  "mnd6:74.3_5": "mano ca dhammā ca.",
  "mnd6:74.4_0": "<b>Munī</b>ti.",
  "mnd6:74.5_0": "Monaṁ vuccati ñāṇaṁ …pe… saṅgajālamaticca so muni.",
  "mnd6:74.6_0": "<b>Anissito</b>ti.",
  "mnd6:74.7_0": "Dve nissayā—",
  "mnd6:74.8_0": "taṇhānissayo ca diṭṭhinissayo ca …pe…",
  "mnd6:74.9_0": "ayaṁ taṇhānissayo …pe…",
  "mnd6:74.10_0": "ayaṁ diṭṭhinissayo.",
  "mnd6:74.11_0": "Muni taṇhānissayaṁ pahāya diṭṭhinissayaṁ paṭinissajjitvā cakkhuṁ anissito sotaṁ anissito ghānaṁ anissito jivhaṁ anissito kāyaṁ anissito manaṁ anissito",
  "mnd6:74.12_0": "rūpe … sadde … gandhe … rase … phoṭṭhabbe … dhamme …",
  "mnd6:74.13_0": "kulaṁ … gaṇaṁ … āvāsaṁ … lābhaṁ … yasaṁ …",
  "mnd6:74.13_1": "pasaṁsaṁ … sukhaṁ … cīvaraṁ …",
  "mnd6:74.13_2": "piṇḍapātaṁ …",
  "mnd6:74.13_3": "senāsanaṁ …",
  "mnd6:74.13_4": "gilānapaccayabhesajjaparikkhāraṁ …",
  "mnd6:74.14_0": "kāmadhātuṁ …",
  "mnd6:74.14_1": "rūpadhātuṁ …",
  "mnd6:74.14_2": "arūpadhātuṁ …",
  "mnd6:74.14_3": "kāmabhavaṁ …",
  "mnd6:74.14_4": "rūpabhavaṁ …",
  "mnd6:74.14_5": "arūpabhavaṁ …",
  "mnd6:74.14_6": "saññābhavaṁ …",
  "mnd6:74.14_7": "asaññābhavaṁ …",
  "mnd6:74.14_8": "nevasaññānāsaññābhavaṁ …",
  "mnd6:74.15_0": "ekavokārabhavaṁ … catuvokārabhavaṁ … pañcavokārabhavaṁ …",
  "mnd6:74.16_0": "atītaṁ … anāgataṁ … paccuppannaṁ …",
  "mnd6:74.17_0": "diṭṭhaṁ … sutaṁ … mutaṁ …",
  "mnd6:74.17_1": "viññātaṁ …",
  "mnd6:74.17_2": "sabbe dhamme anissito anallīno anupagato anajjhosito anadhimutto nikkhanto nissaṭo vippamutto visaññutto vimariyādikatena cetasā viharatīti—",
  "mnd6:74.18_0": "sabbattha muni anissito.",
  "mnd6:75.1_0": "<b>Na piyaṁ kubbati nopi appiyan</b>ti.",
  "mnd6:75.2_0": "<b>Piyā</b>ti dve piyā—",
  "mnd6:75.3_0": "sattā vā saṅkhārā vā.",
  "mnd6:75.4_0": "Katame sattā piyā?",
  "mnd6:75.5_0": "Idha yassa te honti atthakāmā hitakāmā phāsukāmā yogakkhemakāmā mātā vā pitā vā bhātā vā bhaginī vā puttā",
  "mnd6:75.5_1": "vā dhītarā vā mittā vā amaccā vā ñātī vā sālohitā vā—",
  "mnd6:75.6_0": "ime sattā piyā.",
  "mnd6:75.7_0": "Katame saṅkhārā piyā?",
  "mnd6:75.8_0": "Manāpikā rūpā manāpikā saddā manāpikā gandhā manāpikā rasā manāpikā phoṭṭhabbā—",
  "mnd6:75.9_0": "ime saṅkhārā piyā.",
  "mnd6:75.10_0": "<b>Appiyā</b>ti dve appiyā—",
  "mnd6:75.11_0": "sattā vā saṅkhārā vā.",
  "mnd6:75.12_0": "Katame sattā appiyā?",
  "mnd6:75.13_0": "Idha yassa te honti anatthakāmā ahitakāmā aphāsukāmā ayogakkhemakāmā jīvitā voropetukāmā—",
  "mnd6:75.14_0": "ime sattā appiyā.",
  "mnd6:75.15_0": "Katame saṅkhārā appiyā?",
  "mnd6:75.16_0": "Amanāpikā rūpā amanāpikā saddā amanāpikā gandhā amanāpikā rasā amanāpikā phoṭṭhabbā—",
  "mnd6:75.17_0": "ime saṅkhārā appiyā.",
  "mnd6:75.18_0": "<b>Na piyaṁ kubbati nopi appiyan</b>ti.",
  "mnd6:75.19_0": "“Ayaṁ me satto piyo, ime ca saṅkhārā manāpā”ti rāgavasena piyaṁ na karoti;",
  "mnd6:75.20_0": "“ayaṁ me satto appiyo,",
  "mnd6:75.20_1": "ime ca saṅkhārā amanāpā”ti paṭighavasena appiyaṁ na karoti na janeti na sañjaneti na nibbatteti nābhinibbattetīti—",
  "mnd6:75.21_0": "na piyaṁ kubbati nopi appiyaṁ.",
  "mnd6:76.1_0": "<b>Tasmiṁ paridevamaccharaṁ paṇṇe vāri yathā na limpatī</b>ti.",
  "mnd6:76.2_0": "<b>Tasmin</b>ti tasmiṁ puggale arahante khīṇāsave.",
  "mnd6:76.3_0": "<b>Paridevo</b>ti ñātibyasanena vā phuṭṭhassa bhogabyasanena vā phuṭṭhassa rogabyasanena vā phuṭṭhassa",
  "mnd6:76.3_1": "sīlabyasanena vā phuṭṭhassa diṭṭhibyasanena vā phuṭṭhassa aññataraññatarena byasanena samannāgatassa",
  "mnd6:76.3_2": "aññataraññatarena dukkhadhammena phuṭṭhassa ādevo paridevo ādevanā paridevanā ādevitattaṁ paridevitattaṁ",
  "mnd6:76.3_3": "vācā palāpo vippalāpo lālappo lālappāyanā lālappāyitattaṁ.",
  "mnd6:76.4_0": "<b>Macchariyan</b>ti pañca macchariyāni—",
  "mnd6:76.5_0": "āvāsamacchariyaṁ, kulamacchariyaṁ, lābhamacchariyaṁ, vaṇṇamacchariyaṁ, dhammamacchariyaṁ.",
  "mnd6:76.6_0": "Yaṁ evarūpaṁ macchariyaṁ maccharāyanā maccharāyitattaṁ vevicchaṁ kadariyaṁ kaṭukañcukatā aggahitattaṁ cittassa—",
  "mnd6:76.7_0": "idaṁ vuccati macchariyaṁ.",
  "mnd6:76.8_0": "Api ca khandhamacchariyampi macchariyaṁ,",
  "mnd6:76.8_1": "dhātumacchariyampi macchariyaṁ,",
  "mnd6:76.8_2": "āyatanamacchariyampi macchariyaṁ gāho—",
  "mnd6:76.9_0": "idaṁ vuccati macchariyaṁ.",
  "mnd6:77.1_0": "<b>Paṇṇe vāri yathā na limpatī</b>ti.",
  "mnd6:77.2_0": "<b>Paṇṇaṁ</b> vuccati padumapattaṁ.",
  "mnd6:77.3_0": "<b>Vāri</b> vuccati udakaṁ.",
  "mnd6:77.4_0": "Yathā vāri padumapattaṁ na limpati na palimpati na upalimpati alittaṁ apalittaṁ anupalittaṁ,",
  "mnd6:77.4_1": "evamevaṁ tasmiṁ puggale arahante khīṇāsave paridevo macchariyañca na limpati na palimpati na upalimpati alittā apalittā anupalittā.",
  "mnd6:77.5_0": "So ca puggalo arahanto tehi kilesehi na limpati na palimpati na upalimpati alitto apalitto anupalitto",
  "mnd6:77.5_1": "nikkhanto nissaṭo vippamutto visaññutto vimariyādikatena cetasā viharatīti—",
  "mnd6:77.6_0": "tasmiṁ paridevamaccharaṁ paṇṇe vāri yathā na limpati.",
  "mnd6:78.1_0": "Tenāha bhagavā—",
  "mnd6:79.1_0": "“Sabbattha munī anissito,",
  "mnd6:79.2_0": "Na piyaṁ kubbati nopi appiyaṁ;",
  "mnd6:79.3_0": "Tasmiṁ paridevamaccharaṁ,",
  "mnd6:79.4_0": "Paṇṇe vāri yathā na limpatī”ti.",
  "mnd6:80.1_0": "<b>Udabindu yathāpi pokkhare,</b>",
  "mnd6:80.2_0": "<b>Padume vāri yathā na limpati;</b>",
  "mnd6:80.3_0": "<b>Evaṁ muni nopalimpati,</b>",
  "mnd6:80.4_0": "<b>Yadidaṁ diṭṭhasutaṁ mutesu vā.</b>",
  "mnd6:81.1_0": "<b>Udabindu yathāpi pokkhare</b>ti.",
  "mnd6:81.2_0": "Udabindu vuccati udakathevo.",
  "mnd6:81.3_0": "Pokkharaṁ vuccati padumapattaṁ.",
  "mnd6:81.4_0": "Yathā udabindu padumapatte na limpati na palimpati na upalimpati alittaṁ apalittaṁ anupalittanti—",
  "mnd6:81.5_0": "udabindu yathāpi pokkhare.",
  "mnd6:81.6_0": "<b>Padume vāri yathā na limpatī</b>ti.",
  "mnd6:81.7_0": "Padumaṁ vuccati padumapupphaṁ.",
  "mnd6:81.8_0": "Vāri vuccati udakaṁ.",
  "mnd6:81.9_0": "Yathā vāri padumapupphaṁ na limpati na palimpati na upalimpati alittaṁ apalittaṁ anupalittanti—",
  "mnd6:81.10_0": "padume vāri yathā na limpati.",
  "mnd6:82.1_0": "<b>Evaṁ muni nopalimpati, yadidaṁ diṭṭhasutaṁ mutesu vā</b>ti.",
  "mnd6:82.2_0": "<b>Evan</b>ti opammasampaṭipādanaṁ.",
  "mnd6:82.3_0": "<b>Munī</b>ti.",
  "mnd6:82.4_0": "<b>Monaṁ</b> vuccati ñāṇaṁ …pe… saṅgajālamaticca so muni.",
  "mnd6:82.5_0": "<b>Lepā</b>ti dve lepā—",
  "mnd6:82.6_0": "taṇhālepo ca diṭṭhilepo ca …pe…",
  "mnd6:82.7_0": "ayaṁ taṇhālepo …pe…",
  "mnd6:82.8_0": "ayaṁ diṭṭhilepo.",
  "mnd6:82.9_0": "Muni taṇhālepaṁ pahāya diṭṭhilepaṁ paṭinissajjitvā diṭṭhe na limpati,",
  "mnd6:82.9_1": "sute na limpati,",
  "mnd6:82.9_2": "mute na limpati,",
  "mnd6:82.9_3": "viññāte na limpati na palimpati na upalimpati alitto apalitto anupalitto nikkhanto nissaṭo vippamutto visaññutto vimariyādikatena cetasā viharatīti—",
  "mnd6:82.10_0": "evaṁ muni nopalimpati, yadidaṁ diṭṭhasutaṁ mutesu vā.",
  "mnd6:83.1_0": "Tenāha bhagavā—",
  "mnd6:84.1_0": "“Udabindu yathāpi pokkhare,",
  "mnd6:84.2_0": "Padume vāri yathā na limpati;",
  "mnd6:84.3_0": "Evaṁ muni nopalimpati,",
  "mnd6:84.4_0": "Yadidaṁ diṭṭhasutaṁ mutesu vā”ti.",
  "mnd6:85.1_0": "<b>Dhono na hi tena maññati,</b>",
  "mnd6:85.2_0": "<b>Yadidaṁ diṭṭhasutaṁ mutesu vā;</b>",
  "mnd6:85.3_0": "<b>Nāññena visuddhimicchati,</b>",
  "mnd6:85.4_0": "<b>Na hi so rajjati no virajjati.</b>",
  "mnd6:86.1_0": "<b>Dhono na hi tena maññati, yadidaṁ diṭṭhasutaṁ mutesu vā</b>ti.",
  "mnd6:86.2_0": "<b>Dhono</b>ti <b>dhonā</b> vuccati paññā.",
  "mnd6:86.3_0": "Yā paññā pajānanā …pe… amoho dhammavicayo sammādiṭṭhi.",
  "mnd6:86.4_0": "Kiṅkāraṇā dhonā vuccati paññā?",
  "mnd6:86.5_0": "Tāya paññāya kāyaduccaritaṁ dhutañca dhotañca sandhotañca niddhotañca,",
  "mnd6:86.6_0": "vacīduccaritaṁ …",
  "mnd6:86.7_0": "manoduccaritaṁ dhutañca dhotañca sandhotañca niddhotañca,",
  "mnd6:86.8_0": "rāgo dhuto ca dhoto ca sandhoto ca niddhoto ca,",
  "mnd6:86.9_0": "doso …",
  "mnd6:86.10_0": "moho …",
  "mnd6:86.11_0": "kodho …",
  "mnd6:86.12_0": "upanāho …",
  "mnd6:86.13_0": "makkho …",
  "mnd6:86.14_0": "paḷāso …",
  "mnd6:86.15_0": "issā …",
  "mnd6:86.16_0": "macchariyaṁ …",
  "mnd6:86.17_0": "māyā …",
  "mnd6:86.18_0": "sāṭheyyaṁ …",
  "mnd6:86.19_0": "thambho …",
  "mnd6:86.20_0": "sārambho …",
  "mnd6:86.21_0": "māno …",
  "mnd6:86.22_0": "atimāno …",
  "mnd6:86.23_0": "mado …",
  "mnd6:86.24_0": "pamādo …",
  "mnd6:86.25_0": "sabbe kilesā …",
  "mnd6:86.26_0": "sabbe duccaritā …",
  "mnd6:86.27_0": "sabbe darathā …",
  "mnd6:86.28_0": "sabbe pariḷāhā …",
  "mnd6:86.29_0": "sabbe santāpā …",
  "mnd6:86.30_0": "sabbākusalābhisaṅkhārā dhutā ca dhotā ca sandhotā ca niddhotā ca.",
  "mnd6:86.31_0": "Taṅkāraṇā dhonā vuccati paññā.",
  "mnd6:87.1_0": "Atha vā sammādiṭṭhiyā micchādiṭṭhi dhutā ca dhotā ca sandhotā ca niddhotā ca,",
  "mnd6:87.2_0": "sammāsaṅkappena micchāsaṅkappo dhuto ca dhoto ca sandhoto ca niddhoto ca,",
  "mnd6:87.3_0": "sammāvācāya micchāvācā dhutā ca …",
  "mnd6:87.4_0": "sammākammantena micchākammanto dhuto ca …",
  "mnd6:87.5_0": "sammāājīvena micchāājīvo dhuto ca …",
  "mnd6:87.6_0": "sammāvāyāmena micchāvāyāmo dhuto ca …",
  "mnd6:87.7_0": "sammāsatiyā micchāsati dhutā ca …",
  "mnd6:87.8_0": "sammāsamādhinā micchāsamādhi dhuto ca …",
  "mnd6:87.9_0": "sammāñāṇena micchāñāṇaṁ dhutañca …",
  "mnd6:87.10_0": "sammāvimuttiyā micchāvimutti dhutā ca dhotā ca sandhotā ca niddhotā ca.",
  "mnd6:88.1_0": "Atha vā ariyena aṭṭhaṅgikena maggena sabbe kilesā …",
  "mnd6:88.2_0": "sabbe duccaritā …",
  "mnd6:88.3_0": "sabbe darathā …",
  "mnd6:88.4_0": "sabbe pariḷāhā …",
  "mnd6:88.5_0": "sabbe santāpā …",
  "mnd6:88.6_0": "sabbākusalābhisaṅkhārā dhutā ca dhotā ca sandhotā ca niddhotā ca.",
  "mnd6:88.7_0": "Arahā imehi dhonehi dhammehi upeto samupeto upagato samupagato upapanno samupapanno samannāgato.",
  "mnd6:88.8_0": "Tasmā arahā dhono.",
  "mnd6:88.9_0": "So dhutarāgo dhutapāpo dhutakileso dhutapariḷāhoti—",
  "mnd6:88.10_0": "dhono.",
  "mnd6:89.1_0": "<b>Dhono na hi tena maññati, yadidaṁ diṭṭhasutaṁ mutesu vā</b>ti.",
  "mnd6:89.2_0": "Dhono diṭṭhaṁ na maññati, diṭṭhasmiṁ na maññati, diṭṭhato na maññati, diṭṭhā meti na maññati;",
  "mnd6:89.3_0": "sutaṁ na maññati, sutasmiṁ na maññati, sutato na maññati, sutaṁ meti na maññati;",
  "mnd6:89.4_0": "mutaṁ na maññati, mutasmiṁ na maññati, mutato na maññati, mutaṁ meti na maññati;",
  "mnd6:89.5_0": "viññātaṁ na maññati, viññātasmiṁ na maññati, viññātato na maññati, viññātaṁ meti na maññati.",
  "mnd6:89.6_0": "Vuttampi hetaṁ bhagavatā—",
  "mnd6:89.7_0": "“asmīti,",
  "mnd6:89.7_1": "bhikkhave,",
  "mnd6:89.7_2": "maññitametaṁ,",
  "mnd6:89.7_3": "ayamahamasmīti maññitametaṁ,",
  "mnd6:89.7_4": "bhavissanti maññitametaṁ,",
  "mnd6:89.7_5": "na bhavissanti maññitametaṁ,",
  "mnd6:89.7_6": "rūpī bhavissanti maññitametaṁ,",
  "mnd6:89.7_7": "arūpī bhavissanti maññitametaṁ,",
  "mnd6:89.7_8": "saññī bhavissanti maññitametaṁ,",
  "mnd6:89.7_9": "asaññī bhavissanti maññitametaṁ,",
  "mnd6:89.7_10": "nevasaññīnāsaññī bhavissanti maññitametaṁ.",
  "mnd6:89.8_0": "Maññitaṁ, bhikkhave, rogo, maññitaṁ gaṇḍo, maññitaṁ sallaṁ, maññitaṁ upaddavo.",
  "mnd6:89.9_0": "Tasmātiha, bhikkhave, amaññamānena cetasā viharissāmāti, evañhi vo, bhikkhave, sikkhitabban”ti—",
  "mnd6:89.10_0": "dhono na hi tena maññati yadidaṁ diṭṭhasutaṁ mutesu vā.",
  "mnd6:90.1_0": "<b>Nāññena visuddhimicchatī</b>ti.",
  "mnd6:90.2_0": "Dhono aññena asuddhimaggena micchāpaṭipadāya aniyyānikapathena aññatra satipaṭṭhānehi aññatra sammappadhānehi",
  "mnd6:90.2_1": "aññatra iddhipādehi aññatra indriyehi aññatra balehi aññatra bojjhaṅgehi aññatra ariyā aṭṭhaṅgikā maggā",
  "mnd6:90.2_2": "suddhiṁ visuddhiṁ parisuddhiṁ muttiṁ vimuttiṁ parimuttiṁ na icchati na sādiyati na pattheti na piheti",
  "mnd6:90.2_3": "nābhijappatīti—",
  "mnd6:90.3_0": "nāññena visuddhimicchati.",
  "mnd6:91.1_0": "<b>Na hi so rajjati no virajjatī</b>ti.",
  "mnd6:91.2_0": "Sabbe bālaputhujjanā rajjanti, puthujjanakalyāṇakaṁ upādāya satta sekkhā virajjanti;",
  "mnd6:91.3_0": "arahā neva rajjati no virajjati.",
  "mnd6:91.4_0": "Viratto so khayā rāgassa vītarāgattā, khayā dosassa vītadosattā, khayā mohassa vītamohattā.",
  "mnd6:91.5_0": "So vuṭṭhavāso ciṇṇacaraṇo …pe… jātijarāmaraṇasaṁsāro, natthi tassa punabbhavoti—",
  "mnd6:91.6_0": "na hi so rajjati no virajjati.",
  "mnd6:92.1_0": "Tenāha bhagavā—",
  "mnd6:93.1_0": "“Dhono na hi tena maññati,",
  "mnd6:93.2_0": "Yadidaṁ diṭṭhasutaṁ mutesu vā;",
  "mnd6:93.3_0": "Nāññena visuddhimicchati,",
  "mnd6:93.4_0": "Na hi so rajjati no virajjatī”ti.",
  "mnd6:94.1_0": "Jarāsuttaniddeso chaṭṭho."
}