{
  "atk-s0502a19:0_0": "19. Dhammaṭṭhavaggo",
  "atk-s0502a19:1_0": "1. Vinicchayamahāmattavatthu",
  "atk-s0502a19:2_0": "Natena hotīti imaṁ dhammadesanaṁ satthā jetavane viharanto vinicchayamahāmatte ārabbha kathesi.",
  "atk-s0502a19:3_0": "Ekadivasañhi bhikkhū sāvatthiyaṁ uttaradvāragāme piṇḍāya caritvā piṇḍapātapaṭikkantā nagaramajjhena vihāraṁ āgacchanti.",
  "atk-s0502a19:3_1": "Tasmiṁ khaṇe megho uṭṭhāya pāvassi.",
  "atk-s0502a19:3_2": "Te sammukhāgataṁ vinicchayasālaṁ pavisitvā vinicchayamahāmatte lañjaṁ gahetvā sāmike asāmike karonte disvā “aho ime adhammikā,",
  "atk-s0502a19:3_3": "mayaṁ pana ‘ime dhammena vinicchayaṁ karontī’ti saññino ahumhā”ti cintetvā vasse vigate vihāraṁ gantvā",
  "atk-s0502a19:3_4": "satthāraṁ vanditvā ekamantaṁ nisinnā tamatthaṁ ārocesuṁ.",
  "atk-s0502a19:3_5": "Satthā “na,",
  "atk-s0502a19:3_6": "bhikkhave,",
  "atk-s0502a19:3_7": "chandādivasikā hutvā sāhasena atthaṁ vinicchinantā dhammaṭṭhā nāma honti,",
  "atk-s0502a19:3_8": "aparādhaṁ pana anuvijjitvā aparādhānurūpaṁ asāhasena vinicchayaṁ karontā eva dhammaṭṭhā nāma hontī”ti vatvā imā gāthā abhāsi –",
  "atk-s0502a19:4_0": "256.",
  "atk-s0502a19:5_0": "“Na tena hoti dhammaṭṭho, yenatthaṁ sāhasā naye;",
  "atk-s0502a19:6_0": "Yo ca atthaṁ anatthañca, ubho niccheyya paṇḍito.",
  "atk-s0502a19:7_0": "257.",
  "atk-s0502a19:8_0": "“Asāhasena dhammena, samena nayatī pare;",
  "atk-s0502a19:9_0": "Dhammassa gutto medhāvī, dhammaṭṭhoti pavuccatī”ti.",
  "atk-s0502a19:10_0": "Tattha tenāti ettakeneva kāraṇena.",
  "atk-s0502a19:10_1": "Dhammaṭṭhoti rājā hi attano kātabbe vinicchayadhamme ṭhitopi dhammaṭṭho nāma na hoti.",
  "atk-s0502a19:10_2": "Yenāti yena kāraṇena.",
  "atk-s0502a19:10_3": "Atthanti otiṇṇaṁ vinicchitabbaṁ atthaṁ.",
  "atk-s0502a19:10_4": "Sāhasā nayeti chandādīsu patiṭṭhito sāhasena musāvādena viniccheyya.",
  "atk-s0502a19:10_5": "Yo hi chande patiṭṭhāya ñātīti vā mittoti vā musā vatvā asāmikameva sāmikaṁ karoti,",
  "atk-s0502a19:10_6": "dose patiṭṭhāya attano verīnaṁ musā vatvā sāmikameva asāmikaṁ karoti,",
  "atk-s0502a19:10_7": "mohe patiṭṭhāya lañjaṁ gahetvā vinicchayakāle aññavihito viya ito cito ca olokento musā vatvā “iminā jitaṁ,",
  "atk-s0502a19:10_8": "ayaṁ parājito”ti paraṁ nīharati,",
  "atk-s0502a19:10_9": "bhaye patiṭṭhāya kassacideva issarajātikassa parājayaṁ pāpuṇantassāpi jayaṁ āropeti,",
  "atk-s0502a19:10_10": "ayaṁ sāhasena atthaṁ neti nāma.",
  "atk-s0502a19:10_11": "Eso dhammaṭṭho nāma na hotīti attho.",
  "atk-s0502a19:10_12": "Atthaṁ anatthañcāti bhūtañca abhūtañca kāraṇaṁ.",
  "atk-s0502a19:10_13": "Ubho niccheyyāti yo pana paṇḍito ubho atthānatthe vinicchinitvā vadati.",
  "atk-s0502a19:10_14": "Asāhasenāti amusāvādena.",
  "atk-s0502a19:10_15": "Dhammenāti vinicchayadhammena,",
  "atk-s0502a19:10_16": "na chandādivasena.",
  "atk-s0502a19:10_17": "Samenāti aparādhānurūpeneva pare nayati,",
  "atk-s0502a19:10_18": "jayaṁ vā parājayaṁ vā pāpeti.",
  "atk-s0502a19:10_19": "Dhammassa guttoti so dhammagutto dhammarakkhito dhammojapaññāya samannāgato medhāvī vinicchayadhamme ṭhitattā dhammaṭṭhoti pavuccatīti attho.",
  "atk-s0502a19:11_0": "Desanāvasāne bahū sotāpattiphalādīni pāpuṇiṁsūti.",
  "atk-s0502a19:12_0": "Vinicchayamahāmattavatthu paṭhamaṁ.",
  "atk-s0502a19:13_0": "2. Chabbaggiyavatthu",
  "atk-s0502a19:14_0": "Na tena paṇḍito hotīti imaṁ dhammadesanaṁ satthā jetavane viharanto chabbaggiye ārabbha kathesi.",
  "atk-s0502a19:15_0": "Te kira vihārepi gāmepi bhattaggaṁ ākulaṁ karontā vicaranti.",
  "atk-s0502a19:15_1": "Athekadivase bhikkhū gāme bhattakiccaṁ katvā āgate dahare sāmaṇere ca pucchiṁsu – “kīdisaṁ, āvuso,",
  "atk-s0502a19:15_2": "bhattagga”nti? Bhante,",
  "atk-s0502a19:15_3": "mā pucchatha,",
  "atk-s0502a19:15_4": "chabbaggiyā “mayameva viyattā,",
  "atk-s0502a19:15_5": "mayameva paṇḍitā,",
  "atk-s0502a19:15_6": "ime paharitvā sīse kacavaraṁ ākiritvā nīharissāmā”ti vatvā amhe piṭṭhiyaṁ gahetvā kacavaraṁ okirantā bhattaggaṁ ākulaṁ akaṁsūti.",
  "atk-s0502a19:15_7": "Bhikkhū satthu santikaṁ gantvā tamatthaṁ ārocesuṁ.",
  "atk-s0502a19:15_8": "Satthā “nāhaṁ,",
  "atk-s0502a19:15_9": "bhikkhave,",
  "atk-s0502a19:15_10": "bahuṁ bhāsitvā pare viheṭhayamānaṁ ‘paṇḍito’ti vadāmi,",
  "atk-s0502a19:15_11": "kheminaṁ pana averīnaṁ abhayameva paṇḍitoti vadāmī”ti vatvā imaṁ gāthamāha –",
  "atk-s0502a19:16_0": "258.",
  "atk-s0502a19:17_0": "“Na tena paṇḍito hoti, yāvatā bahu bhāsati;",
  "atk-s0502a19:18_0": "Khemī averī abhayo, paṇḍitoti pavuccatī”ti.",
  "atk-s0502a19:19_0": "Tattha yāvatāti yattakena kāraṇena saṅghamajjhādīsu bahuṁ katheti,",
  "atk-s0502a19:19_1": "tena paṇḍito nāma na hoti.",
  "atk-s0502a19:19_2": "Yo pana sayaṁ khemī pañcannaṁ verānaṁ abhāvena averī nibbhayo,",
  "atk-s0502a19:19_3": "yaṁ vā āgamma mahājanassa bhayaṁ na hoti,",
  "atk-s0502a19:19_4": "so paṇḍito nāma hotīti attho.",
  "atk-s0502a19:20_0": "Desanāvasāne bahū sotāpattiphalādīni pāpuṇiṁsūti.",
  "atk-s0502a19:21_0": "Chabbaggiyavatthu dutiyaṁ.",
  "atk-s0502a19:22_0": "3. Ekudānakhīṇāsavattheravatthu",
  "atk-s0502a19:23_0": "Na tāvatāti imaṁ dhammadesanaṁ satthā jetavane viharanto ekudānattheraṁ nāma khīṇāsavaṁ ārabbha kathesi.",
  "atk-s0502a19:24_0": "So kira ekakova ekasmiṁ vanasaṇḍe viharati, ekamevassa udānaṁ paguṇaṁ –",
  "atk-s0502a19:25_0": "“Adhicetaso appamajjato,",
  "atk-s0502a19:26_0": "Munino monapathesu sikkhato;",
  "atk-s0502a19:27_0": "Sokā na bhavanti tādino,",
  "atk-s0502a19:28_0": "Upasantassa sadā satīmato”ti. ;",
  "atk-s0502a19:29_0": "So kira uposathadivasesu sayameva dhammassavanaṁ ghosetvā imaṁ gāthaṁ vadati.",
  "atk-s0502a19:29_1": "Pathaviundriyanasaddo viya devatānaṁ sādhukārasaddo hoti.",
  "atk-s0502a19:29_2": "Athekasmiṁ uposathadivase pañcapañcasataparivārā dve tipiṭakadharā bhikkhū tassa vasanaṭṭhānaṁ agamaṁsu.",
  "atk-s0502a19:29_3": "So te disvāva tuṭṭhamānaso “sādhu vo kataṁ idha āgacchantehi,",
  "atk-s0502a19:29_4": "ajja mayaṁ tumhākaṁ dhammaṁ suṇissāmā”ti āha.",
  "atk-s0502a19:29_5": "Atthi pana, āvuso,",
  "atk-s0502a19:29_6": "idha dhammaṁ sotukāmāti. Atthi, bhante,",
  "atk-s0502a19:29_7": "ayaṁ vanasaṇḍo dhammassavanadivase devatānaṁ sādhukārasaddena ekaninnādo hotīti.",
  "atk-s0502a19:29_8": "Tesu eko tipiṭakadharo dhammaṁ osāresi,",
  "atk-s0502a19:29_9": "eko kathesi.",
  "atk-s0502a19:29_10": "Ekadevatāpi sādhukāraṁ nādāsi.",
  "atk-s0502a19:29_11": "Te āhaṁsu – “tvaṁ, āvuso,",
  "atk-s0502a19:29_12": "dhammassavanadivase imasmiṁ vanasaṇḍe devatā mahantena saddena sādhukāraṁ dentīti vadesi,",
  "atk-s0502a19:29_13": "kiṁ nāmeta”nti. Bhante,",
  "atk-s0502a19:29_14": "aññesu divasesu sādhukārasaddena ekaninnādo eva hoti,",
  "atk-s0502a19:29_15": "na ajja pana jānāmi “kimeta”nti. “Tena hi, āvuso,",
  "atk-s0502a19:29_16": "tvaṁ tāva dhammaṁ kathehī”ti.",
  "atk-s0502a19:29_17": "So bījaniṁ gahetvā āsane nisinno tameva gāthaṁ vadesi.",
  "atk-s0502a19:29_18": "Devatā mahantena saddena sādhukāramadaṁsu.",
  "atk-s0502a19:29_19": "Atha nesaṁ parivārā bhikkhū ujjhāyiṁsu “imasmiṁ vanasaṇḍe devatā mukholokanena sādhukāraṁ dadanti,",
  "atk-s0502a19:29_20": "tipiṭakadharabhikkhūsu ettakaṁ bhaṇantesupi kiñci pasaṁsanamattampi avatvā ekena mahallakattherena ekagāthāya",
  "atk-s0502a19:29_21": "kathitāya mahāsaddena sādhukāraṁ dadantī”ti.",
  "atk-s0502a19:29_22": "Tepi vihāraṁ gantvā satthu tamatthaṁ ārocesuṁ.",
  "atk-s0502a19:30_0": "Satthā “nāhaṁ,",
  "atk-s0502a19:30_1": "bhikkhave,",
  "atk-s0502a19:30_2": "yo bahumpi uggaṇhati vā bhāsati vā,",
  "atk-s0502a19:30_3": "taṁ dhammadharoti vadāmi.",
  "atk-s0502a19:30_4": "Yo pana ekampi gāthaṁ uggaṇhitvā saccāni paṭivijjhati,",
  "atk-s0502a19:30_5": "ayaṁ dhammadharo nāmā”ti vatvā dhammaṁ desento imaṁ gāthamāha –",
  "atk-s0502a19:31_0": "259.",
  "atk-s0502a19:32_0": "“Na tāvatā dhammadharo, yāvatā bahu bhāsati;",
  "atk-s0502a19:33_0": "Yo ca appampi sutvāna, dhammaṁ kāyena passati;",
  "atk-s0502a19:34_0": "Sa ve dhammadharo hoti, yo dhammaṁ nappamajjatī”ti.",
  "atk-s0502a19:35_0": "Tattha yāvatāti yattakena uggahaṇadhāraṇavācanādinā kāraṇena bahuṁ bhāsati,",
  "atk-s0502a19:35_1": "tāvattakena dhammadharo na hoti,",
  "atk-s0502a19:35_2": "vaṁsānurakkhako pana paveṇipālako nāma hoti.",
  "atk-s0502a19:35_3": "Yo ca appampīti yo pana appamattakampi sutvā dhammamanvāya atthamanvāya dhammānudhammappaṭipanno hutvā",
  "atk-s0502a19:35_4": "nāmakāyena dukkhādīni parijānanto catusaccadhammaṁ passati,",
  "atk-s0502a19:35_5": "sa ve dhammadharo hoti.",
  "atk-s0502a19:35_6": "Yo dhammaṁ nappamajjatīti yopi āraddhavīriyo hutvā ajja ajjevāti paṭivedhaṁ ākaṅkhanto dhammaṁ nappamajjati,",
  "atk-s0502a19:35_7": "ayampi dhammadharoyevāti attho.",
  "atk-s0502a19:36_0": "Desanāvasāne bahū sotāpattiphalādīni pāpuṇiṁsūti.",
  "atk-s0502a19:37_0": "Ekudānakhīṇāsavattheravatthu tatiyaṁ.",
  "atk-s0502a19:38_0": "4. Lakuṇḍakabhaddiyattheravatthu",
  "atk-s0502a19:39_0": "Natena thero so hotīti imaṁ dhammadesanaṁ satthā jetavane viharanto lakuṇḍakabhaddiyattheraṁ ārabbha kathesi.",
  "atk-s0502a19:40_0": "Ekadivasañhi tasmiṁ there satthu upaṭṭhānaṁ gantvā pakkantamatte tiṁsamattā āraññikā bhikkhū taṁ passantā eva āgantvā satthāraṁ vanditvā nisīdiṁsu.",
  "atk-s0502a19:40_1": "Satthā tesaṁ arahattūpanissayaṁ disvā imaṁ pañhaṁ pucchi –",
  "atk-s0502a19:40_2": "“ito gataṁ ekaṁ theraṁ passathā”ti?",
  "atk-s0502a19:40_3": "“Na passāma,",
  "atk-s0502a19:40_4": "bhante”ti.",
  "atk-s0502a19:40_5": "“Kiṁ nu diṭṭho vo”ti? “Ekaṁ, bhante,",
  "atk-s0502a19:40_6": "sāmaṇeraṁ passimhā”ti. “Na so,",
  "atk-s0502a19:40_7": "bhikkhave, sāmaṇero,",
  "atk-s0502a19:40_8": "thero eva so”ti?",
  "atk-s0502a19:40_9": "“Ativiya khuddako,",
  "atk-s0502a19:40_10": "bhante”ti. “Nāhaṁ,",
  "atk-s0502a19:40_11": "bhikkhave,",
  "atk-s0502a19:40_12": "mahallakabhāvena therāsane nisinnamattakena theroti vadāmi.",
  "atk-s0502a19:40_13": "Yo pana saccāni paṭivijjhitvā mahājanassa ahiṁsakabhāve ṭhito,",
  "atk-s0502a19:40_14": "ayaṁ thero nāmā”ti vatvā imā gāthā abhāsi –",
  "atk-s0502a19:41_0": "260.",
  "atk-s0502a19:42_0": "“Na tena thero so hoti, yenassa palitaṁ siro;",
  "atk-s0502a19:43_0": "Paripakko vayo tassa, moghajiṇṇoti vuccati.",
  "atk-s0502a19:44_0": "261.",
  "atk-s0502a19:45_0": "“Yamhi saccañca dhammo ca, ahiṁsā saṁyamo damo;",
  "atk-s0502a19:46_0": "Sa ve vantamalo dhīro, thero iti pavuccatī”ti.",
  "atk-s0502a19:47_0": "Tattha paripakkoti pariṇato,",
  "atk-s0502a19:47_1": "vuḍḍhabhāvaṁ pattoti attho.",
  "atk-s0502a19:47_2": "Moghajiṇṇoti anto therakarānaṁ dhammānaṁ abhāvena tucchajiṇṇo nāma.",
  "atk-s0502a19:47_3": "Yamhi saccañca dhammo cāti yamhi pana puggale soḷasahākārehi paṭividdhattā catubbidhaṁ saccaṁ,",
  "atk-s0502a19:47_4": "ñāṇena sacchikatattā navavidho lokuttaradhammo ca atthi.",
  "atk-s0502a19:47_5": "Ahiṁsāti ahiṁsanabhāvo.",
  "atk-s0502a19:47_6": "Desanāmattametaṁ,",
  "atk-s0502a19:47_7": "yamhi pana catubbidhāpi appamaññābhāvanā atthīti attho.",
  "atk-s0502a19:47_8": "Saṁyamo damoti sīlañceva indriyasaṁvaro ca.",
  "atk-s0502a19:47_9": "Vantamaloti maggañāṇena nīhaṭamalo.",
  "atk-s0502a19:47_10": "Dhīroti dhitisampanno.",
  "atk-s0502a19:47_11": "Theroti so imehi thirabhāvakārakehi samannāgatattā theroti vuccatīti attho.",
  "atk-s0502a19:48_0": "Desanāvasāne te bhikkhū arahatte patiṭṭhahiṁsūti.",
  "atk-s0502a19:49_0": "Lakuṇḍakabhaddiyattheravatthu catutthaṁ.",
  "atk-s0502a19:50_0": "5. Sambahulabhikkhuvatthu",
  "atk-s0502a19:51_0": "Navākkaraṇamattenāti imaṁ dhammadesanaṁ satthā jetavane viharanto sambahule bhikkhū ārabbha kathesi.",
  "atk-s0502a19:52_0": "Ekasmiñhi samaye dahare ceva sāmaṇere ca attano dhammācariyānameva cīvararajanādīni veyyāvaccāni karonte disvā ekacce therā cintayiṁsu –",
  "atk-s0502a19:52_1": "“mayampi byañjanasamaye kusalā,",
  "atk-s0502a19:52_2": "amhākameva kiñci natthi.",
  "atk-s0502a19:52_3": "Yaṁnūna mayaṁ satthāraṁ upasaṅkamitvā evaṁ vadeyyāma, ‘bhante,",
  "atk-s0502a19:52_4": "mayaṁ byañjanasamaye kusalā,",
  "atk-s0502a19:52_5": "aññesaṁ santike dhammaṁ uggaṇhitvāpi imesaṁ santike asodhetvā mā sajjhāyitthāti daharasāmaṇere āṇāpethā’ti.",
  "atk-s0502a19:52_6": "Evañhi amhākaṁ lābhasakkāro vaḍḍhissatī”ti.",
  "atk-s0502a19:52_7": "Te satthāraṁ upasaṅkamitvā tathā vadiṁsu.",
  "atk-s0502a19:53_0": "Satthā tesaṁ vacanaṁ sutvā “imasmiṁ sāsane paveṇivaseneva evaṁ vattuṁ labhati,",
  "atk-s0502a19:53_1": "ime pana lābhasakkāre nissitāti ñatvā ahaṁ tumhe vākkaraṇamattena sādhurūpāti na vadāmi.",
  "atk-s0502a19:53_2": "Yassa panete issādayo dhammā arahattamaggena samucchinnā,",
  "atk-s0502a19:53_3": "eso eva sādhurūpo”ti vatvā imā gāthā abhāsi –",
  "atk-s0502a19:54_0": "262.",
  "atk-s0502a19:55_0": "“Na vākkaraṇamattena, vaṇṇapokkharatāya vā;",
  "atk-s0502a19:56_0": "Sādhurūpo naro hoti, issukī maccharī saṭho.",
  "atk-s0502a19:57_0": "263.",
  "atk-s0502a19:58_0": "“Yassa cetaṁ samucchinnaṁ, mūlaghaccaṁ samūhataṁ;",
  "atk-s0502a19:59_0": "Savantadoso medhāvī, sādhurūpoti vuccatī”ti.",
  "atk-s0502a19:60_0": "Tattha na vākkaraṇamattenāti vacīkaraṇamattena saddalakkhaṇasampannavacanamattena.",
  "atk-s0502a19:60_1": "Vaṇṇapokkharatāya vāti sarīravaṇṇassa manāpabhāvena vā.",
  "atk-s0502a19:60_2": "Naroti ettakeneva kāraṇena paralābhādīsu issāmanako pañcavidhena maccherena samannāgato kerāṭikabhāvena saṭho naro sādhurūpo na hoti.",
  "atk-s0502a19:60_3": "Yassa cetanti yassa ca puggalassetaṁ issādidosajātaṁ arahattamaggañāṇena samūlakaṁ chinnaṁ,",
  "atk-s0502a19:60_4": "mūlaghātaṁ katvā samūhataṁ,",
  "atk-s0502a19:60_5": "so vantadoso dhammojapaññāya samannāgato sādhurūpoti vuccatīti attho.",
  "atk-s0502a19:61_0": "Desanāvasāne bahū sotāpattiphalādīni pāpuṇiṁsūti.",
  "atk-s0502a19:62_0": "Sambahulabhikkhuvatthu pañcamaṁ.",
  "atk-s0502a19:63_0": "6. Hatthakavatthu",
  "atk-s0502a19:64_0": "Namuṇḍakena samaṇoti imaṁ dhammadesanaṁ satthā sāvatthiyaṁ viharanto hatthakaṁ ārabbha kathesi.",
  "atk-s0502a19:65_0": "So kira vādakkhitto “tumhe asukavelāya asukaṭṭhānaṁ nāma āgaccheyyātha,",
  "atk-s0502a19:65_1": "vādaṁ karissāmā”ti vatvā puretarameva tattha gantvā “passatha,",
  "atk-s0502a19:65_2": "titthiyā mama bhayena nāgatā,",
  "atk-s0502a19:65_3": "esova pana nesaṁ parājayo”tiādīni vatvā vādakkhitto aññenaññaṁ paṭicaranto vicarati.",
  "atk-s0502a19:65_4": "Satthā “hatthako kira evaṁ karotī”ti sutvā taṁ pakkosāpetvā “saccaṁ kira tvaṁ, hatthaka,",
  "atk-s0502a19:65_5": "evaṁ karosī”ti pucchitvā “sacca”nti vutte,",
  "atk-s0502a19:65_6": "“kasmā evaṁ karosi?",
  "atk-s0502a19:65_7": "Evarūpañhi musāvādaṁ karonto sīsamuṇḍanādimatteneva samaṇo nāma na hoti.",
  "atk-s0502a19:65_8": "Yo pana aṇūni vā thūlāni vā pāpāni sametvā ṭhito,",
  "atk-s0502a19:65_9": "ayameva samaṇo”ti vatvā imā gāthā abhāsi –",
  "atk-s0502a19:66_0": "264.",
  "atk-s0502a19:67_0": "“Na muṇḍakena samaṇo, abbato alikaṁ bhaṇaṁ;",
  "atk-s0502a19:68_0": "Icchālobhasamāpanno, samaṇo kiṁ bhavissati.",
  "atk-s0502a19:69_0": "265.",
  "atk-s0502a19:70_0": "“Yo ca sameti pāpāni, aṇuṁ thūlāni sabbaso;",
  "atk-s0502a19:71_0": "Samitattā hi pāpānaṁ, samaṇoti pavuccatī”ti.",
  "atk-s0502a19:72_0": "Tattha muṇḍakenāti sīsamuṇḍanamattena.",
  "atk-s0502a19:72_1": "Abbatoti sīlavatena ca dhutaṅgavatena ca virahito.",
  "atk-s0502a19:72_2": "Alikaṁ bhaṇanti musāvādaṁ bhaṇanto asampattesu ārammaṇesu icchāya pattesu ca lobhena samannāgato samaṇo nāma kiṁ bhavissati?",
  "atk-s0502a19:72_3": "Sametīti yo ca parittāni vā mahantāni vā pāpāni vūpasameti,",
  "atk-s0502a19:72_4": "so tesaṁ samitattā samaṇoti pavuccatīti attho.",
  "atk-s0502a19:73_0": "Desanāvasāne bahū sotāpattiphalādīni pāpuṇiṁsūti.",
  "atk-s0502a19:74_0": "Hatthakavatthu chaṭṭhaṁ.",
  "atk-s0502a19:75_0": "7. Aññatarabrāhmaṇavatthu",
  "atk-s0502a19:76_0": "Natena bhikkhu so hotīti imaṁ dhammadesanaṁ satthā jetavane viharanto aññataraṁ brāhmaṇaṁ ārabbha kathesi.",
  "atk-s0502a19:77_0": "So kira bāhirasamaye pabbajitvā bhikkhaṁ caranto cintesi –",
  "atk-s0502a19:77_1": "“samaṇo gotamo attano sāvake bhikkhāya caraṇena ‘bhikkhū’ti vadati,",
  "atk-s0502a19:77_2": "mampi ‘bhikkhū’ti vattuṁ vaṭṭatī”ti.",
  "atk-s0502a19:77_3": "So satthāraṁ upasaṅkamitvā,",
  "atk-s0502a19:77_4": "“bho gotama,",
  "atk-s0502a19:77_5": "ahampi bhikkhaṁ caritvā jīvāmi,",
  "atk-s0502a19:77_6": "mampi ‘bhikkhū’ti vadehī”ti āha.",
  "atk-s0502a19:77_7": "Atha naṁ satthā “nāhaṁ, brāhmaṇa,",
  "atk-s0502a19:77_8": "bhikkhanamattena bhikkhūti vadāmi.",
  "atk-s0502a19:77_9": "Na hi vissaṁ dhammaṁ samādāya vattanto bhikkhu nāma hoti.",
  "atk-s0502a19:77_10": "Yo pana sabbasaṅkhāresu saṅkhāya carati,",
  "atk-s0502a19:77_11": "so bhikkhu nāmā”ti vatvā imā gāthā abhāsi –",
  "atk-s0502a19:78_0": "266.",
  "atk-s0502a19:79_0": "“Na tena bhikkhu so hoti, yāvatā bhikkhate pare;",
  "atk-s0502a19:80_0": "Vissaṁ dhammaṁ samādāya, bhikkhu hoti na tāvatā.",
  "atk-s0502a19:81_0": "267.",
  "atk-s0502a19:82_0": "“Yodha puññañca pāpañca, bāhetvā brahmacariyavā;",
  "atk-s0502a19:83_0": "Saṅkhāya loke carati, sa ve bhikkhūti vuccatī”ti.",
  "atk-s0502a19:84_0": "Tattha yāvatāti yattakena pare bhikkhate,",
  "atk-s0502a19:84_1": "tena bhikkhanamattena bhikkhu nāma na hoti.",
  "atk-s0502a19:84_2": "Vissanti visamaṁ dhammaṁ,",
  "atk-s0502a19:84_3": "vissagandhaṁ vā kāyakammādikaṁ dhammaṁ samādāya caranto bhikkhu nāma na hoti.",
  "atk-s0502a19:84_4": "Yodhāti yo idha sāsane ubhayampetaṁ puññañca pāpañca maggabrahmacariyena bāhetvā panuditvā brahmacariyavā hoti.",
  "atk-s0502a19:84_5": "Saṅkhāyāti ñāṇena.",
  "atk-s0502a19:84_6": "Loketi khandhādiloke “ime ajjhattikā khandhā,",
  "atk-s0502a19:84_7": "ime bāhirā”ti evaṁ sabbepi dhamme jānitvā carati,",
  "atk-s0502a19:84_8": "so tena ñāṇena kilesānaṁ bhinnattā “bhikkhū”ti vuccatīti attho.",
  "atk-s0502a19:85_0": "Desanāvasāne bahū sotāpattiphalādīni pāpuṇiṁsūti.",
  "atk-s0502a19:86_0": "Aññatarabrāhmaṇavatthu sattamaṁ.",
  "atk-s0502a19:87_0": "8. Titthiyavatthu",
  "atk-s0502a19:88_0": "Namonenāti imaṁ dhammadesanaṁ satthā jetavane viharanto titthiye ārabbha kathesi.",
  "atk-s0502a19:89_0": "Te kira bhuttaṭṭhānesu manussānaṁ “khemaṁ hotu,",
  "atk-s0502a19:89_1": "sukhaṁ hotu,",
  "atk-s0502a19:89_2": "āyu vaḍḍhatu,",
  "atk-s0502a19:89_3": "asukaṭṭhāne nāma kalalaṁ atthi,",
  "atk-s0502a19:89_4": "asukaṭṭhāne nāma kaṇṭako atthi,",
  "atk-s0502a19:89_5": "evarūpaṁ ṭhānaṁ gantuṁ na vaṭṭatī”tiādinā nayena maṅgalaṁ vatvā pakkamanti.",
  "atk-s0502a19:89_6": "Bhikkhū pana paṭhamabodhiyaṁ anumodanādīnaṁ ananuññātakāle bhattagge manussānaṁ anumodanaṁ akatvā pakkamanti.",
  "atk-s0502a19:89_7": "Manussā “titthiyānaṁ santikā maṅgalaṁ suṇāma,",
  "atk-s0502a19:89_8": "bhaddantā pana tuṇhībhūtā pakkamantī”ti ujjhāyiṁsu.",
  "atk-s0502a19:89_9": "Bhikkhū tamatthaṁ satthu ārocesuṁ. Satthā,",
  "atk-s0502a19:89_10": "“bhikkhave,",
  "atk-s0502a19:89_11": "ito paṭṭhāya bhattaggādīsu yathāsukhaṁ anumodanaṁ karotha,",
  "atk-s0502a19:89_12": "upanisinnakathaṁ karotha,",
  "atk-s0502a19:89_13": "dhammaṁ kathethā”ti anujāni.",
  "atk-s0502a19:89_14": "Te tathā kariṁsu.",
  "atk-s0502a19:89_15": "Manussā anumodanādīni suṇantā ussāhappattā bhikkhū nimantetvā sakkāraṁ karontā vicaranti.",
  "atk-s0502a19:89_16": "Titthiyā pana “mayaṁ munino monaṁ karoma,",
  "atk-s0502a19:89_17": "samaṇassa gotamassa sāvakā bhattaggādīsu mahākathaṁ kathentā vicarantī”ti ujjhāyiṁsu.",
  "atk-s0502a19:90_0": "Satthā tamatthaṁ sutvā “nāhaṁ,",
  "atk-s0502a19:90_1": "bhikkhave,",
  "atk-s0502a19:90_2": "tuṇhībhāvamattena ‘munī’ti vadāmi.",
  "atk-s0502a19:90_3": "Ekacce hi ajānantā na kathenti,",
  "atk-s0502a19:90_4": "ekacce avisāradatāya,",
  "atk-s0502a19:90_5": "ekacce ‘mā no imaṁ atisayatthaṁ aññe jāniṁsū’ti maccherena.",
  "atk-s0502a19:90_6": "Tasmā monamattena muni na hoti,",
  "atk-s0502a19:90_7": "pāpavūpasamena pana muni nāma hotī”ti vatvā imā gāthā abhāsi –",
  "atk-s0502a19:91_0": "268.",
  "atk-s0502a19:92_0": "“Na monena munī hoti, mūḷharūpo aviddasu;",
  "atk-s0502a19:93_0": "Yo ca tulaṁva paggayha, varamādāya paṇḍito.",
  "atk-s0502a19:94_0": "269.",
  "atk-s0502a19:95_0": "“Pāpāni parivajjeti, sa munī tena so muni;",
  "atk-s0502a19:96_0": "Yo munāti ubho loke, muni tena pavuccatī”ti.",
  "atk-s0502a19:97_0": "Tattha na monenāti kāmañhi moneyyapaṭipadāsaṅkhātena maggañāṇamonena muni nāma hoti,",
  "atk-s0502a19:97_1": "idha pana tuṇhībhāvaṁ sandhāya “monenā”ti vuttaṁ.",
  "atk-s0502a19:97_2": "Mūḷharūpoti tuccharūpo.",
  "atk-s0502a19:97_3": "Aviddasūti aviññū.",
  "atk-s0502a19:97_4": "Evarūpo hi tuṇhībhūtopi muni nāma na hoti.",
  "atk-s0502a19:97_5": "Atha vā monena muni nāma na hoti,",
  "atk-s0502a19:97_6": "tucchasabhāvo pana aviññū ca hotīti attho.",
  "atk-s0502a19:97_7": "Yo ca tulaṁva pagayhāti yathā hi tulaṁ gahetvā ṭhito atirekaṁ ce hoti, harati.",
  "atk-s0502a19:97_8": "Ūnaṁ ce hoti,",
  "atk-s0502a19:97_9": "pakkhipati.",
  "atk-s0502a19:97_10": "Evameva yo atirekaṁ haranto viya pāpaṁ harati parivajjeti,",
  "atk-s0502a19:97_11": "ūnake pakkhipanto viya kusalaṁ paripūreti.",
  "atk-s0502a19:97_12": "Evañca pana karonto sīlasamādhipaññāvimuttivimuttiñāṇadassanasaṅkhātaṁ varaṁ uttamameva ādāya pāpāni akusalakammāni parivajjeti.",
  "atk-s0502a19:97_13": "Sa munīti so muni nāmāti attho.",
  "atk-s0502a19:97_14": "Tena so munīti kasmā pana so munīti ce?",
  "atk-s0502a19:97_15": "Yaṁ heṭṭhā vuttakāraṇaṁ,",
  "atk-s0502a19:97_16": "tena so munīti attho.",
  "atk-s0502a19:97_17": "So munāti ubho loketi yo puggalo imasmiṁ khandhādiloke tulaṁ āropetvā minanto viya “ime ajjhattikā khandhā,",
  "atk-s0502a19:97_18": "ime bāhirā”tiādinā nayena ime ubho atthe munāti.",
  "atk-s0502a19:97_19": "Muni tena pavuccatīti tena kāraṇena munīti vuccatiyevāti attho.",
  "atk-s0502a19:98_0": "Desanāvasāne bahū sotāpattiphalādīni pāpuṇiṁsūti.",
  "atk-s0502a19:99_0": "Titthiyavatthu aṭṭhamaṁ.",
  "atk-s0502a19:100_0": "9. Bālisikavatthu",
  "atk-s0502a19:101_0": "Na tena ariyo hotīti imaṁ dhammadesanaṁ satthā jetavane viharanto ekaṁ ariyaṁ nāma bālisikaṁ ārabbha kathesi.",
  "atk-s0502a19:102_0": "Ekadivasañhi satthā tassa sotāpattimaggassūpanissayaṁ disvā sāvatthiyā uttaradvāragāme piṇḍāya caritvā bhikkhusaṅghaparivuto tato āgacchati.",
  "atk-s0502a19:102_1": "Tasmiṁ khaṇe so bālisiko balisena macche gaṇhanto buddhappamukhaṁ bhikkhusaṅghaṁ disvā balisayaṭṭhiṁ chaḍḍetvā aṭṭhāsi.",
  "atk-s0502a19:102_2": "Satthā tassa avidūre ṭhāne nivattitvā ṭhito “tvaṁ kiṁ nāmosī”ti sāriputtattherādīnaṁ nāmāni pucchi.",
  "atk-s0502a19:102_3": "Tepi “ahaṁ sāriputto ahaṁ moggallāno”ti attano attano nāmāni kathayiṁsu.",
  "atk-s0502a19:102_4": "Bālisiko cintesi –",
  "atk-s0502a19:102_5": "“satthā sabbesaṁ nāmāni pucchati,",
  "atk-s0502a19:102_6": "mamampi nāmaṁ pucchissati maññe”ti.",
  "atk-s0502a19:102_7": "Satthā tassa icchaṁ ñatvā, “upāsaka,",
  "atk-s0502a19:102_8": "tvaṁ ko nāmosī”ti pucchitvā “ahaṁ, bhante,",
  "atk-s0502a19:102_9": "ariyo nāmā”ti vutte “na, upāsaka,",
  "atk-s0502a19:102_10": "tādisā pāṇātipātino ariyā nāma honti,",
  "atk-s0502a19:102_11": "ariyā pana mahājanassa ahiṁsanabhāve ṭhitā”ti vatvā imaṁ gāthamāha –",
  "atk-s0502a19:103_0": "270.",
  "atk-s0502a19:104_0": "“Na tena ariyo hoti, yena pāṇāni hiṁsati;",
  "atk-s0502a19:105_0": "Ahiṁsā sabbapāṇānaṁ, ariyoti pavuccatī”ti.",
  "atk-s0502a19:106_0": "Tattha ahiṁsāti ahiṁsanena.",
  "atk-s0502a19:106_1": "Idaṁ vuttaṁ hoti –",
  "atk-s0502a19:106_2": "yena hi pāṇāni hiṁsati,",
  "atk-s0502a19:106_3": "na tena kāraṇena ariyo hoti.",
  "atk-s0502a19:106_4": "Yo pana sabbapāṇānaṁ pāṇiādīhi ahiṁsanena mettādibhāvanāya patiṭṭhitattā hiṁsato ārāva ṭhito,",
  "atk-s0502a19:106_5": "ayaṁ ariyoti vuccatīti attho.",
  "atk-s0502a19:107_0": "Desanāvasāne bālisiko sotāpattiphale patiṭṭhahi, sampattānampi sātthikā dhammadesanā ahosīti.",
  "atk-s0502a19:108_0": "Bālisikavatthu navamaṁ.",
  "atk-s0502a19:109_0": "10. Sambahulasīlādisampannabhikkhuvatthu",
  "atk-s0502a19:110_0": "Na sīlabbatamattenāti imaṁ dhammadesanaṁ satthā jetavane viharanto sambahule sīlādisampanne bhikkhū ārabbha kathesi.",
  "atk-s0502a19:111_0": "Tesu kira ekaccānaṁ evaṁ ahosi –",
  "atk-s0502a19:111_1": "“mayaṁ sampannasīlā,",
  "atk-s0502a19:111_2": "mayaṁ dhutaṅgadharā,",
  "atk-s0502a19:111_3": "mayaṁ bahussutā,",
  "atk-s0502a19:111_4": "mayaṁ pantasenāsanavāsino,",
  "atk-s0502a19:111_5": "mayaṁ jhānalābhino,",
  "atk-s0502a19:111_6": "na amhākaṁ arahattaṁ dullabhaṁ,",
  "atk-s0502a19:111_7": "icchitadivaseyeva arahattaṁ pāpuṇissāmā”ti.",
  "atk-s0502a19:111_8": "Yepi tattha anāgāmino,",
  "atk-s0502a19:111_9": "tesampi etadahosi –",
  "atk-s0502a19:111_10": "“na amhākaṁ idāni arahattaṁ dullabha”nti.",
  "atk-s0502a19:111_11": "Te sabbepi ekadivasaṁ satthāraṁ upasaṅkamitvā vanditvā nisinnā “api nu kho vo,",
  "atk-s0502a19:111_12": "bhikkhave,",
  "atk-s0502a19:111_13": "pabbajitakiccaṁ matthakaṁ patta”nti satthārā puṭṭhā evamāhaṁsu – “bhante,",
  "atk-s0502a19:111_14": "mayaṁ evarūpā evarūpā ca,",
  "atk-s0502a19:111_15": "tasmā ‘icchiticchitakkhaṇeyeva arahattaṁ pattuṁ samatthamhā’ti cintetvā viharāmā”ti.",
  "atk-s0502a19:112_0": "Satthā tesaṁ vacanaṁ sutvā,",
  "atk-s0502a19:112_1": "“bhikkhave,",
  "atk-s0502a19:112_2": "bhikkhunā nāma parisuddhasīlādimattakena vā anāgāmisukhappattamattakena vā ‘appakaṁ no bhavadukkha’nti vattuṁ na vaṭṭati,",
  "atk-s0502a19:112_3": "āsavakkhayaṁ pana appatvā ‘sukhitomhī’ti cittaṁ na uppādetabba”nti vatvā imā gāthā abhāsi –",
  "atk-s0502a19:113_0": "271.",
  "atk-s0502a19:114_0": "“Na sīlabbatamattena, bāhusaccena vā pana;",
  "atk-s0502a19:115_0": "Atha vā samādhilābhena, vivittasayanena vā.",
  "atk-s0502a19:116_0": "272.",
  "atk-s0502a19:117_0": "“Phusāmi nekkhammasukhaṁ, aputhujjanasevitaṁ;",
  "atk-s0502a19:118_0": "Bhikkhu vissāsamāpādi, appatto āsavakkhaya”nti.",
  "atk-s0502a19:119_0": "Tattha sīlabbatamattenāti catupārisuddhisīlamattena vā terasadhutaṅgamattena vā.",
  "atk-s0502a19:119_1": "Bāhusaccena vāti tiṇṇaṁ piṭakānaṁ uggahitamattena vā.",
  "atk-s0502a19:119_2": "Samādhilābhenāti aṭṭhasamāpattiyā lābhena.",
  "atk-s0502a19:119_3": "Nekkhammasukhanti anāgāmisukhaṁ.",
  "atk-s0502a19:119_4": "Taṁ anāgāmisukhaṁ phusāmīti ettakamattena vā.",
  "atk-s0502a19:119_5": "Aputhujjanasevitanti puthujjanehi asevitaṁ ariyasevitameva.",
  "atk-s0502a19:119_6": "Bhikkhūti tesaṁ aññataraṁ ālapanto āha.",
  "atk-s0502a19:119_7": "Vissāsamāpādīti vissāsaṁ na āpajjeyya.",
  "atk-s0502a19:119_8": "Idaṁ vuttaṁ hoti –",
  "atk-s0502a19:119_9": "bhikkhu iminā sampannasīlādibhāvamattakeneva “mayhaṁ bhavo appako parittako”ti āsavakkhayasaṅkhātaṁ arahattaṁ",
  "atk-s0502a19:119_10": "appatto hutvā bhikkhu nāma vissāsaṁ nāpajjeyya.",
  "atk-s0502a19:119_11": "Yathā hi appamattakopi gūtho duggandho hoti,",
  "atk-s0502a19:119_12": "evaṁ appamattakopi bhavo dukkhoti.",
  "atk-s0502a19:120_0": "Desanāvasāne te bhikkhū arahatte patiṭṭhahaṁsu, sampattānampi sātthikā dhammadesanā ahosīti.",
  "atk-s0502a19:121_0": "Sambahulasīlādisampannabhikkhuvatthu dasamaṁ.",
  "atk-s0502a19:122_0": "Dhammaṭṭhavaggavaṇṇanā niṭṭhitā.",
  "atk-s0502a19:123_0": "Ekūnavīsatimo vaggo."
}