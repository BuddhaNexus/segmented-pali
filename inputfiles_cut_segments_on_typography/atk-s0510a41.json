{
  "atk-s0510a41:0_0": "55. Bhaddiyavaggo",
  "atk-s0510a41:1_0": "1. Lakuṇḍakabhaddiyattheraapadānavaṇṇanā",
  "atk-s0510a41:2_0": "Pañcapaññāsamavagge paṭhamāpadāne padumuttaro nāma jinotiādikaṁ āyasmato lakuṇḍakabhaddiyattherassa apadānaṁ.",
  "atk-s0510a41:2_1": "Ayampi purimabuddhesu katādhikāro tattha tattha bhave vivaṭṭūpanissayāni puññāni upacinanto padumuttarassa",
  "atk-s0510a41:2_2": "bhagavato kāle haṁsavatīnagare mahābhogakule nibbattitvā viññutaṁ patto satthu dhammaṁ suṇanto nisinno",
  "atk-s0510a41:2_3": "satthāraṁ ekaṁ bhikkhuṁ mañjussarānaṁ aggaṭṭhāne ṭhapentaṁ disvā sayampi taṁ ṭhānantaraṁ patthento buddhappamukhassa",
  "atk-s0510a41:2_4": "bhikkhusaṅghassa sappisakkharādimadhurarasasammissaṁ mahādānaṁ datvā “ahampi, bhante,",
  "atk-s0510a41:2_5": "anāgate ayaṁ bhikkhu viya ekassa buddhassa sāsane mañjussarānaṁ aggo bhaveyya”nti paṇidhānaṁ akāsi.",
  "atk-s0510a41:2_6": "Bhagavā tassa anantarāyaṁ disvā byākaritvā pakkāmi.",
  "atk-s0510a41:3_0": "So yāvatāyukaṁ puññāni katvā devamanussesu saṁsaranto ubhayasampattiyo anubhavitvā phussabhagavato kāle",
  "atk-s0510a41:3_1": "citrakokilo hutvā nibbatto rājuyyānato madhuraṁ ambaphalaṁ tuṇḍenādāya gacchanto satthāraṁ disvā pasannamānaso",
  "atk-s0510a41:3_2": "“dassāmi buddhassā”ti cittaṁ uppādesi.",
  "atk-s0510a41:3_3": "Satthā tassa cittācāraṁ ñatvā pattaṁ gahetvā nisīdi.",
  "atk-s0510a41:3_4": "Kokilo dasabalassa patte ambapakkaṁ ṭhapesi.",
  "atk-s0510a41:3_5": "Satthā tassa somanassuppādanatthaṁ tassa passantasseva taṁ paribhuñji.",
  "atk-s0510a41:3_6": "Atha so kokilo pasannamānaso teneva pītisukhena sattāhaṁ vītināmesi.",
  "atk-s0510a41:3_7": "Teneva puññakammena uppannuppannabhave mañjussaro ahosi.",
  "atk-s0510a41:3_8": "Kassapasammāsambuddhakāle vaḍḍhakikule nibbattetvā jeṭṭhakavaḍḍhakī hutvā pākaṭo ahosi.",
  "atk-s0510a41:3_9": "Parinibbute bhagavati tassa sarīradhātuyo nidahituṁ sattayojanappamāṇe thūpe āraddhe so āha –",
  "atk-s0510a41:3_10": "“yojanāvaṭṭaṁ yojanubbedhaṁ karomā”ti.",
  "atk-s0510a41:3_11": "Te sabbe tassa vacane aṭṭhaṁsu.",
  "atk-s0510a41:3_12": "Iti appamāṇassa buddhassa orappamāṇaṁ cetiyaṁ kāresi,",
  "atk-s0510a41:3_13": "tena kammena nibbattaṭṭhāne aññehi hīnappamāṇo ahosi.",
  "atk-s0510a41:3_14": "So amhākaṁ bhagavato kāle kulagehe nibbattitvā atirassatāya ca suvaṇṇapaṭimā viya sundarasarīratāya ca lakuṇḍakabhaddiyoti paññāyittha.",
  "atk-s0510a41:3_15": "So aparabhāge satthu dhammadesanaṁ sutvā paṭiladdhasaddho pabbajitvā bahussuto dhammakathiko hutvā madhurena sarena paresaṁ dhammaṁ kathesi.",
  "atk-s0510a41:4_0": "Athekasmiṁ ussavadivase ekena brāhmaṇena saddhiṁ rathena gacchantī ekā gaṇikā theraṁ disvā dantavidaṁsakaṁ hasi.",
  "atk-s0510a41:4_1": "Thero tassā dantaṭṭhike nimittaṁ gahetvā jhānaṁ uppādetvā taṁ pādakaṁ katvā vipassanaṁ vaḍḍhetvā anāgāmī ahosi,",
  "atk-s0510a41:4_2": "so abhiṇhaṁ kāyagatāya satiyā viharanto ekadivasaṁ āyasmatā dhammasenāpatinā ovadiyamāno anusāsiyamāno arahatte patiṭṭhahi.",
  "atk-s0510a41:4_3": "Ekacce bhikkhū ca sāmaṇerā ca tassa arahattappattabhāvaṁ ajānanto kaṇṇesu gahetvā kaḍḍhanti,",
  "atk-s0510a41:4_4": "sīse bāhāya hatthapādādīsu vā gahetvā cāletvā kīḷantā viheṭhesuṁ.",
  "atk-s0510a41:4_5": "Atha bhagavā sutvā – “mā,",
  "atk-s0510a41:4_6": "bhikkhave,",
  "atk-s0510a41:4_7": "mama puttaṁ viheṭhethā”ti āha.",
  "atk-s0510a41:4_8": "Tato paṭṭhāya taṁ “arahā”ti jānitvā na viheṭhesuṁ.",
  "atk-s0510a41:5_0": "12.",
  "atk-s0510a41:5_1": "So arahā hutvā sañjātasomanasso attano pubbacaritāpadānaṁ pakāsento padumuttaro nāma jinotiādimāha.",
  "atk-s0510a41:5_2": "Mañjunābhinikūjahanti madhurena pemaniyena sarena abhinikūjiṁ saddaṁ nicchāresiṁ ahanti attho.",
  "atk-s0510a41:5_3": "Sesamettha suviññeyyamevāti.",
  "atk-s0510a41:6_0": "Lakuṇḍakabhaddiyattheraapadānavaṇṇanā samattā.",
  "atk-s0510a41:7_0": "2. Kaṅkhārevatattheraapadānavaṇṇanā",
  "atk-s0510a41:8_0": "34.",
  "atk-s0510a41:8_1": "Dutiyāpadāne padumuttaro nāma jinotiādikaṁ āyasmato kaṅkhārevatattherassa apadānaṁ.",
  "atk-s0510a41:8_2": "Ayampi purimabuddhesu katādhikāro tattha tattha bhave vivaṭṭūpanissayāni puññāni upacinanto padumuttarassa bhagavato kāle brāhmaṇakule nibbatto,",
  "atk-s0510a41:8_3": "taṁ sabbaṁ pāṭhānusārena suviññeyyamevāti.",
  "atk-s0510a41:9_0": "Kaṅkhārevatattheraapadānavaṇṇanā samattā.",
  "atk-s0510a41:10_0": "3. Sīvalittheraapadānavaṇṇanā",
  "atk-s0510a41:11_0": "Tatiyāpadāne padumuttaro nāma jinotiādikaṁ āyasmato sīvalittherassa apadānaṁ.",
  "atk-s0510a41:11_1": "Ayampi purimabuddhesu katādhikāro tattha tattha bhave vivaṭṭūpanissayāni puññāni upacinanto padumuttarassa",
  "atk-s0510a41:11_2": "bhagavato kāle kulagehe nibbatto heṭṭhā vuttanayena vihāraṁ gantvā parisāya pariyante ṭhito dhammaṁ suṇanto",
  "atk-s0510a41:11_3": "satthāraṁ ekaṁ bhikkhuṁ lābhīnaṁ aggaṭṭhāne ṭhapentaṁ disvā “mayāpi anāgate evarūpena bhavituṁ vaṭṭatī”ti",
  "atk-s0510a41:11_4": "dasabalaṁ nimantetvā sattāhaṁ buddhappamukhassa bhikkhasaṅghassa mahādānaṁ datvā, “bhante,",
  "atk-s0510a41:11_5": "iminā adhikārakammena na aññaṁ sampattiṁ patthemi,",
  "atk-s0510a41:11_6": "anāgate pana ekassa buddhassa sāsane ahampi tumhehi so etadagge ṭhapitabhikkhu viya lābhīnaṁ aggo bhaveyya”nti patthanaṁ akāsi.",
  "atk-s0510a41:11_7": "Satthā tassa anantarāyataṁ disvā “ayaṁ te patthanā anāgate gotamassa buddhassa santike samijjhissatī”ti byākaritvā pakkāmi.",
  "atk-s0510a41:11_8": "So kulaputto yāvajīvaṁ kusalaṁ katvā devamanussesu ubhayasampattiyo anubhavitvā vipassissa bhagavato",
  "atk-s0510a41:11_9": "kāle bandhumatīnagarato avidūre ekasmiṁ gāmake nibbatti,",
  "atk-s0510a41:11_10": "tasmiṁ samaye bandhumatīnagaravāsino raññā saddhiṁ sākacchitvā dasabalassa dānaṁ adaṁsu.",
  "atk-s0510a41:12_0": "Ekadivasaṁ sabbe ekato hutvā dānaṁ dentā “kiṁ nu kho amhākaṁ dānagge natthī”ti olokentā madhuñca guḷadadhiñca nāddasaṁsu.",
  "atk-s0510a41:12_1": "Te “yato kutoci āharissāmā”ti janapadato nagarapavisanamaggesu purise ṭhapesuṁ.",
  "atk-s0510a41:12_2": "Tadā esa kulaputto attano gāmato guḷadadhivārakaṁ gahetvā “kiñcideva āharissāmī”ti nagaraṁ gacchanto",
  "atk-s0510a41:12_3": "“mukhaṁ dhovitvā dhotahatthapādo pavisissāmī”ti phāsukaṭṭhānaṁ olokento naṅgalasīsappamāṇaṁ nimmakkhikadaṇḍakamadhuṁ",
  "atk-s0510a41:12_4": "disvā “puññena me idaṁ uppanna”nti gahetvā nagaraṁ pāvisi.",
  "atk-s0510a41:12_5": "Nāgarehi ṭhapitapuriso taṁ disvā, “mārisa,",
  "atk-s0510a41:12_6": "kassa imaṁ harasī”ti pucchi.",
  "atk-s0510a41:12_7": "“Na kassaci, sāmi,",
  "atk-s0510a41:12_8": "vikkāyikaṁ me ida”nti.",
  "atk-s0510a41:12_9": "“Tena hi imaṁ kahāpaṇaṁ gahetvā etaṁ madhuñca guḷadadhiñca dehī”ti.",
  "atk-s0510a41:13_0": "So cintesi –",
  "atk-s0510a41:13_1": "“idaṁ me na bahuṁ agghati,",
  "atk-s0510a41:13_2": "ayañca ekappahāreneva bahuṁ deti,",
  "atk-s0510a41:13_3": "vīmaṁsissāmī”ti.",
  "atk-s0510a41:13_4": "Tato naṁ āha –",
  "atk-s0510a41:13_5": "“nāhaṁ ekakahāpaṇena demī”ti.",
  "atk-s0510a41:13_6": "“Yadi evaṁ dve kahāpaṇe gahetvā dehī”ti.",
  "atk-s0510a41:13_7": "“Dvīhipi na demī”ti.",
  "atk-s0510a41:13_8": "Etenupāyena vaḍḍhetvā yāva sahassaṁ pāpuṇi,",
  "atk-s0510a41:13_9": "so cintesi –",
  "atk-s0510a41:13_10": "“atiañchituṁ na vaṭṭati,",
  "atk-s0510a41:13_11": "hotu tāva iminā kattabbakammaṁ pucchissāmī”ti.",
  "atk-s0510a41:13_12": "Atha naṁ āha –",
  "atk-s0510a41:13_13": "“na idaṁ bahuagghanakaṁ,",
  "atk-s0510a41:13_14": "tvaṁ pana bahuṁ desi,",
  "atk-s0510a41:13_15": "kena kammena idaṁ gaṇhasī”ti. “Idha, bho,",
  "atk-s0510a41:13_16": "nagaravāsino raññā saddhiṁ paṭivirujjhitvā vipassisammāsambuddhassa dānaṁ dentā idaṁ dvayaṁ dānagge apassantā maṁ pariyesāpenti.",
  "atk-s0510a41:13_17": "Sace idaṁ dvayaṁ na labhissanti,",
  "atk-s0510a41:13_18": "nāgarānaṁ parājayo bhavissati.",
  "atk-s0510a41:13_19": "Tasmā sahassaṁ datvā gaṇhāmī”ti.",
  "atk-s0510a41:13_20": "“Kiṁ panetaṁ nāgarānaṁ eva vaṭṭati,",
  "atk-s0510a41:13_21": "udāhu aññesampi dātuṁ vaṭṭatī”ti?",
  "atk-s0510a41:13_22": "“Yassa kassaci dātuṁ avāritameta”nti.",
  "atk-s0510a41:13_23": "“Atthi pana koci nāgarānaṁ dāne ekadivasaṁ sahassaṁ dātā”ti? “Natthi, sammā”ti.",
  "atk-s0510a41:13_24": "“Imesaṁ me dvinnaṁ sahassagghanakabhāvaṁ jānāsī”ti? “Āma,",
  "atk-s0510a41:13_25": "jānāmī”ti.",
  "atk-s0510a41:13_26": "“Tena hi gaccha,",
  "atk-s0510a41:13_27": "nāgarānaṁ ārocehi –",
  "atk-s0510a41:13_28": "‘eko puriso imāni dve mūlena na deti,",
  "atk-s0510a41:13_29": "tumhehi saddhiṁ sahattheneva dātukāmo,",
  "atk-s0510a41:13_30": "tumhe imesaṁ dvinnaṁ kāraṇā nibbitakkā hothā”ti.",
  "atk-s0510a41:13_31": "“Tvaṁ imasmiṁ dāne jeṭṭhakabhāgassa kāyasakkhī hohī”ti vatvā gato.",
  "atk-s0510a41:13_32": "So pana kulaputto gāmato paribbayatthaṁ gahitakahāpaṇena pañcakaṭukaṁ gahetvā cuṇṇaṁ katvā dadhito kañciyaṁ",
  "atk-s0510a41:13_33": "vāhetvā tattha madhupaṭalaṁ pīḷetvā pañcakaṭukacuṇṇena yojetvā paduminipatte pakkhipitvā taṁ saṁvidahitvā",
  "atk-s0510a41:13_34": "ādāya dasabalassa avidūre nisīdi.",
  "atk-s0510a41:13_35": "Mahājanehi āhariyamānassa sakkārassa antare attano pattavāraṁ olokento okāsaṁ ñatvā satthu santikaṁ gantvā, “bhante,",
  "atk-s0510a41:13_36": "ayaṁ me duggatasakkāro,",
  "atk-s0510a41:13_37": "imaṁ me anukampaṁ paṭicca paṭiggaṇhathā”ti.",
  "atk-s0510a41:13_38": "Satthā tassānukampaṁ paṭicca catumahārājehi dattiyena selamayapattena taṁ paṭiggahetvā yathā aṭṭhasaṭṭhiyā",
  "atk-s0510a41:13_39": "bhikkhusatasahassassa diyyamānaṁ na khīyati,",
  "atk-s0510a41:13_40": "evaṁ adhiṭṭhāsi.",
  "atk-s0510a41:14_0": "So kulaputto niṭṭhitabhattakiccaṁ bhagavantaṁ vanditvā ekamantaṁ nisinno āha –",
  "atk-s0510a41:14_1": "“diṭṭho me,",
  "atk-s0510a41:14_2": "bhante bhagavā,",
  "atk-s0510a41:14_3": "ajja bandhumatīnagaravāsīhi tumhākaṁ sakkāro āhariyamāno,",
  "atk-s0510a41:14_4": "ahampi imassa nissandena nibbattanibbattabhave lābhaggayasaggappatto bhaveyya”nti.",
  "atk-s0510a41:14_5": "Satthā “evaṁ hotu kulaputtā”ti vatvā tassa ca nagaravāsīnañca bhattānumodanaṁ katvā pakkāmi.",
  "atk-s0510a41:14_6": "So kulaputto yāvajīvaṁ kusalaṁ katvā devamanussesu saṁsaranto imasmiṁ buddhuppāde suppavāsāya rājadhītuyā kucchimhi paṭisandhiṁ gaṇhi.",
  "atk-s0510a41:14_7": "Tassa paṭisandhiggahaṇakālato paṭṭhāya sāyaṁ pātañca pañcapaṇṇākārasatāni suppavāsāya upanīyanti.",
  "atk-s0510a41:14_8": "Athassa sā puññavīmaṁsanatthaṁ hatthena bījapacchiṁ phusāpentī aṭṭhāsi.",
  "atk-s0510a41:14_9": "Ekekabījato salākasataṁ salākasahassampi niggacchati,",
  "atk-s0510a41:14_10": "ekekakarīsakhettato paṇṇāsampi saṭṭhipi sakaṭapamāṇāni uppajjanti.",
  "atk-s0510a41:14_11": "Koṭṭhapūraṇakālepissā koṭṭhadvāraṁ hatthena phusantiyā rājadhītāya puññena gaṇhantānaṁ gahitagahitaṁ puna pūrati.",
  "atk-s0510a41:14_12": "Paripuṇṇabhattakumbhitopi “rājadhītāya puñña”nti vatvā yassa kassaci dentā naṁ yāva na ukkaḍḍhanti,",
  "atk-s0510a41:14_13": "na tāva bhattaṁ khīyati.",
  "atk-s0510a41:14_14": "Dārake kucchigateyeva satta vassāni atikkamiṁsu.",
  "atk-s0510a41:15_0": "Gabbhe pana paripakke sattāhaṁ mahādukkhaṁ anubhosi.",
  "atk-s0510a41:15_1": "Sā sāmikaṁ āmantetvā –",
  "atk-s0510a41:15_2": "“pure maraṇā jīvamānā dānaṁ dassāmī”ti satthu santikaṁ pesesi – “gaccha, sāmi,",
  "atk-s0510a41:15_3": "imaṁ pavattiṁ satthu ārocetvā satthāraṁ nimantehi,",
  "atk-s0510a41:15_4": "yañca satthā vadati,",
  "atk-s0510a41:15_5": "taṁ sādhukaṁ upalakkhetvā āgantvā mayhaṁ kathehī”ti.",
  "atk-s0510a41:15_6": "So gantvā tassā sāsanaṁ satthu ārocesi –",
  "atk-s0510a41:15_7": "“satthu bhante,",
  "atk-s0510a41:15_8": "koḷiyadhītā pāde vandatī”ti.",
  "atk-s0510a41:15_9": "Satthā tassā anukampaṁ paṭicca –",
  "atk-s0510a41:15_10": "“sukhinī hotu suppavāsā koḷiyadhītā arogā,",
  "atk-s0510a41:15_11": "arogaṁ puttaṁ vijāyatū”ti āha.",
  "atk-s0510a41:15_12": "So taṁ sutvā bhagavantaṁ vanditvā attano gāmābhimukho pāyāsi.",
  "atk-s0510a41:15_13": "Tassa pure āgamanāyeva suppavāsāya kucchito dhammakaraṇato udakaṁ viya gabbho nikkhami,",
  "atk-s0510a41:15_14": "parivāretvā nisinnajano assumukho rodituṁ āraddho haṭṭhatuṭṭhova tassā sāmikassa tuṭṭhisāsanaṁ ārocetuṁ agamāsi.",
  "atk-s0510a41:15_15": "So tesaṁ iṅgitaṁ disvā –",
  "atk-s0510a41:15_16": "“dasabalena kathitakathā nipphannā bhavissati maññe”ti cintesi.",
  "atk-s0510a41:15_17": "So āgantvā satthu kathaṁ rājadhītāya kathesi.",
  "atk-s0510a41:15_18": "Rājadhītā tayā nimantitaṁ jīvabhattameva maṅgalabhattaṁ bhavissati,",
  "atk-s0510a41:15_19": "gaccha sattāhaṁ dasabalaṁ nimantehīti.",
  "atk-s0510a41:15_20": "So tathā akāsi.",
  "atk-s0510a41:15_21": "Sattāhaṁ buddhappamukhassa bhikkhusaṅghassa mahādānaṁ pavattayiṁsu.",
  "atk-s0510a41:15_22": "So dārako ñātīnaṁ santattacittaṁ nibbāpento sītalabhāvaṁ kurumāno jātoti,",
  "atk-s0510a41:15_23": "sīvalitveva nāmaṁ kariṁsu.",
  "atk-s0510a41:15_24": "So satta vassāni gabbhe vasitattā jātakālato paṭṭhāya sabbakammakkhamo ahosi.",
  "atk-s0510a41:15_25": "Dhammasenāpati sāriputtatthero sattame divase tena saddhiṁ kathāsallāpamakāsi.",
  "atk-s0510a41:15_26": "Satthāpi imaṁ gāthaṁ abhāsi –",
  "atk-s0510a41:16_0": "“Yomaṁ palipathaṁ duggaṁ, saṁsāraṁ mohamaccagā;",
  "atk-s0510a41:17_0": "Tiṇṇo pāraṅgato jhāyī, anejo akathaṁkathī;",
  "atk-s0510a41:18_0": "Anupādāya nibbuto, tamahaṁ brūmi brāhmaṇa”nti. ;",
  "atk-s0510a41:19_0": "Atha naṁ thero evamāha –",
  "atk-s0510a41:19_1": "“kiṁ pana tayā evarūpaṁ dukkhaṁ anubhavitvā pabbajituṁ na vaṭṭatī”ti?",
  "atk-s0510a41:19_2": "“Labhanto pabbajeyyaṁ,",
  "atk-s0510a41:19_3": "bhante”ti.",
  "atk-s0510a41:19_4": "Suppavāsā taṁ therena saddhiṁ kathentaṁ disvā –",
  "atk-s0510a41:19_5": "“kiṁ nu kho me putto dhammasenāpatinā kathetī”ti theraṁ upasaṅkamitvā pucchi –",
  "atk-s0510a41:19_6": "“mayhaṁ putto tumhehi saddhiṁ kiṁ katheti,",
  "atk-s0510a41:19_7": "bhante”ti?",
  "atk-s0510a41:19_8": "Attanā anubhuttagabbhavāsadukkhaṁ kathetvā –",
  "atk-s0510a41:19_9": "“tumhehi anuññāto pabbajissāmī”ti vadatīti.",
  "atk-s0510a41:19_10": "“Sādhu bhante,",
  "atk-s0510a41:19_11": "pabbājetha na”nti.",
  "atk-s0510a41:19_12": "Thero taṁ vihāraṁ netvā tacapañcakakammaṭṭhānaṁ datvā pabbājento, “sīvali,",
  "atk-s0510a41:19_13": "tuyhaṁ aññena ovādena kammaṁ natthi,",
  "atk-s0510a41:19_14": "tayā satta vassāni anubhuttadukkhameva paccavekkhāhī”ti. “Bhante,",
  "atk-s0510a41:19_15": "pabbajjāyeva tumhākaṁ bhāro,",
  "atk-s0510a41:19_16": "yaṁ pana mayā sakkā kātuṁ,",
  "atk-s0510a41:19_17": "tamahaṁ jānissāmī”ti.",
  "atk-s0510a41:19_18": "So pana paṭhamakesavaṭṭiyā oropitakkhaṇeyeva sotāpattiphale patiṭṭhāsi,",
  "atk-s0510a41:19_19": "dutiyāya oropitakkhaṇe sakadāgāmiphale,",
  "atk-s0510a41:19_20": "tatiyāya anāgāmiphale patiṭṭhāsi.",
  "atk-s0510a41:19_21": "Sabbesaṁyeva kesānaṁ oropanañca arahattaphalasacchikiriyā ca apure apacchā ahosi.",
  "atk-s0510a41:20_0": "Atha bhikkhusaṅghe kathā udapādi –",
  "atk-s0510a41:20_1": "“aho evaṁ puññavāpi thero sattamāsādhikāni satta saṁvaccharāni mātugabbhe vasitvā satta divasāni mūḷhagabbhe vasī”ti.",
  "atk-s0510a41:20_2": "Satthā āgantvā –",
  "atk-s0510a41:20_3": "“kāya nuttha,",
  "atk-s0510a41:20_4": "bhikkhave,",
  "atk-s0510a41:20_5": "etarahi kathāya sannisinnā”ti pucchitvā –",
  "atk-s0510a41:20_6": "“imāya nāmā”ti vutte – “na,",
  "atk-s0510a41:20_7": "bhikkhave,",
  "atk-s0510a41:20_8": "iminā kulaputtena imāya jātiyā katakamma”nti vatvā atītaṁ āharitvā atīte,",
  "atk-s0510a41:20_9": "bhikkhave,",
  "atk-s0510a41:20_10": "buddhuppādato puretarameva esa kulaputto bārāṇasiyaṁ rājakule nibbatto,",
  "atk-s0510a41:20_11": "pitu accayena rajje patiṭṭhāya vibhavasampanno pākaṭo ahosi.",
  "atk-s0510a41:20_12": "Tadā eko paccantarājā “rajjaṁ gaṇhissāmī”ti āgantvā nagaraṁ uparundhitvā khandhāvāraṁ kāretvā vihāsi.",
  "atk-s0510a41:20_13": "Atha rājā mātuyā saddhiṁ samānacchando hutvā sattāhaṁ khandhāvāranagare catūsu disāsu dvāraṁ pidhāpesi,",
  "atk-s0510a41:20_14": "nikkhamantānaṁ pavisantānañca dvāramūḷhaṁ ahosi.",
  "atk-s0510a41:20_15": "Atha migadāyavihāre paccekabuddhā ugghosesuṁ.",
  "atk-s0510a41:20_16": "Rājā sutvā dvāraṁ vivarāpesīti.",
  "atk-s0510a41:20_17": "Paccantarājāpi palāyi.",
  "atk-s0510a41:20_18": "So tena kammavipākena narakādīsu dukkhamanubhavitvā imasmiṁ buddhuppāde rājakule nibbattopi mātuyā saddhiṁ imaṁ evarūpaṁ dukkhamanubhavi.",
  "atk-s0510a41:20_19": "Tassa pana pabbajitakālato paṭṭhāya bhikkhusaṅghassa cattāro paccayā yadicchakaṁ uppajjanti.",
  "atk-s0510a41:20_20": "Evaṁ ettha vatthu samuṭṭhitaṁ.",
  "atk-s0510a41:21_0": "Aparabhāge satthā sāvatthiṁ agamāsi.",
  "atk-s0510a41:21_1": "Thero bhagavantaṁ abhivādetvā, “bhante,",
  "atk-s0510a41:21_2": "mayhaṁ puññabalaṁ vīmaṁsissāmi,",
  "atk-s0510a41:21_3": "pañcabhikkhusatāni dethā”ti. “Gaṇha,",
  "atk-s0510a41:21_4": "sīvalī”ti.",
  "atk-s0510a41:21_5": "So pañcasate bhikkhū gahetvā himavantābhimukhaṁ gacchanto aṭavimaggaṁ gacchati.",
  "atk-s0510a41:21_6": "Tassa paṭhamaṁ diṭṭhanigrodhe adhivatthā devatā satta divasāni dānaṁ adāsi. Iti so –",
  "atk-s0510a41:22_0": "“Nigrodhaṁ paṭhamaṁ passi, dutiyaṁ paṇḍavapabbataṁ;",
  "atk-s0510a41:23_0": "Tatiyaṁ aciravatiyaṁ, catutthaṁ varasāgaraṁ.",
  "atk-s0510a41:24_0": "“Pañcamaṁ himavantaṁ so, chaṭṭhaṁ chaddantupāgami;",
  "atk-s0510a41:25_0": "Sattamaṁ gandhamādanaṁ, aṭṭhamaṁ atha revata”nti. –",
  "atk-s0510a41:26_0": "Sabbaṭṭhānesu satta satta divasāneva dānaṁ adaṁsu.",
  "atk-s0510a41:26_1": "Gandhamādanapabbate pana nāgadattadevarājā sattasu divasesu ekadivasaṁ khīrapiṇḍapātaṁ adāsi,",
  "atk-s0510a41:26_2": "ekadivasaṁ sappipiṇḍapātaṁ adāsi.",
  "atk-s0510a41:26_3": "Atha naṁ bhikkhusaṅgho āha – “āvuso,",
  "atk-s0510a41:26_4": "imassa devarañño neva dhenuyo duyhamānā paññāyanti,",
  "atk-s0510a41:26_5": "na dadhinimmathanaṁ, kuto te, devarāja,",
  "atk-s0510a41:26_6": "idaṁ uppajjatī”ti? “Bhante,",
  "atk-s0510a41:26_7": "kassapadasabalassa kāle khīrasalākabhattadānassetaṁ phala”nti devarājā āha.",
  "atk-s0510a41:27_0": "Aparabhāge satthā khadiravaniyarevatattherassa paccuggamanaṁ akāsi. Kathaṁ?",
  "atk-s0510a41:27_1": "Athāyasmā sāriputto satthāraṁ āha – “bhante,",
  "atk-s0510a41:27_2": "mayhaṁ kira kaniṭṭhabhātā revato pabbajito,",
  "atk-s0510a41:27_3": "so abhirameyya vā na vā,",
  "atk-s0510a41:27_4": "gantvā naṁ passissāmī”ti.",
  "atk-s0510a41:27_5": "Bhagavā revatassa āraddhavipassakabhāvaṁ ñatvā dve vāre paṭikkhipitvā tatiyavāre yācito arahattappattabhāvaṁ ñatvā –",
  "atk-s0510a41:27_6": "sāriputta,",
  "atk-s0510a41:27_7": "ahampi gamissāmi bhikkhūnaṁ ārocehīti.",
  "atk-s0510a41:27_8": "Thero bhikkhū sannipātāpetvā – “āvuso,",
  "atk-s0510a41:27_9": "satthā cārikaṁ caritukāmo,",
  "atk-s0510a41:27_10": "gantukāmā āgacchantū”ti sabbesaṁyeva ārocesi.",
  "atk-s0510a41:27_11": "Dasabalassa cārikatthāya gamanakāle ohiyyamānakabhikkhū nāma appakā honti,",
  "atk-s0510a41:27_12": "“satthu suvaṇṇavaṇṇaṁ sarīraṁ passissāma,",
  "atk-s0510a41:27_13": "madhuradhammakathaṁ vā suṇissāmā”ti yebhuyyena gantukāmā bahutarāva honti.",
  "atk-s0510a41:27_14": "Iti satthā mahābhikkhusaṅghaparivāro “revataṁ passissāmā”ti nikkhanto.",
  "atk-s0510a41:28_0": "Athekasmiṁ padese ānandatthero dvedhāpathaṁ patvā bhagavantaṁ pucchi – “bhante,",
  "atk-s0510a41:28_1": "imasmiṁ ṭhāne dvedhāpatho,",
  "atk-s0510a41:28_2": "kataramaggena bhikkhusaṅgho gacchatū”ti?",
  "atk-s0510a41:28_3": "“Kataramaggo, ānanda, ujuko”ti? “Bhante,",
  "atk-s0510a41:28_4": "ujumaggo tiṁsayojaniko amanussapatho.",
  "atk-s0510a41:28_5": "Parihāramaggo pana saṭṭhiyojaniko khemo subhikkho”ti. “Ānanda, sīvali,",
  "atk-s0510a41:28_6": "amhehi saddhiṁ āgato”ti? “Āma, bhante, āgato”ti.",
  "atk-s0510a41:28_7": "“Tena hi saṅgho ujumaggameva gacchatu,",
  "atk-s0510a41:28_8": "sīvalissa puññaṁ vīmaṁsissāmā”ti.",
  "atk-s0510a41:28_9": "Satthā bhikkhusaṅghaparivāro sīvalittherassa puññavīmaṁsanatthaṁ tiṁsayojanamaggaṁ abhiruhi.",
  "atk-s0510a41:29_0": "Maggaṁ abhiruhanaṭṭhānato paṭṭhāya devasaṅgho yojane yojane ṭhāne nagaraṁ māpetvā buddhappamukhassa bhikkhusaṅghassa vasanatthāya vihāre paṭiyādesi.",
  "atk-s0510a41:29_1": "Devaputtā raññā pesitakammakārā viya hutvā yāgukhajjakādīni gahetvā – “kahaṁ,",
  "atk-s0510a41:29_2": "ayyo sīvalī”ti pucchantā gacchanti.",
  "atk-s0510a41:29_3": "Thero sakkārasammānaṁ gāhāpetvā satthu santikaṁ gacchati.",
  "atk-s0510a41:29_4": "Satthā bhikkhusaṅghena saddhiṁ paribhuñji.",
  "atk-s0510a41:29_5": "Imināva niyāmena satthā sakkāraṁ anubhavanto devasikaṁ yojanaparamaṁ gantvā tiṁsayojanikaṁ kantāraṁ atikkamma",
  "atk-s0510a41:29_6": "khadiravaniyarevatattherassa vasanaṭṭhānaṁ patto,",
  "atk-s0510a41:29_7": "thero satthu āgamanaṁ ñatvā attano vasanaṭṭhāne buddhappamukhassa bhikkhusaṅghassa pahonakavihāre dasabalassa",
  "atk-s0510a41:29_8": "gandhakuṭiṁ rattiṭṭhānadivāṭṭhānāni ca iddhiyā māpetvā tathāgatassa paccuggamanaṁ gato.",
  "atk-s0510a41:29_9": "Satthā alaṅkatapaṭiyattena maggena vihāraṁ pāvisi.",
  "atk-s0510a41:29_10": "Atha tathāgate gandhakuṭiṁ paviṭṭhe bhikkhū vassaggena pattasenāsanāni pavisiṁsu.",
  "atk-s0510a41:29_11": "Devatā “akālo āhārassā”ti aṭṭhavidhaṁ pānakaṁ āhariṁsu.",
  "atk-s0510a41:29_12": "Satthā saṅghena saddhiṁ pānakaṁ pivi.",
  "atk-s0510a41:29_13": "Iminā niyāmeneva tathāgatassa sakkārasammānaṁ anubhavantasseva addhamāso atikkanto.",
  "atk-s0510a41:30_0": "Athekacce ukkaṇṭhitabhikkhū ekasmiṁ ṭhāne nisīditvā kathaṁ uppādayiṁsu –",
  "atk-s0510a41:30_1": "“dasabalo ‘mayhaṁ aggasāvakassa kaniṭṭhabhātā’ti vatvā evarūpaṁ navakammikaṁ bhikkhuṁ passituṁ āgato,",
  "atk-s0510a41:30_2": "imassa vihārassa santike jetavanavihāro vā veḷuvanavihārādayo vā kiṁ karissanti?",
  "atk-s0510a41:30_3": "Ayampi bhikkhu evarūpassa navakammassa kārako,",
  "atk-s0510a41:30_4": "kiṁ nāma samaṇadhammaṁ karissatī”ti?",
  "atk-s0510a41:30_5": "Atha satthā cintesi –",
  "atk-s0510a41:30_6": "“mayi idha ciraṁ vasante idaṁ ṭhānaṁ ākiṇṇaṁ bhavissati,",
  "atk-s0510a41:30_7": "āraññakā nāma bhikkhū pavivekatthikā honti,",
  "atk-s0510a41:30_8": "revatassa phāsuvihāro na bhavissatī”ti.",
  "atk-s0510a41:30_9": "Tato therassa divāṭṭhānaṁ gato.",
  "atk-s0510a41:30_10": "Theropi ekakova caṅkamanakoṭiyaṁ ālambanaphalakaṁ nissāya pāsāṇaphalake nisinno satthāraṁ dūratova āgacchantaṁ disvā paccuggantvā vandi.",
  "atk-s0510a41:31_0": "Atha naṁ satthā pucchi – “revata,",
  "atk-s0510a41:31_1": "idaṁ vāḷamigaṭṭhānaṁ,",
  "atk-s0510a41:31_2": "caṇḍānaṁ hatthiassādīnaṁ saddaṁ sutvā kiṁ karosī”ti?",
  "atk-s0510a41:31_3": "“Tesaṁ me, bhante,",
  "atk-s0510a41:31_4": "saddaṁ suṇato araññapīti nāma uppannā”ti.",
  "atk-s0510a41:31_5": "Satthā imasmiṁ ṭhāne revatattherassa pañcahi gāthāsatehi araññānisaṁsaṁ nāma kathetvā punadivase avidūraṭṭhāne",
  "atk-s0510a41:31_6": "piṇḍāya caritvā revatattheraṁ āmantetvā yehi bhikkhūhi therassa avaṇṇo kathito,",
  "atk-s0510a41:31_7": "tesaṁ kattarayaṭṭhiupāhanatelanāḷichattānaṁ pamussanabhāvamakāsi.",
  "atk-s0510a41:31_8": "Te attano parikkhāratthāya nivattā āgatamaggeneva gacchantāpi taṁ ṭhānaṁ sallakkhetuṁ na sakkonti.",
  "atk-s0510a41:31_9": "Paṭhamañhi te alaṅkatapaṭiyattena maggena gantvā,",
  "atk-s0510a41:31_10": "taṁdivasaṁ pana visamamaggena gacchantā tasmiṁ tasmiṁ ṭhāne ukkuṭikaṁ nisīdantā jaṇṇukehi gacchanti.",
  "atk-s0510a41:31_11": "Te gumbe ca gacche ca kaṇḍake ca maddantā attanā vasitasabhāgaṭṭhānaṁ gantvā tasmiṁ tasmiṁ khadirakhāṇuke laggitaṁ attano chattaṁ sañjānanti,",
  "atk-s0510a41:31_12": "upāhanaṁ kattarayaṭṭhiṁ telanāḷiñca sañjānanti.",
  "atk-s0510a41:31_13": "Te tasmiṁ samaye “iddhimā ayaṁ bhikkhū”ti ñatvā attano parikkhāramādāya “dasabalassa paṭiyattasakkāro nāma evarūpo hotī”ti vadantā agamaṁsu.",
  "atk-s0510a41:32_0": "Purato āgate bhikkhū,",
  "atk-s0510a41:32_1": "visākhā upāsikā,",
  "atk-s0510a41:32_2": "attano gehe nisinnakāle pucchi –",
  "atk-s0510a41:32_3": "“manāpaṁ nu kho, bhante,",
  "atk-s0510a41:32_4": "revatassa vasanaṭṭhāna”nti? “Manāpaṁ, upāsike,",
  "atk-s0510a41:32_5": "nandavanacittalatāvanapaṭibhāgaṁ taṁ senāsana”nti.",
  "atk-s0510a41:32_6": "Atha tesaṁ pacchato āgate bhikkhū pucchi – “manāpaṁ, ayyā,",
  "atk-s0510a41:32_7": "revatassa vasanaṭṭhāna”nti?",
  "atk-s0510a41:32_8": "“Mā puccha, upāsike,",
  "atk-s0510a41:32_9": "kathetuṁ ayuttaṭṭhānaṁ,",
  "atk-s0510a41:32_10": "etaṁ ujjaṅgalasakkharapāsāṇavisamakhadiravanaṁ eva,",
  "atk-s0510a41:32_11": "tattha so bhikkhu vasatī”ti.",
  "atk-s0510a41:33_0": "Visākhā purimānaṁ pacchimānañca bhikkhūnaṁ kathaṁ sutvā,",
  "atk-s0510a41:33_1": "“kesaṁ nu kho kathā saccā”ti pacchābhattaṁ gandhamālaṁ ādāya dasabalassa upaṭṭhānaṁ gantvā vanditvā ekamantaṁ nisinnā satthāraṁ pucchi – “bhante,",
  "atk-s0510a41:33_2": "revatattherassa vasanaṭṭhānaṁ ekacce ayyā vaṇṇenti,",
  "atk-s0510a41:33_3": "ekacce nindanti, kimetaṁ,",
  "atk-s0510a41:33_4": "bhante”ti? “Visākhe,",
  "atk-s0510a41:33_5": "ramaṇiyaṁ vā hotu mā vā,",
  "atk-s0510a41:33_6": "yasmiṁ ṭhāne ariyānaṁ cittaṁ ramati,",
  "atk-s0510a41:33_7": "tadeva ṭhānaṁ ramaṇiyaṁ nāmā”ti vatvā imaṁ gāthamāha –",
  "atk-s0510a41:34_0": "“Gāme vā yadi vāraññe, ninne vā yadi vā thale;",
  "atk-s0510a41:35_0": "Yattha arahanto viharanti, taṁ bhūmirāmaṇeyyaka”nti. ;",
  "atk-s0510a41:36_0": "Aparabhāge bhagavā ariyagaṇamajjhe nisinno theraṁ “etadaggaṁ,",
  "atk-s0510a41:36_1": "bhikkhave,",
  "atk-s0510a41:36_2": "mama sāvakānaṁ bhikkhūnaṁ lābhīnaṁ yadidaṁ,",
  "atk-s0510a41:36_3": "sīvalī”ti etadagge ṭhapesi.",
  "atk-s0510a41:37_0": "54.",
  "atk-s0510a41:37_1": "Athāyasmā sīvalitthero arahattaṁ patvā pattaetadaggaṭṭhāno attano pubbakammaṁ saritvā somanassajāto pubbacaritāpadānaṁ",
  "atk-s0510a41:37_2": "pakāsento padumuttaro nāma jinotiādimāha.",
  "atk-s0510a41:37_3": "Anuttānatthapadavaṇṇanameva karissāma.",
  "atk-s0510a41:38_0": "55.Sīlaṁ tassa asaṅkheyyanti tassa padumuttarassa bhagavato sīlaṁ asaṅkheyyaṁ.",
  "atk-s0510a41:39_0": "“Nava koṭisahassāni, asītisatakoṭiyo;",
  "atk-s0510a41:40_0": "Paññāsasatasahassāni, chattiṁsā ca punāpare.",
  "atk-s0510a41:41_0": "“Ete saṁvaravinayā, sambuddhena pakāsitā;",
  "atk-s0510a41:42_0": "Peyyālamukhena niddiṭṭhā, sikkhāvinayasaṁvare”ti. –",
  "atk-s0510a41:43_0": "Evaṁ vuttasikkhāpadāni bhikkhūnaṁ sāvakapaññattivasena vuttāni.",
  "atk-s0510a41:43_1": "Bhagavato pana sīlaṁ asaṅkheyyameva saṁkhātuṁ gaṇetuṁ asakkuṇeyyanti attho.",
  "atk-s0510a41:43_2": "Samādhivajirūpamo yathā vajiraṁ indanīlamaṇiveḷuriyamaṇiphalikamasāragallādīni ratanāni vijjhati chiddāvachiddaṁ karoti,",
  "atk-s0510a41:43_3": "evameva padumuttarassa bhagavato lokuttaramaggasamādhi paṭipakkhapaccanīkadhamme vijjhati bhindati samucchindatīti attho.",
  "atk-s0510a41:43_4": "Asaṅkheyyaṁ ñāṇavaraṁ tassa buddhassa cattāri saccāni sattatiṁsabodhipakkhiyadhamme saṅkhatāsaṅkhatadhamme",
  "atk-s0510a41:43_5": "ca jānituṁ paṭivijjhituṁ samatthaṁ sayambhūñāṇasabbaññutaññāṇādiñāṇasamūhaṁ asaṅkheyyaṁ,",
  "atk-s0510a41:43_6": "atītānāgatapaccuppannādibhedena saṁkhāvirahitanti attho.",
  "atk-s0510a41:43_7": "Vimutti ca anopamāti saṁkilesehi vimuttattā sotāpattiphalādikā catasso vimuttiyo anupamā upamārahitā “imā viya bhūtā”ti upametuṁ na sakkāti attho.",
  "atk-s0510a41:43_8": "Sesaṁ uttānatthamevāti.",
  "atk-s0510a41:44_0": "Sīvalittheraapadānavaṇṇanā samattā.",
  "atk-s0510a41:45_0": "4. Vaṅgīsattheraapadānavaṇṇanā",
  "atk-s0510a41:46_0": "Catutthāpadāne padumuttaro nāma jinotiādikaṁ āyasmato vaṅgīsattherassa apadānaṁ.",
  "atk-s0510a41:46_1": "Ayampi purimabuddhesu katādhikāro tattha tattha bhave vivaṭṭūpanissayāni puññāni upacinanto padumuttarassa",
  "atk-s0510a41:46_2": "bhagavato kāle haṁsavatīnagare mahābhogakule nibbatto vuddhippatto dhammaṁ sotuṁ gacchantehi nagaravāsīhi",
  "atk-s0510a41:46_3": "saddhiṁ vihāraṁ gantvā dhammaṁ suṇanto satthāraṁ ekabhikkhuṁ paṭibhānavantānaṁ aggaṭṭhāne ṭhapentaṁ disvā",
  "atk-s0510a41:46_4": "satthu adhikārakammaṁ katvā –",
  "atk-s0510a41:46_5": "“ahampi anāgate paṭibhānavantānaṁ aggo bhaveyya”nti patthanaṁ katvā satthārā byākato yāvajīvaṁ kusalaṁ",
  "atk-s0510a41:46_6": "katvā devamanussesu ubhayasampattiyo anubhavitvā imasmiṁ buddhuppāde sāvatthiyaṁ brāhmaṇakule nibbattitvā",
  "atk-s0510a41:46_7": "mātu paribbājikābhāvena aparabhāge paribbājakoti pākaṭo vaṅgīsoti ca laddhanāmo tayo vede uggaṇhitvā",
  "atk-s0510a41:46_8": "tato ācariyaṁ ārādhetvā chavasīsajānanamantaṁ nāma sikkhitvā chavasīsaṁ nakhena ākoṭetvā –",
  "atk-s0510a41:46_9": "“ayaṁ satto asukayoniyaṁ nibbatto”ti jānāti.",
  "atk-s0510a41:47_0": "Brāhmaṇā “ayaṁ amhākaṁ jivikāya maggo”ti vaṅgīsaṁ gahetvā gāmanigamarājadhāniyo vicariṁsu.",
  "atk-s0510a41:47_1": "Vaṅgīso tivassamatthake matānampi sīsaṁ āharāpetvā nakhena ākoṭetvā –",
  "atk-s0510a41:47_2": "“ayaṁ satto asukayoniyaṁ nibbatto”ti vatvā mahājanassa kaṅkhācchedanatthaṁ te te jane āvāhetvā attano attano gatiṁ kathāpeti.",
  "atk-s0510a41:47_3": "Tena tasmiṁ mahājano abhippasīdati.",
  "atk-s0510a41:47_4": "So taṁ nissāya mahājanassa hatthato satampi sahassampi labhati.",
  "atk-s0510a41:47_5": "Brāhmaṇā vaṅgīsaṁ ādāya yathāruci vicariṁsu.",
  "atk-s0510a41:47_6": "Vaṅgīso satthu guṇe sutvā satthāraṁ upasaṅkamitukāmo ahosi.",
  "atk-s0510a41:47_7": "Brāhmaṇā “samaṇo gotamo māyāya taṁ āvaṭṭessatī”ti paṭikkhipiṁsu.",
  "atk-s0510a41:48_0": "Vaṅgīso tesaṁ vacanaṁ anādiyitvā,",
  "atk-s0510a41:48_1": "satthu santikaṁ gantvā,",
  "atk-s0510a41:48_2": "paṭisanthāraṁ katvā,",
  "atk-s0510a41:48_3": "ekamantaṁ nisīdi.",
  "atk-s0510a41:48_4": "Satthā taṁ pucchi – “vaṅgīsa,",
  "atk-s0510a41:48_5": "kiñci sippaṁ jānātī”ti? “Āma,",
  "atk-s0510a41:48_6": "bho gotama,",
  "atk-s0510a41:48_7": "chavasīsamantaṁ nāmekaṁ jānāmi,",
  "atk-s0510a41:48_8": "tena tivassamatthake matānampi sīsaṁ nakhena ākoṭetvā nibbattaṭṭhānaṁ jānāmī”ti.",
  "atk-s0510a41:48_9": "Atha satthā tassa ekaṁ niraye nibbattassa sīsaṁ,",
  "atk-s0510a41:48_10": "ekaṁ manussesu,",
  "atk-s0510a41:48_11": "ekaṁ devesu,",
  "atk-s0510a41:48_12": "ekaṁ parinibbutassa sīsaṁ āharāpetvā dassesi.",
  "atk-s0510a41:48_13": "So paṭhamasīsaṁ ākoṭetvā,",
  "atk-s0510a41:48_14": "“bho gotama,",
  "atk-s0510a41:48_15": "ayaṁ satto niraye nibbatto”ti āha.",
  "atk-s0510a41:48_16": "Sādhu vaṅgīsa,",
  "atk-s0510a41:48_17": "suṭṭhu tayā diṭṭhaṁ,",
  "atk-s0510a41:48_18": "“ayaṁ satto kuhiṁ nibbatto”ti pucchi.",
  "atk-s0510a41:48_19": "“Manussaloke”ti.",
  "atk-s0510a41:48_20": "“Ayaṁ kuhi”nti?",
  "atk-s0510a41:48_21": "“Devaloke”ti.",
  "atk-s0510a41:48_22": "Tiṇṇannampi nibbattaṭṭhānaṁ kathesi.",
  "atk-s0510a41:48_23": "Parinibbutassa pana sīsaṁ nakhena ākoṭento neva antaṁ na koṭiṁ passi.",
  "atk-s0510a41:48_24": "Atha naṁ satthā “na sakkosi,",
  "atk-s0510a41:48_25": "vaṅgīsā”ti pucchi.",
  "atk-s0510a41:48_26": "“Passatha,",
  "atk-s0510a41:48_27": "bho gotama,",
  "atk-s0510a41:48_28": "upaparikkhāmi tāvāti punappunaṁ parivattetvāpi bāhirakamantena khīṇāsavassa sīsaṁ jānituṁ na sakkoti.",
  "atk-s0510a41:48_29": "Athassa matthakato sedo mucci.",
  "atk-s0510a41:48_30": "So lajjitvā tuṇhī ahosi”.",
  "atk-s0510a41:48_31": "Atha naṁ satthā “kilamasi,",
  "atk-s0510a41:48_32": "vaṅgīsā”ti āha. “Āma,",
  "atk-s0510a41:48_33": "bho gotama,",
  "atk-s0510a41:48_34": "imassa nibbattaṭṭhānaṁ jānituṁ na sakkomi.",
  "atk-s0510a41:48_35": "Sace tumhe jānātha,",
  "atk-s0510a41:48_36": "kathethā”ti. “Vaṅgīsa,",
  "atk-s0510a41:48_37": "ahaṁ etampi jānāmi,",
  "atk-s0510a41:48_38": "ito uttaripi jānāmī”ti vatvā –",
  "atk-s0510a41:49_0": "“Cutiṁ yo vedi sattānaṁ, upapattiñca sabbaso;",
  "atk-s0510a41:50_0": "Asattaṁ sugataṁ buddhaṁ, tamahaṁ brūmi brāhmaṇaṁ.",
  "atk-s0510a41:51_0": "“Yassa gatiṁ na jānanti, devā gandhabbamānusā;",
  "atk-s0510a41:52_0": "Khīṇāsavaṁ arahantaṁ, tamahaṁ brūmi brāhmaṇa”nti. –",
  "atk-s0510a41:53_0": "Imā dve gāthāyo abhāsi.",
  "atk-s0510a41:53_1": "So tena hi,",
  "atk-s0510a41:53_2": "bho gotama,",
  "atk-s0510a41:53_3": "taṁ vijjaṁ me dethāti apacitiṁ dassetvā satthu santike nisīdi.",
  "atk-s0510a41:53_4": "Satthā “amhehi samānaliṅgassa demā”ti āha.",
  "atk-s0510a41:53_5": "Vaṅgīso “yaṁ kiñci katvā mayā imaṁ mantaṁ gahetuṁ vaṭṭatī”ti brāhmaṇe upagantvā āha –",
  "atk-s0510a41:53_6": "“tumhe mayi pabbajante mā cintayittha,",
  "atk-s0510a41:53_7": "ahaṁ mantaṁ uggaṇhitvā sakalajambudīpe jeṭṭhako bhavissāmi,",
  "atk-s0510a41:53_8": "tumhākampi tena bhaddameva bhavissatī”ti so mantatthāya satthu santikaṁ upasaṅkamitvā pabbajjaṁ yāci.",
  "atk-s0510a41:53_9": "Tadā ca thero nigrodhakappo bhagavato santike ṭhito hoti,",
  "atk-s0510a41:53_10": "taṁ bhagavā āṇāpesi –",
  "atk-s0510a41:53_11": "“nigrodhakappa,",
  "atk-s0510a41:53_12": "imaṁ pabbājehī”ti.",
  "atk-s0510a41:53_13": "Thero satthu āṇāya taṁ pabbājetvā “mantaparivāraṁ tāva uggaṇhāhī”ti dvattiṁsākārakammaṭṭhānaṁ vipassanākammaṭṭhānañca ācikkhi.",
  "atk-s0510a41:53_14": "So dvattiṁsākārakammaṭṭhānaṁ sajjhāyantova vipassanāya kammaṭṭhānaṁ paṭṭhapesi.",
  "atk-s0510a41:53_15": "Brāhmaṇā taṁ upasaṅkamitvā – “kiṁ,",
  "atk-s0510a41:53_16": "bho vaṅgīsa,",
  "atk-s0510a41:53_17": "samaṇassa gotamassa santike sippaṁ uggahita”nti pucchiṁsu.",
  "atk-s0510a41:53_18": "“Āma sikkhitaṁ”.",
  "atk-s0510a41:53_19": "“Tena hi ehi gamissāmā”ti.",
  "atk-s0510a41:53_20": "“Kiṁ sippasikkhanena,",
  "atk-s0510a41:53_21": "gacchatha tumhe na mayhaṁ tumhehi kattabbakicca”nti.",
  "atk-s0510a41:53_22": "Brāhmaṇā “tvampi dāni samaṇassa gotamassa vasaṁ āpanno,",
  "atk-s0510a41:53_23": "māyāya āvaṭṭito,",
  "atk-s0510a41:53_24": "kiṁ mayaṁ tava santike karissāmā”ti āgatamaggeneva pakkamiṁsu.",
  "atk-s0510a41:53_25": "Vaṅgīso vipassanaṁ vaḍḍhetvā arahattaṁ sacchākāsi.",
  "atk-s0510a41:54_0": "96.",
  "atk-s0510a41:54_1": "Evaṁ thero arahattaṁ patvā attano pubbakammaṁ saritvā somanassajāto pubbacaritāpadānaṁ pakāsento padumuttaro nāma jinotiādimāha.",
  "atk-s0510a41:54_2": "Anuttānatthameva vaṇṇayissāma.",
  "atk-s0510a41:55_0": "99.Pabhāhi anurañjantoti so padumuttaro bhagavā nīlapītādichabbaṇṇapabhāhi raṁsīhi anurañjanto jalanto sobhayamāno vijjotamānoti attho.",
  "atk-s0510a41:55_1": "Veneyyapadumāni soti padumuttarasūriyo attano vacanasaṅkhātena sūriyaraṁsiyā veneyyajanasaṅkhātapadumāni",
  "atk-s0510a41:55_2": "visesena bodhento pabodhento arahattamaggādhigamena phullitāni karotīti attho.",
  "atk-s0510a41:56_0": "100.Vesārajjehi sampannoti –",
  "atk-s0510a41:57_0": "“Antarāye ca niyyāne, buddhatte āsavakkhaye;",
  "atk-s0510a41:58_0": "Etesu catuṭṭhānesu, buddho suṭṭhu visārado”ti. –",
  "atk-s0510a41:59_0": "Evaṁ vuttacatuvesārajjañāṇehi sampanno samaṅgībhūto samannāgatoti attho.",
  "atk-s0510a41:60_0": "105.Vāgīso vādisūdanoti vādīnaṁ paṇḍitajanānaṁ īso padhāno “vādīso”ti vattabbe da-",
  "atk-s0510a41:60_1": "kārassa ga-",
  "atk-s0510a41:60_2": "kāraṁ katvā evaṁ vuttanti daṭṭhabbaṁ.",
  "atk-s0510a41:60_3": "Sakatthaparatthavādaṁ sūdati paggharāpeti pākaṭaṁ karotīti vādisūdano.",
  "atk-s0510a41:61_0": "110.Māramasanāti khandhamārādayo pañcamāre masati parāmasati viddhaṁsetīti māramasano.",
  "atk-s0510a41:61_1": "Diṭṭhisūdanāti vohāraparamatthasaṅkhātaṁ diṭṭhidassanaṁ sūdati paggharaṁ dīpetīti diṭṭhisūdano.",
  "atk-s0510a41:62_0": "111.Vissāmabhūmi santānanti sakalasaṁsārasāgare santānaṁ kilamantānaṁ sotāpattimaggādiadhigamāpanena",
  "atk-s0510a41:62_1": "vissamabhūmi vissamaṭṭhānaṁ vūpasamanaṭṭhānanti attho.",
  "atk-s0510a41:63_0": "132.Tatohaṁ vihatārambhoti tato paccekabuddhassa sarīradassanena ahaṁ vihatārambho vinaṭṭhasārambho,",
  "atk-s0510a41:63_1": "vinaṭṭhamāno nimmado hutvā pabbajjaṁ saṁ suṭṭhu yāciṁ saṁyāciṁ ārocesinti attho.",
  "atk-s0510a41:63_2": "Sesaṁ suviññeyyamevāti.",
  "atk-s0510a41:64_0": "Vaṅgīsattheraapadānavaṇṇanā samattā.",
  "atk-s0510a41:65_0": "5. Nandakattheraapadānavaṇṇanā",
  "atk-s0510a41:66_0": "Pañcamāpadāne padumuttaro nāma jinotiādikaṁ āyasmato nandakattherassa apadānaṁ.",
  "atk-s0510a41:66_1": "Ayampi purimabuddhesu katādhikārotiādi sabbaṁ pāṭhānusārena suviññeyyamevāti.",
  "atk-s0510a41:67_0": "Nandakattheraapadānavaṇṇanā samattā.",
  "atk-s0510a41:68_0": "6. Kāḷudāyittheraapadānavaṇṇanā",
  "atk-s0510a41:69_0": "Chaṭṭhāpadāne padumuttaro nāma jinotiādikaṁ āyasmato kāḷudāyittherassa apadānaṁ.",
  "atk-s0510a41:69_1": "Ayampi purimabuddhesu katādhikāro tattha tattha bhave vivaṭṭūpanissayāni puññāni upacinanto padumuttarassa",
  "atk-s0510a41:69_2": "bhagavato kāle haṁsavatīnagare kulagehe nibbatto viññutaṁ patto satthu dhammadesanaṁ suṇanto satthāraṁ",
  "atk-s0510a41:69_3": "ekaṁ bhikkhuṁ kulappasādakānaṁ aggaṭṭhāne ṭhapentaṁ disvā tajjaṁ abhinīhārakammaṁ katvā taṁ ṭhānantaraṁ patthesi.",
  "atk-s0510a41:69_4": "Satthāpi byākāsi.",
  "atk-s0510a41:69_5": "So yāvajīvaṁ kusalaṁ katvā devamanussesu saṁsaranto amhākaṁ bodhisattassa mātukucchiyaṁ paṭisandhiggahaṇadivase",
  "atk-s0510a41:69_6": "devalokato cavitvā kapilavatthusmiṁyeva amaccakule paṭisandhiṁ gaṇhi.",
  "atk-s0510a41:69_7": "Bodhisattena saha ekadivaseyeva jāto,",
  "atk-s0510a41:69_8": "taṁdivasaṁyeva naṁ dukūlacumbaṭakena nipajjāpetvā bodhisattassa upaṭṭhānaṁ nayiṁsu.",
  "atk-s0510a41:69_9": "Bodhisattena hi saddhiṁ bodhirukkho,",
  "atk-s0510a41:69_10": "rāhulamātā,",
  "atk-s0510a41:69_11": "cattāro nidhī,",
  "atk-s0510a41:69_12": "ārohaniyahatthī, kaṇḍako, channo,",
  "atk-s0510a41:69_13": "kāḷudāyīti ime satta ekadivase jātattā sahajātā nāma ahesuṁ.",
  "atk-s0510a41:69_14": "Athassa nāmaggahaṇadivase sakalanagarassa udaggacittadivase jātattā udāyītveva nāmaṁ kariṁsu.",
  "atk-s0510a41:69_15": "Thokaṁ kāḷadhātukattā pana kāḷudāyīti paññāyittha.",
  "atk-s0510a41:69_16": "So bodhisattena saddhiṁ kumārakīḷaṁ kīḷanto vuddhiṁ agamāsi.",
  "atk-s0510a41:70_0": "Aparabhāge lokanāthe mahābhinikkhamanaṁ nikkhamitvā anukkamena sabbaññutaṁ patvā pavattitavaradhammacakke",
  "atk-s0510a41:70_1": "rājagahaṁ upanissāya veḷuvane viharante suddhodanamahārājā taṁ pavattiṁ sutvā purisasahassaparivāraṁ",
  "atk-s0510a41:70_2": "ekaṁ amaccaṁ “puttaṁ me idhānehī”ti pesesi.",
  "atk-s0510a41:70_3": "So satthu dhammadesanāvelāyaṁ satthu santikaṁ gantvā parisapariyante ṭhito dhammaṁ sutvā saparivāro arahattaṁ pāpuṇi.",
  "atk-s0510a41:70_4": "Atha ne satthā “etha,",
  "atk-s0510a41:70_5": "bhikkhavo”ti hatthaṁ pasāresi.",
  "atk-s0510a41:70_6": "Sabbe taṁkhaṇaṁyeva iddhimayapattacīvaradharā vassasaṭṭhikattherā viya ahesuṁ.",
  "atk-s0510a41:70_7": "Arahattappattato paṭṭhāya ariyā nāma majjhattāva honti,",
  "atk-s0510a41:70_8": "tasmā raññā pesitasāsanaṁ dasabalassa nārocesi.",
  "atk-s0510a41:70_9": "Rājā neva gato āgacchati,",
  "atk-s0510a41:70_10": "na sāsanaṁ suyyatīti aparampi amaccaṁ purisasahassaparivāraṁ pesesi.",
  "atk-s0510a41:70_11": "Tasmimpi tathā paṭipanne aparampīti etena nayena navapurisasahassaparivāre nava amacce pesesi.",
  "atk-s0510a41:70_12": "Sabbe gantvā arahattaṁ patvā tuṇhībhūtā ahesuṁ.",
  "atk-s0510a41:71_0": "Atha rājā cintesi –",
  "atk-s0510a41:71_1": "“ettakā janā mayi sinehābhāvena dasabalassa idhāgamanatthāya na kiñci kathayiṁsu,",
  "atk-s0510a41:71_2": "ayaṁ kho pana udāyī dasabalena samavayo sahapaṁsukīḷiko,",
  "atk-s0510a41:71_3": "mayi ca sinehavā,",
  "atk-s0510a41:71_4": "imaṁ pesessāmī”ti.",
  "atk-s0510a41:71_5": "Atha taṁ pakkosāpetvā, “tāta,",
  "atk-s0510a41:71_6": "tvaṁ purisasahassaparivāro gantvā dasabalaṁ idhānehī”ti vatvā pesesi.",
  "atk-s0510a41:71_7": "So pana gacchanto “sacāhaṁ, deva,",
  "atk-s0510a41:71_8": "pabbajituṁ labhissāmi,",
  "atk-s0510a41:71_9": "evāhaṁ bhagavantaṁ idhānessāmī”ti vatvā raññā “pabbajitopi mama puttaṁ dassehī”ti vutto rājagahaṁ gantvā",
  "atk-s0510a41:71_10": "satthu dhammadesanāvelāya parisapariyante ṭhito dhammaṁ sutvā saparivāro arahattaṁ patvā ehibhikkhubhāve",
  "atk-s0510a41:71_11": "patiṭṭhāsi.",
  "atk-s0510a41:71_12": "So arahattaṁ patvā –",
  "atk-s0510a41:71_13": "“na tāvāyaṁ dasabalassa kulanagaraṁ gantuṁ kālo,",
  "atk-s0510a41:71_14": "vassante pana upagate pabbatesu vanasaṇḍesu haritatiṇasañchannāya bhūmiyā gamanakālo bhavissatī”ti gamanakālaṁ",
  "atk-s0510a41:71_15": "āgamento vassante sampatte satthu kulanagaraṁ gantuṁ gamanavaṇṇaṁ saṁvaṇṇesi.",
  "atk-s0510a41:71_16": "Vuttañcetaṁ theragāthāya –",
  "atk-s0510a41:72_0": "“Aṅgārino dāni dumā bhadante, phalesino chadanaṁ vippahāya;",
  "atk-s0510a41:73_0": "Te accimantova pabhāsayanti, samayo mahāvīra bhāgī rasānaṁ.",
  "atk-s0510a41:74_0": "“Dumāni phullāni manoramāni, samantato sabbadisā pavanti;",
  "atk-s0510a41:75_0": "Pattaṁ pahāya phalamāsasānā, kālo ito pakkamanāya vīra.",
  "atk-s0510a41:76_0": "“Nevātisītaṁ na panātiuṇhaṁ, sukhā utu addhaniyā bhadante;",
  "atk-s0510a41:77_0": "Passantu taṁ sākiyā koḷiyā ca, pacchāmukhaṁ rohiniyaṁ tarantaṁ.",
  "atk-s0510a41:78_0": "“Āsāya kasate khettaṁ, bījaṁ āsāya vappati;",
  "atk-s0510a41:79_0": "Āsāya vāṇijā yanti, samuddaṁ dhanahārakā;",
  "atk-s0510a41:80_0": "Yāya āsāya tiṭṭhāmi, sā me āsā samijjhatu.",
  "atk-s0510a41:81_0": "“Nātisītaṁ nātiuṇhaṁ, nātidubbhikkhachātakaṁ;",
  "atk-s0510a41:82_0": "Saddalā haritā bhūmi, esa kālo mahāmuni. ;",
  "atk-s0510a41:83_0": "“Punappunañceva vapanti bījaṁ, punappunaṁ vassati devarājā;",
  "atk-s0510a41:84_0": "Punappunaṁ khettaṁ kasanti kassakā, punappunaṁ dhaññamupeti raṭṭhaṁ.",
  "atk-s0510a41:85_0": "“Punappunaṁ yācanakā caranti, punappunaṁ dānapatī dadanti;",
  "atk-s0510a41:86_0": "Punappunaṁ dānapatī daditvā, punappunaṁ saggamupenti ṭhānaṁ.",
  "atk-s0510a41:87_0": "“Vīro have sattayugaṁ puneti; Yasmiṁ kule jāyati bhūripañño;",
  "atk-s0510a41:88_0": "Maññāmahaṁ sakkati devadevo, tayā hi jāto muni saccanāmo.",
  "atk-s0510a41:89_0": "“Suddhodano nāma pitā mahesino, buddhassa mātā pana māyanāmā;",
  "atk-s0510a41:90_0": "Yā bodhisattaṁ parihariya kucchinā, kāyassa bhedā tidivamhi modati.",
  "atk-s0510a41:91_0": "“Sā gotamī kālakatā ito cutā, dibbehi kāmehi samaṅgibhūtā;",
  "atk-s0510a41:92_0": "Sā modati kāmaguṇehi pañcahi, parivāritā devagaṇehi tehi.",
  "atk-s0510a41:93_0": "“Buddhassa puttomhi asayhasāhino, aṅgīrasassappaṭimassa tādino;",
  "atk-s0510a41:94_0": "Pitupitā mayhaṁ tuvaṁsi sakka, dhammena me gotama ayyakosī”ti. ;",
  "atk-s0510a41:95_0": "“Ambā panasā kapiṭṭhā ca, pupphapallavalaṅkatā;",
  "atk-s0510a41:96_0": "Dhuvapphalāni savanti, khuddāmadhukakūpamā;",
  "atk-s0510a41:97_0": "Sevamāno ubho passe, gantukālo mahāyassa.",
  "atk-s0510a41:98_0": "“Jambū sumadhurā nīpā, madhugaṇḍidivapphalā;",
  "atk-s0510a41:99_0": "Tā ubhosu pajjotanti, gantukālo mahāyasa.",
  "atk-s0510a41:100_0": "“Tiṇḍukāni piyālāni, soṇṇavaṇṇā manoramā;",
  "atk-s0510a41:101_0": "Khuddakappaphalā niccaṁ, gantukālo mahāyasa.",
  "atk-s0510a41:102_0": "“Kadalī pañcamocci ca, supakkaphalabhūsitā;",
  "atk-s0510a41:103_0": "Ubhopassesu lambanti, gantukālo mahāyasa.",
  "atk-s0510a41:104_0": "“Madhupphaladharā niccaṁ, morarukkhā manoramā;",
  "atk-s0510a41:105_0": "Khuddakappaphalā niccaṁ, gantukālo mahāyasa.",
  "atk-s0510a41:106_0": "“Hintālatālapantī ca, rajatakkhandhova jotare;",
  "atk-s0510a41:107_0": "Supakkaphalasañchannā, khuddakappā madhussavā;",
  "atk-s0510a41:108_0": "Phalāni tāni khādante, gantukālo mahāyasa.",
  "atk-s0510a41:109_0": "“Udumbarāruṇāvaṇṇā, sadāsumadhurapphalā;",
  "atk-s0510a41:110_0": "Ubhopassesu lambanti, gantukālo mahāyasa.",
  "atk-s0510a41:111_0": "“Itthambhūtā anekā te, nānāphaladharā dumā;",
  "atk-s0510a41:112_0": "Ubhopassesu lambanti, gantukālo mahāyasa.",
  "atk-s0510a41:113_0": "“Campakā salaḷā nāgā, sugandhā māluteritā;",
  "atk-s0510a41:114_0": "Supupphitaggā jotanti, sugandhenābhipūjayuṁ;",
  "atk-s0510a41:115_0": "Sādarā vinatāneva, gantukālo mahāyasa.",
  "atk-s0510a41:116_0": "“Punnāgā giripunnāgā, pupphitā dharaṇīruhā;",
  "atk-s0510a41:117_0": "Supupphitaggā jotanti, sugandhenābhipūjayuṁ;",
  "atk-s0510a41:118_0": "Sādarā vinatuggaggā, gantukālo mahāyasa.",
  "atk-s0510a41:119_0": "“Asokā koviḷārā ca, somanassakarā varā;",
  "atk-s0510a41:120_0": "Sugandhā kaṇṇikā bandhā, rattavaṇṇehi bhūsitā;",
  "atk-s0510a41:121_0": "Sādarā vinatuggaggā, samayo te mahāyasa.",
  "atk-s0510a41:122_0": "“Kaṇṇikārā phullitā niccaṁ, sovaṇṇaraṁsijotakā;",
  "atk-s0510a41:123_0": "Dibbagandhā pavāyanti, disā sabbāni sobhayaṁ;",
  "atk-s0510a41:124_0": "Sādarā vinatāneva, samayo te mahāyasa.",
  "atk-s0510a41:125_0": "“Supattā gandhasampannā, ketakī dhanuketakī;",
  "atk-s0510a41:126_0": "Sugandhā sampavāyanti, disā sabbābhigandhino;",
  "atk-s0510a41:127_0": "Sādarā pūjayantāva, samayo te mahāyasa.",
  "atk-s0510a41:128_0": "“Mallikā jātisumanā, sugandhā khuddamallikā;",
  "atk-s0510a41:129_0": "Disā sabbā pavāyanti, ubho magge pasobhayaṁ;",
  "atk-s0510a41:130_0": "Sādarā te palambanti, samayo te mahāyasa.",
  "atk-s0510a41:131_0": "“Sindhuvārā sītagandhā, sugandhā māluteritā;",
  "atk-s0510a41:132_0": "Disā sabbābhipūjentā, ubho magge pasobhayaṁ;",
  "atk-s0510a41:133_0": "Sādarā vinatuggaggā, samayo te mahāyasa.",
  "atk-s0510a41:134_0": "“Sīhā kesarasīhā ca, catuppadanisevitā;",
  "atk-s0510a41:135_0": "Acchambhītā surāpāne, migarājā patāpino.",
  "atk-s0510a41:136_0": "“Sīhanādena pūjenti, sādarā te migābhibhū;",
  "atk-s0510a41:137_0": "Maggamhi ubhato vūḷhā, samayo te mahāyasa.",
  "atk-s0510a41:138_0": "“Byagghā sindhavā nakulā, sādhurūpā bhayānakā;",
  "atk-s0510a41:139_0": "Ākāse sampatantāva, nibbhītā yena kenaci;",
  "atk-s0510a41:140_0": "Tehi te sādarā natā, samayo te mahāyasa.",
  "atk-s0510a41:141_0": "“Tidhā pabhinnā chaddantā, surūpā sussarā subhā;",
  "atk-s0510a41:142_0": "Sattappatiṭṭhitaṅgā te, ubho maggesu kūjino;",
  "atk-s0510a41:143_0": "Sādarā hāsamānāva, samayo te mahāyasa.",
  "atk-s0510a41:144_0": "“Migā varāhā pasadā, citrāsāvayavā subhā;",
  "atk-s0510a41:145_0": "Ārohapariṇāhena, surūpā aṅgasaṁyutā;",
  "atk-s0510a41:146_0": "Ubho magge gāyamānāva, samayo te mahāyasa.",
  "atk-s0510a41:147_0": "“Gokaṇṇā sarabhā rurū, ārohapariṇāhino;",
  "atk-s0510a41:148_0": "Surūpā aṅgasampannā, sevamānāva accharuṁ;",
  "atk-s0510a41:149_0": "Sevamānā tehi tadā, samayo te mahāyasa.",
  "atk-s0510a41:150_0": "“Dīpī acchā taracchā ca, tudarā varuṇā sadā;",
  "atk-s0510a41:151_0": "Te dāni sikkhitā sabbe, mettāya tava tādino;",
  "atk-s0510a41:152_0": "Te paccasevakā addhā, samayo te mahāyasa.",
  "atk-s0510a41:153_0": "“Sasā siṅgālā nakulā, kalandakāḷakā bahū;",
  "atk-s0510a41:154_0": "Kasturā sūrā gandhā te, kevalā gāyamānāva.",
  "atk-s0510a41:155_0": "Samayo te mahāyasa;",
  "atk-s0510a41:156_0": "“Mayūrā nīlagīvā te, susikhā subhapakkhikā;",
  "atk-s0510a41:157_0": "Supiñchā te sunādā ca, veḷuriyamaṇisannibhā;",
  "atk-s0510a41:158_0": "Nādaṁ karontā pūjenti, kālo te pitudassane.",
  "atk-s0510a41:159_0": "“Suvaṇṇacitrahaṁsā ca, javahaṁsā vihācarā;",
  "atk-s0510a41:160_0": "Te sabbe āsayā chuddhā, jinadassanabyāvaṭā;",
  "atk-s0510a41:161_0": "Madhurassarena kūjanti, kālo te pitudassane.",
  "atk-s0510a41:162_0": "“Haṁsā koñcā sunadā te, cakkavākā nadīcarā;",
  "atk-s0510a41:163_0": "Bakā balākā rucirā, jalakākā sarakukkuṭā;",
  "atk-s0510a41:164_0": "Sādarābhinādino ete, kālo te pitudassane.",
  "atk-s0510a41:165_0": "“Citrā surūpā sussarā, sāḷikā suvataṇḍikā;",
  "atk-s0510a41:166_0": "Rukkhaggā sampatantā te, ubho maggesu kūjino;",
  "atk-s0510a41:167_0": "Tesu tesu nikūjanti, kālo te pitudassane.",
  "atk-s0510a41:168_0": "“Kokilā sakalā citrā, sadā mañjussarā varā;",
  "atk-s0510a41:169_0": "Vimhāpitā te janataṁ, saddhimittādike surā;",
  "atk-s0510a41:170_0": "Sarehi pūjayantāva, kālo te pitudassane.",
  "atk-s0510a41:171_0": "“Bhiṅkā kurarā sārā, pūritā kānane sadā;",
  "atk-s0510a41:172_0": "Ninnādayantā pavanaṁ, aññamaññasamaṅgino;",
  "atk-s0510a41:173_0": "Gāyamānā sareneva, kālo te pitudassane.",
  "atk-s0510a41:174_0": "“Tittirā susarā sārā, susarā vanakukkuṭā;",
  "atk-s0510a41:175_0": "Mañjussarā rāmaṇeyyā, kālo te pitudassane.",
  "atk-s0510a41:176_0": "“Setavālukasañchannā, supatitthā manoramā;",
  "atk-s0510a41:177_0": "Madhurodakasampuṇṇā, sarā jotanti te sadā;",
  "atk-s0510a41:178_0": "Tattha nhatvā pivitvā ca, samayo te ñātidassane.",
  "atk-s0510a41:179_0": "“Kumbhīrāmakarākiṇṇā, valayā muñjarohitā;",
  "atk-s0510a41:180_0": "Macchakacchapabyāviddhā, sarā sītodakā subhā;",
  "atk-s0510a41:181_0": "Tattha nhatvā pivitvā ca, samayo te ñātidassane.",
  "atk-s0510a41:182_0": "“Nīluppalasamākiṇṇā, tathā rattuppalehi ca;",
  "atk-s0510a41:183_0": "Kumuduppalasaṁkiṇṇā, sarā sobhantinekadhā;",
  "atk-s0510a41:184_0": "Tattha sītalakā toyā, samayo te ñātidassane.",
  "atk-s0510a41:185_0": "“Puṇḍarīkehi sañchannā, padumehi samohatā;",
  "atk-s0510a41:186_0": "Ubho maggesu sobhanti, pokkharañño tahiṁ tahiṁ;",
  "atk-s0510a41:187_0": "Tatthodakāni nhāyanti, samayo te ñātidassane.",
  "atk-s0510a41:188_0": "“Setapulinasaṁkiṇṇā, supatitthā manoramā;",
  "atk-s0510a41:189_0": "Sītodakamahoghehi, sampuṇṇā tā nadī subhā;",
  "atk-s0510a41:190_0": "Ubho maggehi sandanti, samayo te ñātidassane.",
  "atk-s0510a41:191_0": "“Maggassa ubhatopasse, gāmanigamasamākulā;",
  "atk-s0510a41:192_0": "Saddhā pasannā janatā, ratanattayamāmakā;",
  "atk-s0510a41:193_0": "Tesaṁ sampuṇṇasaṅkappo, samayo te ñātidassane.",
  "atk-s0510a41:194_0": "“Tesu tesu padesesu, devā mānussakā ubho;",
  "atk-s0510a41:195_0": "Gandhamālābhipūjenti, samayo te ñātidassane”ti.",
  "atk-s0510a41:196_0": "Evaṁ thero saṭṭhimattāhi gāthāhi satthu gamanavaṇṇaṁ saṁvaṇṇesi.",
  "atk-s0510a41:196_1": "Atha kho bhagavā “kāḷudāyī mama gamanaṁ pattheti,",
  "atk-s0510a41:196_2": "pūressāmissa saṅkappa”nti tattha gamane bahūnaṁ visesādhigamaṁ disvā vīsatisahassakhīṇāsavaparivuto rājagahato",
  "atk-s0510a41:196_3": "aturitacārikāvasena vuttappakāraphalāphale anubhavanto dvipadacatuppadādisamūhānaṁ sevanapūjāya pūjiyamāno",
  "atk-s0510a41:196_4": "vuttappakārasugandhapupphagandhehi gandhiyamāno gāmanigamavāsīnaṁ saṅgahaṁ kurumāno kapilavatthugāmimaggaṁ",
  "atk-s0510a41:196_5": "paṭipajji.",
  "atk-s0510a41:196_6": "Thero iddhiyā kapilavatthuṁ gantvā rañño purato ākāse ṭhito adiṭṭhapubbaṁ vesaṁ disvā, raññā –",
  "atk-s0510a41:196_7": "“kosi tva”nti pucchito “sace amaccaputtaṁ tayā bhagavato santike pesitaṁ na jānāsi,",
  "atk-s0510a41:196_8": "evaṁ jānāhī”ti vadanto –",
  "atk-s0510a41:197_0": "“Buddhassa puttomhi asayhasāhino, aṅgīrasassappaṭimassa tādino;",
  "atk-s0510a41:198_0": "Pitupitā mayhaṁ tuvaṁsi sakka, dhammena me gotama ayyakosī”ti. – gāthamāha;",
  "atk-s0510a41:199_0": "Tattha buddhassa puttomhīti sabbaññubuddhassa ure vāyāmajanitāhi dhammadesanāhi jātatāya orasaputto amhi.",
  "atk-s0510a41:199_1": "Asayhasāhinoti abhisambodhito pubbe ṭhapetvā mahābodhisattaṁ aññehi sahituṁ asakkuṇeyyattā asayhassa sakalabodhisambhārassa,",
  "atk-s0510a41:199_2": "mahākaruṇākarassa ca sahanato tato parampi aññehi sahituṁ abhibhavituṁ asakkuṇeyyattā asayhānaṁ pañcannaṁ",
  "atk-s0510a41:199_3": "mārānaṁ sahanato abhibhavanato āsayānusayacaritādhimuttiādivibhāgāvabodhena yathārahaṁ veneyyānaṁ diṭṭhadhammikasamparāyikaparamatthehi",
  "atk-s0510a41:199_4": "anusāsanīsaṅkhātassa aññehi asayhassa buddhakiccassa sahanato tattha vā sādhukārībhāvato asayhasāhino.",
  "atk-s0510a41:199_5": "Aṅgīrasassāti aṅgīkatasīlādisampattikassa.",
  "atk-s0510a41:199_6": "“Aṅgamaṅgehi niccharaṇakaobhāsassā”ti apare.",
  "atk-s0510a41:199_7": "Keci pana “aṅgīraso siddhatthoti imāni dve nāmāni pitarāyeva gahitānī”ti vadanti.",
  "atk-s0510a41:199_8": "Appaṭimassāti anupamassa iṭṭhādīsu tādilakhaṇasampattiyā tādino.",
  "atk-s0510a41:199_9": "Pitupitā mayhaṁ tuvaṁsīti ariyajātivasena mayhaṁ pitu sammāsambuddhassa lokavohāravasena tvaṁ pitā asi.",
  "atk-s0510a41:199_10": "Sakkāti vaṁsena rājānaṁ ālapati.",
  "atk-s0510a41:199_11": "Dhammenāti sabhāvena ariyajātilokiyajātīhi dvinnaṁ jātīnaṁ sabhāvasamodhānena.",
  "atk-s0510a41:199_12": "Gotamāti gottena rājānaṁ ālapati.",
  "atk-s0510a41:199_13": "Ayyakosīti pitāmaho ahosi.",
  "atk-s0510a41:199_14": "Ettha ca “buddhassa puttomhī”tiādiṁ vadanto thero aññaṁ byākāsi.",
  "atk-s0510a41:200_0": "Evaṁ pana attānaṁ jānāpetvā haṭṭhatuṭṭhena raññā mahārahe pallaṅke nisīdāpetvā attano paṭiyāditassa nānaggarasabhojanassa",
  "atk-s0510a41:200_1": "pattaṁ pūretvā patte dinne gamanākāraṁ dassesi.",
  "atk-s0510a41:200_2": "“Kasmā gantukāmattha,",
  "atk-s0510a41:200_3": "bhuñjathā”ti vutte,",
  "atk-s0510a41:200_4": "satthu santikaṁ gantvā bhuñjissāmīti.",
  "atk-s0510a41:200_5": "Kahaṁ pana satthāti?",
  "atk-s0510a41:200_6": "Vīsatisahassabhikkhuparivāro tumhākaṁ dassanatthāya maggaṁ paṭipannoti.",
  "atk-s0510a41:200_7": "Tumhe imaṁ piṇḍapātaṁ bhuñjatha,",
  "atk-s0510a41:200_8": "aññaṁ bhagavato haratha.",
  "atk-s0510a41:200_9": "Yāva ca mama putto imaṁ nagaraṁ pāpuṇāti,",
  "atk-s0510a41:200_10": "tāvassa itoyeva piṇḍapātaṁ harathāti.",
  "atk-s0510a41:200_11": "Thero bhattakiccaṁ katvā rañño ca parisāya ca dhammaṁ desetvā satthu āgamanato puretarameva rājanivesanaṁ",
  "atk-s0510a41:200_12": "ratanattayaguṇesu abhippasannaṁ karonto sabbesaṁ passantānaṁyeva satthu āharitabbabhattapuṇṇaṁ pattaṁ",
  "atk-s0510a41:200_13": "ākāse vissajjetvā sayampi vehāsaṁ abbhuggantvā piṇḍapātaṁ upanetvā satthu hatthe ṭhapesi.",
  "atk-s0510a41:200_14": "Satthāpi taṁ piṇḍapātaṁ paribhuñji.",
  "atk-s0510a41:200_15": "Evaṁ saṭṭhiyojanaṁ maggaṁ divase divase yojanaṁ gacchantassa bhagavato rājagehato bhattaṁ āharitvā adāsi.",
  "atk-s0510a41:200_16": "Bhagavā kamena kapilavatthunagaraṁ patvā punadivase rājavīthiyaṁ piṇḍāya carati.",
  "atk-s0510a41:200_17": "Taṁ sutvā suddhodanamahārājā tattha gantvā,",
  "atk-s0510a41:200_18": "“mā evaṁ kattabbaṁ maññi,",
  "atk-s0510a41:200_19": "nayidaṁ rājavaṁsappaveṇī”ti.",
  "atk-s0510a41:200_20": "“Ayaṁ tumhākaṁ, mahārāja, vaṁso,",
  "atk-s0510a41:200_21": "īdiso amhākaṁ pana buddhavaṁso”ti vatvā –",
  "atk-s0510a41:201_0": "“Uttiṭṭhe nappamajjeyya, dhammaṁ sucaritaṁ care;",
  "atk-s0510a41:202_0": "Dhammacārī sukhaṁ seti, asmiṁ loke paramhi ca.",
  "atk-s0510a41:203_0": "“Dhammaṁ care sucaritaṁ, na naṁ duccaritaṁ care;",
  "atk-s0510a41:204_0": "Dhammacārī sukhaṁ seti, asmiṁ loke paramhi cā”ti. –",
  "atk-s0510a41:205_0": "Dhammaṁ desesi.",
  "atk-s0510a41:205_1": "Rājā sotāpattiphale patiṭṭhahi.",
  "atk-s0510a41:205_2": "Tato rājā buddhappamukhaṁ bhikkhusaṅghaṁ nimantetvā sakamandire bhojetvā sampavāretvā bhojanāvasāne dhammapālajātakaṁ",
  "atk-s0510a41:205_3": "sutvā sapariso anāgāmiphale patiṭṭhahi.",
  "atk-s0510a41:205_4": "Aparabhāge setacchattassa heṭṭhā nipannova arahattaṁ patvā parinibbāyi.",
  "atk-s0510a41:206_0": "Tato bhagavā rāhulamātuyā bimbādeviyā pāsādaṁ gantvā tassā dhammaṁ desetvā sokaṁ vinodetvā candakinnarījātakadesanāya",
  "atk-s0510a41:206_1": "pasādaṁ janetvā nigrodhārāmaṁ agamāsi.",
  "atk-s0510a41:206_2": "Atha bimbādevī puttaṁ rāhulakumāraṁ āha – “gaccha,",
  "atk-s0510a41:206_3": "tava pitu santakaṁ dhanaṁ yācāhī”ti.",
  "atk-s0510a41:206_4": "Kumāro “dāyajjaṁ,",
  "atk-s0510a41:206_5": "me samaṇa,",
  "atk-s0510a41:206_6": "dehī”ti vatvā bhagavantaṁ anubandhitvā, “sukhā,",
  "atk-s0510a41:206_7": "te samaṇa,",
  "atk-s0510a41:206_8": "chāyā”ti vadanto gacchati.",
  "atk-s0510a41:206_9": "Taṁ bhagavā nigrodhārāmaṁ netvā “lokutaradāyajjaṁ gaṇhāhī”ti vatvā pabbājesi.",
  "atk-s0510a41:206_10": "Atha bhagavā ariyagaṇamajjhe nisinno “etadaggaṁ,",
  "atk-s0510a41:206_11": "bhikkhave,",
  "atk-s0510a41:206_12": "mama sāvakānaṁ bhikkhūnaṁ kulappasādakānaṁ yadidaṁ kāḷudāyī”ti theraṁ etadagge ṭhapesi.",
  "atk-s0510a41:207_0": "165.",
  "atk-s0510a41:207_1": "Thero pattaetadaggaṭṭhāno attano pubbakammaṁ saritvā somanassajāto pubbacaritāpadānaṁ pakāsento padumuttaro nāma jinotiādigāthāyo abhāsi.",
  "atk-s0510a41:207_2": "Tattha anuttānapadameva vaṇṇayissāma.",
  "atk-s0510a41:208_0": "166.Guṇāguṇavidūti guṇañca aguṇañca guṇāguṇaṁ,",
  "atk-s0510a41:208_1": "vaṇṇāvaṇṇaṁ,",
  "atk-s0510a41:208_2": "kusalākusalaṁ vā taṁ jānātīti guṇāguṇavidū.",
  "atk-s0510a41:208_3": "Kataññūti aññehi kataguṇaṁ jānātīti kataññū,",
  "atk-s0510a41:208_4": "ekadivasampi bhattadānādinā katūpakārassa rajjampi dātuṁ samatthattā kataññū.",
  "atk-s0510a41:208_5": "Katavedīti kataṁ vindati anubhavati sampaṭicchatīti katavedī.",
  "atk-s0510a41:208_6": "Titthe yojeti pāṇineti sabbasatte nibbānapavesanupāye kusalapathe magge dhammadesanāya yojeti sampayojeti patiṭṭhāpetīti attho.",
  "atk-s0510a41:208_7": "Sesaṁ uttānatthameva.",
  "atk-s0510a41:208_8": "Gamanavaṇṇanagāthānamattho theragāthāyaṁ vuttoyevāti.",
  "atk-s0510a41:209_0": "Kāḷudāyittheraapadānavaṇṇanā samattā.",
  "atk-s0510a41:210_0": "7. Abhayattheraapadānavaṇṇanā",
  "atk-s0510a41:211_0": "Sattamāpadāne padumuttaro nāma jinotiādikaṁ āyasmato abhayattherassa apadānaṁ.",
  "atk-s0510a41:211_1": "Ayampi purimajinavaresu katādhikāro tattha tattha bhave vipaṭṭūpanissayāni puññāni upacinanto padumuttarassa",
  "atk-s0510a41:211_2": "bhagavato kāle haṁsavatīnagare brāhmaṇakule nibbatto.",
  "atk-s0510a41:211_3": "So vuddhimanvāya vedaṅgapārago sakaparasamayakusalo ekadivasaṁ satthu dhammadesanaṁ sutvā pasannamānaso bhagavantaṁ gāthāhi thomesi.",
  "atk-s0510a41:211_4": "So tattha yāvatāyukaṁ ṭhatvā puññāni katvā tato cuto devaloke nibbatto aparāparaṁ sugatīsuyevaṁ saṁsaranto",
  "atk-s0510a41:211_5": "imasmiṁ buddhuppāde rājagahe bimbisārarañño putto hutvā nibbatti,",
  "atk-s0510a41:211_6": "abhayotvevassa nāmaṁ kariṁsu.",
  "atk-s0510a41:211_7": "So vayappatto nigaṇṭhehi saddhiṁ vissāsiko hutvā caranto ekadivasaṁ nigaṇṭhena nāṭaputtena satthu vādāropanatthāya",
  "atk-s0510a41:211_8": "pesito nipuṇapañhaṁ pucchitvā nipuṇabyākaraṇaṁ sutvā pasanno satthu santike pabbajitvā kammaṭṭhānānurūpaṁ",
  "atk-s0510a41:211_9": "ñāṇaṁ pesetvā nacirasseva arahattaṁ pāpuṇi.",
  "atk-s0510a41:212_0": "195.",
  "atk-s0510a41:212_1": "So arahattaṁ patvā attano pubbakammaṁ saritvā somanassajāto pubbacaritāpadānaṁ pakāsento padumuttaro nāma jinotiādimāha.",
  "atk-s0510a41:212_2": "Taṁ sabbaṁ suviññeyyamevāti.",
  "atk-s0510a41:213_0": "Abhayattheraapadānavaṇṇanā samattā.",
  "atk-s0510a41:214_0": "8. Lomasakaṅgiyattheraapadānavaṇṇanā",
  "atk-s0510a41:215_0": "Aṭṭhamāpadāne imamhi bhaddake kappetiādikaṁ āyasmato lomasakaṅgiyattherassa apadānaṁ.",
  "atk-s0510a41:215_1": "Ayampi purimabuddhesu katādhikāro tattha tattha bhave vivaṭṭūpanissayāni puññāni upacinanto kassapassa",
  "atk-s0510a41:215_2": "bhagavato kāle brāhmaṇakule nibbatto saddho pasanno ahosi.",
  "atk-s0510a41:215_3": "Aparo candano nāma tassa sahāyo cāsi.",
  "atk-s0510a41:215_4": "Te dvepi satthu santike dhammaṁ sutvā pasannamānasā pabbajitvā yāvajīvaṁ sīlaṁ rakkhitvā suparisuddhasīlā",
  "atk-s0510a41:215_5": "tato cutā devaloke nibbattitvā ekaṁ buddhantaraṁ dibbasukhaṁ anubhaviṁsu.",
  "atk-s0510a41:215_6": "Tesu ayaṁ imasmiṁ buddhuppāde sākiyakule nibbattitvā aparo candano devaputto hutvā tāvatiṁsabhavane nibbatti.",
  "atk-s0510a41:215_7": "Atha so sakyakulappasādakena kāḷudāyinā ārādhitena bhagavatā sakyarājūnaṁ mānamaddanāya kataṁ vessantaradhammadesanāyaṁ",
  "atk-s0510a41:215_8": "pokkharavassaiddhipāṭihāriyaṁ disvā pasannamānaso pabbajitvā majjhimanikāye vuttaṁ bhaddekarattasuttantadesanaṁ",
  "atk-s0510a41:215_9": "sutvā araññavāsaṁ vasanto bhaddekarattasuttantadesanānusāsanaṁ saritvā tadanusārena ñāṇaṁ pesetvā kammaṭṭhānaṁ",
  "atk-s0510a41:215_10": "manasi karitvā arahattaṁ pāpuṇi.",
  "atk-s0510a41:216_0": "225.",
  "atk-s0510a41:216_1": "Arahattaṁ patvā attano pubbakammaṁ saritvā sañjātasomanasso pubbacaritāpadānaṁ pakāsento imamhi bhaddake kappetiādimāha.",
  "atk-s0510a41:216_2": "Tattha kappo tāva catubbidho –",
  "atk-s0510a41:216_3": "sārakappo,",
  "atk-s0510a41:216_4": "varakappo,",
  "atk-s0510a41:216_5": "maṇḍakappo,",
  "atk-s0510a41:216_6": "bhaddakappoti.",
  "atk-s0510a41:216_7": "Tesu yasmiṁ kappe eko buddho uppajjati,",
  "atk-s0510a41:216_8": "ayaṁ sārakappo nāma.",
  "atk-s0510a41:216_9": "Yasmiṁ dve vā tayo vā buddhā uppajjanti,",
  "atk-s0510a41:216_10": "ayaṁ varakappo nāma.",
  "atk-s0510a41:216_11": "Yasmiṁ cattāro buddhā uppajjanti,",
  "atk-s0510a41:216_12": "ayaṁ maṇḍakappo nāma.",
  "atk-s0510a41:216_13": "Yasmiṁ pañca buddhā uppajjanti,",
  "atk-s0510a41:216_14": "ayaṁ bhaddakappo nāma.",
  "atk-s0510a41:216_15": "Aññattha pana –",
  "atk-s0510a41:217_0": "“Sārakappo maṇḍakappo, sāramaṇḍakappo tathā;",
  "atk-s0510a41:218_0": "Varakappo bhaddakappo, kappā pañcavidhā siyuṁ.",
  "atk-s0510a41:219_0": "“Eko dve tayo cattāro, pañca buddhā yathākkamaṁ;",
  "atk-s0510a41:220_0": "Etesu pañcakappesu, uppajjanti vināyakā”ti. –",
  "atk-s0510a41:221_0": "Evaṁ pañca kappā vuttā.",
  "atk-s0510a41:221_1": "Tesu ayaṁ kappo “kakusandho koṇāgamano kassapo gotamo metteyyo”ti pañcabuddhapaṭimaṇḍitattā bhaddakappo nāma jāto.",
  "atk-s0510a41:222_0": "Tasmā imasmiṁ bhaddakappamhi kassapo nāyako uppajjīti sambandho. Sesaṁ uttānatthamevāti.",
  "atk-s0510a41:223_0": "Lomasakaṅgiyattheraapadānavaṇṇanā samattā.",
  "atk-s0510a41:224_0": "9. Vanavacchattheraapadānavaṇṇanā",
  "atk-s0510a41:225_0": "Navamāpadāne imamhi bhaddake kappetiādikaṁ āyasmato vanavacchattherassa apadānaṁ.",
  "atk-s0510a41:225_1": "Ayampi purimabuddhesu katādhikāro tattha tattha bhave vivaṭṭūpanissayāni puññāni upacinanto kassapassa",
  "atk-s0510a41:225_2": "bhagavato kāle kulagehe nibbatto viññutaṁ patvā satthu dhammadesanaṁ sutvā saddhājāto pabbajitvā parisuddhaṁ",
  "atk-s0510a41:225_3": "brahmacariyaṁ caritvā tato cuto devaloke nibbatto,",
  "atk-s0510a41:225_4": "tato cuto araññāyatane bhikkhūnaṁ samīpe kapotayoniyaṁ nibbatto.",
  "atk-s0510a41:225_5": "Tesu mettacitto dhammaṁ sutvā tato cuto devamanussesu saṁsaranto imasmiṁ buddhuppāde kapilavatthusmiṁ brāhmaṇakule nibbatti.",
  "atk-s0510a41:225_6": "Tassa mātukucchigatakāleyeva mātu dohaḷo udapādi vane vasituṁ vane vijāyituṁ.",
  "atk-s0510a41:225_7": "Tato icchānurūpavasena vane vasantiyā gabbhavuṭṭhānaṁ ahosi.",
  "atk-s0510a41:225_8": "Gabbhato nikkhantañca naṁ kāsāvakhaṇḍena paṭiggahesuṁ.",
  "atk-s0510a41:225_9": "Tadā bodhisattassa uppannakālo,",
  "atk-s0510a41:225_10": "rājā taṁ kumāraṁ āharāpetvā saheva posesi.",
  "atk-s0510a41:225_11": "Atha bodhisatto mahābhinikkhamanaṁ nikkhamitvā pabbajitvā chabbasāni dukkarakārikaṁ katvā buddhe jāte",
  "atk-s0510a41:225_12": "so mahākassapassa santikaṁ gantvā tassovāde pasanno tassa santikā buddhuppādabhāvaṁ sutvā satthu santikaṁ",
  "atk-s0510a41:225_13": "gantvā dhammaṁ sutvā pabbajitvā nacirasseva chaḷabhiñño arahā ahosi.",
  "atk-s0510a41:226_0": "251.",
  "atk-s0510a41:226_1": "So arahattaṁ patvā attano pubbakammaṁ saritvā somanassajāto pubbacaritāpadānaṁ pakāsento imamhi bhaddake kappetiādimāha.",
  "atk-s0510a41:226_2": "Tattha brahmabandhu mahāyasoti ettha brāhmaṇānaṁ bandhu ñātakoti brāhmaṇabandhūti vattabbe gāthābandhasukhatthaṁ “brahmabandhū”ti vuttanti veditabbaṁ.",
  "atk-s0510a41:226_3": "Lokattayabyāpakayasattā mahāyaso.",
  "atk-s0510a41:226_4": "Sesaṁ sabbaṁ suviññeyyamevāti.",
  "atk-s0510a41:227_0": "Vanavacchattheraapadānavaṇṇanā samattā.",
  "atk-s0510a41:228_0": "10. Cūḷasugandhattheraapadānavaṇṇanā",
  "atk-s0510a41:229_0": "Dasamāpadāne imamhi bhaddake kappetiādikaṁ āyasmato sugandhattherassa apadānaṁ.",
  "atk-s0510a41:229_1": "Ayampi purimabuddhesu katādhikāro tattha tattha bhave vivaṭṭūpanissayāni puññāni upacinanto kassapasammāsambuddhakāle",
  "atk-s0510a41:229_2": "bārāṇasiyaṁ vibhavasampanne kule nibbatto viññutaṁ patvā satthu santike dhammaṁ sutvā sabbadā namassamāno",
  "atk-s0510a41:229_3": "mahādānaṁ dadamāno māsassa sattakkhattuṁ bhagavato gandhakuṭiyā catujjātigandhena vilimpesi.",
  "atk-s0510a41:229_4": "“Mama nibbattanibbattaṭṭhāne sarīrato sugandhagandho nibbattatū”ti patthanaṁ akāsi.",
  "atk-s0510a41:229_5": "Bhagavā taṁ byākāsi.",
  "atk-s0510a41:229_6": "So yāvatāyukaṁ ṭhatvā puññāni karonto tato cuto devaloke nibbatto kāmāvacaralokaṁ sarīragandhena sugandhaṁ kurumāno sugandhadevaputtoti pākaṭo ahosi.",
  "atk-s0510a41:229_7": "So devalokasampattiyo anubhavitvā tato cuto imasmiṁ buddhuppāde mahābhogakule nibbatti,",
  "atk-s0510a41:229_8": "tassa mātukucchigatasseva mātuyā sarīragandhena sakalagehaṁ sakalanagarañca sugandhena ekagandhaṁ ahosi,",
  "atk-s0510a41:229_9": "jātakkhaṇe sakalaṁ sāvatthinagaraṁ sugandhakaraṇḍako viya ahosi,",
  "atk-s0510a41:229_10": "tenassa sugandhoti nāmaṁ kariṁsu.",
  "atk-s0510a41:229_11": "So vuddhiṁ agamāsi.",
  "atk-s0510a41:229_12": "Tadā satthā sāvatthiyaṁ patvā jetavanamahāvihāraṁ paṭiggahesi,",
  "atk-s0510a41:229_13": "taṁ disvā pasannamānaso bhagavato santike pabbajitvā nacirasseva saha paṭisambhidāhi arahattaṁ pāpuṇi.",
  "atk-s0510a41:229_14": "Tassa uppannadivasato paṭṭhāya yāva parinibbānā etthantare nipannaṭṭhānādīsu sugandhameva vāyi.",
  "atk-s0510a41:229_15": "Devāpi dibbacuṇṇadibbagandhapupphāni okiranti.",
  "atk-s0510a41:230_0": "272.",
  "atk-s0510a41:230_1": "Sopi thero arahattaṁ patvā attano pubbakammaṁ saritvā somanassajāto pubbacaritāpadānaṁ pakāsento imamhi bhaddake kappetiādimāha.",
  "atk-s0510a41:230_2": "Taṁ sabbaṁ heṭṭhā vuttanayattā uttānatthattā ca suviññeyyameva,",
  "atk-s0510a41:230_3": "kevalaṁ puññanānattaṁ nāmanānattañca viseso.",
  "atk-s0510a41:231_0": "Cūḷasugandhattheraapadānavaṇṇanā samattā.",
  "atk-s0510a41:232_0": "Pañcapaññāsamavaggavaṇṇanā samattā."
}