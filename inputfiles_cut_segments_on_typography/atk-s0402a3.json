{
  "atk-s0402a3:0_0": "4. Samacittavaggavaṇṇanā",
  "atk-s0402a3:1_0": "33.",
  "atk-s0402a3:1_1": "Catutthassa paṭhame asappurisabhūmīti asappurisānaṁ patiṭṭhānaṭṭhānaṁ.",
  "atk-s0402a3:1_2": "Sappurisabhūmiyampi eseva nayo.",
  "atk-s0402a3:1_3": "Akataññūti kataṁ na jānāti.",
  "atk-s0402a3:1_4": "Akatavedīti kataṁ pākaṭaṁ katvā na jānāti.",
  "atk-s0402a3:1_5": "Upaññātanti vaṇṇitaṁ thomitaṁ pasatthaṁ.",
  "atk-s0402a3:1_6": "Yadidanti yā ayaṁ.",
  "atk-s0402a3:1_7": "Akataññutā akataveditāti parena katassa upakārassa ajānanañceva pākaṭaṁ katvā ajānanañca.",
  "atk-s0402a3:1_8": "Kevalāti sakalā.",
  "atk-s0402a3:1_9": "Sukkapakkhepi vuttanayeneva attho veditabbo.",
  "atk-s0402a3:2_0": "34.",
  "atk-s0402a3:2_1": "Dutiye mātu ca pitu cāti janakamātu ca janakapitu ca. Ekena,",
  "atk-s0402a3:2_2": "bhikkhave,",
  "atk-s0402a3:2_3": "aṁsena mātaraṁ parihareyyāti ekasmiṁ aṁsakūṭe ṭhapetvā mātaraṁ paṭijaggeyya.",
  "atk-s0402a3:2_4": "Ekena aṁsena pitaraṁ parihareyyāti ekasmiṁ aṁsakūṭe ṭhapetvā pitaraṁ paṭijaggeyya.",
  "atk-s0402a3:2_5": "Vassasatāyuko vassasatajīvīti vassasatāyukakāle jāto sakalaṁ vassasataṁ jīvanto.",
  "atk-s0402a3:2_6": "Idaṁ vuttaṁ hoti –",
  "atk-s0402a3:2_7": "sace putto nāma “mātāpitūnaṁ paṭikarissāmī”ti uṭṭhāya samuṭṭhāya dakkhiṇe aṁsakūṭe mātaraṁ,",
  "atk-s0402a3:2_8": "vāme pitaraṁ ṭhapetvā vassasatāyuko sakalampi vassasataṁ jīvamāno parihareyya.",
  "atk-s0402a3:2_9": "So ca nesaṁ ucchādanaparimaddananhāpanasambāhanenāti so ca putto nesaṁ mātāpitūnaṁ aṁsakūṭesu ṭhitānaṁyeva",
  "atk-s0402a3:2_10": "duggandhapaṭivinodanatthaṁ sugandhakaraṇena ucchādanena,",
  "atk-s0402a3:2_11": "parissamavinodanatthaṁ hatthaparimaddanena,",
  "atk-s0402a3:2_12": "sītuṇhakāle ca uṇhodakasītodakanhāpanena,",
  "atk-s0402a3:2_13": "hatthapādādīnaṁ ākaḍḍhanaparikaḍḍhanasaṅkhātena sambāhanena upaṭṭhānaṁ kareyya.",
  "atk-s0402a3:2_14": "Te ca tatthevāti te ca mātāpitaro tattheva tassa aṁsakūṭesu nisinnāva muttakarīsaṁ cajeyyuṁ.",
  "atk-s0402a3:2_15": "Natveva,bhikkhaveti,",
  "atk-s0402a3:2_16": "bhikkhave,",
  "atk-s0402a3:2_17": "evampi natveva mātāpitūnaṁ kataṁ vā hoti paṭikataṁ vā.",
  "atk-s0402a3:3_0": "Issarādhipacce rajjeti cakkavattirajjaṁ sandhāyevamāha.",
  "atk-s0402a3:3_1": "Āpādakāti vaḍḍhakā anupālakā.",
  "atk-s0402a3:3_2": "Puttā hi mātāpitūhi vaḍḍhitā ceva anupālitā ca.",
  "atk-s0402a3:3_3": "Posakāti hatthapāde vaḍḍhetvā hadayalohitaṁ pāyetvā posakā.",
  "atk-s0402a3:3_4": "Puttā hi mātāpitūhi puṭṭhā bhatā annapānādīhi paṭijaggitā.",
  "atk-s0402a3:3_5": "Imassa lokassa dassetāroti sace hi mātāpitaro jātadivaseyeva puttaṁ pāde gahetvā araññe vā nadiyaṁ vā papāte vā khipeyyuṁ,",
  "atk-s0402a3:3_6": "imasmiṁ loke iṭṭhāniṭṭhārammaṇaṁ na passeyya.",
  "atk-s0402a3:3_7": "Evaṁ akatvā āpāditattā positattā esa imasmiṁ loke iṭṭhāniṭṭhārammaṇaṁ mātāpitaro nissāya passatīti tyāssa imassa lokassa dassetāro nāma honti.",
  "atk-s0402a3:3_8": "Samādapetīti gaṇhāpeti.",
  "atk-s0402a3:3_9": "Imasmiṁ sutte saddhāsīlacāgapaññā lokiyalokuttaramissakā kathitā.",
  "atk-s0402a3:3_10": "Dhammasenāpatisāriputtattherasadisova bhikkhu tesu patiṭṭhāpeti nāmāti veditabbo.",
  "atk-s0402a3:4_0": "35.",
  "atk-s0402a3:4_1": "Tatiye tenupasaṅkamīti so hi brāhmaṇo “samaṇo kira gotamo kathitaṁ vissajjeti,",
  "atk-s0402a3:4_2": "pucchāyassa virajjhanaṁ nāma natthi.",
  "atk-s0402a3:4_3": "Ahamassa virajjhanapañhaṁ abhisaṅkharissāmī”ti paṇītabhojanaṁ bhuñjitvā gabbhadvāraṁ pidahitvā nisinno cintetuṁ ārabhi.",
  "atk-s0402a3:4_4": "Athassa etadahosi –",
  "atk-s0402a3:4_5": "“imasmiṁ ṭhāne uccāsaddamahāsaddo vattati,",
  "atk-s0402a3:4_6": "cittaṁ na ekaggaṁ hoti,",
  "atk-s0402a3:4_7": "bhūmigharaṁ kāressāmī”ti bhūmigharaṁ kāretvā tattha pavisitvā –",
  "atk-s0402a3:4_8": "“evaṁ puṭṭho evaṁ kathessati,",
  "atk-s0402a3:4_9": "evaṁ puṭṭho evaṁ kathessatī”ti ekaṁ gaṇhitvā ekaṁ vissajjento sakaladivasaṁ kiñci passituṁ nāsakkhi.",
  "atk-s0402a3:4_10": "Tassa imināva nīhārena cattāro māsā vītivattā.",
  "atk-s0402a3:4_11": "So catunnaṁ māsānaṁ accayena ubhatokoṭikaṁ pañhaṁ nāma addasa.",
  "atk-s0402a3:4_12": "Evaṁ kirassa ahosi –",
  "atk-s0402a3:4_13": "“ahaṁ samaṇaṁ gotamaṁ upasaṅkamitvā ‘kiṁvādī bhava’nti pucchissāmi.",
  "atk-s0402a3:4_14": "Sace ‘kiriyavādimhī’ti vakkhati,",
  "atk-s0402a3:4_15": "‘sabbākusalānaṁ nāma tumhe kiriyaṁ vadethā’ti naṁ niggaṇhissāmi.",
  "atk-s0402a3:4_16": "Sace ‘akiriyavādimhī’ti vakkhati,",
  "atk-s0402a3:4_17": "‘kusaladhammānaṁ nāma tumhe akiriyaṁ vadethā’ti naṁ niggaṇhissāmi.",
  "atk-s0402a3:4_18": "Idañhi ubhatokoṭikaṁ pañhaṁ puṭṭho neva uggilituṁ sakkhissati na niggilituṁ.",
  "atk-s0402a3:4_19": "Evaṁ mama jayo bhavissati,",
  "atk-s0402a3:4_20": "samaṇassa gotamassa parājayo”ti uṭṭhāya apphoṭetvā bhūmigharā nikkhamma “evarūpaṁ pañhaṁ pucchantena",
  "atk-s0402a3:4_21": "na ekakena gantuṁ vaṭṭatī”ti nagare ghosanaṁ kāretvā sakalanāgarehi parivuto yena bhagavā tenupasaṅkami.",
  "atk-s0402a3:4_22": "Kiṁvādīti kiṁladdhiko.",
  "atk-s0402a3:4_23": "Kimakkhāyīti kiṁ nāma sāvakānaṁ paṭipadaṁ akkhāyīti pucchi.",
  "atk-s0402a3:4_24": "Athassa bhagavā catūhi māsehi pañhaṁ abhisaṅkharitvā “diṭṭho me samaṇassa gotamassa parājayapañho”ti",
  "atk-s0402a3:4_25": "mānaṁ paggayha āgatabhāvaṁ ñatvā ekapadeneva taṁ pañhaṁ bhindanto kiriyavādī cāhaṁ,",
  "atk-s0402a3:4_26": "brāhmaṇātiādimāha.",
  "atk-s0402a3:4_27": "Atha brāhmaṇo attano mānaṁ apanetvā bhagavantaṁ āyācanto yathākathaṁ panātiādimāha.",
  "atk-s0402a3:4_28": "Sesamettha uttānatthamevāti.",
  "atk-s0402a3:5_0": "36.",
  "atk-s0402a3:5_1": "Catutthe dakkhiṇeyyāti dakkhiṇā vuccati dānaṁ,",
  "atk-s0402a3:5_2": "tassa paṭiggahaṇayuttā kati puggalāti pucchati.",
  "atk-s0402a3:5_3": "Sekhoti iminā satta sekkhe dasseti.",
  "atk-s0402a3:5_4": "Ettha ca sīlavantaputhujjanopi sotāpanneneva saṅgahito.",
  "atk-s0402a3:5_5": "Āhuneyyā yajamānānaṁ hontīti dānaṁ dadantānaṁ āhunassa arahā dānapaṭiggāhakā nāma hontīti attho.",
  "atk-s0402a3:5_6": "Khettanti vatthu patiṭṭhā,",
  "atk-s0402a3:5_7": "puññassa viruhanaṭṭhānanti attho.",
  "atk-s0402a3:6_0": "37.",
  "atk-s0402a3:6_1": "Pañcame pubbārāmeti sāvatthito puratthimadisābhāge ārāme.",
  "atk-s0402a3:6_2": "Migāramātupāsādeti visākhāya upāsikāya pāsāde.",
  "atk-s0402a3:6_3": "Sā hi migāraseṭṭhinā mātuṭṭhāne ṭhapitattāpi,",
  "atk-s0402a3:6_4": "sabbajeṭṭhakassa puttassa ayyakaseṭṭhinova samānanāmakattāpi migāramātāti vuccati.",
  "atk-s0402a3:6_5": "Tāya kārito sahassagabbho pāsādo migāramātupāsādo nāma.",
  "atk-s0402a3:6_6": "Thero tasmiṁ viharati.",
  "atk-s0402a3:6_7": "Tatra kho āyasmā sāriputtoti tasmiṁ pāsāde viharanto dhammasenāpatisāriputtatthero.",
  "atk-s0402a3:7_0": "Bhikkhū āmantesīti kasmiṁ kāle āmantesi?",
  "atk-s0402a3:7_1": "Kānici hi suttāni purebhatte bhāsitāni atthi,",
  "atk-s0402a3:7_2": "kānici pacchābhatte,",
  "atk-s0402a3:7_3": "kānici purimayāme,",
  "atk-s0402a3:7_4": "kānici majjhimayāme,",
  "atk-s0402a3:7_5": "kānici pacchimayāme.",
  "atk-s0402a3:7_6": "Idaṁ pana samacittapaṭipadāsuttaṁ pacchābhatte bhāsitaṁ.",
  "atk-s0402a3:7_7": "Tasmā sāyanhasamaye āmantesi.",
  "atk-s0402a3:8_0": "Na kevalaṁ cetaṁ thereneva bhāsitaṁ,",
  "atk-s0402a3:8_1": "tathāgatenāpi bhāsitaṁ.",
  "atk-s0402a3:8_2": "Kattha nisīditvāti?",
  "atk-s0402a3:8_3": "Visākhāya ratanapāsāde nisīditvā.",
  "atk-s0402a3:8_4": "Tathāgato hi paṭhamabodhiyaṁ vīsati vassāni anibaddhavāso hutvā yattha yattha phāsukaṁ hoti,",
  "atk-s0402a3:8_5": "tattha tattheva gantvā vasi.",
  "atk-s0402a3:8_6": "Paṭhamaṁ antovassañhi isipatane dhammacakkaṁ pavattetvā aṭṭhārasa mahābrahmakoṭiyo amatapānaṁ pāyetvā bārāṇasiṁ upanissāya isipatane vasi.",
  "atk-s0402a3:8_7": "Dutiyaṁ antovassaṁ rājagahaṁ upanissāya veḷuvane,",
  "atk-s0402a3:8_8": "tatiyacatutthānipi tattheva,",
  "atk-s0402a3:8_9": "pañcamaṁ antovassaṁ vesāliṁ upanissāya mahāvane kūṭāgārasālāyaṁ,",
  "atk-s0402a3:8_10": "chaṭṭhaṁ antovassaṁ makulapabbate,",
  "atk-s0402a3:8_11": "sattamaṁ tāvatiṁsabhavane,",
  "atk-s0402a3:8_12": "aṭṭhamaṁ bhagge susumāragiraṁ nissāya bhesakaḷāvane,",
  "atk-s0402a3:8_13": "navamaṁ kosambiyaṁ,",
  "atk-s0402a3:8_14": "dasamaṁ pālileyyake vanasaṇḍe,",
  "atk-s0402a3:8_15": "ekādasamaṁ nālāyaṁ brāhmaṇagāme,",
  "atk-s0402a3:8_16": "dvādasamaṁ verañjāyaṁ,",
  "atk-s0402a3:8_17": "terasamaṁ cāliyapabbate,",
  "atk-s0402a3:8_18": "cuddasamaṁ jetavane,",
  "atk-s0402a3:8_19": "pañcadasamaṁ kapilavatthusmiṁ,",
  "atk-s0402a3:8_20": "soḷasamaṁ āḷavakaṁ dametvā caturāsītipāṇasahassāni amatapānaṁ pāyetvā āḷaviyaṁ,",
  "atk-s0402a3:8_21": "sattarasamaṁ rājagaheyeva,",
  "atk-s0402a3:8_22": "aṭṭhārasamaṁ cāliyapabbateyeva,",
  "atk-s0402a3:8_23": "tathā ekūnavīsatimaṁ,",
  "atk-s0402a3:8_24": "vīsatimaṁ pana antovassaṁ rājagahaṁyeva upanissāya vasi.",
  "atk-s0402a3:8_25": "Evaṁ vīsati vassāni anibaddhavāso hutvā yattha yattha phāsukaṁ hoti,",
  "atk-s0402a3:8_26": "tattha tattheva vasi.",
  "atk-s0402a3:9_0": "Tato paṭṭhāya pana dve senāsanāni dhuvaparibhogāni akāsi.",
  "atk-s0402a3:9_1": "Katarāni dve?",
  "atk-s0402a3:9_2": "Jetavanañca pubbārāmañca. Kasmā?",
  "atk-s0402a3:9_3": "Dvinnaṁ kulānaṁ guṇamahantatāya.",
  "atk-s0402a3:9_4": "Anāthapiṇḍikassa hi visākhāya ca guṇaṁ sandhāya guṇaṁ paṭicca satthā tāni senāsanāni dhuvaparibhogena paribhuñji.",
  "atk-s0402a3:9_5": "Utuvassaṁ cārikaṁ caritvāpi hi antovasse dvīsuyeva senāsanesu vasati.",
  "atk-s0402a3:9_6": "Evaṁ vasanto pana jetavane rattiṁ vasitvā punadivase bhikkhusaṅghaparivuto dakkhiṇadvārena sāvatthiṁ",
  "atk-s0402a3:9_7": "piṇḍāya pavisitvā pācīnadvārena nikkhamitvā pubbārāme divāvihāraṁ karoti.",
  "atk-s0402a3:9_8": "Pubbārāme rattiṁ vasitvā punadivase pācīnadvārena sāvatthiṁ piṇḍāya pavisitvā dakkhiṇadvārena nikkhamitvā jetavane divāvihāraṁ karoti.",
  "atk-s0402a3:9_9": "Tasmiṁ pana divase sammāsambuddho jetavaneyeva vasi.",
  "atk-s0402a3:9_10": "Yattha katthaci vasantassa cassa pañcavidhakiccaṁ avijahitameva hoti.",
  "atk-s0402a3:9_11": "Taṁ heṭṭhā vitthāritameva.",
  "atk-s0402a3:9_12": "Tesu kiccesu pacchimayāmakiccakāle bhagavā lokaṁ olokento sāvatthivāsīnañca samantā ca sāvatthiyā gāvutaaḍḍhayojanayojanaparame",
  "atk-s0402a3:9_13": "ṭhāne aparimāṇānaṁ sattānaṁ abhisamayabhāvaṁ addasa.",
  "atk-s0402a3:10_0": "Tato “kasmiṁ nu kho kāle abhisamayo bhavissatī”ti olokento “sāyanhasamaye”ti disvā “mayi nu kho kathente abhisamayo bhavissati,",
  "atk-s0402a3:10_1": "sāvake kathente bhavissatī”ti “sāriputtatthere kathente bhavissatī”ti addasa.",
  "atk-s0402a3:10_2": "Tato “kattha nisīditvā kathente bhavissatī”ti olokento “visākhāya ratanapāsāde nisīditvā”ti disvā “buddhānaṁ nāma tayo sāvakasannipātā honti,",
  "atk-s0402a3:10_3": "aggasāvakānaṁ eko.",
  "atk-s0402a3:10_4": "Tesu ajja dhammasenāpatisāriputtattherassa sāvakasannipāto bhavissatī”ti addasa.",
  "atk-s0402a3:10_5": "Disvā pātova sarīrapaṭijagganaṁ katvā nivatthanivāsano sugatacīvaraṁ pārupitvā selamayapattaṁ ādāya bhikkhusaṅghaparivuto",
  "atk-s0402a3:10_6": "dakkhiṇadvārena nagaraṁ pavisitvā piṇḍāya caranto bhikkhusaṅghassa sulabhapiṇḍapātaṁ katvā vātappahatā",
  "atk-s0402a3:10_7": "viya nāvā paṭinivattitvā dakkhiṇadvārena nikkhamitvā bahidvāre aṭṭhāsi.",
  "atk-s0402a3:10_8": "Tato asīti mahāsāvakā bhikkhuniparisā upāsakaparisā upāsikāparisāti catasso parisā satthāraṁ parivārayiṁsu.",
  "atk-s0402a3:11_0": "Satthā sāriputtattheraṁ āmantesi –",
  "atk-s0402a3:11_1": "“sāriputta,",
  "atk-s0402a3:11_2": "tayā pubbārāmaṁ gantuṁ vaṭṭati,",
  "atk-s0402a3:11_3": "tava ca parisaṁ gahetvā gacchāhī”ti. “Sādhu,",
  "atk-s0402a3:11_4": "bhante”ti thero attano parivārehi pañcahi bhikkhusatehi parivuto pubbārāmaṁ agamāsi.",
  "atk-s0402a3:11_5": "Eteneva niyāmena asīti mahāsāvake pubbārāmameva pesetvā sayaṁ ekena ānandatthereneva saddhiṁ jetavanaṁ agamāsi.",
  "atk-s0402a3:11_6": "Ānandattheropi vihāre satthu vattaṁ katvā vanditvā “pubbārāmaṁ gacchāmi,",
  "atk-s0402a3:11_7": "bhante”ti āha.",
  "atk-s0402a3:11_8": "Evaṁ karohi ānandāti.",
  "atk-s0402a3:11_9": "Satthāraṁ vanditvā tattheva agamāsi.",
  "atk-s0402a3:11_10": "Satthā ekakova jetavane ohīno.",
  "atk-s0402a3:12_0": "Taṁ divasañhi catasso parisā therasseva dhammakathaṁ sotukāmā ahesuṁ.",
  "atk-s0402a3:12_1": "Kosalamahārājāpi balakāyena parivuto pubbārāmameva gato.",
  "atk-s0402a3:12_2": "Tathā pañcasataupāsakaparivāro anāthapiṇḍiko.",
  "atk-s0402a3:12_3": "Visākhā pana mahāupāsikā dvīhi jaṅghasahassehi parivuto agamāsi.",
  "atk-s0402a3:12_4": "Sattapaṇṇāsāya kulasatasahassānaṁ vasanaṭṭhāne sāvatthinagare gehapālakadārake ṭhapetvā sesajano gandhacuṇṇamālādīni gahetvā pubbārāmameva agamāsi.",
  "atk-s0402a3:12_5": "Catūsu dvāragāmesu gāvutaaḍḍhayojanayojanaparamaṭṭhāne sabbeyeva manussā gandhacuṇṇamālādihatthā pubbārāmameva agamaṁsu.",
  "atk-s0402a3:12_6": "Sakalavihāro missakapupphehi abhikiṇṇo viya ahosi.",
  "atk-s0402a3:13_0": "Dhammasenāpatisāriputtattheropi kho vihāraṁ gantvā vihārapariveṇe aṅgaṇaṭṭhāne aṭṭhāsi.",
  "atk-s0402a3:13_1": "Bhikkhū therassa āsanaṁ paññāpayiṁsu.",
  "atk-s0402a3:13_2": "Thero tattha nisīditvā upaṭṭhākattherena vatte kate bhikkhusaṅghassa ovādaṁ katvā gandhakuṭiṁ pavisitvā samāpattiṁ appetvā nisīdi.",
  "atk-s0402a3:13_3": "So paricchinnakālavasena samāpattito vuṭṭhāya aciravatiṁ gantvā rajojallaṁ pavāhetvā paṭippassaddhadaratho",
  "atk-s0402a3:13_4": "otiṇṇatittheneva uttaritvā nivatthanivāsano saṅghāṭiṁ pārupitvā aṭṭhāsi.",
  "atk-s0402a3:13_5": "Bhikkhusaṅghopi sammukhasammukhaṭṭhānena otaritvā sarīre rajojallaṁ pavāhetvā paccuttaritvā theraṁ parivārayiṁsu.",
  "atk-s0402a3:13_6": "Antovihārepi therassa dhammāsanaṁ paññāpayiṁsu.",
  "atk-s0402a3:13_7": "Catassopi parisā attano attano okāsaṁ ñatvā maggaṁ ṭhapetvā nisīdiṁsu.",
  "atk-s0402a3:13_8": "Sāriputtattheropi pañcabhikkhusataparivāro dhammasabhaṁ āgantvā sīhamatthakappatiṭṭhite samussitasetacchatte",
  "atk-s0402a3:13_9": "ratanapallaṅke cittabījaniṁ gahetvā puratthābhimukho nisīdi.",
  "atk-s0402a3:13_10": "Nisīditvā parisaṁ oloketvā –",
  "atk-s0402a3:13_11": "“mahatī vatāyaṁ parisā,",
  "atk-s0402a3:13_12": "imissā na appamattikā parittakadhammadesanā anucchavikā,",
  "atk-s0402a3:13_13": "kataradhammadesanā nu kho anucchavikā bhavissatī”ti tīṇi piṭakāni āvajjamāno imaṁ saṁyojanapariyāya dhammadesanaṁ addasa.",
  "atk-s0402a3:14_0": "Evaṁ desanaṁ sallakkhetvā taṁ desetukāmo bhikkhū āmantesi āvuso,",
  "atk-s0402a3:14_1": "bhikkhaveti.",
  "atk-s0402a3:14_2": "Āvusoti hi avatvā,",
  "atk-s0402a3:14_3": "bhikkhaveti vacanaṁ buddhālāpo nāma hoti,",
  "atk-s0402a3:14_4": "ayaṁ panāyasmā “dasabalena samānaṁ ālapanaṁ na karissāmī”ti satthu gāravavasena sāvakālāpaṁ karonto,",
  "atk-s0402a3:14_5": "“āvuso bhikkhave”ti āha.",
  "atk-s0402a3:14_6": "Etadavocāti etaṁ “ajjhattasaṁyojanañca, āvuso,",
  "atk-s0402a3:14_7": "puggalaṁ desessāmi bahiddhāsaṁyojanañcā”ti dhammadesanāpadaṁ avoca.",
  "atk-s0402a3:15_0": "Tasmiṁ pana ratanapāsāde adhivattho eko sotāpanno devaputto atthi,",
  "atk-s0402a3:15_1": "so buddhehi vā sāvakehi vā desanāya āraddhamattāyayeva jānāti –",
  "atk-s0402a3:15_2": "“ayaṁ desanā uttānikā bhavissati,",
  "atk-s0402a3:15_3": "ayaṁ gambhīrā.",
  "atk-s0402a3:15_4": "Ayaṁ jhānanissitā bhavissati,",
  "atk-s0402a3:15_5": "ayaṁ vipassanānissitā.",
  "atk-s0402a3:15_6": "Ayaṁ magganissitā ayaṁ phalanissitā,",
  "atk-s0402a3:15_7": "ayaṁ nibbānanissitā”ti.",
  "atk-s0402a3:15_8": "So tasmimpi divase therena desanāya āraddhamattāya evaṁ aññāsi –",
  "atk-s0402a3:15_9": "“yena nīhārena mayhaṁ ayyena dhammasenāpatinā sāriputtattherena desanā āraddhā,",
  "atk-s0402a3:15_10": "ayaṁ desanā vipassanāgāḷhā bhavissati,",
  "atk-s0402a3:15_11": "chahi mukhehi vipassanaṁ kathessati.",
  "atk-s0402a3:15_12": "Desanāpariyosāne koṭisatasahassadevatā arahattaṁ pāpuṇissanti,",
  "atk-s0402a3:15_13": "sotāpannādīnaṁ pana devamanussānaṁ paricchedo na bhavissati.",
  "atk-s0402a3:15_14": "Desanāya anucchavikaṁ katvā mayhaṁ ayyassa sādhukāraṁ dassāmī”ti devānubhāvena mahantaṁ saddaṁ katvā –",
  "atk-s0402a3:15_15": "“sādhu sādhu ayyā”ti āha.",
  "atk-s0402a3:16_0": "Devarājena sādhukāre dinne parivārakapāsādasahasse adhivatthā devatā sabbāva sādhukāraṁ adaṁsu.",
  "atk-s0402a3:16_1": "Tāsaṁ sādhukārasaddena sabbā pubbārāme vasanadevatā,",
  "atk-s0402a3:16_2": "tāsaṁ saddena gāvutamatte devatā,",
  "atk-s0402a3:16_3": "tato aḍḍhayojane yojaneti etenupāyena ekacakkavāḷe,",
  "atk-s0402a3:16_4": "dvīsu cakkavāḷesu,",
  "atk-s0402a3:16_5": "tīsu cakkavāḷesūti dasasahassacakkavāḷesu devatā sādhukāramadaṁsu.",
  "atk-s0402a3:16_6": "Tāsaṁ sādhukārasaddena pathaviṭṭhakanāgā ca ākāsaṭṭhakadevatā ca.",
  "atk-s0402a3:16_7": "Tato abbhavalāhakā,",
  "atk-s0402a3:16_8": "uṇhavalāhakā,",
  "atk-s0402a3:16_9": "sītavalāhakā,",
  "atk-s0402a3:16_10": "vassavalāhakā,",
  "atk-s0402a3:16_11": "cātumahārājikā cattāro mahārājāno,",
  "atk-s0402a3:16_12": "tāvatiṁsā devatā,",
  "atk-s0402a3:16_13": "sakko devarājā,",
  "atk-s0402a3:16_14": "yāmā devatā,",
  "atk-s0402a3:16_15": "suyāmo devarājā,",
  "atk-s0402a3:16_16": "tusitā devatā,",
  "atk-s0402a3:16_17": "santusito devarājā,",
  "atk-s0402a3:16_18": "nimmānaratī devatā,",
  "atk-s0402a3:16_19": "sunimmito devarājā,",
  "atk-s0402a3:16_20": "vasavattī devatā,",
  "atk-s0402a3:16_21": "vasavattī devarājā,",
  "atk-s0402a3:16_22": "brahmapārisajjā,",
  "atk-s0402a3:16_23": "brahmapurohitā,",
  "atk-s0402a3:16_24": "mahābrahmāno,",
  "atk-s0402a3:16_25": "parittābhā,",
  "atk-s0402a3:16_26": "appamāṇābhā,",
  "atk-s0402a3:16_27": "ābhassarā,",
  "atk-s0402a3:16_28": "parittasubhā,",
  "atk-s0402a3:16_29": "appamāṇasubhā,",
  "atk-s0402a3:16_30": "subhakiṇhā,",
  "atk-s0402a3:16_31": "vehapphalā, avihā, atappā, sudassā, sudassī,",
  "atk-s0402a3:16_32": "akaniṭṭhā devatāti asaññe ca arūpāvacarasatte ca ṭhapetvā sotāyatanapavattiṭṭhāne sabbā devatā sādhukāramadaṁsu.",
  "atk-s0402a3:17_0": "Tato khīṇāsavamahābrahmāno –",
  "atk-s0402a3:17_1": "“mahā vatāyaṁ sādhukārasaddo,",
  "atk-s0402a3:17_2": "pathavitalato paṭṭhāya yāva akaniṭṭhalokaṁ āgato,",
  "atk-s0402a3:17_3": "kimatthaṁ nu kho eso”ti āvajjento “dhammasenāpatisāriputtatthero pubbārāme visākhāya ratanapāsāde nisīditvā saṁyojanapariyāyadhammadesanamārabhi,",
  "atk-s0402a3:17_4": "amhehipi tattha kāyasakkhīhi bhavituṁ vaṭṭatī”ti cintetvā tattha agamaṁsu.",
  "atk-s0402a3:17_5": "Pubbārāmo devatāhi paripuṇṇo,",
  "atk-s0402a3:17_6": "samantā pubbārāmassa gāvutaṁ aḍḍhayojanaṁ,",
  "atk-s0402a3:17_7": "yojananti sakalacakkavāḷaṁ heṭṭhā pathavitalena tiriyaṁ cakkavāḷapariyantena paricchinnaṁ dasahi cakkavāḷasahassehi",
  "atk-s0402a3:17_8": "sannipatitāhi devatāhi nirantaramahosi,",
  "atk-s0402a3:17_9": "āragganitudanamatte ṭhāne uparimakoṭiyā saṭṭhi devatā sukhumattabhāve māpetvā aṭṭhaṁsu.",
  "atk-s0402a3:18_0": "Athāyasmā sāriputto “mahantaṁ vatidaṁ halāhalaṁ,",
  "atk-s0402a3:18_1": "kiṁ nu kho eta”nti āvajjento dasasahassacakkavāḷe ṭhitānaṁ devatānaṁ ekacakkavāḷe sannipatitabhāvaṁ addasa.",
  "atk-s0402a3:18_2": "Atha yasmā buddhānaṁ adhiṭṭhānakiccaṁ natthi,",
  "atk-s0402a3:18_3": "parisaparimāṇeneva passanti ceva saddañca sāventi.",
  "atk-s0402a3:18_4": "Sāvakānaṁ pana adhiṭṭhānaṁ vaṭṭati.",
  "atk-s0402a3:18_5": "Tasmā thero samāpattiṁ samāpajjitvā samāpattito vuṭṭhāya mahaggatacittena adhiṭṭhāsi –",
  "atk-s0402a3:18_6": "“cakkavāḷapariyantā parisā sabbāpi maṁ passatu,",
  "atk-s0402a3:18_7": "dhammañca me desentassa saddaṁ suṇātū”ti.",
  "atk-s0402a3:18_8": "Adhiṭṭhitakālato paṭṭhāya dakkhiṇajāṇupasse ca cakkavāḷamukhavaṭṭiyañca nisīditvā “dhammasenāpatisāriputtatthero",
  "atk-s0402a3:18_9": "nāma kīdiso dīgho rasso sāmo odāto”ti vattabbakāraṇaṁ nāhosi,",
  "atk-s0402a3:18_10": "sabbesampi sabbadisāsu nisinnānaṁ abhimukheyeva paññāyittha,",
  "atk-s0402a3:18_11": "nabhamajjhe ṭhitacando viya ahosi.",
  "atk-s0402a3:18_12": "Dhammaṁ desentassāpissa dakkhiṇajāṇupasse ca cakkavāḷamukhavaṭṭiyañca nisinnā sabbe ekakaṁseneva saddaṁ suṇiṁsu.",
  "atk-s0402a3:19_0": "Evaṁ adhiṭṭhahitvā thero ajjhattasaṁyojanañca,",
  "atk-s0402a3:19_1": "āvusoti imaṁ dhammadesanaṁ ārabhi.",
  "atk-s0402a3:19_2": "Tattha ajjhattanti kāmabhavo.",
  "atk-s0402a3:19_3": "Bahiddhāti rūpārūpabhavo.",
  "atk-s0402a3:19_4": "Kiñcāpi hi sattā kāmabhave appaṁ kālaṁ vasanti kappassa catutthameva koṭṭhāsaṁ,",
  "atk-s0402a3:19_5": "itaresu tīsu koṭṭhāsesu kāmabhavo suñño hoti tuccho,",
  "atk-s0402a3:19_6": "rūpabhave bahuṁ kālaṁ vasanti,",
  "atk-s0402a3:19_7": "tathāpi tesaṁ yasmā kāmabhave cutipaṭisandhiyo bahukā honti,",
  "atk-s0402a3:19_8": "appakā rūpārūpabhavesu.",
  "atk-s0402a3:19_9": "Yattha ca cutipaṭisandhiyo bahukā,",
  "atk-s0402a3:19_10": "tattha ālayopi patthanāpi abhilāsopi bahu hoti.",
  "atk-s0402a3:19_11": "Yattha appā,",
  "atk-s0402a3:19_12": "tattha appo.",
  "atk-s0402a3:19_13": "Tasmā kāmabhavo ajjhattaṁ nāma jātaṁ,",
  "atk-s0402a3:19_14": "rūpārūpabhavā bahiddhā nāma.",
  "atk-s0402a3:19_15": "Iti ajjhattasaṅkhāte kāmabhave chandarāgo ajjhattasaṁyojanaṁ nāma,",
  "atk-s0402a3:19_16": "bahiddhāsaṅkhātesu rūpārūpabhavesu chandarāgo bahiddhāsaṁyojanaṁ nāma.",
  "atk-s0402a3:19_17": "Orambhāgiyāni vā pañca saṁyojanāni ajjhattasaṁyojanaṁ nāma,",
  "atk-s0402a3:19_18": "uddhambhāgiyāni pañca bahiddhāsaṁyojanaṁ nāma.",
  "atk-s0402a3:19_19": "Tatrāyaṁ vacanattho –",
  "atk-s0402a3:19_20": "oraṁ vuccati kāmadhātu,",
  "atk-s0402a3:19_21": "tattha upapattinipphādanato taṁ oraṁ bhajantīti orambhāgiyāni.",
  "atk-s0402a3:19_22": "Uddhaṁ vuccati rūpārūpadhātu,",
  "atk-s0402a3:19_23": "tattha upapattinipphādanato taṁ uddhaṁ bhajantīti uddhambhāgiyāni.",
  "atk-s0402a3:20_0": "Evaṁ vuttappabhedena ajjhattasaṁyojanena saṁyutto puggalo ajjhattasaṁyojano,",
  "atk-s0402a3:20_1": "bahiddhāsaṁyojanena saṁyutto puggalo bahiddhāsaṁyojano.",
  "atk-s0402a3:20_2": "Ubhayampi cetaṁ na lokiyassa vaṭṭanissitamahājanassa nāmaṁ.",
  "atk-s0402a3:20_3": "Yesaṁ pana bhavo dvedhā paricchinno,",
  "atk-s0402a3:20_4": "tesaṁ sotāpannasakadāgāmianāgāmīnaṁ ariyasāvakānaṁ etaṁ nāmaṁ.",
  "atk-s0402a3:20_5": "Yathā hi mahāaraññe khadiravanasālavanādīni thambho tulāsaṅghāṭoti nāmaṁ na labhanti,",
  "atk-s0402a3:20_6": "khadiravanaṁ sālavananti nāmameva labhanti.",
  "atk-s0402a3:20_7": "Yadā pana tato rukkhā tiṇhāya kuṭhāriyā chinditvā thambhādisaṇṭhānena tacchitā honti,",
  "atk-s0402a3:20_8": "tadā thambho tulāsaṅghāṭoti nāmaṁ labhanti.",
  "atk-s0402a3:20_9": "Evamevaṁ aparicchinnabhavo bahalakileso puthujjano etaṁ nāmaṁ na labhati,",
  "atk-s0402a3:20_10": "bhavaṁ paricchinditvā kilese tanuke katvā ṭhitā sotāpannādayova labhanti.",
  "atk-s0402a3:21_0": "Imassa ca panatthassa vibhāvanatthaṁ idaṁ vacchakasālopamaṁ veditabbaṁ.",
  "atk-s0402a3:21_1": "Vacchakasālaṁ hi katvā anto khāṇuke koṭṭetvā vacchake yottehi bandhitvā tesu upanibandhanti,",
  "atk-s0402a3:21_2": "yottesu appahontesu kaṇṇesupi gahetvā tattha vacchake pavesenti,",
  "atk-s0402a3:21_3": "antosālāya okāse appahonte bahi khāṇuke koṭṭetvāpi evameva karonti.",
  "atk-s0402a3:21_4": "Tattha koci antobaddho vacchako bahinipanno hoti,",
  "atk-s0402a3:21_5": "koci bahibaddho antonipanno,",
  "atk-s0402a3:21_6": "koci antobaddho antova nipanno,",
  "atk-s0402a3:21_7": "koci bahibaddho bahiyeva nipanno.",
  "atk-s0402a3:21_8": "Koci antopi abaddhova carati,",
  "atk-s0402a3:21_9": "bahipi abaddhova.",
  "atk-s0402a3:21_10": "Tattha antobaddhassa bahinipannassa bandhanaṁ dīghaṁ hoti.",
  "atk-s0402a3:21_11": "So hi uṇhādipīḷito nikkhamitvā bahi vacchakānaṁ abbhantare nipajjati.",
  "atk-s0402a3:21_12": "Bahibaddhe antonipannepi eseva nayo.",
  "atk-s0402a3:21_13": "Yo pana antobaddho antonipanno,",
  "atk-s0402a3:21_14": "tassa bandhanaṁ rassaṁ hoti.",
  "atk-s0402a3:21_15": "Bahibaddhe bahinipannepi eseva nayo.",
  "atk-s0402a3:21_16": "Ubhopi hi te divasampi khāṇukaṁ anuparigantvā tattheva sayanti.",
  "atk-s0402a3:21_17": "Yo pana anto abaddho tattheva vacchakānaṁ antare vicarati.",
  "atk-s0402a3:21_18": "Ayaṁ sīlavā vacchako kaṇṇe gahetvā vacchakānaṁ antare vissaṭṭho divasampi aññattha agantvā tattheva carati.",
  "atk-s0402a3:21_19": "Bahi abaddhe tattheva vicarantepi eseva nayo.",
  "atk-s0402a3:22_0": "Tattha vacchakasālā viya tayo bhavā veditabbā.",
  "atk-s0402a3:22_1": "Vacchakasālāyaṁ khāṇukā viya avijjākhāṇuko.",
  "atk-s0402a3:22_2": "Vacchakabandhanayottaṁ viya dasa saṁyojanāni.",
  "atk-s0402a3:22_3": "Vacchakā viya tīsu bhavesu nibbattasattā.",
  "atk-s0402a3:22_4": "Antobaddho bahisayitavacchako viya rūpārūpabhavesu sotāpannasakadāgāmino.",
  "atk-s0402a3:22_5": "Te hi kiñcāpi tattheva vasanti,",
  "atk-s0402a3:22_6": "saṁyojanaṁ pana tesaṁ kāmāvacarūpanibaddhameva.",
  "atk-s0402a3:22_7": "Kenaṭṭhena?",
  "atk-s0402a3:22_8": "Appahīnaṭṭhena.",
  "atk-s0402a3:22_9": "Rūpārūpabhavesu puthujjanopi eteheva saṅgahito.",
  "atk-s0402a3:22_10": "Sopi hi kiñcāpi tattha vasati,",
  "atk-s0402a3:22_11": "saṁyojanaṁ panassa kāmāvacarūpanibaddhameva.",
  "atk-s0402a3:22_12": "Bahibaddho antosayitavacchako viya kāmāvacare anāgāmī.",
  "atk-s0402a3:22_13": "So hi kiñcāpi kāmāvacare vasati,",
  "atk-s0402a3:22_14": "saṁyojanaṁ panassa rūpārūpabhavūpanibaddhameva.",
  "atk-s0402a3:22_15": "Antobaddho antonipanno viya kāmāvacare sotāpannasakadāgāmino.",
  "atk-s0402a3:22_16": "Te hi sayampi kāmāvacare vasanti,",
  "atk-s0402a3:22_17": "saṁyojanampi tesaṁ kāmāvacarūpanibaddhameva.",
  "atk-s0402a3:22_18": "Bahibaddho bahinipanno viya rūpārūpabhavesu anāgāmī.",
  "atk-s0402a3:22_19": "So hi sayampi tattha vasati,",
  "atk-s0402a3:22_20": "saṁyojanampissa rūpārūpabhavūpanibaddhameva.",
  "atk-s0402a3:22_21": "Antoabaddho antovicaraṇavacchako viya kāmāvacare khīṇāsavo.",
  "atk-s0402a3:22_22": "Bahiabaddho bahivicaraṇavacchako viya rūpārūpabhave khīṇāsavo.",
  "atk-s0402a3:22_23": "Saṁyojanesu pana sakkāyadiṭṭhi vicikicchā sīlabbataparāmāsoti imāni tīṇi gacchantaṁ nivārenti,",
  "atk-s0402a3:22_24": "gataṁ paṭiānenti.",
  "atk-s0402a3:22_25": "Kāmacchando byāpādoti imāni pana dve saṁyojanāni samāpattiyā vā avikkhambhetvā maggena vā asamucchinditvā rūpārūpabhave nibbattituṁ na sakkoti.",
  "atk-s0402a3:23_0": "Katamo cāvusoti idaṁ thero yathā nāma puriso dve ratanapeḷā passe ṭhapetvā sampattaparisāya dve hatthe pūretvā sattavidhaṁ ratanaṁ bhājetvā dadeyya,",
  "atk-s0402a3:23_1": "evaṁ paṭhamaṁ ratanapeḷaṁ datvā dutiyampi tatheva dadeyya.",
  "atk-s0402a3:23_2": "Evamevaṁ “ajjhattasaṁyojanañca, āvuso,",
  "atk-s0402a3:23_3": "puggalaṁ desessāmi bahiddhāsaṁyojanañcā”ti imāni dve padāni mātikāvasena ṭhapetvā idāni aṭṭhavidhāya parisāya bhājetvā dassetuṁ vitthārakathaṁ ārabhi.",
  "atk-s0402a3:24_0": "Tattha idhāti imasmiṁ sāsane.",
  "atk-s0402a3:24_1": "Sīlavāhotīti catupārisuddhisīlehi sīlasampanno hoti.",
  "atk-s0402a3:24_2": "Iti thero ettāvatā ca kira catupārisuddhisīlaṁ uddisitvā “pātimokkhasaṁvarasaṁvuto”ti iminā tattha jeṭṭhakasīlaṁ",
  "atk-s0402a3:24_3": "vitthāretvā dassesīti dīpavihāravāsī summatthero āha.",
  "atk-s0402a3:24_4": "Antevāsiko panassa tipiṭakacūḷanāgatthero āha –",
  "atk-s0402a3:24_5": "“ubhayatthāpi pātimokkhasaṁvarova vutto.",
  "atk-s0402a3:24_6": "Pātimokkhasaṁvaroyeva hi sīlaṁ,",
  "atk-s0402a3:24_7": "itarāni pana tīṇi sīlanti vuttaṭṭhānaṁ nāma atthī”ti ananujānanto uttari āha –",
  "atk-s0402a3:24_8": "indriyasaṁvaro nāma chadvārarakkhāmattakameva,",
  "atk-s0402a3:24_9": "ājīvapārisuddhi dhammena samena paccayuppattimattakaṁ,",
  "atk-s0402a3:24_10": "paccayasannissitaṁ paṭiladdhapaccaye “idamattha”nti paccavekkhitvā paribhuñjanamattakaṁ,",
  "atk-s0402a3:24_11": "nippariyāyena pana pātimokkhasaṁvarova sīlaṁ.",
  "atk-s0402a3:24_12": "Yassa so bhinno,",
  "atk-s0402a3:24_13": "ayaṁ chinnasīso viya puriso hatthapāde sesāni rakkhissatīti na vattabbo.",
  "atk-s0402a3:24_14": "Yassa pana so arogo,",
  "atk-s0402a3:24_15": "ayaṁ acchinnasīso viya puriso jīvitaṁ sesāni puna pākatikāni katvā rakkhituṁ sakkoti.",
  "atk-s0402a3:24_16": "Tasmā sīlavāti iminā pātimokkhasaṁvaraṁ uddisitvā taṁ vitthārento “pātimokkhasaṁvarasaṁvuto”tiādimāhāti.",
  "atk-s0402a3:25_0": "Tattha pātimokkhasaṁvarasaṁvutoti pātimokkhasaṁvarena samannāgato.",
  "atk-s0402a3:25_1": "Ācāragocarasampannoti ācārena ca gocarena ca sampanno.",
  "atk-s0402a3:25_2": "Aṇumattesūti appamattakesu.",
  "atk-s0402a3:25_3": "Vajjesūti akusaladhammesu.",
  "atk-s0402a3:25_4": "Bhayadassāvīti bhayadassī.",
  "atk-s0402a3:25_5": "Samādāyāti sammā ādiyitvā.",
  "atk-s0402a3:25_6": "Sikkhati sikkhāpadesūti taṁ taṁ sikkhāpadaṁ samādiyitvā sikkhati.",
  "atk-s0402a3:25_7": "Apica samādāya sikkhati sikkhāpadesūti yaṁkiñci sikkhāpadesu sikkhākoṭṭhāsesu sikkhitabbaṁ kāyikaṁ vā vācasikaṁ vā,",
  "atk-s0402a3:25_8": "taṁ sabbaṁ sammā ādāya sikkhati.",
  "atk-s0402a3:25_9": "Ayamettha saṅkhepo,",
  "atk-s0402a3:25_10": "vitthārato pana sabbānetāni pātimokkhasaṁvarādīni padāni visuddhimagge vuttāni,",
  "atk-s0402a3:25_11": "catupārisuddhisīlañca sabbākārena vibhajitvā dassitaṁ.",
  "atk-s0402a3:25_12": "Aññataraṁ devanikāyanti chasu kāmāvacaradevaghaṭāsu aññataraṁ devaghaṭaṁ.",
  "atk-s0402a3:25_13": "Āgāmī hotīti heṭṭhā āgāmī hoti.",
  "atk-s0402a3:25_14": "Āgantā itthattanti itthattaṁ mānusakapañcakkhandhabhāvameva āgantā hoti.",
  "atk-s0402a3:25_15": "Tatrūpapattiko vā uparūpapattiko vā na hoti,",
  "atk-s0402a3:25_16": "puna heṭṭhāgāmīyeva hotīti dasseti.",
  "atk-s0402a3:25_17": "Iminā aṅgena sukkhavipassakassa dhātukammaṭṭhānikabhikkhuno heṭṭhimaṁ maggadvayañceva phaladvayañca kathitaṁ.",
  "atk-s0402a3:26_0": "Aññataraṁ santaṁ cetovimuttinti aṭṭhasu samāpattīsu aññataraṁ catutthajjhānasamāpattiṁ.",
  "atk-s0402a3:26_1": "Sā hi paccanīkakilesānaṁ santattā santā,",
  "atk-s0402a3:26_2": "teheva ca kilesehi cetaso vimuttattā cetovimuttīti vuccati.",
  "atk-s0402a3:26_3": "Aññataraṁ devanikāyanti pañcasu suddhāvāsadevanikāyesu aññataraṁ.",
  "atk-s0402a3:26_4": "Anāgantā itthattanti puna imaṁ pañcakkhandhabhāvaṁ anāgantā,",
  "atk-s0402a3:26_5": "heṭṭhūpapattiko na hoti,",
  "atk-s0402a3:26_6": "uparūpapattiko vā hoti tattheva vā parinibbāyīti dasseti.",
  "atk-s0402a3:26_7": "Iminā aṅgena samādhikammikassa bhikkhuno tayo maggā tīṇi ca phalāni kathitāni.",
  "atk-s0402a3:27_0": "Kāmānaṁyeva nibbidāyāti duvidhānampi kāmānaṁ nibbindanatthāya ukkaṇṭhanatthāya.",
  "atk-s0402a3:27_1": "Virāgāyāti virajjanatthāya.",
  "atk-s0402a3:27_2": "Nirodhāyāti appavattikaraṇatthāya.",
  "atk-s0402a3:27_3": "Paṭipanno hotīti paṭipattiṁ paṭipanno hoti.",
  "atk-s0402a3:27_4": "Ettāvatā sotāpannassa ca sakadāgāmino ca pañcakāmaguṇikarāgakkhayatthāya anāgāmimaggavipassanā kathitā hoti.",
  "atk-s0402a3:27_5": "Bhavānaṁyevāti tiṇṇaṁ bhavānaṁ.",
  "atk-s0402a3:27_6": "Iminā anāgāmino bhavarāgakkhayatthāya arahattamaggavipassanā kathitā hoti.",
  "atk-s0402a3:27_7": "Taṇhākkhayāya paṭipanno hotīti imināpi sotāpannasakadāgāmīnaṁyeva pañcakāmaguṇikataṇhākkhayakaraṇatthaṁ anāgāmimaggavipassanā kathitā.",
  "atk-s0402a3:27_8": "So lobhakkhayāyāti imināpi anāgāmino bhavalobhakkhayatthāya arahattamaggavipassanāva kathitā.",
  "atk-s0402a3:27_9": "Aññataraṁ devanikāyanti suddhāvāsesveva aññataraṁ devanikāyaṁ.",
  "atk-s0402a3:27_10": "Anāgantā itthattanti imaṁ khandhapañcakabhāvaṁ anāgantā,",
  "atk-s0402a3:27_11": "heṭṭhūpapattiko na hoti,",
  "atk-s0402a3:27_12": "uparūpapattiko vā hoti,",
  "atk-s0402a3:27_13": "tattheva vā parinibbāyati.",
  "atk-s0402a3:28_0": "Iti paṭhamena aṅgena sukkhavipassakassa dhātukammaṭṭhānikabhikkhuno heṭṭhimāni dve maggaphalāni kathitāni,",
  "atk-s0402a3:28_1": "dutiyena samādhikammikassa tīṇi maggaphalāni,",
  "atk-s0402a3:28_2": "“so kāmāna”nti iminā sotāpannasakadāgāmīnaṁ pañcakāmaguṇikarāgakkhayāya upari anāgāmimaggavipassanā,",
  "atk-s0402a3:28_3": "“so bhavānaṁyevā”ti iminā anāgāmissa upari arahattamaggavipassanā,",
  "atk-s0402a3:28_4": "“so taṇhākkhayāyā”ti iminā sotāpannasakadāgāmīnaṁ pañcakāmaguṇikataṇhākkhayāya upari anāgāmimaggavipassanā,",
  "atk-s0402a3:28_5": "“so lobhakkhayāyā”ti iminā anāgāmino bhavalobhakkhayāya upari arahattamaggavipassanā kathitāti evaṁ chahi",
  "atk-s0402a3:28_6": "mukhehi vipassanaṁ kathetvā desanaṁ yathānusandhiṁ pāpesi.",
  "atk-s0402a3:28_7": "Desanāpariyosāne koṭisatasahassadevatā arahattaṁ pāpuṇiṁsu,",
  "atk-s0402a3:28_8": "sotāpannādīnaṁ paricchedova nāhosi.",
  "atk-s0402a3:28_9": "Yathā ca imasmiṁ samāgame,",
  "atk-s0402a3:28_10": "evaṁ mahāsamayasutte maṅgalasutte ca cūḷarāhulovādasutte ca koṭisatasahassadevatā arahattaṁ pāpuṇiṁsu,",
  "atk-s0402a3:28_11": "sotāpannādīnaṁ devamanussānaṁ paricchedo nāhosi.",
  "atk-s0402a3:29_0": "Samacittā devatāti cittassa sukhumabhāvasamatāya samacittā.",
  "atk-s0402a3:29_1": "Sabbāpi hi tā attano attabhāve sukhume cittasarikkhake katvā māpesuṁ.",
  "atk-s0402a3:29_2": "Tena samacittā nāma jātā.",
  "atk-s0402a3:29_3": "Aparenapi kāraṇena samacittā –",
  "atk-s0402a3:29_4": "“therena samāpatti tāva kathitā,",
  "atk-s0402a3:29_5": "samāpattithāmo pana na kathito.",
  "atk-s0402a3:29_6": "Mayaṁ dasabalaṁ pakkositvā samāpattiyā thāmaṁ kathāpessāmā”ti sabbāpi ekacittā ahesuntipi samacittā.",
  "atk-s0402a3:29_7": "Aparampi kāraṇaṁ –",
  "atk-s0402a3:29_8": "“therena ekena pariyāyena samāpattipi samāpattithāmopi kathito,",
  "atk-s0402a3:29_9": "ko nu kho imaṁ samāgamaṁ sampatto,",
  "atk-s0402a3:29_10": "ko na sampatto”ti olokayamānā tathāgatassa asampattabhāvaṁ disvā “mayaṁ tathāgataṁ pakkositvā parisaṁ",
  "atk-s0402a3:29_11": "paripuṇṇaṁ karissāmā”ti sabbāpi ekacittā ahesuntipi samacittā.",
  "atk-s0402a3:29_12": "Aparampi kāraṇaṁ –",
  "atk-s0402a3:29_13": "anāgate kocideva bhikkhu vā bhikkhunī vā devo vā manusso vā “ayaṁ desanā sāvakabhāsitā”ti agāravaṁ kareyya,",
  "atk-s0402a3:29_14": "sammāsambuddhaṁ pakkositvā imaṁ desanaṁ sabbaññubhāsitaṁ karissāma.",
  "atk-s0402a3:29_15": "Evaṁ anāgate garubhāvanīyā bhavissatīti sabbāva ekacittā ahesuntipi samacittā.",
  "atk-s0402a3:29_16": "Aparampi kāraṇaṁ –",
  "atk-s0402a3:29_17": "sabbāpi hi tā ekasamāpattilābhiniyo vā ahesuṁ ekārammaṇalābhiniyo vāti evampi samacittā.",
  "atk-s0402a3:30_0": "Haṭṭhāti tuṭṭhapahaṭṭhā āmoditā pamoditā.",
  "atk-s0402a3:30_1": "Sādhūti āyācanatthe nipāto.",
  "atk-s0402a3:30_2": "Anukampaṁ upādāyāti na therassa anukampaṁ kāruññaṁ anuddayaṁ paṭicca,",
  "atk-s0402a3:30_3": "na ca imasmiṁ ṭhāne therassa anukampitabbakiccaṁ atthi.",
  "atk-s0402a3:30_4": "Yasmiṁ hi divase thero sūkarakhataleṇadvāre bhāgineyyassa dīghanakhaparibbājakassa vedanākammaṭṭhāne",
  "atk-s0402a3:30_5": "kathiyamāne tālavaṇṭaṁ gahetvā satthāraṁ bījamāno ṭhito parassa vaḍḍhitabhojanaṁ bhuñjitvā khudaṁ vinodento",
  "atk-s0402a3:30_6": "viya parassa sajjitapasādhanaṁ sīse paṭimuñcanto viya ca sāvakapāramiñāṇassa nippadesato matthakaṁ patto,",
  "atk-s0402a3:30_7": "tasmiṁyeva divase bhagavatā anukampito nāma.",
  "atk-s0402a3:30_8": "Avasesānaṁ pana taṁ ṭhānaṁ sampattānaṁ devamanussānaṁ anukampaṁ upādāya gacchatu bhagavāti bhagavantaṁ yāciṁsu.",
  "atk-s0402a3:31_0": "Balavā purisoti dubbalo hi khippaṁ samiñjanapasāraṇaṁ kātuṁ na sakkoti,",
  "atk-s0402a3:31_1": "balavāva sakkoti.",
  "atk-s0402a3:31_2": "Tenetaṁ vuttaṁ.",
  "atk-s0402a3:31_3": "Sammukhe pāturahosīti sammukhaṭṭhāne puratoyeva pākaṭo ahosi.",
  "atk-s0402a3:31_4": "Bhagavā etadavocāti etaṁ “idha sāriputtā”tiādinā nayena attano āgamanakāraṇaṁ avoca.",
  "atk-s0402a3:31_5": "Evaṁ kirassa ahosi –",
  "atk-s0402a3:31_6": "“sace koci bālo akataññū bhikkhu vā bhikkhunī vā upāsako vā upāsikā vā evaṁ cinteyya –",
  "atk-s0402a3:31_7": "‘sāriputtatthero mahantaṁ parisaṁ alattha,",
  "atk-s0402a3:31_8": "sammāsambuddho ettakaṁ adhivāsetuṁ asakkonto usūyāya parisaṁ uṭṭhāpetuṁ āgato’ti.",
  "atk-s0402a3:31_9": "So imaṁ mayi manopadosaṁ katvā apāye nibbatteyyā”ti.",
  "atk-s0402a3:31_10": "Athattano āgamanakāraṇaṁ kathento etaṁ “idha sāriputtā”tiādivacanaṁ avoca.",
  "atk-s0402a3:32_0": "Evaṁ attano āgamanakāraṇaṁ kathetvā idāni samāpattiyā thāmaṁ kathetuṁ tā kho pana,",
  "atk-s0402a3:32_1": "sāriputta,",
  "atk-s0402a3:32_2": "devatā dasapi hutvātiādimāha.",
  "atk-s0402a3:32_3": "Tattha yasavasena vā atthaṁ āharituṁ vaṭṭati samāpattivasena vā.",
  "atk-s0402a3:32_4": "Yasavasena tāva mahesakkhā devatā dasa dasa ekaṭṭhāne aṭṭhaṁsu,",
  "atk-s0402a3:32_5": "tāhi appesakkhatarā vīsati vīsati ekaṭṭhāne aṭṭhaṁsu,",
  "atk-s0402a3:32_6": "tāhi appesakkhatarā…pe…",
  "atk-s0402a3:32_7": "saṭṭhi saṭṭhi ekaṭṭhāne aṭṭhaṁsu.",
  "atk-s0402a3:32_8": "Samāpattivasena pana yāhi paṇītā samāpatti bhāvitā,",
  "atk-s0402a3:32_9": "tā saṭṭhi saṭṭhi ekaṭṭhāne aṭṭhaṁsu.",
  "atk-s0402a3:32_10": "Yāhi tato hīnatarā,",
  "atk-s0402a3:32_11": "tā paññāsa paññāsa…pe…",
  "atk-s0402a3:32_12": "yāhi tato hīnatarā samāpatti bhāvitā…pe…",
  "atk-s0402a3:32_13": "tā dasa dasa ekaṭṭhāne aṭṭhaṁsu.",
  "atk-s0402a3:32_14": "Yāhi vā hīnā bhāvitā,",
  "atk-s0402a3:32_15": "tā dasa dasa ekaṭṭhāne aṭṭhaṁsu.",
  "atk-s0402a3:32_16": "Yāhi tato paṇītatarā bhāvitā,",
  "atk-s0402a3:32_17": "tā vīsati vīsati.",
  "atk-s0402a3:32_18": "Yāhi tato paṇītatarā…pe…",
  "atk-s0402a3:32_19": "tā saṭṭhi saṭṭhi ekaṭṭhāne aṭṭhaṁsu.",
  "atk-s0402a3:33_0": "Āraggakoṭinitudanamatteti āraggakoṭiyā patanamatte okāse.",
  "atk-s0402a3:33_1": "Naca aññamaññaṁ byābādhentīti evaṁ sambādhe ṭhāne tiṭṭhantiyopi aññamaññaṁ na byābādhenti na ghaṭṭenti,",
  "atk-s0402a3:33_2": "asampīḷā asambādhāva ahesuṁ.",
  "atk-s0402a3:33_3": "“Tava hattho maṁ bādhati,",
  "atk-s0402a3:33_4": "tava pādo maṁ bādhati,",
  "atk-s0402a3:33_5": "tvaṁ maṁ maddantī ṭhitā”ti vattabbakāraṇaṁ nāhosi.",
  "atk-s0402a3:33_6": "Tattha nūnāti tasmiṁ bhave nūna.",
  "atk-s0402a3:33_7": "Tathācittaṁ bhāvitanti tenākārena cittaṁ bhāvitaṁ.",
  "atk-s0402a3:33_8": "Yena tā devatāti yena tathābhāvitena cittena tā devatā dasapi hutvā…pe…",
  "atk-s0402a3:33_9": "tiṭṭhanti,",
  "atk-s0402a3:33_10": "na ca aññamaññaṁ byābādhentīti.",
  "atk-s0402a3:33_11": "Idheva khoti sāsane vā manussaloke vā bhummaṁ,",
  "atk-s0402a3:33_12": "imasmiṁyeva sāsane imasmiṁyeva manussaloketi attho.",
  "atk-s0402a3:33_13": "Tāsañhi devatānaṁ imasmiṁyeva manussaloke imasmiṁyeva ca sāsane taṁ cittaṁ bhāvitaṁ,",
  "atk-s0402a3:33_14": "yena tā sante rūpabhave nibbattā,",
  "atk-s0402a3:33_15": "tato ca pana āgantvā evaṁ sukhume attabhāve māpetvā ṭhitā.",
  "atk-s0402a3:33_16": "Tattha kiñcāpi kassapadasabalassa sāsane tīṇi maggaphalāni nibbattetvā brahmaloke nibbattadevatāpi atthi,",
  "atk-s0402a3:33_17": "sabbabuddhānaṁ pana ekāva anusāsanī ekaṁ sāsananti katvā “idheva kho,",
  "atk-s0402a3:33_18": "sāriputtā”ti aññabuddhānaṁ sāsanampi imameva sāsanaṁ karonto āha.",
  "atk-s0402a3:33_19": "Ettāvatā tathāgatena samāpattiyā thāmo kathito.",
  "atk-s0402a3:34_0": "Idāni sāriputtattheraṁ ārabbha tantivasena anusāsaniṁ kathento tasmātiha,",
  "atk-s0402a3:34_1": "sāriputtāti āha.",
  "atk-s0402a3:34_2": "Tattha tasmāti yasmā tā devatā idheva santaṁ samāpattiṁ nibbattetvā sante bhave nibbattā, tasmā.",
  "atk-s0402a3:34_3": "Santindriyāti pañcannaṁ indriyānaṁ santatāya nibbutatāya paṇītatāya santindriyā.",
  "atk-s0402a3:34_4": "Santamānasāti mānasassa santatāya nibbutatāya paṇītatāya santamānasā.",
  "atk-s0402a3:34_5": "Santaṁyeva upahāraṁ upaharissāmāti kāyacittūpahāraṁ santaṁ nibbutaṁ paṇītaṁyeva upaharissāma.",
  "atk-s0402a3:34_6": "Sabrahmacārīsūti samānaṁ ekuddesatādiṁ brahmaṁ carantesu sahadhammikesu.",
  "atk-s0402a3:34_7": "Evañhi vo,",
  "atk-s0402a3:34_8": "sāriputta,",
  "atk-s0402a3:34_9": "sikkhitabbanti iminā ettakena vārena bhagavā desanaṁ sabbaññubhāsitaṁ akāsi.",
  "atk-s0402a3:34_10": "Anassunti naṭṭhā vinaṭṭhā.",
  "atk-s0402a3:34_11": "Ye imaṁ dhammapariyāyaṁ nāssosunti ye attano pāpikaṁ tucchaṁ niratthakaṁ diṭṭhiṁ nissāya imaṁ evarūpaṁ",
  "atk-s0402a3:34_12": "dhammadesanaṁ sotuṁ na labhiṁsūti yathānusandhinā desanaṁ niṭṭhāpesi.",
  "atk-s0402a3:35_0": "38.",
  "atk-s0402a3:35_1": "Chaṭṭhe varaṇāyaṁ viharatīti varaṇā nāma ekaṁ nagaraṁ,",
  "atk-s0402a3:35_2": "taṁ upanissāya viharati.",
  "atk-s0402a3:35_3": "Kāmarāgābhinivesavinibandhapaligedhapariyuṭṭhānajjhosānahetūti kāmarāgābhinivesahetu,",
  "atk-s0402a3:35_4": "kāmarāgavinibandhahetu,",
  "atk-s0402a3:35_5": "kāmarāgapaligedhahetu,",
  "atk-s0402a3:35_6": "kāmarāgapariyuṭṭhānahetu,",
  "atk-s0402a3:35_7": "kāmarāgaajjhosānahetūti attho.",
  "atk-s0402a3:35_8": "Idaṁ vuttaṁ hoti –",
  "atk-s0402a3:35_9": "yvāyaṁ pañca kāmaguṇe nissāya uppajjati kāmarāgo,",
  "atk-s0402a3:35_10": "tassābhinivesādihetu.",
  "atk-s0402a3:35_11": "Kāmarāgena abhiniviṭṭhattā vinibaddhattā tasmiṁyeva ca kāmarāge mahāpaṅke viya paligedhattā anupaviṭṭhattā",
  "atk-s0402a3:35_12": "teneva ca kāmarāgena pariyuṭṭhitattā gahitattā kāmarāgeneva ca ajjhositattā gilitvā pariniṭṭhapetvā gahitattāti.",
  "atk-s0402a3:35_13": "Diṭṭhirāgādipadesupi eseva nayo.",
  "atk-s0402a3:35_14": "Diṭṭhirāgoti panettha dvāsaṭṭhi diṭṭhiyo nissāya uppajjanakarāgo veditabbo.",
  "atk-s0402a3:35_15": "Puratthimesu janapadesūti therassa vasanaṭṭhānato sāvatthijanapado puratthimadisābhāge hoti,",
  "atk-s0402a3:35_16": "thero ca nisīdantopi tatomukhova nisinno,",
  "atk-s0402a3:35_17": "tasmā evamāha.",
  "atk-s0402a3:35_18": "Udānaṁ udānesīti udāhāraṁ udāhari.",
  "atk-s0402a3:35_19": "Yathā hi yaṁ telaṁ mānaṁ gahetuṁ na sakkoti,",
  "atk-s0402a3:35_20": "vissanditvā gacchati,",
  "atk-s0402a3:35_21": "taṁ avasesakoti vuccati.",
  "atk-s0402a3:35_22": "Yañca jalaṁ taḷākaṁ gahetuṁ na sakkoti,",
  "atk-s0402a3:35_23": "ajjhottharitvā gacchati,",
  "atk-s0402a3:35_24": "taṁ oghoti vuccati,",
  "atk-s0402a3:35_25": "evamevaṁ yaṁ pītivacanaṁ hadayaṁ gahetuṁ na sakkoti,",
  "atk-s0402a3:35_26": "adhikaṁ hutvā anto asaṇṭhahitvā bahi nikkhamati,",
  "atk-s0402a3:35_27": "taṁ udānanti vuccati,",
  "atk-s0402a3:35_28": "evarūpaṁ pītimayavacanaṁ nicchāresīti attho.",
  "atk-s0402a3:36_0": "39.",
  "atk-s0402a3:36_1": "Sattame gundāvaneti evaṁ nāmake vane.",
  "atk-s0402a3:36_2": "Upasaṅkamīti “mahākaccānatthero kira nāma attano pitumattampi ayyakamattampi disvā neva abhivādeti na",
  "atk-s0402a3:36_3": "paccuṭṭheti na āsanena nimantetī”ti sutvā “na sakkā ettakena niṭṭhaṁ gantuṁ,",
  "atk-s0402a3:36_4": "upasaṅkamitvā naṁ pariggaṇhissāmī”ti bhuttapātarāso yenāyasmā mahākaccāno tenupasaṅkami.",
  "atk-s0402a3:36_5": "Jiṇṇeti jarājiṇṇe.",
  "atk-s0402a3:36_6": "Vuddheti vayovuddhe.",
  "atk-s0402a3:36_7": "Mahallaketi jātimahallake.",
  "atk-s0402a3:36_8": "Addhagateti dīghakāladdhānaṁ atikkante.",
  "atk-s0402a3:36_9": "Vayoanuppatteti pacchimavayaṁ anuppatte. Tayidaṁ,",
  "atk-s0402a3:36_10": "bho kaccāna,",
  "atk-s0402a3:36_11": "tathevāti,",
  "atk-s0402a3:36_12": "bho kaccāna,",
  "atk-s0402a3:36_13": "yaṁ taṁ amhehi kevalaṁ sutameva,",
  "atk-s0402a3:36_14": "taṁ iminā diṭṭhena sameti.",
  "atk-s0402a3:36_15": "Tasmā taṁ tatheva,",
  "atk-s0402a3:36_16": "na aññathā.",
  "atk-s0402a3:36_17": "Na hi bhavaṁ kaccāno brāhmaṇeti idaṁ attānaṁ sandhāya vadati.",
  "atk-s0402a3:36_18": "Ayaṁ kirassa adhippāyo –",
  "atk-s0402a3:36_19": "amhe evaṁ mahallake disvā bhoto kaccānassa abhivādanamattampi paccuṭṭhānamattampi āsanena nimantanamattampi natthīti.",
  "atk-s0402a3:36_20": "Na sampannamevāti na yuttameva na anucchavikameva.",
  "atk-s0402a3:37_0": "Thero brāhmaṇassa vacanaṁ sutvā “ayaṁ brāhmaṇo neva vuddhe jānāti na dahare,",
  "atk-s0402a3:37_1": "ācikkhissāmissa vuddhe ca dahare cā”ti desanaṁ vaḍḍhento atthi brāhmaṇātiādimāha.",
  "atk-s0402a3:37_2": "Tattha jānatāti sabbaṁ neyyaṁ jānantena.",
  "atk-s0402a3:37_3": "Passatāti tadeva hatthe ṭhapitaṁ āmalakaṁ viya passantena.",
  "atk-s0402a3:37_4": "Vuddhabhūmīti yena kāraṇena vuddho nāma hoti,",
  "atk-s0402a3:37_5": "taṁ kāraṇaṁ.",
  "atk-s0402a3:37_6": "Daharabhūmīti yena kāraṇena daharo nāma hoti,",
  "atk-s0402a3:37_7": "taṁ kāraṇaṁ.",
  "atk-s0402a3:37_8": "Āsītikoti asītivassavayo.",
  "atk-s0402a3:37_9": "Nāvutikoti navutivassavayo.",
  "atk-s0402a3:37_10": "Kāme paribhuñjatīti vatthukāme kilesakāmeti duvidhepi kāme kamanavasena paribhuñjati.",
  "atk-s0402a3:37_11": "Kāmamajjhāvasatīti duvidhepi kāme ghare gharassāmiko viya vasati adhivasati.",
  "atk-s0402a3:37_12": "Kāmapariyesanāya ussukoti duvidhānampi kāmānaṁ pariyesanatthaṁ ussukkamāpanno.",
  "atk-s0402a3:37_13": "Bālo na therotveva saṅkhyaṁ gacchatīti so na thero bālo mandotveva gaṇanaṁ gacchati.",
  "atk-s0402a3:37_14": "Vuttaṁ hetaṁ –",
  "atk-s0402a3:38_0": "“Na tena thero so hoti, yenassa palitaṁ siro;",
  "atk-s0402a3:39_0": "Paripakko vayo tassa, moghajiṇṇoti vuccatī”ti. ;",
  "atk-s0402a3:40_0": "Daharoti taruṇo.",
  "atk-s0402a3:40_1": "Yuvāti yobbanena samannāgato.",
  "atk-s0402a3:40_2": "Susukāḷakesoti suṭṭhu kāḷakeso.",
  "atk-s0402a3:40_3": "Bhadrena yobbanena samannāgatoti yena yobbanena samannāgato yuvā,",
  "atk-s0402a3:40_4": "taṁ yobbanaṁ bhadraṁ laddhakanti dasseti.",
  "atk-s0402a3:40_5": "Paṭhamena vayasāti paṭhamavayo nāma tettiṁsa vassāni,",
  "atk-s0402a3:40_6": "tena samannāgatoti attho.",
  "atk-s0402a3:40_7": "Paṇḍito therotveva saṅkhyaṁ gacchatīti so evarūpo puggalo paṇḍitoti ca theroti ca gaṇanaṁ gacchati.",
  "atk-s0402a3:40_8": "Vuttampi cetaṁ –",
  "atk-s0402a3:41_0": "“Yamhi saccañca dhammo ca, ahiṁsā saṁyamo damo;",
  "atk-s0402a3:42_0": "Sa ve vantamalo dhīro, thero iti pavuccatī”ti. ;",
  "atk-s0402a3:43_0": "40.",
  "atk-s0402a3:43_1": "Aṭṭhame corā balavanto hontīti pakkhasampannā,",
  "atk-s0402a3:43_2": "parivārasampannā,",
  "atk-s0402a3:43_3": "dhanasampannā,",
  "atk-s0402a3:43_4": "nivāsaṭṭhānasampannā,",
  "atk-s0402a3:43_5": "vāhanasampannā ca honti.",
  "atk-s0402a3:43_6": "Rājāno tasmiṁ samaye dubbalā hontīti tasmiṁ samaye rājāno tāsaṁ sampattīnaṁ abhāvena dubbalā honti.",
  "atk-s0402a3:43_7": "Atiyātunti bahiddhā janapadacārikaṁ caritvā icchiticchitakkhaṇe antonagaraṁ pavisituṁ.",
  "atk-s0402a3:43_8": "Niyyātunti “corā janapadaṁ vilumpanti maddanti,",
  "atk-s0402a3:43_9": "te nisedhessāmā”ti paṭhamayāme vā majjhimayāme vā pacchimayāme vā nikkhamituṁ phāsukaṁ na hoti.",
  "atk-s0402a3:43_10": "Tato uṭṭhāya corā manusse pothetvā acchinditvā gacchanti.",
  "atk-s0402a3:43_11": "Paccantime vā janapade anusaññātunti gāmaṁ vāsakaraṇatthāya setuṁ attharaṇatthāya pokkharaṇiṁ khaṇāpanatthāya",
  "atk-s0402a3:43_12": "sālādīnaṁ karaṇatthāya paccantime janapade anusaññātumpi na sukhaṁ hoti.",
  "atk-s0402a3:43_13": "Brāhmaṇagahapatikānanti antonagaravāsīnaṁ brāhmaṇagahapatikānaṁ.",
  "atk-s0402a3:43_14": "Bāhirāni vā kammantānīti bahigāme ārāme khettakammantāni.",
  "atk-s0402a3:43_15": "Pāpabhikkhū balavanto hontīti pakkhuttarā yasuttarā puññavanto bahukehi upaṭṭhākehi ca upaṭṭhākīhi ca samannāgatā rājarājamahāmattasannissitā.",
  "atk-s0402a3:43_16": "Pesalā bhikkhū tasmiṁ samaye dubbalā hontīti tasmiṁ samaye piyasīlā bhikkhū tāsaṁ sampattīnaṁ abhāvena dubbalā honti.",
  "atk-s0402a3:43_17": "Tuṇhībhūtā tuṇhībhūtāva saṅghamajjhe saṅkasāyantīti nissaddā hutvā saṅghamajjhe nisinnā kiñci ekavacanampi",
  "atk-s0402a3:43_18": "mukhaṁ ukkhipitvā kathetuṁ asakkontā pajjhāyantā viya nisīdanti.",
  "atk-s0402a3:43_19": "Tayidanti tadetaṁ kāraṇaṁ.",
  "atk-s0402a3:43_20": "Sukkapakkho vuttavipallāsena veditabbo.",
  "atk-s0402a3:44_0": "41.",
  "atk-s0402a3:44_1": "Navame micchāpaṭipattādhikaraṇahetūti micchāpaṭipattiyā kāraṇahetu paṭipajjanahetūti attho.",
  "atk-s0402a3:44_2": "Ñāyaṁ dhammaṁ kusalanti sahavipassanakaṁ maggaṁ.",
  "atk-s0402a3:44_3": "Evarūpo hi sahavipassanakaṁ maggaṁ ārādhetuṁ sampādetuṁ pūretuṁ na sakkoti.",
  "atk-s0402a3:44_4": "Sukkapakkho vuttavipallāsena veditabbo.",
  "atk-s0402a3:44_5": "Imasmiṁ sutte saha vipassanāya maggo kathito.",
  "atk-s0402a3:45_0": "42.",
  "atk-s0402a3:45_1": "Dasame duggahitehīti uppaṭipāṭiyā gahitehi.",
  "atk-s0402a3:45_2": "Byañjanappatirūpakehīti byañjanaso patirūpakehi akkharacitratāya laddhakehi.",
  "atk-s0402a3:45_3": "Atthañca dhammañca paṭibāhantīti suggahitasuttantānaṁ atthañca pāḷiñca paṭibāhanti,",
  "atk-s0402a3:45_4": "attano duggahitasuttantānaṁyeva atthañca pāḷiñca uttaritaraṁ katvā dassenti.",
  "atk-s0402a3:45_5": "Sukkapakkho vuttavipallāsena veditabbo.",
  "atk-s0402a3:45_6": "Imasmiṁ sutte sāsanassa vuddhi ca parihāni ca kathitāti.",
  "atk-s0402a3:46_0": "Samacittavaggo catuttho."
}