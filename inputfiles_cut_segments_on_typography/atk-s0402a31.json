{
  "atk-s0402a31:0_0": "(13) 3. Kusināravaggo",
  "atk-s0402a31:1_0": "1. Kusinārasuttavaṇṇanā",
  "atk-s0402a31:2_0": "124.",
  "atk-s0402a31:2_1": "Tatiyassa paṭhame kusinārāyanti evaṁnāmake nagare.",
  "atk-s0402a31:2_2": "Baliharaṇe vanasaṇḍeti evaṁnāmake vanasaṇḍe.",
  "atk-s0402a31:2_3": "Tattha kira bhūtabalikaraṇatthaṁ baliṁ haranti,",
  "atk-s0402a31:2_4": "tasmā baliharaṇanti vuccati.",
  "atk-s0402a31:2_5": "Ākaṅkhamānoti icchamāno.",
  "atk-s0402a31:2_6": "Sahatthāti sahatthena.",
  "atk-s0402a31:2_7": "Sampavāretīti alaṁ alanti vācāya ceva hatthavikārena ca paṭikkhipāpeti.",
  "atk-s0402a31:2_8": "Sādhu vata māyanti sādhu vata maṁ ayaṁ.",
  "atk-s0402a31:2_9": "Gathitoti taṇhāgedhena gathito.",
  "atk-s0402a31:2_10": "Mucchitoti taṇhāmucchanāyayeva mucchito.",
  "atk-s0402a31:2_11": "Ajjhopannoti taṇhāya gilitvā pariniṭṭhapetvā pavatto.",
  "atk-s0402a31:2_12": "Anissaraṇapaññoti chandarāgaṁ pahāya saṁkaḍḍhitvā paribhuñjanto nissaraṇapañño nāma hoti,",
  "atk-s0402a31:2_13": "ayaṁ na tādiso,",
  "atk-s0402a31:2_14": "sacchandarāgo paribhuñjatīti anissaraṇapañño.",
  "atk-s0402a31:2_15": "Sukkapakkho vuttavipariyāyena veditabbo.",
  "atk-s0402a31:2_16": "Nekkhammavitakkādayo panettha missakā kathitāti veditabbā.",
  "atk-s0402a31:3_0": "2. Bhaṇḍanasuttavaṇṇanā",
  "atk-s0402a31:4_0": "125.",
  "atk-s0402a31:4_1": "Dutiye pajahiṁsūti pajahanti.",
  "atk-s0402a31:4_2": "Bahulamakaṁsūti punappunaṁ karonti.",
  "atk-s0402a31:4_3": "Idhāpi tayo vitakkā missakāva kathitā.",
  "atk-s0402a31:5_0": "3. Gotamakacetiyasuttavaṇṇanā",
  "atk-s0402a31:6_0": "126.",
  "atk-s0402a31:6_1": "Tatiye gotamake cetiyeti gotamakayakkhassa bhavane.",
  "atk-s0402a31:6_2": "Tathāgato hi paṭhamabodhiyaṁ vīsati vassāni kadāci cāpāle cetiye,",
  "atk-s0402a31:6_3": "kadāci sārandade,",
  "atk-s0402a31:6_4": "kadāci bahuputte,",
  "atk-s0402a31:6_5": "kadāci gotamaketi evaṁ yebhuyyena devakulesuyeva vihāsi.",
  "atk-s0402a31:6_6": "Imasmiṁ pana kāle vesāliṁ upanissāya gotamakassa yakkhassa bhavanaṭṭhāne vihāsi.",
  "atk-s0402a31:6_7": "Tena vuttaṁ –",
  "atk-s0402a31:6_8": "“gotamake cetiye”ti.",
  "atk-s0402a31:6_9": "Etadavocāti etaṁ “abhiññāyāha”ntiādikaṁ suttaṁ avoca.",
  "atk-s0402a31:7_0": "Idañca bhagavatā suttaṁ atthuppattiyaṁ vuttanti veditabbaṁ.",
  "atk-s0402a31:7_1": "Kataraatthuppattiyanti?",
  "atk-s0402a31:7_2": "Mūlapariyāyaatthuppattiyaṁ.",
  "atk-s0402a31:7_3": "Sambahulā kira brāhmaṇapabbajitā attanā uggahitabuddhavacanaṁ nissāya jānanamadaṁ uppādetvā dhammassavanaggaṁ na gacchanti –",
  "atk-s0402a31:7_4": "“sammāsambuddho kathento amhehi ñātameva kathessati,",
  "atk-s0402a31:7_5": "no aññāta”nti.",
  "atk-s0402a31:7_6": "Bhikkhū tathāgatassa ārocesuṁ.",
  "atk-s0402a31:7_7": "Satthā te bhikkhū pakkosāpetvā mukhapaṭiññaṁ gahetvā mūlapariyāyaṁ desesi.",
  "atk-s0402a31:7_8": "Te bhikkhū desanāya neva āgataṭṭhānaṁ,",
  "atk-s0402a31:7_9": "na gataṭṭhānaṁ addasaṁsu.",
  "atk-s0402a31:7_10": "Apassantā “sammāsambuddho ‘mayhaṁ kathā niyyātī’ti mukhasampattameva kathetī”ti cintayiṁsu.",
  "atk-s0402a31:7_11": "Satthā tesaṁ manaṁ jānitvā imaṁ suttantaṁ ārabhi.",
  "atk-s0402a31:8_0": "Tattha abhiññāyāti “ime pañcakkhandhā,",
  "atk-s0402a31:8_1": "dvādasāyatanāni,",
  "atk-s0402a31:8_2": "aṭṭhārasa dhātuyo,",
  "atk-s0402a31:8_3": "bāvīsatindriyāni,",
  "atk-s0402a31:8_4": "cattāri saccāni,",
  "atk-s0402a31:8_5": "nava hetū,",
  "atk-s0402a31:8_6": "satta phassā,",
  "atk-s0402a31:8_7": "satta vedanā,",
  "atk-s0402a31:8_8": "satta cetanā,",
  "atk-s0402a31:8_9": "satta saññā,",
  "atk-s0402a31:8_10": "satta cittānī”ti jānitvā paṭivijjhitvā paccakkhaṁ katvā, tathā –",
  "atk-s0402a31:8_11": "“ime cattāro satipaṭṭhānā”tiādinā nayena te te dhamme jānitvā paṭivijjhitvā paccakkhameva katvāti attho.",
  "atk-s0402a31:8_12": "Sanidānanti sappaccayameva katvā kathemi,",
  "atk-s0402a31:8_13": "no appaccayaṁ.",
  "atk-s0402a31:8_14": "Sappāṭihāriyanti paccanīkapaṭiharaṇena sappāṭihāriyameva katvā kathemi,",
  "atk-s0402a31:8_15": "no appāṭihāriyaṁ.",
  "atk-s0402a31:8_16": "Alañca pana voti yuttañca pana tumhākaṁ.",
  "atk-s0402a31:8_17": "Tuṭṭhiyāti “sammāsambuddho bhagavā,",
  "atk-s0402a31:8_18": "svākkhāto dhammo,",
  "atk-s0402a31:8_19": "suppaṭipanno saṅgho”ti tīṇi ratanāni guṇato anussarantānaṁ tumhākaṁ yuttameva tuṭṭhiṁ kātunti attho.",
  "atk-s0402a31:8_20": "Sesapadadvayepi eseva nayo.",
  "atk-s0402a31:9_0": "Akampitthāti chahi ākārehi akampittha.",
  "atk-s0402a31:9_1": "Evarūpo hi pathavikampo bodhimaṇḍepi ahosi.",
  "atk-s0402a31:9_2": "Bodhisatte kira dakkhiṇadisābhāgena bodhimaṇḍaṁ abhiruḷhe dakkhiṇadisābhāgo heṭṭhā avīciṁ pāpuṇanto viya ahosi,",
  "atk-s0402a31:9_3": "uttarabhāgo uggantvā bhavaggaṁ abhihananto viya.",
  "atk-s0402a31:9_4": "Pacchimadisaṁ gate pacchimabhāgo heṭṭhā avīciṁ pāpuṇanto viya ahosi,",
  "atk-s0402a31:9_5": "pācīnabhāgo uggantvā bhavaggaṁ abhihananto viya.",
  "atk-s0402a31:9_6": "Uttaradisaṁ gate uttaradisābhāgo heṭṭhā avīciṁ pāpuṇanto viya,",
  "atk-s0402a31:9_7": "dakkhiṇadisābhāgo uggantvā bhavaggaṁ abhihananto viya.",
  "atk-s0402a31:9_8": "Pācīnadisaṁ gate pācīnadisābhāgo heṭṭhā avīciṁ pāpuṇanto viya,",
  "atk-s0402a31:9_9": "pacchimabhāgo uggantvā bhavaggaṁ abhihananto viya.",
  "atk-s0402a31:9_10": "Bodhirukkhopi sakiṁ heṭṭhā avīciṁ pāpuṇanto viya,",
  "atk-s0402a31:9_11": "sakiṁ uggantvā bhavaggaṁ abhihananto viya.",
  "atk-s0402a31:9_12": "Tasmimpi divase evaṁ chahi ākārehi cakkavāḷasahassī mahāpathavī akampittha.",
  "atk-s0402a31:10_0": "4. Bharaṇḍukālāmasuttavaṇṇanā",
  "atk-s0402a31:11_0": "127.",
  "atk-s0402a31:11_1": "Catutthe kevalakappanti sakalakappaṁ.",
  "atk-s0402a31:11_2": "Anvāhiṇḍantoti vicaranto.",
  "atk-s0402a31:11_3": "Nāddasāti kiṁ kāraṇā na addasa?",
  "atk-s0402a31:11_4": "Ayaṁ kira bharaṇḍu kālāmo sakyānaṁ aggapiṇḍaṁ khādanto vicarati.",
  "atk-s0402a31:11_5": "Tassa vasanaṭṭhānaṁ sampattakāle ekā dhammadesanā samuṭṭhahissatīti ñatvā bhagavā evaṁ adhiṭṭhāsi,",
  "atk-s0402a31:11_6": "yathā añño āvasatho na paññāyittha.",
  "atk-s0402a31:11_7": "Tasmā na addasa.",
  "atk-s0402a31:11_8": "Purāṇasabrahmacārīti porāṇako sabrahmacārī.",
  "atk-s0402a31:11_9": "So kira āḷārakālāmakāle tasmiṁyeva assame ahosi,",
  "atk-s0402a31:11_10": "taṁ sandhāyevamāha.",
  "atk-s0402a31:11_11": "Santharaṁ paññāpehīti santharitabbaṁ santharāhīti attho.",
  "atk-s0402a31:11_12": "Santharaṁ paññāpetvāti kappiyamañcake paccattharaṇaṁ paññāpetvā.",
  "atk-s0402a31:11_13": "Kāmānaṁ pariññaṁ paññāpetīti ettha pariññā nāma samatikkamo,",
  "atk-s0402a31:11_14": "tasmā kāmānaṁ samatikkamaṁ paṭhamajjhānaṁ paññāpeti.",
  "atk-s0402a31:11_15": "Na rūpānaṁ pariññanti rūpānaṁ samatikkamabhūtaṁ arūpāvacarasamāpattiṁ na paññāpeti.",
  "atk-s0402a31:11_16": "Na vedanānaṁ pariññanti vedanānaṁ samatikkamaṁ nibbānaṁ na paññāpeti.",
  "atk-s0402a31:11_17": "Niṭṭhāti gati nipphatti.",
  "atk-s0402a31:11_18": "Udāhu puthūti udāhu nānā.",
  "atk-s0402a31:12_0": "5. Hatthakasuttavaṇṇanā",
  "atk-s0402a31:13_0": "128.",
  "atk-s0402a31:13_1": "Pañcame abhikkantāya rattiyāti ettha abhikkantasaddo khayasundarābhirūpaabbhanumodanādīsu dissati.",
  "atk-s0402a31:13_2": "Tattha “abhikkantā, bhante, ratti,",
  "atk-s0402a31:13_3": "nikkhanto paṭhamo yāmo,",
  "atk-s0402a31:13_4": "ciranisinno bhikkhusaṅgho, uddisatu, bhante,",
  "atk-s0402a31:13_5": "bhagavā bhikkhūnaṁ pātimokkha”nti evamādīsu khaye dissati.",
  "atk-s0402a31:13_6": "“Ayaṁ imesaṁ catunnaṁ puggalānaṁ abhikkantataro ca paṇītataro cā”ti evamādīsu sundare.",
  "atk-s0402a31:14_0": "“Ko me vandati pādāni, iddhiyā yasasā jalaṁ;",
  "atk-s0402a31:15_0": "Abhikkantena vaṇṇena, sabbā obhāsayaṁ disā”ti. –",
  "atk-s0402a31:16_0": "Evamādīsu abhirūpe.",
  "atk-s0402a31:16_1": "“Abhikkantaṁ,",
  "atk-s0402a31:16_2": "bho gotamā”ti evamādīsu abbhanumodane.",
  "atk-s0402a31:16_3": "Idha pana sundare.",
  "atk-s0402a31:16_4": "Tena abhikkantāya rattiyāti iṭṭhāya kantāya manāpāya rattiyāti vuttaṁ hoti.",
  "atk-s0402a31:16_5": "Abhikkantavaṇṇāti idha abhikkantasaddo abhirūpe,",
  "atk-s0402a31:16_6": "vaṇṇasaddo pana chavithutikulavaggakāraṇasaṇṭhānapamāṇarūpāyatanādīsu dissati.",
  "atk-s0402a31:16_7": "Tattha “suvaṇṇavaṇṇosi bhagavā”ti evamādīsu chaviyaṁ.",
  "atk-s0402a31:16_8": "“Kadā saññūḷhā pana te gahapati samaṇassa gotamassa vaṇṇā”ti evamādīsu thutiyaṁ.",
  "atk-s0402a31:16_9": "“Cattārome,",
  "atk-s0402a31:16_10": "bho gotama,",
  "atk-s0402a31:16_11": "vaṇṇā”ti evamādīsu kulavagge.",
  "atk-s0402a31:16_12": "“Atha kena nu vaṇṇena,",
  "atk-s0402a31:16_13": "gandhatthenoti vuccatī”ti evamādīsu kāraṇe.",
  "atk-s0402a31:16_14": "“Mahantaṁ hatthirājavaṇṇaṁ abhinimminitvā”ti evamādīsu saṇṭhāne.",
  "atk-s0402a31:16_15": "“Tayo pattassa vaṇṇā”ti evamādīsu pamāṇe.",
  "atk-s0402a31:16_16": "“Vaṇṇo gandho raso ojā”ti evamādīsu rūpāyatane.",
  "atk-s0402a31:16_17": "So idha chaviyā daṭṭhabbo.",
  "atk-s0402a31:16_18": "Tena abhikkantavaṇṇāti abhirūpacchavi,",
  "atk-s0402a31:16_19": "iṭṭhavaṇṇā manāpavaṇṇāti vuttaṁ hoti.",
  "atk-s0402a31:17_0": "Kevalakappanti ettha kevalasaddo anavasesayebhuyyābyāmissānatirekadaḷhatthavisaṁyogādianekattho.",
  "atk-s0402a31:17_1": "Tathā hissa “kevalaparipuṇṇaṁ parisuddhaṁ brahmacariya”nti evamādīsu anavasesatā attho.",
  "atk-s0402a31:17_2": "“Kevalakappā ca aṅgamagadhā pahūtaṁ khādanīyaṁ bhojanīyaṁ ādāya upasaṅkamissantī”ti evamādīsu yebhuyyatā.",
  "atk-s0402a31:17_3": "“Kevalassa dukkhakkhandhassa samudayo hotī”ti evamādīsu abyāmissatā.",
  "atk-s0402a31:17_4": "“Kevalaṁ saddhāmattakaṁ nūna ayamāyasmā”ti evamādīsu anatirekatā.",
  "atk-s0402a31:17_5": "“Āyasmato, bhante,",
  "atk-s0402a31:17_6": "anuruddhassa bāhiyo nāma saddhivihāriko kevalakappaṁ saṅghabhedāya ṭhito”ti evamādīsu daḷhatthatā.",
  "atk-s0402a31:17_7": "“Kevalī vusitavā uttamapurisoti vuccatī”ti evamādīsu visaṁyogo.",
  "atk-s0402a31:17_8": "Idha pana anavasesatā atthoti adhippetā.",
  "atk-s0402a31:18_0": "Kappasaddo panāyaṁ abhisaddahanavohārakālapaññattichedanavikappalesasamantabhāvādianekattho.",
  "atk-s0402a31:18_1": "Tathā hissa “okappaniyametaṁ bhoto gotamassa,",
  "atk-s0402a31:18_2": "yathā taṁ arahato sammāsambuddhassā”ti evamādīsu abhisaddahanamattho.",
  "atk-s0402a31:18_3": "“Anujānāmi,",
  "atk-s0402a31:18_4": "bhikkhave,",
  "atk-s0402a31:18_5": "pañcahi samaṇakappehi phalaṁ paribhuñjitu”nti evamādīsu vohāro.",
  "atk-s0402a31:18_6": "“Yena sudaṁ niccakappaṁ viharāmī”ti evamādīsu kālo.",
  "atk-s0402a31:18_7": "“Iccāyasmā kappo”ti evamādīsu paññatti.",
  "atk-s0402a31:18_8": "“Alaṅkato kappitakesamassū”ti evamādīsu chedanaṁ.",
  "atk-s0402a31:18_9": "“Kappati dvaṅgulakappo”ti evamādīsu vikappo.",
  "atk-s0402a31:18_10": "“Atthi kappo nipajjitu”nti evamādīsu leso.",
  "atk-s0402a31:18_11": "“Kevalakappaṁ veḷuvanaṁ obhāsetvā”ti evamādīsu samantabhāvo.",
  "atk-s0402a31:18_12": "Idha panassa samantabhāvo attho adhippeto.",
  "atk-s0402a31:18_13": "Tasmā kevalakappaṁ jetavananti ettha anavasesaṁ samantato jetavananti attho.",
  "atk-s0402a31:19_0": "Obhāsetvāti ābhāya pharitvā.",
  "atk-s0402a31:19_1": "Vālukāyāti saṇhāya vālukāya.",
  "atk-s0402a31:19_2": "Na saṇṭhātīti na patiṭṭhāti.",
  "atk-s0402a31:19_3": "Oḷārikanti brahmadevatāya hi pathaviyaṁ patiṭṭhānakāle attabhāvo oḷāriko māpetuṁ vaṭṭati pathavī vā,",
  "atk-s0402a31:19_4": "tasmā evamāha.",
  "atk-s0402a31:19_5": "Dhammāti iminā pubbe uggahitabuddhavacanaṁ dasseti.",
  "atk-s0402a31:19_6": "Nappavattino ahesunti sajjhāyamūḷhakā vācā parihīnāyeva ahesuṁ.",
  "atk-s0402a31:19_7": "Appaṭivānoti anivatto anukkaṇṭhito.",
  "atk-s0402a31:20_0": "Dassanassāti cakkhuviññāṇena dassanassa.",
  "atk-s0402a31:20_1": "Upaṭṭhānassāti catūhi paccayehi upaṭṭhānassa.",
  "atk-s0402a31:20_2": "Adhisīlanti dasavidhaṁ sīlaṁ.",
  "atk-s0402a31:20_3": "Tañhi pañcasīlaṁ upādāya adhisīlanti vuccati.",
  "atk-s0402a31:20_4": "Avihaṁ gatoti avihabrahmaloke nibbattosmīti dasseti.",
  "atk-s0402a31:21_0": "6. Kaṭuviyasuttavaṇṇanā",
  "atk-s0402a31:22_0": "129.",
  "atk-s0402a31:22_1": "Chaṭṭhe goyogapilakkhasminti gāvīnaṁ vikkayaṭṭhāne uṭṭhitapilakkhassa santike.",
  "atk-s0402a31:22_2": "Rittassādanti jhānasukhābhāvena rittassādaṁ.",
  "atk-s0402a31:22_3": "Bāhirassādanti kāmaguṇasukhavasena bāhirassādaṁ.",
  "atk-s0402a31:22_4": "Kaṭuviyanti ucchiṭṭhaṁ.",
  "atk-s0402a31:22_5": "Āmagandhenāti kodhasaṅkhātena vissagandhena.",
  "atk-s0402a31:22_6": "Avassutanti tintaṁ.",
  "atk-s0402a31:22_7": "Makkhikāti kilesamakkhikā.",
  "atk-s0402a31:22_8": "Nānupatissantīti uṭṭhāya na anubandhissanti.",
  "atk-s0402a31:22_9": "Nānvāssavissantīti anubandhitvā na khādissanti.",
  "atk-s0402a31:22_10": "Saṁvegamāpādīti sotāpanno jāto.",
  "atk-s0402a31:23_0": "Kaṭuviyakatoti ucchiṭṭhakato.",
  "atk-s0402a31:23_1": "Ārakā hotīti dūre hoti.",
  "atk-s0402a31:23_2": "Vighātasseva bhāgavāti dukkhasseva bhāgī.",
  "atk-s0402a31:23_3": "Caretīti carati gacchati.",
  "atk-s0402a31:23_4": "Dummedhoti duppañño.",
  "atk-s0402a31:23_5": "Imasmiṁ sutte vaṭṭameva kathitaṁ,",
  "atk-s0402a31:23_6": "gāthāsu vaṭṭavivaṭṭaṁ kathitanti.",
  "atk-s0402a31:23_7": "Sattame vaṭṭameva bhāsitaṁ.",
  "atk-s0402a31:24_0": "8. Dutiyaanuruddhasuttavaṇṇanā",
  "atk-s0402a31:25_0": "131.",
  "atk-s0402a31:25_1": "Aṭṭhame idaṁ te mānasminti ayaṁ te navavidhena vaḍḍhitamānoti attho.",
  "atk-s0402a31:25_2": "Idaṁ te uddhaccasminti idaṁ tava uddhaccaṁ cittassa uddhatabhāvo.",
  "atk-s0402a31:25_3": "Idaṁte kukkuccasminti idaṁ tava kukkuccaṁ.",
  "atk-s0402a31:26_0": "9. Paṭicchannasuttavaṇṇanā",
  "atk-s0402a31:27_0": "132.",
  "atk-s0402a31:27_1": "Navame āvahantīti niyyanti.",
  "atk-s0402a31:27_2": "Paṭicchanno āvahatīti paṭicchannova hutvā niyyāti.",
  "atk-s0402a31:27_3": "Vivaṭo virocatīti ettha ekato ubhato attato sabbatthakatoti catubbidhā vivaṭatā veditabbā.",
  "atk-s0402a31:27_4": "Tattha ekato vivaṭaṁ nāma asādhāraṇasikkhāpadaṁ.",
  "atk-s0402a31:27_5": "Ubhato vivaṭaṁ nāma sādhāraṇasikkhāpadaṁ.",
  "atk-s0402a31:27_6": "Attato vivaṭaṁ nāma paṭiladdhadhammaguṇo.",
  "atk-s0402a31:27_7": "Sabbatthakavivaṭaṁ nāma tepiṭakaṁ buddhavacanaṁ.",
  "atk-s0402a31:28_0": "10. Lekhasuttavaṇṇanā",
  "atk-s0402a31:29_0": "133.",
  "atk-s0402a31:29_1": "Dasame abhiṇhanti abhikkhaṇaṁ nirantaraṁ.",
  "atk-s0402a31:29_2": "Āgāḷhenāti gāḷhena kakkhaḷena.",
  "atk-s0402a31:29_3": "Pharusenāti pharusavacanena.",
  "atk-s0402a31:29_4": "Gāḷhaṁ katvā pharusaṁ katvā vuccamānopīti attho.",
  "atk-s0402a31:29_5": "Amanāpenāti manaṁ anallīyantena avaḍḍhantena.",
  "atk-s0402a31:29_6": "Sandhiyatimevāti ghaṭiyatiyeva.",
  "atk-s0402a31:29_7": "Saṁsandatimevāti nirantarova hoti.",
  "atk-s0402a31:29_8": "Sammodatimevāti ekībhāvameva gacchati.",
  "atk-s0402a31:29_9": "Sesaṁ sabbattha uttānamevāti.",
  "atk-s0402a31:30_0": "Kusināravaggo tatiyo."
}