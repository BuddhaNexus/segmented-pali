{
  "atk-s0402a36:0_0": "1. Bhaṇḍagāmavaggo",
  "atk-s0402a36:1_0": "1. Anubuddhasuttavaṇṇanā",
  "atk-s0402a36:2_0": "1.",
  "atk-s0402a36:2_1": "Catukkanipātassa paṭhame ananubodhāti abujjhanena ajānanena.",
  "atk-s0402a36:2_2": "Appaṭivedhāti appaṭivijjhanena apaccakkhakiriyāya.",
  "atk-s0402a36:2_3": "Dīghamaddhānanti cirakālaṁ.",
  "atk-s0402a36:2_4": "Sandhāvitanti bhavato bhavaṁ gamanavasena sandhāvitaṁ.",
  "atk-s0402a36:2_5": "Saṁsaritanti punappunaṁ gamanāgamanavasena saṁsaritaṁ.",
  "atk-s0402a36:2_6": "Mamañceva tumhākañcāti mayā ca tumhehi ca.",
  "atk-s0402a36:2_7": "Atha vā sandhāvitaṁ saṁsaritanti sandhāvanaṁ saṁsaraṇaṁ mamañceva tumhākañca ahosīti evamettha attho veditabbo.",
  "atk-s0402a36:2_8": "Ariyassāti niddosassa.",
  "atk-s0402a36:2_9": "Sīlaṁ samādhi paññāti ime pana tayo dhammā maggaphalasampayuttāva veditabbā,",
  "atk-s0402a36:2_10": "vimuttināmena phalameva niddiṭṭhaṁ.",
  "atk-s0402a36:2_11": "Bhavataṇhāti bhavesu taṇhā.",
  "atk-s0402a36:2_12": "Bhavanettīti bhavarajju.",
  "atk-s0402a36:2_13": "Taṇhāya eva etaṁ nāmaṁ.",
  "atk-s0402a36:2_14": "Tāya hi sattā goṇā viya gīvāya bandhitvā taṁ taṁ bhavaṁ nīyanti,",
  "atk-s0402a36:2_15": "tasmā bhavanettīti vuccati.",
  "atk-s0402a36:3_0": "Anuttarāti lokuttarā.",
  "atk-s0402a36:3_1": "Dukkhassantakaroti vaṭṭadukkhassa antakaro.",
  "atk-s0402a36:3_2": "Cakkhumāti pañcahi cakkhūhi cakkhumā.",
  "atk-s0402a36:3_3": "Parinibbutoti kilesaparinibbānena parinibbuto.",
  "atk-s0402a36:3_4": "Idamassa bodhimaṇḍe paṭhamaparinibbānaṁ,",
  "atk-s0402a36:3_5": "pacchā pana yamakasālānamantare anupādisesāya nibbānadhātuyā parinibbutoti yathānusandhinā desanaṁ niṭṭhāpesi.",
  "atk-s0402a36:4_0": "2. Papatitasuttavaṇṇanā",
  "atk-s0402a36:5_0": "2.",
  "atk-s0402a36:5_1": "Dutiye papatitoti patito cuto.",
  "atk-s0402a36:5_2": "Appapatitoti apatito patiṭṭhito.",
  "atk-s0402a36:5_3": "Tattha lokiyamahājano patitoyeva nāma,",
  "atk-s0402a36:5_4": "sotāpannādayo kilesuppattikkhaṇe patitā nāma,",
  "atk-s0402a36:5_5": "khīṇāsavo ekantapatiṭṭhito nāma.",
  "atk-s0402a36:6_0": "Cutāpatantīti ye cutā,",
  "atk-s0402a36:6_1": "te patanti nāma.",
  "atk-s0402a36:6_2": "Patitāti ye patitā,",
  "atk-s0402a36:6_3": "te cutā nāma.",
  "atk-s0402a36:6_4": "Cutattā patitā,",
  "atk-s0402a36:6_5": "patitattā cutāti attho.",
  "atk-s0402a36:6_6": "Giddhāti rāgarattā.",
  "atk-s0402a36:6_7": "Punarāgatāti puna jātiṁ puna jaraṁ puna byādhiṁ puna maraṇaṁ āgatā nāma honti.",
  "atk-s0402a36:6_8": "Kataṁ kiccanti catūhi maggehi kattabbakiccaṁ kataṁ.",
  "atk-s0402a36:6_9": "Rataṁ rammanti ramitabbayuttake guṇajāte ramitaṁ.",
  "atk-s0402a36:6_10": "Sukhenānvāgataṁ sukhanti sukhena sukhaṁ anuāgataṁ sampattaṁ.",
  "atk-s0402a36:6_11": "Mānusakasukhena dibbasukhaṁ,",
  "atk-s0402a36:6_12": "jhānasukhena vipassanāsukhaṁ,",
  "atk-s0402a36:6_13": "vipassanāsukhena maggasukhaṁ,",
  "atk-s0402a36:6_14": "maggasukhena phalasukhaṁ,",
  "atk-s0402a36:6_15": "phalasukhena nibbānasukhaṁ sampattaṁ adhigatanti attho.",
  "atk-s0402a36:7_0": "3. Paṭhamakhatasuttavaṇṇanā",
  "atk-s0402a36:8_0": "3.",
  "atk-s0402a36:8_1": "Tatiyaṁ dukanipātavaṇṇanāyaṁ vuttameva.",
  "atk-s0402a36:8_2": "Gāthāsu pana nindiyanti ninditabbayuttakaṁ.",
  "atk-s0402a36:8_3": "Nindatīti garahati.",
  "atk-s0402a36:8_4": "Pasaṁsiyoti pasaṁsitabbayutto.",
  "atk-s0402a36:8_5": "Vicināti mukhena so kalinti yo evaṁ pavatto,",
  "atk-s0402a36:8_6": "tena mukhena kaliṁ vicināti nāma.",
  "atk-s0402a36:8_7": "Kalinā tena sukhaṁ na vindatīti tena ca kalinā sukhaṁ na paṭilabhati.",
  "atk-s0402a36:8_8": "Sabbassāpi sahāpi attanāti sabbenapi sakena dhanena ceva attanā ca saddhiṁ yo parājayo,",
  "atk-s0402a36:8_9": "so appamattakova kalīti attho.",
  "atk-s0402a36:8_10": "Yo sugatesūti yo pana sammaggatesu puggalesu cittaṁ padusseyya,",
  "atk-s0402a36:8_11": "ayaṁ cittapadosova tato kalito mahantataro kali.",
  "atk-s0402a36:8_12": "Idāni tassa mahantatarabhāvaṁ dassento sataṁ sahassānantiādimāha.",
  "atk-s0402a36:8_13": "Tattha sataṁ sahassānanti nirabbudagaṇanāya satasahassaṁ.",
  "atk-s0402a36:8_14": "Chattiṁsatīti aparāni ca chattiṁsati nirabbudāni.",
  "atk-s0402a36:8_15": "Pañca cāti abbudagaṇanāya ca pañca abbudāni.",
  "atk-s0402a36:8_16": "Yamariyagarahīti yaṁ ariye garahanto nirayaṁ upapajjati,",
  "atk-s0402a36:8_17": "tattha ettakaṁ āyuppamāṇanti.",
  "atk-s0402a36:9_0": "4. Dutiyakhatasuttavaṇṇanā",
  "atk-s0402a36:10_0": "4.",
  "atk-s0402a36:10_1": "Catutthe mātari pitari cātiādīsu mittavindako mātari micchāpaṭipanno nāma,",
  "atk-s0402a36:10_2": "ajātasattu pitari micchāpaṭipanno nāma,",
  "atk-s0402a36:10_3": "devadatto tathāgate micchāpaṭipanno nāma,",
  "atk-s0402a36:10_4": "kokāliko tathāgatasāvake micchāpaṭipanno nāma.",
  "atk-s0402a36:10_5": "Bahuñcāti bahukameva.",
  "atk-s0402a36:10_6": "Pasavatīti paṭilabhati.",
  "atk-s0402a36:10_7": "Tāyāti tāya micchāpaṭipattisaṅkhātāya adhammacariyāya.",
  "atk-s0402a36:10_8": "Peccāti ito gantvā.",
  "atk-s0402a36:10_9": "Apāyaṁ gacchatīti nirayādīsu aññatarasmiṁ nibbattati.",
  "atk-s0402a36:10_10": "Sukkapakkhepi eseva nayo.",
  "atk-s0402a36:11_0": "5. Anusotasuttavaṇṇanā",
  "atk-s0402a36:12_0": "5.",
  "atk-s0402a36:12_1": "Pañcame anusotaṁ gacchatīti anusotagāmī.",
  "atk-s0402a36:12_2": "Kilesasotassa paccanīkapaṭipattiyā paṭisotaṁ gacchatīti paṭisotagāmī.",
  "atk-s0402a36:12_3": "Ṭhitattoti ṭhitasabhāvo.",
  "atk-s0402a36:12_4": "Tiṇṇoti oghaṁ taritvā ṭhito.",
  "atk-s0402a36:12_5": "Pāraṅgatoti paratīraṁ gato.",
  "atk-s0402a36:12_6": "Thale tiṭṭhatīti nibbānathale tiṭṭhati.",
  "atk-s0402a36:12_7": "Brāhmaṇoti seṭṭho niddoso.",
  "atk-s0402a36:12_8": "Idhāti imasmiṁ loke.",
  "atk-s0402a36:12_9": "Kāme ca paṭisevatīti kilesakāmehi vatthukāme paṭisevati.",
  "atk-s0402a36:12_10": "Pāpañca kammaṁ karotīti pāpañca pāṇātipātādikammaṁ karoti.",
  "atk-s0402a36:12_11": "Pāpañca kammaṁ na karotīti pañcaverakammaṁ na karoti.",
  "atk-s0402a36:12_12": "Ayaṁ vuccati,",
  "atk-s0402a36:12_13": "bhikkhave,",
  "atk-s0402a36:12_14": "ṭhitattoti ayaṁ anāgāmī puggalo tasmā lokā puna paṭisandhivasena anāgamanato ṭhitatto nāma.",
  "atk-s0402a36:13_0": "Taṇhādhipannāti taṇhāya adhipannā ajjhotthaṭā,",
  "atk-s0402a36:13_1": "taṇhaṁ vā adhipannā ajjhogāḷhā.",
  "atk-s0402a36:13_2": "Paripuṇṇasekhoti sikkhāpāripūriyā ṭhito.",
  "atk-s0402a36:13_3": "Aparihānadhammoti aparihīnasabhāvo.",
  "atk-s0402a36:13_4": "Cetovasippattoti cittavasībhāvaṁ patto.",
  "atk-s0402a36:13_5": "Evarūpo khīṇāsavo hoti,",
  "atk-s0402a36:13_6": "idha pana anāgāmī kathito.",
  "atk-s0402a36:13_7": "Samāhitindriyoti samāhitachaḷindriyo.",
  "atk-s0402a36:13_8": "Paroparāti parovarā uttamalāmakā,",
  "atk-s0402a36:13_9": "kusalākusalāti attho.",
  "atk-s0402a36:13_10": "Sameccāti ñāṇena samāgantvā.",
  "atk-s0402a36:13_11": "Vidhūpitāti viddhaṁsitā jhāpitā vā.",
  "atk-s0402a36:13_12": "Vusitabrahmacariyoti maggabrahmacariyaṁ vasitvā ṭhito.",
  "atk-s0402a36:13_13": "Lokantagūti tividhassāpi lokassa antaṁ gato.",
  "atk-s0402a36:13_14": "Pāragatoti chahākārehi pāragato.",
  "atk-s0402a36:13_15": "Idha khīṇāsavova kathito.",
  "atk-s0402a36:13_16": "Iti suttepi gāthāsupi vaṭṭavivaṭṭameva kathitaṁ.",
  "atk-s0402a36:14_0": "6. Appassutasuttavaṇṇanā",
  "atk-s0402a36:15_0": "6.",
  "atk-s0402a36:15_1": "Chaṭṭhe anupapannoti anupāgato.",
  "atk-s0402a36:15_2": "Suttantiādīsu ubhatovibhaṅganiddesakhandhakaparivārasuttanipātamaṅgalasuttaratanasutta-",
  "atk-s0402a36:15_3": "nāḷakasuttatuvaṭakasuttāni,",
  "atk-s0402a36:15_4": "aññampi ca suttanāmakaṁ tathāgatavacanaṁ suttanti veditabbaṁ.",
  "atk-s0402a36:15_5": "Sabbampi sagāthakaṁ suttaṁ geyyanti veditabbaṁ,",
  "atk-s0402a36:15_6": "visesena saṁyuttake sakalopi sagāthāvaggo.",
  "atk-s0402a36:15_7": "Sakalampi abhidhammapiṭakaṁ,",
  "atk-s0402a36:15_8": "niggāthakasuttaṁ,",
  "atk-s0402a36:15_9": "yañca aññampi aṭṭhahi aṅgehi asaṅgahitaṁ buddhavacanaṁ,",
  "atk-s0402a36:15_10": "taṁ veyyākaraṇanti veditabbaṁ.",
  "atk-s0402a36:15_11": "Dhammapada-",
  "atk-s0402a36:15_12": "theragāthā-",
  "atk-s0402a36:15_13": "therigāthā suttanipāte nosuttanāmikā suddhikagāthā ca gāthāti veditabbā.",
  "atk-s0402a36:15_14": "Somanassañāṇamayikagāthāpaṭisaṁyuttā dveasīti suttantā udānanti veditabbā.",
  "atk-s0402a36:15_15": "“Vuttañhetaṁ bhagavatā”tiādinayappavattā dasuttarasatasuttantā itivuttakanti veditabbā.",
  "atk-s0402a36:15_16": "Apaṇṇakajātakādīni paññāsādhikāni pañca jātakasatāni jātakanti veditabbāni.",
  "atk-s0402a36:15_17": "“Cattārome,",
  "atk-s0402a36:15_18": "bhikkhave,",
  "atk-s0402a36:15_19": "acchariyā abbhutā dhammā ānande”tiādinayappavattā sabbepi acchariyaabbhutadhammapaṭisaṁyuttā suttantā abbhutadhammanti veditabbā.",
  "atk-s0402a36:15_20": "Cūḷavedallamahāvedallasammādiṭṭhisakkapañhasaṅkhārabhājaniyamahāpuṇṇamasuttādayo sabbepi vedañca tuṭṭhiñca",
  "atk-s0402a36:15_21": "laddhā laddhā pucchitā suttantā vedallanti veditabbā.",
  "atk-s0402a36:15_22": "Na atthamaññāya na dhammamaññāyāti aṭṭhakathañca pāḷiñca ajānitvā.",
  "atk-s0402a36:15_23": "Dhammānudhammappaṭipannoti navalokuttaradhammassa anurūpadhammaṁ sahasīlaṁ pubbabhāgapaṭipadaṁ na paṭipanno hoti.",
  "atk-s0402a36:15_24": "Iminā upāyena sabbavāresu attho veditabbo.",
  "atk-s0402a36:15_25": "Paṭhamavāre panettha appassutadussīlo kathito,",
  "atk-s0402a36:15_26": "dutiye appassutakhīṇāsavo,",
  "atk-s0402a36:15_27": "tatiye bahussutadussīlo,",
  "atk-s0402a36:15_28": "catutthe bahussutakhīṇāsavo.",
  "atk-s0402a36:16_0": "Sīlesuasamāhitoti sīlesu aparipūrakārī.",
  "atk-s0402a36:16_1": "Sīlato ca sutena cāti sīlabhāgena ca sutabhāgena ca “ayaṁ dussīlo appassuto”ti evaṁ taṁ garahantīti attho.",
  "atk-s0402a36:16_2": "Tassa sampajjate sutanti tassa puggalassa yasmā tena sutena sutakiccaṁ kataṁ,",
  "atk-s0402a36:16_3": "tasmā tassa sutaṁ sampajjati nāma.",
  "atk-s0402a36:16_4": "Nāssa sampajjateti sutakiccassa akatattā na sampajjati.",
  "atk-s0402a36:16_5": "Dhammadharanti sutadhammānaṁ ādhārabhūtaṁ.",
  "atk-s0402a36:16_6": "Sappaññanti supaññaṁ.",
  "atk-s0402a36:16_7": "Nekkhaṁ jambonadassevāti jambunadaṁ vuccati jātisuvaṇṇaṁ,",
  "atk-s0402a36:16_8": "tassa jambunadassa nekkhaṁ viya,",
  "atk-s0402a36:16_9": "pañcasuvaṇṇaparimāṇaṁ suvaṇṇaghaṭikaṁ viyāti attho.",
  "atk-s0402a36:17_0": "7. Sobhanasuttavaṇṇanā",
  "atk-s0402a36:18_0": "7.",
  "atk-s0402a36:18_1": "Sattame viyattāti paññāveyyattiyena samannāgatā.",
  "atk-s0402a36:18_2": "Vinītāti vinayaṁ upetā suvinītā.",
  "atk-s0402a36:18_3": "Visāradāti vesārajjena somanassasahagatena ñāṇena samannāgatā.",
  "atk-s0402a36:18_4": "Dhammadharāti sutadhammānaṁ ādhārabhūtā.",
  "atk-s0402a36:18_5": "Bhikkhu ca sīlasampannoti gāthāya kiñcāpi ekekasseva ekeko guṇo kathito,",
  "atk-s0402a36:18_6": "sabbesaṁ pana sabbepi vaṭṭantīti.",
  "atk-s0402a36:19_0": "8. Vesārajjasuttavaṇṇanā",
  "atk-s0402a36:20_0": "8.",
  "atk-s0402a36:20_1": "Aṭṭhame vesārajjānīti ettha sārajjapaṭipakkho vesārajjaṁ,",
  "atk-s0402a36:20_2": "catūsu ṭhānesu sārajjābhāvaṁ paccavekkhantassa uppannasomanassamayañāṇassetaṁ nāmaṁ.",
  "atk-s0402a36:20_3": "Āsabhaṁ ṭhānanti seṭṭhaṭṭhānaṁ uttamaṭṭhānaṁ.",
  "atk-s0402a36:20_4": "Āsabhā vā pubbabuddhā,",
  "atk-s0402a36:20_5": "tesaṁ ṭhānanti attho.",
  "atk-s0402a36:20_6": "Apica gavasatajeṭṭhako usabho,",
  "atk-s0402a36:20_7": "gavasahassajeṭṭhako vasabho.",
  "atk-s0402a36:20_8": "Vajasatajeṭṭhako vā usabho,",
  "atk-s0402a36:20_9": "vajasahassajeṭṭhako vasabho,",
  "atk-s0402a36:20_10": "sabbagavaseṭṭho sabbaparissayasaho seto pāsādiko mahābhāravaho asanisatasaddehipi asampakampiyo nisabho,",
  "atk-s0402a36:20_11": "so idha usabhoti adhippeto.",
  "atk-s0402a36:20_12": "Idampi hi tassa pariyāyavacanaṁ.",
  "atk-s0402a36:20_13": "Usabhassa idanti āsabhaṁ.",
  "atk-s0402a36:20_14": "Ṭhānanti catūhi pādehi pathaviṁ uppīḷetvā vavatthānaṁ.",
  "atk-s0402a36:20_15": "Idaṁ pana āsabhaṁ viyāti āsabhaṁ.",
  "atk-s0402a36:20_16": "Yatheva hi nisabhasaṅkhāto usabho catūhi pādehi pathaviṁ uppīḷetvā acalaṭṭhānena tiṭṭhati,",
  "atk-s0402a36:20_17": "evaṁ tathāgatopi catūhi vesārajjapādehi aṭṭhaparisapathaviṁ uppīḷetvā sadevake loke kenaci paccatthikena paccāmittena akampiyo acalaṭṭhānena tiṭṭhati.",
  "atk-s0402a36:20_18": "Evaṁ tiṭṭhamānova taṁ āsabhaṁ ṭhānaṁ paṭijānāti upagacchati na paccakkhāti,",
  "atk-s0402a36:20_19": "attani āropeti.",
  "atk-s0402a36:20_20": "Tena vuttaṁ “āsabhaṁ ṭhānaṁ paṭijānātī”ti.",
  "atk-s0402a36:21_0": "Parisāsūti aṭṭhasu parisāsu.",
  "atk-s0402a36:21_1": "Sīhanādaṁ nadatīti seṭṭhanādaṁ abhītanādaṁ nadati,",
  "atk-s0402a36:21_2": "sīhanādasadisaṁ vā nādaṁ nadati.",
  "atk-s0402a36:21_3": "Ayamattho sīhanādasuttena dassetabbo.",
  "atk-s0402a36:21_4": "Yathā vā sīho sahanato ca hananato ca sīhoti vuccati,",
  "atk-s0402a36:21_5": "evaṁ tathāgato lokadhammānaṁ sahanato parappavādānañca hananato sīhoti vuccati.",
  "atk-s0402a36:21_6": "Evaṁ vuttassa sīhassa nādaṁ sīhanādaṁ.",
  "atk-s0402a36:21_7": "Tattha yathā sīho sīhabalena samannāgato sabbattha visārado vigatalomahaṁso sīhanādaṁ nadati,",
  "atk-s0402a36:21_8": "evaṁ tathāgatasīhopi tathāgatabalehi samannāgato aṭṭhasu parisāsu visārado vigatalomahaṁso “iti rūpa”ntiādinā",
  "atk-s0402a36:21_9": "nayena nānāvidhadesanāvilāsasampannaṁ sīhanādaṁ nadati.",
  "atk-s0402a36:21_10": "Tena vuttaṁ “parisāsu sīhanādaṁ nadatī”ti.",
  "atk-s0402a36:22_0": "Brahmacakkaṁpavattetīti ettha brahmanti seṭṭhaṁ uttamaṁ visuddhaṁ. Cakkasaddo panāyaṁ –",
  "atk-s0402a36:23_0": "“Sampattiyaṁ lakkhaṇe ca, rathaṅge iriyāpathe;",
  "atk-s0402a36:24_0": "Dāne ratanadhammūra-cakkādīsu ca dissati;",
  "atk-s0402a36:25_0": "Dhammacakke idha mato, tañca dvedhā vibhāvaye”.",
  "atk-s0402a36:26_0": "“Cattārimāni,",
  "atk-s0402a36:26_1": "bhikkhave, cakkāni,",
  "atk-s0402a36:26_2": "yehi samannāgatānaṁ devamanussāna”ntiādīsu hi ayaṁ sampattiyaṁ dissati.",
  "atk-s0402a36:26_3": "“Pādatalesu cakkāni jātānī”ti ettha lakkhaṇe.",
  "atk-s0402a36:26_4": "“Cakkaṁva vahato pada”nti ettha rathaṅge.",
  "atk-s0402a36:26_5": "“Catucakkaṁ navadvāra”nti ettha iriyāpathe.",
  "atk-s0402a36:26_6": "“Dadaṁ bhuñja mā ca pamādo,",
  "atk-s0402a36:26_7": "cakkaṁ vattaya sabbapāṇina”nti ettha dāne.",
  "atk-s0402a36:26_8": "“Dibbaṁ cakkaratanaṁ pāturahosī”ti ettha ratanacakke.",
  "atk-s0402a36:26_9": "“Mayā pavattitaṁ cakka”nti ettha dhammacakke.",
  "atk-s0402a36:26_10": "“Icchāhatassa posassa,",
  "atk-s0402a36:26_11": "cakkaṁ bhamati matthake”ti ettha uracakke.",
  "atk-s0402a36:26_12": "“Khurapariyantena cepi cakkenā”ti ettha paharaṇacakke.",
  "atk-s0402a36:26_13": "“Asanivicakka”nti ettha asanimaṇḍale.",
  "atk-s0402a36:26_14": "Idha panāyaṁ dhammacakke mato.",
  "atk-s0402a36:27_0": "Taṁ panetaṁ dhammacakkaṁ duvidhaṁ hoti paṭivedhañāṇañca desanāñāṇañca.",
  "atk-s0402a36:27_1": "Tattha paññāpabhāvitaṁ attano ariyaphalāvahaṁ paṭivedhañāṇaṁ,",
  "atk-s0402a36:27_2": "karuṇāpabhāvitaṁ sāvakānaṁ ariyaphalāvahaṁ desanāñāṇaṁ.",
  "atk-s0402a36:27_3": "Tattha paṭivedhañāṇaṁ uppajjamānaṁ uppannanti duvidhaṁ.",
  "atk-s0402a36:27_4": "Tañhi abhinikkhamanato yāva arahattamaggā uppajjamānaṁ,",
  "atk-s0402a36:27_5": "phalakkhaṇe uppannaṁ nāma.",
  "atk-s0402a36:27_6": "Tusitabhavanato vā yāva mahābodhipallaṅke arahattamaggā uppajjamānaṁ,",
  "atk-s0402a36:27_7": "phalakkhaṇe uppannaṁ nāma.",
  "atk-s0402a36:27_8": "Dīpaṅkarato paṭṭhāya vā yāva bodhipallaṅke arahattamaggā uppajjamānaṁ,",
  "atk-s0402a36:27_9": "phalakkhaṇe uppannaṁ nāma.",
  "atk-s0402a36:27_10": "Desanāñāṇampi pavattamānaṁ pavattanti duvidhaṁ.",
  "atk-s0402a36:27_11": "Tañhi yāva aññāsikoṇḍaññassa sotāpattimaggā pavattamānaṁ,",
  "atk-s0402a36:27_12": "phalakkhaṇe pavattaṁ nāma.",
  "atk-s0402a36:27_13": "Tesu paṭivedhañāṇaṁ lokuttaraṁ,",
  "atk-s0402a36:27_14": "desanāñāṇaṁ lokiyaṁ.",
  "atk-s0402a36:27_15": "Ubhayampi panetaṁ aññehi asādhāraṇaṁ,",
  "atk-s0402a36:27_16": "buddhānaṁyeva orasañāṇaṁ.",
  "atk-s0402a36:28_0": "Sammāsambuddhassa te paṭijānatoti “ahaṁ sammāsambuddho,",
  "atk-s0402a36:28_1": "sabbe dhammā mayā abhisambuddhā”ti evaṁ paṭijānato tava.",
  "atk-s0402a36:28_2": "Anabhisambuddhāti ime nāma dhammā tayā anabhisambuddhā.",
  "atk-s0402a36:28_3": "Tatra vatāti tesu “anabhisambuddhā”ti evaṁ dassitadhammesu.",
  "atk-s0402a36:28_4": "Sahadhammenāti sahetunā sakāraṇena vacanena.",
  "atk-s0402a36:28_5": "Nimittametanti ettha puggalopi dhammopi nimittanti adhippeto.",
  "atk-s0402a36:28_6": "Taṁ puggalaṁ na passāmi,",
  "atk-s0402a36:28_7": "yo maṁ paṭicodessati.",
  "atk-s0402a36:28_8": "Taṁ dhammaṁ na passāmi,",
  "atk-s0402a36:28_9": "yaṁ dassetvā “ayaṁ nāma dhammo tayā anabhisambuddho”ti maṁ paṭicodessatīti ayamettha attho.",
  "atk-s0402a36:28_10": "Khemappattoti khemaṁ patto.",
  "atk-s0402a36:28_11": "Sesapadadvayaṁ imasseva vevacanaṁ.",
  "atk-s0402a36:28_12": "Sabbampetaṁ vesārajjañāṇameva sandhāya vuttaṁ.",
  "atk-s0402a36:28_13": "Dasabalassa hi “ayaṁ nāma dhammo tayā anabhisambuddho”ti codakaṁ puggalaṁ vā codanākāraṇaṁ anabhisambuddhadhammaṁ",
  "atk-s0402a36:28_14": "vā apassato “sabhāvabuddhoyeva vata samāno ahaṁ buddhosmīti vadāmī”ti paccavekkhantassa balavataraṁ somanassaṁ",
  "atk-s0402a36:28_15": "uppajjati,",
  "atk-s0402a36:28_16": "tena sampayuttaṁ ñāṇaṁ vesārajjaṁ nāma.",
  "atk-s0402a36:28_17": "Taṁ sandhāya “khemappatto”tiādimāha.",
  "atk-s0402a36:28_18": "Evaṁ sabbattha attho veditabbo.",
  "atk-s0402a36:29_0": "Antarāyikā dhammāti ettha pana antarāyaṁ karontīti antarāyikā.",
  "atk-s0402a36:29_1": "Te atthato sañcicca vītikkantā satta āpattikkhandhā.",
  "atk-s0402a36:29_2": "Sañcicca vītikkantaṁ hi antamaso dukkaṭadubbhāsitampi maggaphalānaṁ antarāyaṁ karoti.",
  "atk-s0402a36:29_3": "Idha pana methunadhammo adhippeto.",
  "atk-s0402a36:29_4": "Methunaṁ sevato hi yassa kassaci nissaṁsayameva maggaphalānaṁ antarāyo hoti.",
  "atk-s0402a36:30_0": "Yassa kho pana te atthāyāti rāgakkhayādīsu yassa atthāya.",
  "atk-s0402a36:30_1": "Dhammo desitoti asubhabhāvanādidhammo kathito.",
  "atk-s0402a36:30_2": "Tatra vata manti tasmiṁ aniyyānikadhamme maṁ.",
  "atk-s0402a36:30_3": "Sesaṁ vuttanayeneva veditabbaṁ.",
  "atk-s0402a36:31_0": "Vādapathāti vādāyeva.",
  "atk-s0402a36:31_1": "Puthūti bahū.",
  "atk-s0402a36:31_2": "Sitāti upanibaddhā abhisaṅkhatā.",
  "atk-s0402a36:31_3": "Atha vā puthussitāti puthubhāvaṁ sitā upagatā,",
  "atk-s0402a36:31_4": "puthūhi vā sitātipi puthussitā.",
  "atk-s0402a36:31_5": "Yaṁ nissitāti etarahipi yaṁ vādapathaṁ nissitā.",
  "atk-s0402a36:31_6": "Na te bhavantīti te vādapathā na bhavanti bhijjanti vinassanti.",
  "atk-s0402a36:31_7": "Dhammacakkanti desanāñāṇassapi paṭivedhañāṇassapi etaṁ nāmaṁ.",
  "atk-s0402a36:31_8": "Tesu desanāñāṇaṁ lokiyaṁ,",
  "atk-s0402a36:31_9": "paṭivedhañāṇaṁ lokuttaraṁ.",
  "atk-s0402a36:31_10": "Kevalīti sakalaguṇasamannāgato.",
  "atk-s0402a36:31_11": "Tādisanti tathāvidhaṁ.",
  "atk-s0402a36:32_0": "9. Taṇhuppādasuttavaṇṇanā",
  "atk-s0402a36:33_0": "9.",
  "atk-s0402a36:33_1": "Navame uppajjati etesūti uppādā.",
  "atk-s0402a36:33_2": "Kā uppajjati? Taṇhā.",
  "atk-s0402a36:33_3": "Taṇhāya uppādā taṇhuppādā,",
  "atk-s0402a36:33_4": "taṇhāvatthūni taṇhākāraṇānīti attho.",
  "atk-s0402a36:33_5": "Cīvarahetūti “kattha manāpaṁ cīvaraṁ labhissāmī”ti cīvarakāraṇā uppajjati.",
  "atk-s0402a36:33_6": "Itibhavābhavahetūti ettha itīti nidassanatthe nipāto.",
  "atk-s0402a36:33_7": "Yathā cīvarādihetu,",
  "atk-s0402a36:33_8": "evaṁ bhavābhavahetupīti attho.",
  "atk-s0402a36:33_9": "Bhavābhavoti cettha paṇītatarāni sappinavanītādīni adhippetāni.",
  "atk-s0402a36:33_10": "Sampattibhavesu paṇītatarapaṇītatamabhavotipi vadantiyeva.",
  "atk-s0402a36:34_0": "Taṇhādutiyoti ayañhi satto anamatagge saṁsāravaṭṭe saṁsaranto na ekakova saṁsarati,",
  "atk-s0402a36:34_1": "taṇhaṁ pana dutiyikaṁ labhantova saṁsarati.",
  "atk-s0402a36:34_2": "Tena vuttaṁ “taṇhādutiyo”ti.",
  "atk-s0402a36:34_3": "Itthabhāvaññathābhāvanti ettha itthabhāvo nāma ayaṁ attabhāvo,",
  "atk-s0402a36:34_4": "aññathābhāvo nāma anāgatattabhāvo.",
  "atk-s0402a36:34_5": "Evarūpo vā aññopi attabhāvo itthabhāvo nāma,",
  "atk-s0402a36:34_6": "na evarūpo aññathābhāvo nāma.",
  "atk-s0402a36:34_7": "Taṁ itthabhāvaññathābhāvaṁ.",
  "atk-s0402a36:34_8": "Saṁsāranti khandhadhātuāyatanānaṁ paṭipāṭiṁ.",
  "atk-s0402a36:34_9": "Nātivattatīti nātikkamati.",
  "atk-s0402a36:34_10": "Evamādīnavaṁ ñatvāti evaṁ atītānāgatapaccuppannesu khandhesu ādīnavaṁ jānitvā.",
  "atk-s0402a36:34_11": "Taṇhaṁ dukkhassa sambhavanti taṇhaṁ ca “ayaṁ vaṭṭadukkhasambhūto sabhāvo kāraṇa”nti evaṁ jānitvā.",
  "atk-s0402a36:34_12": "Ettāvatā imassa bhikkhuno vipassanaṁ vaḍḍhetvā arahattaṁ pattabhāvo dassito.",
  "atk-s0402a36:34_13": "Idāni taṁ khīṇāsavaṁ thomento vītataṇhotiādimāha.",
  "atk-s0402a36:34_14": "Tattha anādānoti niggahaṇo.",
  "atk-s0402a36:34_15": "Sato bhikkhu paribbajeti satisampajaññe vepullappatto khīṇāsavo bhikkhu sato sampajāno careyya vihareyyāti attho.",
  "atk-s0402a36:34_16": "Iti suttante vaṭṭaṁ kathetvā gāthāsu vaṭṭavivaṭṭaṁ kathitanti.",
  "atk-s0402a36:35_0": "10. Yogasuttavaṇṇanā",
  "atk-s0402a36:36_0": "10.",
  "atk-s0402a36:36_1": "Dasame vaṭṭasmiṁ yojentīti yogā.",
  "atk-s0402a36:36_2": "Kāmayogotiādīsu pañcakāmaguṇiko rāgo kāmayogo.",
  "atk-s0402a36:36_3": "Rūpārūpabhavesu chandarāgo bhavayogo,",
  "atk-s0402a36:36_4": "tathā jhānanikanti.",
  "atk-s0402a36:36_5": "Sassatadiṭṭhisahagato ca rāgo dvāsaṭṭhi diṭṭhiyo ca diṭṭhiyogo.",
  "atk-s0402a36:36_6": "Catūsu saccesu aññāṇaṁ avijjāyogo.",
  "atk-s0402a36:36_7": "Kāmesu vā yojetīti kāmayogo.",
  "atk-s0402a36:36_8": "Bhavesu yojetīti bhavayogo.",
  "atk-s0402a36:36_9": "Diṭṭhīsu yojetīti diṭṭhiyogo.",
  "atk-s0402a36:36_10": "Avijjāya yojetīti avijjāyogoti heṭṭhā vuttadhammānaṁyevetaṁ adhivacanaṁ.",
  "atk-s0402a36:37_0": "Idāni te vitthāretvā dassento katamo ca,",
  "atk-s0402a36:37_1": "bhikkhavetiādimāha.",
  "atk-s0402a36:37_2": "Tattha samudayanti uppattiṁ.",
  "atk-s0402a36:37_3": "Atthaṅgamanti bhedaṁ.",
  "atk-s0402a36:37_4": "Assādanti madhurabhāvaṁ.",
  "atk-s0402a36:37_5": "Ādīnavanti amadhurabhāvaṁ dosaṁ.",
  "atk-s0402a36:37_6": "Nissaraṇanti nissaṭabhāvaṁ.",
  "atk-s0402a36:37_7": "Kāmesūti vatthukāmesu.",
  "atk-s0402a36:37_8": "Kāmarāgoti kāme ārabbha uppannarāgo.",
  "atk-s0402a36:37_9": "Sesapadesupi eseva nayo.",
  "atk-s0402a36:37_10": "Anusetīti nibbattati.",
  "atk-s0402a36:37_11": "Ayaṁ vuccati,",
  "atk-s0402a36:37_12": "bhikkhave,",
  "atk-s0402a36:37_13": "kāmayogoti,",
  "atk-s0402a36:37_14": "bhikkhave,",
  "atk-s0402a36:37_15": "idaṁ kāmesu yojanakāraṇaṁ bandhanakāraṇaṁ vuccatīti evaṁ sabbattha attho veditabbo.",
  "atk-s0402a36:38_0": "Phassāyatanānanti cakkhādīnaṁ cakkhusamphassādikāraṇānaṁ.",
  "atk-s0402a36:38_1": "Avijjā aññāṇanti ñāṇapaṭipakkhabhāvena aññāṇasaṅkhātā avijjā.",
  "atk-s0402a36:38_2": "Iti kāmayogoti ettha iti saddo catūhipi yogehi saddhiṁ yojetabbo “evaṁ kāmayogo,",
  "atk-s0402a36:38_3": "evaṁ bhavayogo”ti.",
  "atk-s0402a36:38_4": "Saṁyuttoti parivārito.",
  "atk-s0402a36:38_5": "Pāpakehīti lāmakehi.",
  "atk-s0402a36:38_6": "Akusalehīti akosallasambhūtehi.",
  "atk-s0402a36:38_7": "Saṁkilesikehīti saṁkilesanakehi,",
  "atk-s0402a36:38_8": "pasannassa cittassa pasannabhāvadūsakehīti attho.",
  "atk-s0402a36:38_9": "Ponobbhavikehīti punabbhavanibbattakehi.",
  "atk-s0402a36:38_10": "Sadarehīti sadarathehi.",
  "atk-s0402a36:38_11": "Dukkhavipākehīti vipākakāle dukkhuppādakehi.",
  "atk-s0402a36:38_12": "Āyatiṁ jātijarāmaraṇikehīti anāgate punappunaṁ jātijarāmaraṇanibbattakehi.",
  "atk-s0402a36:38_13": "Tasmāayogakkhemīti vuccatīti yasmā appahīnayogo puggalo etehi dhammehi sampayutto hoti,",
  "atk-s0402a36:38_14": "tasmā catūhi yogehi khemaṁ nibbānaṁ anadhigatattā na yogakkhemīti vuccati.",
  "atk-s0402a36:39_0": "Visaṁyogoti visaṁyojanakāraṇāni.",
  "atk-s0402a36:39_1": "Kāmayogavisaṁyogoti kāmayogato visaṁyojanakāraṇaṁ.",
  "atk-s0402a36:39_2": "Sesapadesupi eseva nayo.",
  "atk-s0402a36:39_3": "Tattha asubhajjhānaṁ kāmayogavisaṁyogo,",
  "atk-s0402a36:39_4": "taṁ pādakaṁ katvā adhigato anāgāmimaggo ekanteneva kāmayogavisaṁyogo nāma.",
  "atk-s0402a36:39_5": "Arahattamaggo bhavayogavisaṁyogo nāma,",
  "atk-s0402a36:39_6": "sotāpattimaggo diṭṭhiyogavisaṁyogo nāma,",
  "atk-s0402a36:39_7": "arahattamaggo avijjāyogavisaṁyogo nāma.",
  "atk-s0402a36:39_8": "Idāni te vitthāravasena dassento katamo ca,",
  "atk-s0402a36:39_9": "bhikkhavetiādimāha.",
  "atk-s0402a36:39_10": "Tassattho vuttanayeneva veditabbo.",
  "atk-s0402a36:40_0": "Bhavayogena cūbhayanti bhavayogena ca saṁyuttā,",
  "atk-s0402a36:40_1": "kiñci bhiyyo ubhayenāpi sampayuttā,",
  "atk-s0402a36:40_2": "yena kenaci yogena samannāgatāti attho.",
  "atk-s0402a36:40_3": "Purakkhatāti purato katā,",
  "atk-s0402a36:40_4": "parivāritā vā.",
  "atk-s0402a36:40_5": "Kāme pariññāyāti duvidhepi kāme parijānitvā.",
  "atk-s0402a36:40_6": "Bhavayogañca sabbasoti bhavayogañca sabbameva parijānitvā.",
  "atk-s0402a36:40_7": "Samūhaccāti samūhanitvā.",
  "atk-s0402a36:40_8": "Virājayanti virājento,",
  "atk-s0402a36:40_9": "virājetvā vā.",
  "atk-s0402a36:40_10": "“Virājento”ti hi vutte maggo kathito hoti,",
  "atk-s0402a36:40_11": "“virājetvā”ti vutte phalaṁ.",
  "atk-s0402a36:40_12": "Munīti khīṇāsavamuni.",
  "atk-s0402a36:40_13": "Iti imasmiṁ suttepi gāthāsupi vaṭṭavivaṭṭameva kathitanti.",
  "atk-s0402a36:41_0": "Bhaṇḍagāmavaggo paṭhamo."
}