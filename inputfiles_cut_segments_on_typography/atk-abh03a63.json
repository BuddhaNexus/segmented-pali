{
  "atk-abh03a63:0_0": "7-12. Paccanīyapaṭṭhānavaṇṇanā",
  "atk-abh03a63:1_0": "1.",
  "atk-abh03a63:1_1": "Idāni kusalādīnaṁ padānaṁ paṭikkhepavasena dhammānaṁ paccanīyatāya laddhanāmaṁ paccanīyapaṭṭhānaṁ dassetuṁ",
  "atk-abh03a63:1_2": "nakusalaṁ dhammaṁ paṭicca nakusalo dhammo uppajjati hetupaccayātiādi āraddhaṁ.",
  "atk-abh03a63:1_3": "Tattha nakusalaṁ dhammaṁ paṭiccāti kusalassa paccayabhāvaṁ vāreti.",
  "atk-abh03a63:1_4": "Nakusalo dhammo uppajjatīti kusalassa uppattiṁ vāreti,",
  "atk-abh03a63:1_5": "tasmā “akusalābyākataṁ ekaṁ khandhaṁ paṭicca akusalābyākatā tayo khandhā cittasamuṭṭhānañca rūpa”nti evamādinā nayenettha pañhaṁ vissajjitabbaṁ.",
  "atk-abh03a63:1_6": "Tasmiṁ tasmiṁ paccaye laddhagaṇanā pana pāḷiyaṁ vuttāyeva.",
  "atk-abh03a63:1_7": "Yepi vārā sadisavissajjanā,",
  "atk-abh03a63:1_8": "tepi tattheva dassitā.",
  "atk-abh03a63:1_9": "Tasmā sabbamettha heṭṭhā vuttanayānusārena pāḷiṁ upaparikkhitvā veditabbaṁ.",
  "atk-abh03a63:1_10": "Yathā cettha,",
  "atk-abh03a63:1_11": "evaṁ dukapaṭṭhāne,",
  "atk-abh03a63:1_12": "dukatikapaṭṭhāne,",
  "atk-abh03a63:1_13": "tikadukapaṭṭhāne tikatikapaṭṭhāne,",
  "atk-abh03a63:1_14": "dukadukapaṭṭhāne ca.",
  "atk-abh03a63:2_0": "Ettāvatā –",
  "atk-abh03a63:3_0": "Tikañca paṭṭhānavaraṁ dukuttamaṁ,",
  "atk-abh03a63:4_0": "Dukaṁ tikañceva tikaṁ dukañca;",
  "atk-abh03a63:5_0": "Tikaṁ tikañceva, dukaṁ dukañca,",
  "atk-abh03a63:6_0": "Cha paccanīyamhi nayā sugambhīrāti. –",
  "atk-abh03a63:7_0": "Aṭṭhakathāyaṁ vuttagāthāya dīpitā.",
  "atk-abh03a63:7_1": "Dhammapaccanīyapaṭṭhāne cha nayā niddiṭṭhā honti.",
  "atk-abh03a63:7_2": "Paccayavasena panettha ekekasmiṁ paṭṭhāne anulomādayo cattāro cattāro nayāti ekena pariyāyena catuvīsatinayapaṭimaṇḍitaṁ",
  "atk-abh03a63:7_3": "paccanīyapaṭṭhānaññeva veditabbaṁ.",
  "atk-abh03a63:8_0": "Paccanīyapaṭṭhānavaṇṇanā."
}