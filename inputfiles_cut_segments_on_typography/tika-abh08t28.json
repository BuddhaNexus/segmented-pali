{
  "tika-abh08t28:0_0": "4. Catuttho paricchedo",
  "tika-abh08t28:1_0": "Ekavidhādiniddesavaṇṇanā",
  "tika-abh08t28:2_0": "128-",
  "tika-abh08t28:2_1": "30.Vijānanasabhāvatoti ārammaṇavijānanasabhāvattā.",
  "tika-abh08t28:2_2": "Nanu ca heṭṭhā sārammaṇato ekavidhabhāvo vuttoti?",
  "tika-abh08t28:2_3": "Saccaṁ vutto,",
  "tika-abh08t28:2_4": "so pana cetasikānañca sādhāraṇoti idha tabbivajjanatthaṁ vijānanalakkhaṇatāva vuttā.",
  "tika-abh08t28:2_5": "Saṅkhepagaṇanavasena ca sahetukānaṁ ekasattatividhatā vuttā.",
  "tika-abh08t28:2_6": "Hetuvādināti kusalākusalābyākatahetūnaṁ byākaraṇakusalena.",
  "tika-abh08t28:2_7": "Atha vā “ye dhammā hetuppabhavā,",
  "tika-abh08t28:2_8": "tesaṁ hetuṁ tathāgato āhā”ti vacanato taṁtaṁpaccayuppannadhammānaṁ taṁtaṁpaccayavādinā.",
  "tika-abh08t28:3_0": "131-",
  "tika-abh08t28:3_1": "4.Savatthukāvatthukatoti ekantena sabbavatthunissitabhāvato ceva tadabhāvato ca.",
  "tika-abh08t28:3_2": "Keci pana hadayavatthuvasena savatthukāvatthukataṁ vaṇṇenti,",
  "tika-abh08t28:3_3": "taṁ na yujjati savatthukaniddese “sabbo kāmavipāko”ti pasādanissitānampi saṅgahitattā.",
  "tika-abh08t28:3_4": "Ubhayavasenāti savatthukāvatthukavasena.",
  "tika-abh08t28:3_5": "Kānici hi cittāni ekantena savatthukāni,",
  "tika-abh08t28:3_6": "kānici avatthukāneva,",
  "tika-abh08t28:3_7": "kānici ubhayasabhāvāni.",
  "tika-abh08t28:3_8": "Tathā ceva niddisati “sabbo kāmavipāko cā”tiādi.",
  "tika-abh08t28:4_0": "Sabbo kāmavipāko cāti sahetukāhetukabhinno sabbo tevīsatividho kāmāvacaravipāko ca.",
  "tika-abh08t28:4_1": "Ādimaggoti sotāpattimaggo.",
  "tika-abh08t28:4_2": "So hi sabbalokuttaresu ādito uppajjanato,",
  "tika-abh08t28:4_3": "aṭṭhasu ariyapuggalesu ādipuggalassa sambandhīti vā “ādimaggo”ti vuccati.",
  "tika-abh08t28:4_4": "Vinā vatthunti sakasakavatthuṁ vinā nuppajjanti.",
  "tika-abh08t28:4_5": "Teneva hetāni arūpabhave nuppajjanti tattha vatthūnaṁ abhāvato.",
  "tika-abh08t28:4_6": "“Nuppajjanti vinā vatthu”nti ca idaṁ antobhāvitakāraṇatthaṁ katvā vuttaṁ.",
  "tika-abh08t28:4_7": "Tena yasmā vatthuṁ vinā nuppajjanti,",
  "tika-abh08t28:4_8": "tasmā ekantena savatthukāti vuttaṁ hoti.",
  "tika-abh08t28:5_0": "Ekantena avatthukā arūpabhaveyeva paṭisandhādivasena pavattanato.",
  "tika-abh08t28:5_1": "Kathaṁ pana rūpasannissayena vinā tattha arūpaṁ pavattati,",
  "tika-abh08t28:5_2": "kasmā na pavattati pañcavokāreti?",
  "tika-abh08t28:5_3": "Tathā adassanato.",
  "tika-abh08t28:5_4": "Yadi evaṁ kabaḷīkārāhārenapi vinā rūpadhātuyaṁ rūpena pavattitabbaṁ,",
  "tika-abh08t28:5_5": "kiṁ kāraṇā?",
  "tika-abh08t28:5_6": "Kāmadhātuyaṁ tathā adassanato.",
  "tika-abh08t28:5_7": "Api tu yassa cittasantānassa pavattikāraṇaṁ rūpe avigatataṇhaṁ,",
  "tika-abh08t28:5_8": "tassa saha rūpena pavatti.",
  "tika-abh08t28:5_9": "Yassa pana nibbattikāraṇaṁ rūpe vigatataṇhaṁ,",
  "tika-abh08t28:5_10": "tassa vinā rūpena pavatti kāraṇassa taṁvimukhatāyāti rūpasannissayena vinā tattha arūpaṁ pavattati.",
  "tika-abh08t28:5_11": "Dvecattālīsa sesānīti manodvārāvajjanaṁ kusalakiriyāvasena soḷasa kāmāvacarāni,",
  "tika-abh08t28:5_12": "tatheva aṭṭha arūpāvacarāni,",
  "tika-abh08t28:5_13": "paṭhamamaggavajjāni satta lokuttarāni,",
  "tika-abh08t28:5_14": "paṭighadvayavajjitadasaakusalāni ceti dvecattālīsa vuttāvasesacittāni.",
  "tika-abh08t28:6_0": "135- 7.",
  "tika-abh08t28:6_1": "Rūpādīsu ekekameva ārammaṇaṁ imassāti ekekārammaṇaṁ.",
  "tika-abh08t28:6_2": "Tassa tassa ārammaṇassa āpāthagatakāle taṁtaṁvijānanavasena pañcapi ārammaṇāni imassāti pañcārammaṇaṁ.",
  "tika-abh08t28:6_3": "Evampīti na kevalaṁ savatthukādivaseneva,",
  "tika-abh08t28:6_4": "atha kho ekekārammaṇāditopi.",
  "tika-abh08t28:6_5": "Abhiññāvajjitānaṁ sabbamahaggatānampi dhammārammaṇabhāvena ekārammaṇattā āha “sabbaṁ mahaggata”nti.",
  "tika-abh08t28:6_6": "Paṇṇattārammaṇato ekārammaṇanti keci.",
  "tika-abh08t28:6_7": "Taṁ arūpāvacaradutiyacatutthajjhānāni patvā na yujjati tesaṁ mahaggatārammaṇattā.",
  "tika-abh08t28:6_8": "Abhiññādvayassa chaḷārammaṇikabhāvena,",
  "tika-abh08t28:6_9": "tassa ca rūpāvacarapañcamajjhānato abhinnattā taṁ pahāya “tecattālīsā”ti vuttaṁ.",
  "tika-abh08t28:7_0": "141.",
  "tika-abh08t28:7_1": "Puññavipākakiriyato kāme dvādasāti sambandho.",
  "tika-abh08t28:7_2": "Dhāti nipātamattaṁ.",
  "tika-abh08t28:7_3": "Puññavipākakriyatoti ñāṇavippayuttakusalavipākakiriyato.",
  "tika-abh08t28:8_0": "143- 9.",
  "tika-abh08t28:8_1": "Iriyāya kāyikāya kiriyāya pavattipathabhāvato iriyāpatho, gamanādi.",
  "tika-abh08t28:8_2": "Atthato tadavatthā rūpappavatti.",
  "tika-abh08t28:8_3": "Kāmañcettha rūpavinimutto iriyāpatho,",
  "tika-abh08t28:8_4": "viññatti vā natthi,",
  "tika-abh08t28:8_5": "tathāpi sabbaṁ rūpasamuṭṭhāpakacittaṁ iriyāpathupatthambhakaṁ,",
  "tika-abh08t28:8_6": "viññattivikāruppādanañca hoti.",
  "tika-abh08t28:8_7": "Yaṁ pana cittaṁ viññattijanakaṁ,",
  "tika-abh08t28:8_8": "taṁ ekaṁsato itaradvayassa janakaṁ avinābhāvato,",
  "tika-abh08t28:8_9": "tathā iriyāpathupatthambhakaṁ rūpassāti imassa visesassa dassanatthaṁ “rūpīriyāpathaviññatti-",
  "tika-abh08t28:8_10": "janakājanakādito”ti iriyāpathaviññattīnaṁ visuṁ gahaṇaṁ.",
  "tika-abh08t28:8_11": "Janakājanakāditoti tiṇṇampi janakato,",
  "tika-abh08t28:8_12": "kassacipi ajanakato,",
  "tika-abh08t28:8_13": "dvinnaṁ ekassa ca janakato.",
  "tika-abh08t28:8_14": "Kānici hi cittāni rūpaṁ samuṭṭhāpenti,",
  "tika-abh08t28:8_15": "iriyāpathaṁ kappenti,",
  "tika-abh08t28:8_16": "viññattiṁ janayanti.",
  "tika-abh08t28:8_17": "Kānici rūpaṁ samuṭṭhāpenti,",
  "tika-abh08t28:8_18": "iriyāpathaṁ kappenti,",
  "tika-abh08t28:8_19": "viññattiṁ na janayanti.",
  "tika-abh08t28:8_20": "Kānici rūpameva samuṭṭhāpenti,",
  "tika-abh08t28:8_21": "itaradvayaṁ na karonti.",
  "tika-abh08t28:8_22": "Kānici tīṇi na karonteva.",
  "tika-abh08t28:8_23": "Tathā ceva dasseti “dvādasākusalā”tiādi.",
  "tika-abh08t28:8_24": "Evañcāpi hi taṁ cittanti na kevalaṁ ahetukāditova,",
  "tika-abh08t28:8_25": "evaṁ rūpādijanakāditopi taṁ catubbidhaṁ.",
  "tika-abh08t28:8_26": "“Evañcādimhi ta”ntipi likhanti.",
  "tika-abh08t28:8_27": "Tassa pana ādimhi nikkhittaṁ cittaṁ evañca catubbidhanti atthaṁ vadanti.",
  "tika-abh08t28:8_28": "Tatthāti tesu rūpajanakādīsu.",
  "tika-abh08t28:8_29": "Dasa kiriyāti manodhātuvajjā dasa kiriyā.",
  "tika-abh08t28:9_0": "Samuṭṭhāpenti rūpānīti attano uppādakkhaṇeyeva attanā janetabbarūpāni samuṭṭhāpenti.",
  "tika-abh08t28:9_1": "Kappentīti sannāmenti.",
  "tika-abh08t28:9_2": "Yathāpavattaṁ iriyāpathaṁ upatthambhenti.",
  "tika-abh08t28:9_3": "Yathā hi antarantarā uppajjamānehi vīthicittehi abbokiṇṇe bhavaṅge pavattamāne aṅgāni osīdanti,",
  "tika-abh08t28:9_4": "pavedhantā viya honti,",
  "tika-abh08t28:9_5": "na evaṁ dvattiṁsavidhesu vakkhamānesu ca chabbīsatividhesu jāgaraṇacittesu pavattamānesu.",
  "tika-abh08t28:9_6": "Tadā pana aṅgāni upatthaddhāni yathāpavattairiyāpathabhāveneva pavattanti.",
  "tika-abh08t28:9_7": "Janayanti ca viññattinti manodvāre pavattā eva viññattiṁ janayanti,",
  "tika-abh08t28:9_8": "na pana pañcadvāre pavattāti daṭṭhabbaṁ.",
  "tika-abh08t28:10_0": "Dvipañcaviññāṇānaṁ jhānaṅgayogābhāvena rūpājanakattā āha “dvepañcaviññāṇā”ti.",
  "tika-abh08t28:10_1": "Jhānaṅgāni hi cittena saha rūpasamuṭṭhāpakāni,",
  "tika-abh08t28:10_2": "tesaṁ anubalappadāyakāni maggaṅgādīni tesu vijjamānesu savisesaṁ rūpappavattidassanato.",
  "tika-abh08t28:10_3": "Arūpavipākā pana rūpavirāgabhāvanāya nibbattattā hetuno taṁvimukhatāya rūpaṁ na samuṭṭhāpentīti āha “vipākā ca arūpisū”ti.",
  "tika-abh08t28:11_0": "150.Sabbesaṁ sandhicittanti sabbesaṁ sattānaṁ paṭisandhicittaṁ.",
  "tika-abh08t28:11_1": "Tañhi vatthudubbalatāya,",
  "tika-abh08t28:11_2": "appatiṭṭhitatāya,",
  "tika-abh08t28:11_3": "paccayavekallato,",
  "tika-abh08t28:11_4": "āgantukatāya ca rūpaṁ na samuṭṭhāpeti.",
  "tika-abh08t28:11_5": "Tathā hi paṭisandhiviññāṇena sahajātaṁ vatthu pacchājātapaccayarahitaṁ,",
  "tika-abh08t28:11_6": "āhārādīhi ca anupatthaddhaṁ dubbalaṁ,",
  "tika-abh08t28:11_7": "tassa ca dubbalattā tannissitaviññāṇampi dubbalanti.",
  "tika-abh08t28:11_8": "Yathā ca papāte patito aññassa nissayo bhavituṁ na sakkoti,",
  "tika-abh08t28:11_9": "evaṁ tampi bhinnasantatiyaṁ kammakkhittatāya papāte patitaṁ viya appatiṭṭhitaṁ na rūpasamuṭṭhāpane ussahati",
  "tika-abh08t28:11_10": "ca vatthuno ca attanā saha apacchā apure uppajjamānattā purejātapaccayassa alābhato.",
  "tika-abh08t28:11_11": "Yathā pana āgantuko puriso agatapubbaṁ desaṁ gato aññesaṁ “etha bho antogāme vo annapānagandhamālādīni",
  "tika-abh08t28:11_12": "dassāmī”ti vattuṁ na sakkoti attano avisayatāya,",
  "tika-abh08t28:11_13": "appahutāya ca,",
  "tika-abh08t28:11_14": "evamevaṁ paṭisandhicittampi āgantukanti.",
  "tika-abh08t28:11_15": "Evaṁ vatthudubbalatādīhi kāraṇehi rūpaṁ na samuṭṭhāpeti.",
  "tika-abh08t28:11_16": "Apica āhārindriyādivasena yehākārehi cittasamuṭṭhānarūpānaṁ cittacetasikā paccayā honti,",
  "tika-abh08t28:11_17": "tehi sabbehi paṭisandhiyaṁ cittacetasikā samatiṁsakammajarūpānaṁ yathāyogaṁ paccayā honti.",
  "tika-abh08t28:11_18": "Vuttañhetaṁ paṭṭhāne –",
  "tika-abh08t28:12_0": "“Paṭisandhikkhaṇe vipākābyākatā āhārā sampayuttānaṁ khandhānaṁ kaṭattā ca rūpānaṁ āhārapaccayena paccayo”tiādi.",
  "tika-abh08t28:13_0": "Tasmā samatiṁsakammajarūpāni cittasamuṭṭhānarūpānaṁ ṭhānaṁ gahetvā ṭhitānīti paṭisandhicittaṁ rūpaṁ na samuṭṭhāpetīti veditabbaṁ.",
  "tika-abh08t28:14_0": "Cuticittañcārahatoti ettha khīṇāsavassa cuticittaṁ upasantavaṭṭamūlasmiṁ santāne sātisayaṁ santavuttitāya rūpaṁ na samuṭṭhāpeti,",
  "tika-abh08t28:14_1": "anāgāmiādīnaṁ tadabhāvatoti vadanti.",
  "tika-abh08t28:14_2": "Ṭīkākāro pana ānandācariyo bhaṇati –",
  "tika-abh08t28:15_0": "“Kāmāvacarānaṁ pacchimacittassa uppādakkhaṇe yassa cittassa anantarā kāmāvacarānaṁ pacchimacittaṁ uppajjissati,",
  "tika-abh08t28:15_1": "rūpāvacare,",
  "tika-abh08t28:15_2": "arūpāvacare pacchimabhavikānaṁ,",
  "tika-abh08t28:15_3": "ye ca rūpāvacaraṁ,",
  "tika-abh08t28:15_4": "arūpāvacaraṁ upapajjitvā parinibbāyissanti,",
  "tika-abh08t28:15_5": "tesaṁ cavantānaṁ,",
  "tika-abh08t28:15_6": "tesaṁ vacīsaṅkhāro nirujjhissati,",
  "tika-abh08t28:15_7": "no ca tesaṁ kāyasaṅkhāro nirujjhissatīti vacanato aññesampi cuticittaṁ rūpaṁ na samuṭṭhāpetī”ti.",
  "tika-abh08t28:16_0": "Ācariyassa hi ayamadhippāyo –",
  "tika-abh08t28:16_1": "“kāmāvacarānaṁ pacchimacittassā”ti etena avisesena kāmāvacarasattānaṁ cuticittassa,",
  "tika-abh08t28:16_2": "“ye ca rūpāvacaraṁ…pe…",
  "tika-abh08t28:16_3": "nirujjhissatī”ti iminā kāmabhavato cavitvā rūpārūpabhavūpapajjanakānaṁ kāmāvacaracuticittassāpi uppādakkhaṇato",
  "tika-abh08t28:16_4": "uddhaṁ vacīsaṅkhārassa nirodhaṁ vatvā kāyasaṅkhārassa tadabhāvavacanato cuticittassa kāyasaṅkhārāsamuṭṭhāpanaṁ siddhaṁ.",
  "tika-abh08t28:16_5": "Yadaggena ca taṁ kāyasaṅkhāraṁ na samuṭṭhāpeti,",
  "tika-abh08t28:16_6": "tadaggena taṁ sesarūpampi na janeti.",
  "tika-abh08t28:16_7": "Na hi rūpasamuṭṭhāpakassa gabbhagatatādivibandhābhāve kāyasaṅkhārāsamuṭṭhāpane kāraṇaṁ atthi.",
  "tika-abh08t28:16_8": "Na ca yuttaṁ cutito uddhaṁ cittasamuṭṭhānañcassa rūpaṁ pavattatīti,",
  "tika-abh08t28:16_9": "nāpi “cuticittaṁ rūpaṁ samuṭṭhāpetī”ti pāḷi atthi,",
  "tika-abh08t28:16_10": "na cāpi vaṭṭamūlānupasamo cuticittassa rūpuppādane kāraṇaṁ cuticittena na uppannānampi tato purimatarehi uppannānaṁ viya bhavantare anuppajjanato,",
  "tika-abh08t28:16_11": "tasmā sabbesampi cuticittaṁ rūpaṁ na samuṭṭhāpetīti.",
  "tika-abh08t28:16_12": "Yadi kāyasaṅkhārasamuṭṭhāpanameva rūpajananārahabhāvaṁ sādheti,",
  "tika-abh08t28:16_13": "tadā catutthajjhāne kathanti?",
  "tika-abh08t28:16_14": "Nāyaṁ doso,",
  "tika-abh08t28:16_15": "tassa bhāvanābalena sātisayaṁ santavuttitāya kāyasaṅkhārāsamuṭṭhāpanepi maraṇāsannacittānaṁ viya paridubbalattābhāvato",
  "tika-abh08t28:16_16": "rūpasamuṭṭhāpane vibandho natthīti.",
  "tika-abh08t28:16_17": "Kuto pana paṭṭhāya cittajarūpaṁ nuppajjatīti?",
  "tika-abh08t28:16_18": "Yato paṭṭhāya kāyasaṅkhāre nuppajjati.",
  "tika-abh08t28:16_19": "Kadā ca kāyasaṅkhāro nuppajjatīti?",
  "tika-abh08t28:16_20": "Cutito pubbe dvattiṁsamacittakkhaṇato paṭṭhāya nuppajjati,",
  "tika-abh08t28:16_21": "tettiṁsamacittakkhaṇe uppannaṁ pacchimasoḷasakato puretarameva nirujjhatīti vadanti.",
  "tika-abh08t28:16_22": "“Yassa kāyasaṅkhāro na nirujjhati,",
  "tika-abh08t28:16_23": "tassa cittasaṅkhāro na nirujjhissatī”ti pañhe “pacchimacittassa bhaṅgakkhaṇe tesaṁ kāyasaṅkhāro ca na nirujjhati,",
  "tika-abh08t28:16_24": "cittasaṅkhāro ca na nirujjhissatī”ti pacchimacittasseva vajjitattā cutito dutiyatatiyacittenāpi saha nirujjhatīti apare.",
  "tika-abh08t28:16_25": "Yassa cittassa anantarā kāmāvacarānaṁpacchimacittaṁ uppajjatīti ettha “yassā”ti kāmāvacaracuticittassa",
  "tika-abh08t28:16_26": "anantarapaccayabhūtaṁ cittaṁ sandhāya vuttanti tassa uppādatopi uddhaṁ kāyasaṅkhārābhāvavacanena heṭṭhimakoṭiyā",
  "tika-abh08t28:16_27": "cutito tatiyacitteneva saha nirujjhati.",
  "tika-abh08t28:16_28": "Dutiyacittaṁ na pāpuṇātīti eke.",
  "tika-abh08t28:17_0": "151- 7.",
  "tika-abh08t28:17_1": "Ekaṁ dve tīṇi cattāri ṭhānāni imassāti ekadviticatuṭṭhānaṁ,",
  "tika-abh08t28:17_2": "ekadviticatuṭṭhānattāti attho.",
  "tika-abh08t28:17_3": "Ṭhānanti ca idha kiccamadhippetaṁ.",
  "tika-abh08t28:17_4": "Tañhi tiṭṭhanti ettha dhammā avaṭṭhitā viya hontīti “ṭhāna”nti vuccati.",
  "tika-abh08t28:17_5": "Maṁsacakkhudibbacakkhuñāṇacakkhubuddhacakkhusamantacakkhuvasena pañca nimmalāni locanāni imassāti pañcanimmalalocano.",
  "tika-abh08t28:18_0": "Nippapañcenāti rāgādipapañcarahitena. Rāgādayo hi saṁsāre papañcanato “papañcā”ti vuccanti.",
  "tika-abh08t28:19_0": "Āvajjane paṭicchane ṭhāne manodhātuttikanti sambandho,",
  "tika-abh08t28:19_1": "kiriyāmanodhātu āvajjanaṭṭhāne,",
  "tika-abh08t28:19_2": "vipākadvayaṁ sampaṭicchanaṭṭhāneti attho.",
  "tika-abh08t28:20_0": "“Somanassayuttasantīraṇaṁ pañcadvāre santīraṇaṁ siyā”ti vattabbe “santīraṇa”nti adhikāratova labbhatīti",
  "tika-abh08t28:20_1": "gāthābandhasukhatthaṁ “somanassayuta”nti ettakameva vuttaṁ.",
  "tika-abh08t28:21_0": "Balavārammaṇe satīti tadārammaṇakiccassa balavārammaṇeyeva labbhanato vuttaṁ,",
  "tika-abh08t28:21_1": "na imasseva āveṇikabhāvena sabbesampi tadārammaṇānaṁ balavārammaṇeyeva uppajjanato.",
  "tika-abh08t28:21_2": "Voṭṭhabbananti kiriyāmanoviññāṇadhātusaṅkhātaṁ voṭṭhabbanakiccaṁ cittaṁ.",
  "tika-abh08t28:22_0": "158-",
  "tika-abh08t28:22_1": "9.Sabbesanti sabbesaṁ kāmarūpārūpabhavikasattānaṁ.",
  "tika-abh08t28:22_2": "Iminā idaṁ dasseti –",
  "tika-abh08t28:22_3": "pañcadvāresu voṭṭhabbanakiccaṁ kesañcideva sattānaṁ arūpabhave sabbaso pañcadvārikacittappavattiyā,",
  "tika-abh08t28:22_4": "rūpabhave ca dvārattayappavattiyā abhāvato.",
  "tika-abh08t28:22_5": "Manodvāre āvajjanakiccaṁ pana sabbesameva sacittakasattānaṁ karotīti.",
  "tika-abh08t28:22_6": "Dviṭṭhānikaṁ nāma hotīti yathāvuttaṭṭhānadvayavantatāya dviṭṭhānikacittaṁ nāma hoti.",
  "tika-abh08t28:22_7": "Keci pana “somanassasahagatasantīraṇaṁ kāmasugatiyaṁ paṭisandhiṁ ākaḍḍhati,",
  "tika-abh08t28:22_8": "tasmā taṁ pañcaṭṭhānika”nti vadanti,",
  "tika-abh08t28:22_9": "taṁ tesaṁ matimattaṁ paṭṭhāne tathā adīpitattā.",
  "tika-abh08t28:22_10": "Tattha hi –",
  "tika-abh08t28:23_0": "“Upekkhāsahagataṁ dhammaṁ paṭicca upekkhāsahagato dhammo uppajjati nahetupaccayā”ti ettha “ahetukaṁ upekkhāsahagataṁ",
  "tika-abh08t28:23_1": "ekaṁ khandhaṁ paṭicca tayo khandhā,",
  "tika-abh08t28:23_2": "tayo khandhe paṭicca eko khandho,",
  "tika-abh08t28:23_3": "dve khandhe paṭicca dve khandhā,",
  "tika-abh08t28:23_4": "ahetukapaṭisandhikkhaṇe upekkhāsahagataṁ ekaṁ khandhaṁ paṭicca tayo khandhā,",
  "tika-abh08t28:23_5": "tayo khandhe paṭicca eko khandho,",
  "tika-abh08t28:23_6": "dve khandhe paṭicca dve khandhā”ti –",
  "tika-abh08t28:24_0": "Evaṁ upekkhāsahagata-",
  "tika-abh08t28:24_1": "padassa pavattipaṭisandhivasena paṭiccanayo uddhaṭo.",
  "tika-abh08t28:24_2": "Pītisahagatasukhasahagata-",
  "tika-abh08t28:24_3": "padānaṁ pana –",
  "tika-abh08t28:25_0": "“Pītisahagataṁ dhammaṁ paṭicca pītisahagato dhammo uppajjati nahetupaccayā.",
  "tika-abh08t28:25_1": "Ahetukaṁ pītisahagataṁ ekaṁ khandhaṁ paṭicca tayo khandhā,",
  "tika-abh08t28:25_2": "tayo khandhe paṭicca eko khandho,",
  "tika-abh08t28:25_3": "dve khandhe paṭicca dve khandhā.",
  "tika-abh08t28:25_4": "Sukhasahagataṁ dhammaṁ paṭicca sukhasahagato dhammo uppajjati nahetupaccayā.",
  "tika-abh08t28:25_5": "Ahetukaṁ sukhasahagataṁ ekaṁ khandhaṁ paṭicca tayo khandhā,",
  "tika-abh08t28:25_6": "tayo khandhe paṭicca eko khandho,",
  "tika-abh08t28:25_7": "dve khandhe paṭicca dve khandhā”ti –",
  "tika-abh08t28:26_0": "Evaṁ pavattivaseneva uddhaṭo,",
  "tika-abh08t28:26_1": "na “ahetukapaṭisandhikkhaṇe”tiādinā paṭisandhivasena,",
  "tika-abh08t28:26_2": "tasmā yathādhammasāsane avacanampi abhāvameva dīpetīti na tassa paṭisandhidānaṁ atthīti dviṭṭhānikatāva vuttāti.",
  "tika-abh08t28:26_3": "Te mahaggatavipākā navāti sambandho.",
  "tika-abh08t28:27_0": "162. Chadvārā eva chadvārikā. Atha vā chadvārikesūti chadvārikacittesūti attho.",
  "tika-abh08t28:28_0": "164-",
  "tika-abh08t28:28_1": "6.“Pañcakicca”ntiādi yathāvuttānameva nigamanaṁ.",
  "tika-abh08t28:28_2": "Sesanti aṭṭhasaṭṭhividhaṁ cittaṁ.",
  "tika-abh08t28:28_3": "Ekakiccayogato,",
  "tika-abh08t28:28_4": "ekaṁ kiccamassāti vā ekaṁ,",
  "tika-abh08t28:28_5": "ekameva ekakaṁ.",
  "tika-abh08t28:28_6": "Sabbacittānaṁ kiccavasena niddesaṭṭhāneyeva kiccānaṁ paṭipāṭimpi dassetuṁ “bhavaṅgāvajjana”ntiādi vuttaṁ.",
  "tika-abh08t28:28_7": "Yadi evaṁ paṭisandhito paṭṭhāya cutipariyosānaṁ vattabbanti? Saccaṁ,",
  "tika-abh08t28:28_8": "cutipaṭisandhīnaṁ pana pākaṭattā tathā na vuttaṁ.",
  "tika-abh08t28:28_9": "Bhavassa hi paṭisandhi ādi,",
  "tika-abh08t28:28_10": "cuti pariyosānanti pākaṭameva,",
  "tika-abh08t28:28_11": "tasmā pākaṭaṭṭhānaṁ pahāya apākaṭaṭṭhānato paṭṭhāya dassetuṁ bhavaṅgameva ādito vuttaṁ.",
  "tika-abh08t28:28_12": "Tadārammaṇaṁ pana kiñcāpi apākaṭaṁ,",
  "tika-abh08t28:28_13": "atha kho anekantikaṁ kismiñci bhave katthaci javanavīthiyaṁ alabbhanatoti ekantalabbhamānaparidīpanatthaṁ taṁ na vuttaṁ.",
  "tika-abh08t28:28_14": "Atha vā tadārammaṇacittampi yebhuyyena bhavaṅganāmaṁ labbhatīti purimajavanavīthiyaṁ tadārammaṇaṁ pacchimajavanavīthiyā",
  "tika-abh08t28:28_15": "āvajjanassa purecarabhūtaṁ bhavaṅga-",
  "tika-abh08t28:28_16": "ggahaṇeneva saṅgahitanti visuṁ na vuttaṁ.",
  "tika-abh08t28:28_17": "Keci pana “pañcadvāresu pavattivasena pañcavidhatāya dassanatthaṁ ‘bhavaṅgāvajjana’ntiādi vutta”nti vadanti,",
  "tika-abh08t28:28_18": "tattha pana appavattamānānaṁ kesañci sabbhāvato taṁ na yujjati,",
  "tika-abh08t28:28_19": "chadvārappavattivasena chabbidhattanayadassanatthanti vattuṁ vaṭṭati.",
  "tika-abh08t28:28_20": "Yathā cettha “bhavaṅgāvajjana”ntiādinā cakkhudvāre vuttaṁ,",
  "tika-abh08t28:28_21": "evaṁ sotadvārādīsupi dassanādiṁ apanetvā savanādiṁ pakkhipitvā kiccappavatti yojetabbā.",
  "tika-abh08t28:28_22": "Manodvāre pana –",
  "tika-abh08t28:29_0": "“Bhavaṅgaṁ paṭhamaṁ hoti, tato āvajjanaṁ mataṁ;",
  "tika-abh08t28:30_0": "Dutiyaṁ tamatikkamma, javanaṁ tatiyaṁ siyā”ti. –",
  "tika-abh08t28:31_0": "Yojanā daṭṭhabbā.",
  "tika-abh08t28:31_1": "Channaṁ viññāṇānanti cakkhuviññāṇādīnaṁ pañcannaṁ,",
  "tika-abh08t28:31_2": "manoviññāṇassa ca.",
  "tika-abh08t28:31_3": "Sattaviññāṇadhātūnanti cakkhuviññāṇadhātādīnaṁ pañcannaṁ,",
  "tika-abh08t28:31_4": "manodhātumanoviññāṇadhātudvayassāti sattannaṁ viññāṇadhātūnaṁ.",
  "tika-abh08t28:32_0": "169-71.Pañcābhiññāvivajjitanti –",
  "tika-abh08t28:33_0": "“Iddhividhaṁ dibbasoto, paracittavijānanā;",
  "tika-abh08t28:34_0": "Pubbenivāsānussati, dibbacakkhūti pañcadhā”ti. –",
  "tika-abh08t28:35_0": "Evamāgatāhi pañcahi abhiññāhi yuttena rūpāvacarapañcamajjhānacittena vajjitaṁ.",
  "tika-abh08t28:35_1": "Dibbasotādīnaṁ ekekārammaṇattepi pañcannampi abhiññānaṁ ekasseva cittassa avatthābhedabhāvato vuttaṁ “pañcābhiññāvivajjita”nti.",
  "tika-abh08t28:35_2": "Keci pana “idha ekantena dhammārammaṇikacittānameva vacanato paracittavijānanaṁ vajjetvā anāgataṁsañāṇena saha pañcābhiññānaṁ paṭikkhepo”ti vadanti.",
  "tika-abh08t28:36_0": "Dvipañcaviññāṇānaṁ,",
  "tika-abh08t28:36_1": "manodhātuttayassa ca pariccāgena ekacattālīsa hontīti āha “cattālīsaṁ tathekaka”nti.",
  "tika-abh08t28:36_2": "Abhiññāni cāti ca-",
  "tika-abh08t28:36_3": "saddo aṭṭhānappayutto,",
  "tika-abh08t28:36_4": "so “cattālīsaṁ tathekaka”nti imassānantaraṁ daṭṭhabbo,",
  "tika-abh08t28:36_5": "tena pana abhiññācittadvayaṁ saṅgaṇhāti.",
  "tika-abh08t28:36_6": "Atha vā abhiññā nāma heṭṭhā ekekārammaṇikesu vuttassa pañcamajjhānasseva avatthāvisesoti abhiññācittānaṁ chaḷārammaṇikesu aggahaṇanti daṭṭhabbaṁ.",
  "tika-abh08t28:37_0": "172-",
  "tika-abh08t28:37_1": "3.Tidhā katvāti tidhā karaṇahetu.",
  "tika-abh08t28:37_2": "Hetvattho hi ayaṁ tvā-",
  "tika-abh08t28:37_3": "saddo yathā “sīhaṁ disvā bhayaṁ chambhitattaṁ uppajjati,",
  "tika-abh08t28:37_4": "paññāya cassa disvā āsavā parikkhīṇā hontī”ti.",
  "tika-abh08t28:37_5": "“Puññāpuññavasenā”tiādinā jātibhūmihetuvedanādivasena yāva chasattatividho bhedo,",
  "tika-abh08t28:37_6": "tāva manoviññāṇadhātuṁ bhinditvā taṁvasena cittavibhāgadassanatthaṁ nayadānaṁ katanti veditabbaṁ.",
  "tika-abh08t28:38_0": "175.Tidhā katvāti paṭhamaṁ vipākadvayakiriyābhedato,",
  "tika-abh08t28:38_1": "dutiyaṁ kusalākusalāditoti evaṁ dhātudvayaṁ paccekaṁ tidhā katvā.",
  "tika-abh08t28:39_0": "180.Bhūmi…pe…",
  "tika-abh08t28:39_1": "vibhāvayeti tiṁsabhūmīnaṁ nānattavasena pavattito tiṁsavidhaṁ,",
  "tika-abh08t28:39_2": "tattheva tiṁsapuggalānaṁ nānattavasena pavattito ca tiṁsavidhantiādinā idaṁ yathāniddiṭṭhacittaṁ bahudhā hotīti ca vibhāveyyāti attho.",
  "tika-abh08t28:40_0": "181.Idhāti imasmiṁ sāsane.",
  "tika-abh08t28:40_1": "Hatthagatāmalakā viya hontīti yathā hatthagataṁ āmalakaṁ cakkhumato supākaṭaṁ hoti,",
  "tika-abh08t28:40_2": "evamimassa matimato bhikkhuno abhidhammapiṭakagatā atthā supākaṭā honti,",
  "tika-abh08t28:40_3": "āvajjitāvajjitakkhaṇe suvisadāva paññāyantīti attho.",
  "tika-abh08t28:41_0": "Iti abhidhammatthavikāsiniyā nāma",
  "tika-abh08t28:42_0": "Abhidhammāvatārasaṁvaṇṇanāya",
  "tika-abh08t28:43_0": "Ekavidhādiniddesavaṇṇanā niṭṭhitā."
}