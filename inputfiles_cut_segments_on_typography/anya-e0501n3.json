{
  "anya-e0501n3:0_0": "4. Anantarapaccayo",
  "anya-e0501n3:1_0": "Katamo anantarapaccayo. Anantare khaṇe niruddho citta cetasikadhammasamūho anantarapaccayo.",
  "anya-e0501n3:2_0": "Katamo dhammo anantarapaccayassa paccayuppanno.",
  "anya-e0501n3:2_1": "Pacchime anantare eva khaṇe uppanno cittacetasikadhammasamūho tassa paccayassa paccayuppanno.",
  "anya-e0501n3:3_0": "Ekasmiṁ bhave paṭisandhicittaṁ paṭhamabhavaṅgacittassa anantara paccayo,",
  "anya-e0501n3:3_1": "paṭhama bhavaṅgacittaṁ dutiyabhavaṅgacittassa anantarapaccayotiādinā vattabbo.",
  "anya-e0501n3:4_0": "Yadā pana dhammayamake suddhāvāsānaṁ dutiye akusale citte vattamāneti vuttanayena tassa sattassa attano",
  "anya-e0501n3:4_1": "abhinavaṁ attabhāvaṁ ārabbha etaṁ mama esohamasmi eso me attāti pavattaṁ bhavanikantika taṇhāsahagatacittaṁ",
  "anya-e0501n3:4_2": "uppajjati.",
  "anya-e0501n3:4_3": "Tadā paṭhamaṁ dvikkhattuṁ bhavaṅgaṁ calati.",
  "anya-e0501n3:4_4": "Tato manodvārāvajjanacittaṁ uppajjati.",
  "anya-e0501n3:4_5": "Tato satta bhavanikantikajavanāni uppajjanti.",
  "anya-e0501n3:4_6": "Tato paraṁ bhavaṅgavāro.",
  "anya-e0501n3:5_0": "Api ca so satto tadā paccuppannabhave kiñci na jānāti,",
  "anya-e0501n3:5_1": "pubbabhave attanā anubhūtaṁ ārammaṇaṁ anussaramāno acchati.",
  "anya-e0501n3:5_2": "Vatthussa pana atidubbalattā tañca ārammaṇaṁ aparibyattameva hoti.",
  "anya-e0501n3:5_3": "Taṁ ārabbha uddhaccasahagatacittameva bahulaṁ pavattati.",
  "anya-e0501n3:6_0": "Yadā gabbho thokaṁ vaḍḍhamāno hoti atirekadvemāsaṁ gato,",
  "anya-e0501n3:6_1": "tadā cakkhādīni indriyāni paripuṇṇāni honti.",
  "anya-e0501n3:6_2": "Evaṁ santepi mātugabbhe ālokādīnaṁ paccayānaṁ abhāvato cakkhuviññāṇādīni cattāri viññāṇāni nuppajjanti,",
  "anya-e0501n3:6_3": "kāyaviññāṇamanoviññāṇāni eva uppajjanti.",
  "anya-e0501n3:6_4": "So satto mātuyā iriyāpathaparivattanādīsu bahūni dukkhadomanassāni paccanubhoti.",
  "anya-e0501n3:6_5": "Vijāyanakāle pana bhusaṁ dukkhaṁ nigacchatiyeva.",
  "anya-e0501n3:6_6": "Vijāyitvāpi yāva vatthurūpāni mudūni honti,",
  "anya-e0501n3:6_7": "paripākaṁ na gacchanti,",
  "anya-e0501n3:6_8": "tāva so atimandarūpo uttānaseyyako hutvā acchati.",
  "anya-e0501n3:6_9": "Na kiñci paccuppannaṁ ārammaṇaṁ sallakkheti.",
  "anya-e0501n3:6_10": "Yebhuyyena purima bhavānusārī eva tassa viññāṇaṁ hoti.",
  "anya-e0501n3:6_11": "Sace so niraya bhavato āgato hoti,",
  "anya-e0501n3:6_12": "so virūpamukhabahulo hoti.",
  "anya-e0501n3:6_13": "Purimāni nirayārammaṇāni ārabbha khaṇe khaṇe virūpamukhamassa paññāyati.",
  "anya-e0501n3:6_14": "Atha devalokato āgato hoti,",
  "anya-e0501n3:6_15": "dibbāni ārammaṇāni ārabbha vippasannamukhabahulo hoti,",
  "anya-e0501n3:6_16": "khaṇe khaṇe mihitamukhamassa paññāyati.",
  "anya-e0501n3:7_0": "Yadā pana vatthurūpāni tikkhāni honti,",
  "anya-e0501n3:7_1": "paripākaṁ gacchanti.",
  "anya-e0501n3:7_2": "Viññāṇāni cassa suvisadāni pavattanti.",
  "anya-e0501n3:7_3": "Tadā amandarūpo hutvā kīḷanto līḷanto modanto pamodanto acchati.",
  "anya-e0501n3:7_4": "Paccuppanne ārammaṇāni sallakkheti.",
  "anya-e0501n3:7_5": "Mātubhāsaṁ sallakkheti.",
  "anya-e0501n3:7_6": "Idha lokānusārī viññāṇamassa bahulaṁ pavattati.",
  "anya-e0501n3:7_7": "Purimajātiṁ pamussati.",
  "anya-e0501n3:8_0": "Kiṁ pana sabbopi satto imasmiṁ ṭhāne eva purimaṁ jātiṁ pamussatīti ce.",
  "anya-e0501n3:8_1": "Na sabbopi satto imasmiṁ ṭhāne eva pamussati.",
  "anya-e0501n3:8_2": "Koci atirekataraṁ gambhavāsadukkhena paripīḷito gabbhe eva pamussati.",
  "anya-e0501n3:8_3": "Koci vijāyanakāle,",
  "anya-e0501n3:8_4": "koci imasmiṁ ṭhāne pamussati.",
  "anya-e0501n3:8_5": "Koci itoparampi daharakāle na pamussati.",
  "anya-e0501n3:8_6": "Vuḍḍhakāle eva pamussati.",
  "anya-e0501n3:8_7": "Koci yāvajīvaṁpi na pamussati.",
  "anya-e0501n3:8_8": "Dve tayo bhave anussarantopi atthiyeva.",
  "anya-e0501n3:8_9": "Ime jātissarasattā nāma honti.",
  "anya-e0501n3:9_0": "Tattha vijāyanakālato paṭṭhāya chadvārikavīthicittāni pavattanti.",
  "anya-e0501n3:9_1": "Paccuppannārammaṇaṁ sallakkhaṇato paṭṭhāya chadvārikavīthi cittāni paripuṇṇāni pavattanti.",
  "anya-e0501n3:9_2": "Sabbatthapi purimaṁ purimaṁ anantare niruddhaṁ cittaṁ pacchimassa pacchimassa anantare uppannassa cittassa anantara paccayo hoti.",
  "anya-e0501n3:9_3": "Ayañca anantarapaccayo nāma anamatagge saṁsāre ekassa sattassa ekappabandho eva hoti.",
  "anya-e0501n3:9_4": "Yadā satto arahatta maggaṁ labhitvā khandhaparinibbānaṁ pāpuṇāti,",
  "anya-e0501n3:9_5": "tadā eva so pabandho chijjati.",
  "anya-e0501n3:10_0": "Kenaṭṭhena anantaro,",
  "anya-e0501n3:10_1": "kenaṭṭhena paccayoti.",
  "anya-e0501n3:10_2": "Attano anantare attasadisassa dhammantarassa uppādanaṭṭhena anantaro,",
  "anya-e0501n3:10_3": "upakārakaṭṭhena paccayo.",
  "anya-e0501n3:10_4": "Tattha attasadisassāti sārammaṇa bhāvena attanā sadisassa.",
  "anya-e0501n3:10_5": "Sārammaṇabhāvenāti ca yo dhammo ārammaṇena vinā na pavattati,",
  "anya-e0501n3:10_6": "so sārammaṇo nāma,",
  "anya-e0501n3:10_7": "evaṁ sārammaṇabhāvena.",
  "anya-e0501n3:10_8": "Dhammantarassa uppādanaṭṭhenāti purimasmiṁ citte niruddhepi tassa cintanakiriyāvego na vūpasammati,",
  "anya-e0501n3:10_9": "pacchimaṁ cittaṁ uppādetvā eva vūpasammati,",
  "anya-e0501n3:10_10": "evaṁ pacchimassa dhammantarassa uppādanaṭṭhena.",
  "anya-e0501n3:11_0": "Tattha purimā purimā mātuparamparā viya anantarapaccayaparamparā daṭṭhabbā.",
  "anya-e0501n3:11_1": "Pacchimā pacchimā dhītuparamparā viya tassa paccayuppannaparamparā daṭṭhabbā.",
  "anya-e0501n3:11_2": "Evaṁ sante arahantānaṁ sabbapacchimaṁ parinibbānacittampi puna paṭisandhicittasaṅkhātaṁ dhammantaraṁ uppādeyyāti.",
  "anya-e0501n3:11_3": "Na uppādeyya. Kasmā,",
  "anya-e0501n3:11_4": "tadā kammakilesavegānaṁ sabbaso paṭippassaddhibhāvena accantasantatarattā tassa cittassāti.",
  "anya-e0501n3:11_5": "Anantarapaccaya dīpanā niṭṭhitā."
}