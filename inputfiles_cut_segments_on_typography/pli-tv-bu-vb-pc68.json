{
  "pli-tv-bu-vb-pc68:0.1_0": "Theravāda Vinaya",
  "pli-tv-bu-vb-pc68:0.2_0": "Mahāvibhaṅga",
  "pli-tv-bu-vb-pc68:0.3_0": "Pācittiyakaṇḍa",
  "pli-tv-bu-vb-pc68:0.4_0": "Sappāṇakavagga",
  "pli-tv-bu-vb-pc68:0.5_0": "68. Ariṭṭhasikkhāpada",
  "pli-tv-bu-vb-pc68:1.1_0": "Tena samayena buddho bhagavā sāvatthiyaṁ viharati jetavane anāthapiṇḍikassa ārāme.",
  "pli-tv-bu-vb-pc68:1.2_0": "Tena kho pana samayena ariṭṭhassa nāma bhikkhuno gaddhabādhipubbassa evarūpaṁ pāpakaṁ diṭṭhigataṁ uppannaṁ hoti—",
  "pli-tv-bu-vb-pc68:1.3_0": "“tathāhaṁ bhagavatā dhammaṁ desitaṁ ājānāmi yathā yeme antarāyikā dhammā vuttā bhagavatā te paṭisevato nālaṁ antarāyāyā”ti.",
  "pli-tv-bu-vb-pc68:1.4_0": "Assosuṁ kho sambahulā bhikkhū—",
  "pli-tv-bu-vb-pc68:1.5_0": "“ariṭṭhassa kira nāma bhikkhuno gaddhabādhipubbassa evarūpaṁ pāpakaṁ diṭṭhigataṁ uppannaṁ—",
  "pli-tv-bu-vb-pc68:1.6_0": "‘tathāhaṁ bhagavatā dhammaṁ desitaṁ ājānāmi,",
  "pli-tv-bu-vb-pc68:1.6_1": "yathā yeme antarāyikā dhammā vuttā bhagavatā,",
  "pli-tv-bu-vb-pc68:1.6_2": "te paṭisevato nālaṁ antarāyāyā’”ti.",
  "pli-tv-bu-vb-pc68:1.7_0": "Atha kho te bhikkhū yena ariṭṭho bhikkhu gaddhabādhipubbo tenupasaṅkamiṁsu;",
  "pli-tv-bu-vb-pc68:1.8_0": "upasaṅkamitvā ariṭṭhaṁ bhikkhuṁ gaddhabādhipubbaṁ etadavocuṁ—",
  "pli-tv-bu-vb-pc68:1.9_0": "“saccaṁ kira te, āvuso ariṭṭha, evarūpaṁ pāpakaṁ diṭṭhigataṁ uppannaṁ—",
  "pli-tv-bu-vb-pc68:1.10_0": "‘tathāhaṁ bhagavatā dhammaṁ desitaṁ ājānāmi,",
  "pli-tv-bu-vb-pc68:1.10_1": "yathā yeme antarāyikā dhammā vuttā bhagavatā,",
  "pli-tv-bu-vb-pc68:1.10_2": "te paṭisevato nālaṁ antarāyāyā’”ti?",
  "pli-tv-bu-vb-pc68:1.11_0": "“Evaṁ byā kho ahaṁ, āvuso,",
  "pli-tv-bu-vb-pc68:1.11_1": "bhagavatā dhammaṁ desitaṁ ājānāmi— ‘yathā yeme antarāyikā dhammā vuttā bhagavatā te paṭisevato nālaṁ antarāyāyā’”ti.",
  "pli-tv-bu-vb-pc68:1.12_0": "“Mā,",
  "pli-tv-bu-vb-pc68:1.12_1": "āvuso ariṭṭha,",
  "pli-tv-bu-vb-pc68:1.12_2": "evaṁ avaca.",
  "pli-tv-bu-vb-pc68:1.12_3": "Mā bhagavantaṁ abbhācikkhi.",
  "pli-tv-bu-vb-pc68:1.12_4": "Na hi sādhu bhagavato abbhakkhānaṁ.",
  "pli-tv-bu-vb-pc68:1.12_5": "Na hi bhagavā evaṁ vadeyya.",
  "pli-tv-bu-vb-pc68:1.13_0": "Anekapariyāyenāvuso ariṭṭha,",
  "pli-tv-bu-vb-pc68:1.13_1": "antarāyikā dhammā antarāyikā vuttā bhagavatā.",
  "pli-tv-bu-vb-pc68:1.13_2": "Alañca pana te paṭisevato antarāyāya.",
  "pli-tv-bu-vb-pc68:1.14_0": "Appassādā kāmā vuttā bhagavatā bahudukkhā bahupāyāsā, ādīnavo ettha bhiyyo.",
  "pli-tv-bu-vb-pc68:1.15_0": "Aṭṭhikaṅkalūpamā kāmā vuttā bhagavatā bahudukkhā bahupāyāsā, ādīnavo ettha bhiyyo.",
  "pli-tv-bu-vb-pc68:1.16_0": "Maṁsapesūpamā kāmā vuttā bhagavatā …pe…",
  "pli-tv-bu-vb-pc68:1.17_0": "tiṇukkūpamā kāmā vuttā bhagavatā …",
  "pli-tv-bu-vb-pc68:1.18_0": "aṅgārakāsūpamā kāmā vuttā bhagavatā …",
  "pli-tv-bu-vb-pc68:1.19_0": "supinakūpamā kāmā vuttā bhagavatā …",
  "pli-tv-bu-vb-pc68:1.20_0": "yācitakūpamā kāmā vuttā bhagavatā …",
  "pli-tv-bu-vb-pc68:1.21_0": "rukkhaphalūpamā kāmā vuttā bhagavatā …",
  "pli-tv-bu-vb-pc68:1.22_0": "asisūnūpamā kāmā vuttā bhagavatā …",
  "pli-tv-bu-vb-pc68:1.23_0": "sattisūlūpamā kāmā vuttā bhagavatā …",
  "pli-tv-bu-vb-pc68:1.24_0": "sappasirūpamā kāmā vuttā bhagavatā bahudukkhā bahupāyāsā, ādīnavo ettha bhiyyo”ti.",
  "pli-tv-bu-vb-pc68:1.25_0": "Evampi kho ariṭṭho bhikkhu gaddhabādhipubbo tehi bhikkhūhi vuccamāno tatheva taṁ pāpakaṁ diṭṭhigataṁ thāmasā parāmāsā abhinivissa voharati—",
  "pli-tv-bu-vb-pc68:1.26_0": "“evaṁ byā kho ahaṁ, āvuso,",
  "pli-tv-bu-vb-pc68:1.26_1": "bhagavatā dhammaṁ desitaṁ ājānāmi— ‘yathā yeme antarāyikā dhammā vuttā bhagavatā,",
  "pli-tv-bu-vb-pc68:1.26_2": "te paṭisevato nālaṁ antarāyāyā’”ti.",
  "pli-tv-bu-vb-pc68:1.27_0": "Yato ca kho te bhikkhū nāsakkhiṁsu ariṭṭhaṁ bhikkhuṁ gaddhabādhipubbaṁ etasmā pāpakā diṭṭhigatā vivecetuṁ,",
  "pli-tv-bu-vb-pc68:1.27_1": "atha kho te bhikkhū yena bhagavā tenupasaṅkamiṁsu;",
  "pli-tv-bu-vb-pc68:1.27_2": "upasaṅkamitvā bhagavato etamatthaṁ ārocesuṁ.",
  "pli-tv-bu-vb-pc68:1.28_0": "Atha kho bhagavā etasmiṁ nidāne etasmiṁ pakaraṇe bhikkhusaṅghaṁ sannipātāpetvā ariṭṭhaṁ bhikkhuṁ gaddhabādhipubbaṁ paṭipucchi—",
  "pli-tv-bu-vb-pc68:1.29_0": "“saccaṁ kira te, ariṭṭha, evarūpaṁ pāpakaṁ diṭṭhigataṁ uppannaṁ—",
  "pli-tv-bu-vb-pc68:1.30_0": "‘tathāhaṁ bhagavatā dhammaṁ desitaṁ ājānāmi yathā yeme antarāyikā dhammā vuttā bhagavatā te paṭisevato nālaṁ antarāyāyā’”ti?",
  "pli-tv-bu-vb-pc68:1.31_0": "“Evaṁ byā kho ahaṁ, bhante,",
  "pli-tv-bu-vb-pc68:1.31_1": "bhagavatā dhammaṁ desitaṁ ājānāmi— ‘yathā yeme antarāyikā dhammā vuttā bhagavatā te paṭisevato nālaṁ antarāyāyā’”ti.",
  "pli-tv-bu-vb-pc68:1.32_0": "Kassa nu kho nāma tvaṁ, moghapurisa, mayā evaṁ dhammaṁ desitaṁ ājānāsi?",
  "pli-tv-bu-vb-pc68:1.33_0": "Nanu mayā,",
  "pli-tv-bu-vb-pc68:1.33_1": "moghapurisa,",
  "pli-tv-bu-vb-pc68:1.33_2": "anekapariyāyena antarāyikā dhammā antarāyikā vuttā.",
  "pli-tv-bu-vb-pc68:1.33_3": "Alañca pana te paṭisevato antarāyāya.",
  "pli-tv-bu-vb-pc68:1.34_0": "Appassādā kāmā vuttā mayā bahudukkhā bahupāyāsā, ādīnavo ettha bhiyyo.",
  "pli-tv-bu-vb-pc68:1.35_0": "Aṭṭhikaṅkalūpamā kāmā vuttā mayā …pe…",
  "pli-tv-bu-vb-pc68:1.36_0": "maṁsapesūpamā kāmā vuttā mayā …",
  "pli-tv-bu-vb-pc68:1.37_0": "tiṇukkūpamā kāmā vuttā mayā …",
  "pli-tv-bu-vb-pc68:1.38_0": "aṅgārakāsūpamā kāmā vuttā mayā …",
  "pli-tv-bu-vb-pc68:1.39_0": "supinakūpamā kāmā vuttā mayā …",
  "pli-tv-bu-vb-pc68:1.40_0": "yācitakūpamā kāmā vuttā mayā …",
  "pli-tv-bu-vb-pc68:1.41_0": "rukkhaphalūpamā kāmā vuttā mayā …",
  "pli-tv-bu-vb-pc68:1.42_0": "asisūnūpamā kāmā vuttā mayā …",
  "pli-tv-bu-vb-pc68:1.43_0": "sattisūlūpamā kāmā vuttā mayā …",
  "pli-tv-bu-vb-pc68:1.44_0": "sappasirūpamā kāmā vuttā mayā bahudukkhā bahupāyāsā, ādīnavo ettha bhiyyo.",
  "pli-tv-bu-vb-pc68:1.45_0": "Atha ca pana tvaṁ,",
  "pli-tv-bu-vb-pc68:1.45_1": "moghapurisa,",
  "pli-tv-bu-vb-pc68:1.45_2": "attanā duggahitena amhe ceva abbhācikkhasi,",
  "pli-tv-bu-vb-pc68:1.45_3": "attānañca khaṇasi,",
  "pli-tv-bu-vb-pc68:1.45_4": "bahuñca apuññaṁ pasavasi.",
  "pli-tv-bu-vb-pc68:1.46_0": "Tañhi te, moghapurisa, bhavissati dīgharattaṁ ahitāya dukkhāya.",
  "pli-tv-bu-vb-pc68:1.47_0": "Netaṁ, moghapurisa, appasannānaṁ vā pasādāya …pe…",
  "pli-tv-bu-vb-pc68:1.48_0": "evañca pana, bhikkhave, imaṁ sikkhāpadaṁ uddiseyyātha—",
  "pli-tv-bu-vb-pc68:1.49.1_0": "“Yo pana bhikkhu evaṁ vadeyya—",
  "pli-tv-bu-vb-pc68:1.50_0": "‘tathāhaṁ bhagavatā dhammaṁ desitaṁ ājānāmi,",
  "pli-tv-bu-vb-pc68:1.50_1": "yathā yeme antarāyikā dhammā vuttā bhagavatā,",
  "pli-tv-bu-vb-pc68:1.50_2": "te paṭisevato nālaṁ antarāyāyā’ti",
  "pli-tv-bu-vb-pc68:1.51_0": "so bhikkhu bhikkhūhi evamassa vacanīyo—",
  "pli-tv-bu-vb-pc68:1.52_0": "‘māyasmā evaṁ avaca,",
  "pli-tv-bu-vb-pc68:1.52_1": "mā bhagavantaṁ abbhācikkhi,",
  "pli-tv-bu-vb-pc68:1.52_2": "na hi sādhu bhagavato abbhakkhānaṁ,",
  "pli-tv-bu-vb-pc68:1.52_3": "na hi bhagavā evaṁ vadeyya,",
  "pli-tv-bu-vb-pc68:1.53_0": "anekapariyāyenāvuso,",
  "pli-tv-bu-vb-pc68:1.53_1": "antarāyikā dhammā antarāyikā vuttā bhagavatā,",
  "pli-tv-bu-vb-pc68:1.53_2": "alañca pana te paṭisevato antarāyāyā’ti.",
  "pli-tv-bu-vb-pc68:1.54_0": "Evañca so bhikkhu bhikkhūhi vuccamāno tatheva paggaṇheyya,",
  "pli-tv-bu-vb-pc68:1.54_1": "so bhikkhu bhikkhūhi yāvatatiyaṁ samanubhāsitabbo tassa paṭinissaggāya.",
  "pli-tv-bu-vb-pc68:1.55_0": "Yāvatatiyañce samanubhāsiyamāno taṁ paṭinissajjeyya, iccetaṁ kusalaṁ,",
  "pli-tv-bu-vb-pc68:1.56_0": "no ce paṭinissajjeyya, pācittiyan”ti.",
  "pli-tv-bu-vb-pc68:2.1.1_0": "Yo panāti",
  "pli-tv-bu-vb-pc68:2.1.2_0": "yo yādiso …pe…",
  "pli-tv-bu-vb-pc68:2.1.3_0": "bhikkhūti",
  "pli-tv-bu-vb-pc68:2.1.4_0": "…pe… ayaṁ imasmiṁ atthe adhippeto bhikkhūti.",
  "pli-tv-bu-vb-pc68:2.1.5_0": "Evaṁ vadeyyāti—",
  "pli-tv-bu-vb-pc68:2.1.6_0": "“tathāhaṁ bhagavatā dhammaṁ desitaṁ ājānāmi,",
  "pli-tv-bu-vb-pc68:2.1.6_1": "yathā yeme antarāyikā dhammā vuttā bhagavatā te paṭisevato nālaṁ antarāyāyā”ti.",
  "pli-tv-bu-vb-pc68:2.1.7_0": "So bhikkhūti",
  "pli-tv-bu-vb-pc68:2.1.8_0": "yo so evaṁvādī bhikkhu.",
  "pli-tv-bu-vb-pc68:2.1.9_0": "Bhikkhūhīti",
  "pli-tv-bu-vb-pc68:2.1.10_0": "aññehi bhikkhūhi. Ye passanti ye suṇanti tehi vattabbo—",
  "pli-tv-bu-vb-pc68:2.1.11_0": "“māyasmā evaṁ avaca,",
  "pli-tv-bu-vb-pc68:2.1.11_1": "mā bhagavantaṁ abbhācikkhi,",
  "pli-tv-bu-vb-pc68:2.1.11_2": "na hi sādhu bhagavato abbhakkhānaṁ,",
  "pli-tv-bu-vb-pc68:2.1.11_3": "na hi bhagavā evaṁ vadeyya,",
  "pli-tv-bu-vb-pc68:2.1.12_0": "anekapariyāyenāvuso antarāyikā dhammā antarāyikā vuttā bhagavatā.",
  "pli-tv-bu-vb-pc68:2.1.12_1": "Alañca pana te paṭisevato antarāyāyā”ti.",
  "pli-tv-bu-vb-pc68:2.1.13_0": "Dutiyampi vattabbo.",
  "pli-tv-bu-vb-pc68:2.1.14_0": "Tatiyampi vattabbo.",
  "pli-tv-bu-vb-pc68:2.1.15_0": "Sace paṭinissajjati, iccetaṁ kusalaṁ;",
  "pli-tv-bu-vb-pc68:2.1.16_0": "no ce paṭinissajjati, āpatti dukkaṭassa.",
  "pli-tv-bu-vb-pc68:2.1.17_0": "Sutvā na vadanti, āpatti dukkaṭassa.",
  "pli-tv-bu-vb-pc68:2.1.18_0": "So bhikkhu saṅghamajjhampi ākaḍḍhitvā vattabbo—",
  "pli-tv-bu-vb-pc68:2.1.19_0": "“māyasmā evaṁ avaca,",
  "pli-tv-bu-vb-pc68:2.1.19_1": "mā bhagavantaṁ abbhācikkhi,",
  "pli-tv-bu-vb-pc68:2.1.19_2": "na hi sādhu bhagavato abbhakkhānaṁ,",
  "pli-tv-bu-vb-pc68:2.1.19_3": "na hi bhagavā evaṁ vadeyya,",
  "pli-tv-bu-vb-pc68:2.1.20_0": "anekapariyāyenāvuso antarāyikā dhammā antarāyikā vuttā bhagavatā.",
  "pli-tv-bu-vb-pc68:2.1.20_1": "Alañca pana te paṭisevato antarāyāyā”ti.",
  "pli-tv-bu-vb-pc68:2.1.21_0": "Dutiyampi vattabbo.",
  "pli-tv-bu-vb-pc68:2.1.22_0": "Tatiyampi vattabbo.",
  "pli-tv-bu-vb-pc68:2.1.23_0": "Sace paṭinissajjati, iccetaṁ kusalaṁ.",
  "pli-tv-bu-vb-pc68:2.1.24_0": "No ce paṭinissajjati, āpatti dukkaṭassa.",
  "pli-tv-bu-vb-pc68:2.1.25_0": "So bhikkhu samanubhāsitabbo.",
  "pli-tv-bu-vb-pc68:2.1.26_0": "“Evañca pana, bhikkhave, samanubhāsitabbo.",
  "pli-tv-bu-vb-pc68:2.1.27_0": "Byattena bhikkhunā paṭibalena saṅgho ñāpetabbo—",
  "pli-tv-bu-vb-pc68:2.1.28_0": "‘Suṇātu me, bhante, saṅgho.",
  "pli-tv-bu-vb-pc68:2.1.29_0": "Itthannāmassa bhikkhuno evarūpaṁ pāpakaṁ diṭṭhigataṁ uppannaṁ—",
  "pli-tv-bu-vb-pc68:2.1.30_0": "“tathāhaṁ bhagavatā dhammaṁ desitaṁ ājānāmi,",
  "pli-tv-bu-vb-pc68:2.1.30_1": "yathā yeme antarāyikā dhammā vuttā bhagavatā,",
  "pli-tv-bu-vb-pc68:2.1.30_2": "te paṭisevato nālaṁ antarāyāyā”ti.",
  "pli-tv-bu-vb-pc68:2.1.31_0": "So taṁ diṭṭhiṁ na paṭinissajjati.",
  "pli-tv-bu-vb-pc68:2.1.32_0": "Yadi saṅghassa pattakallaṁ, saṅgho itthannāmaṁ bhikkhuṁ samanubhāseyya—",
  "pli-tv-bu-vb-pc68:2.1.33_0": "tassā diṭṭhiyā paṭinissaggāya.",
  "pli-tv-bu-vb-pc68:2.1.34_0": "Esā ñatti.",
  "pli-tv-bu-vb-pc68:2.1.35_0": "Suṇātu me, bhante, saṅgho.",
  "pli-tv-bu-vb-pc68:2.1.36_0": "Itthannāmassa bhikkhuno evarūpaṁ pāpakaṁ diṭṭhigataṁ uppannaṁ—",
  "pli-tv-bu-vb-pc68:2.1.37_0": "“tathāhaṁ bhagavatā dhammaṁ desitaṁ ājānāmi,",
  "pli-tv-bu-vb-pc68:2.1.37_1": "yathā yeme antarāyikā dhammā vuttā bhagavatā,",
  "pli-tv-bu-vb-pc68:2.1.37_2": "te paṭisevato nālaṁ antarāyāyā”ti.",
  "pli-tv-bu-vb-pc68:2.1.38_0": "So taṁ diṭṭhiṁ na paṭinissajjati.",
  "pli-tv-bu-vb-pc68:2.1.39_0": "Saṅgho itthannāmaṁ bhikkhuṁ samanubhāsati tassā diṭṭhiyā paṭinissaggāya.",
  "pli-tv-bu-vb-pc68:2.1.40_0": "Yassāyasmato khamati itthannāmassa bhikkhuno samanubhāsanā,",
  "pli-tv-bu-vb-pc68:2.1.40_1": "tassā diṭṭhiyā paṭinissaggāya,",
  "pli-tv-bu-vb-pc68:2.1.40_2": "so tuṇhassa;",
  "pli-tv-bu-vb-pc68:2.1.41_0": "yassa nakkhamati, so bhāseyya.",
  "pli-tv-bu-vb-pc68:2.1.42_0": "Dutiyampi etamatthaṁ vadāmi …pe…",
  "pli-tv-bu-vb-pc68:2.1.43_0": "tatiyampi etamatthaṁ vadāmi—",
  "pli-tv-bu-vb-pc68:2.1.44_0": "suṇātu me, bhante, saṅgho.",
  "pli-tv-bu-vb-pc68:2.1.45_0": "Itthannāmassa bhikkhuno evarūpaṁ pāpakaṁ diṭṭhigataṁ uppannaṁ—",
  "pli-tv-bu-vb-pc68:2.1.46_0": "“tathāhaṁ bhagavatā dhammaṁ desitaṁ ājānāmi yathā yeme antarāyikā dhammā vuttā bhagavatā te paṭisevato nālaṁ antarāyāyā”ti.",
  "pli-tv-bu-vb-pc68:2.1.47_0": "So taṁ diṭṭhiṁ na paṭinissajjati.",
  "pli-tv-bu-vb-pc68:2.1.48_0": "Saṅgho itthannāmaṁ bhikkhuṁ samanubhāsati tassā diṭṭhiyā paṭinissaggāya.",
  "pli-tv-bu-vb-pc68:2.1.49_0": "Yassāyasmato khamati itthannāmassa bhikkhuno samanubhāsanā,",
  "pli-tv-bu-vb-pc68:2.1.49_1": "tassā diṭṭhiyā paṭinissaggāya,",
  "pli-tv-bu-vb-pc68:2.1.49_2": "so tuṇhassa;",
  "pli-tv-bu-vb-pc68:2.1.50_0": "yassa nakkhamati, so bhāseyya.",
  "pli-tv-bu-vb-pc68:2.1.51_0": "Samanubhaṭṭho saṅghena itthannāmo bhikkhu, tassā diṭṭhiyā paṭinissaggāya.",
  "pli-tv-bu-vb-pc68:2.1.52_0": "Khamati saṅghassa, tasmā tuṇhī, evametaṁ dhārayāmī’”ti.",
  "pli-tv-bu-vb-pc68:2.1.53_0": "Ñattiyā dukkaṭaṁ.",
  "pli-tv-bu-vb-pc68:2.1.54_0": "Dvīhi kammavācāhi dukkaṭā.",
  "pli-tv-bu-vb-pc68:2.1.55_0": "Kammavācāpariyosāne āpatti pācittiyassa.",
  "pli-tv-bu-vb-pc68:2.2.1_0": "Dhammakamme dhammakammasaññī na paṭinissajjati, āpatti pācittiyassa.",
  "pli-tv-bu-vb-pc68:2.2.2_0": "Dhammakamme vematiko na paṭinissajjati, āpatti pācittiyassa.",
  "pli-tv-bu-vb-pc68:2.2.3_0": "Dhammakamme adhammakammasaññī na paṭinissajjati, āpatti pācittiyassa.",
  "pli-tv-bu-vb-pc68:2.2.4_0": "Adhammakamme dhammakammasaññī, āpatti dukkaṭassa.",
  "pli-tv-bu-vb-pc68:2.2.5_0": "Adhammakamme vematiko, āpatti dukkaṭassa.",
  "pli-tv-bu-vb-pc68:2.2.6_0": "Adhammakamme adhammakammasaññī, āpatti dukkaṭassa.",
  "pli-tv-bu-vb-pc68:2.3.1_0": "Anāpatti—",
  "pli-tv-bu-vb-pc68:2.3.2_0": "asamanubhāsantassa,",
  "pli-tv-bu-vb-pc68:2.3.3_0": "paṭinissajjantassa,",
  "pli-tv-bu-vb-pc68:2.3.4_0": "ummattakassāti.",
  "pli-tv-bu-vb-pc68:2.3.5_0": "",
  "pli-tv-bu-vb-pc68:2.3.6_0": "Ariṭṭhasikkhāpadaṁ niṭṭhitaṁ aṭṭhamaṁ."
}