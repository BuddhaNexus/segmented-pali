{
  "atk-s0403a28:0_0": "3. Anuttariyavaggo",
  "atk-s0403a28:1_0": "1-2. Sāmakasuttādivaṇṇanā",
  "atk-s0403a28:2_0": "21- 22.",
  "atk-s0403a28:2_1": "Tatiyassa paṭhame sāmagāmaketi sāmakānaṁ ussannattā evaṁladdhanāme gāmake.",
  "atk-s0403a28:2_2": "Pokkharaṇiyāyanti pokkharaṇiyānāmake vihāre.",
  "atk-s0403a28:2_3": "Abhikkantāya rattiyāti rattiyā paṭhamayāmaṁ atikkamma majjhimayāme sampatte.",
  "atk-s0403a28:2_4": "Abhikkantavaṇṇāti abhikkantaatimanāpavaṇṇā.",
  "atk-s0403a28:2_5": "Kevalakappanti sakalakappaṁ.",
  "atk-s0403a28:2_6": "Pokkharaṇiyaṁ obhāsetvāti pokkharaṇiyānāmakaṁ mahāvihāraṁ attano obhāsena pharitvā.",
  "atk-s0403a28:2_7": "Samanuññoti samānaanuñño samānacitto.",
  "atk-s0403a28:2_8": "Dovacassatāti dubbacabhāvo.",
  "atk-s0403a28:2_9": "Pāpamittatāti lāmakamittatā.",
  "atk-s0403a28:2_10": "Imasmiṁ sutte parihāniyadhammāva kathitā.",
  "atk-s0403a28:2_11": "Dutiye aparihāniyadhammā lokuttaramissakā kathitā.",
  "atk-s0403a28:3_0": "3. Bhayasuttavaṇṇanā",
  "atk-s0403a28:4_0": "23.",
  "atk-s0403a28:4_1": "Tatiye kāmarāgarattāyanti kāmarāgaratto ayaṁ.",
  "atk-s0403a28:4_2": "Chandarāgavinibaddhoti chandarāgena vinibaddho.",
  "atk-s0403a28:4_3": "Bhayāti cittutrāsabhayā.",
  "atk-s0403a28:4_4": "Paṅkāti kilesapaṅkato.",
  "atk-s0403a28:4_5": "Saṅgo paṅko ca ubhayanti saṅgo ca paṅko ca idampi ubhayaṁ.",
  "atk-s0403a28:4_6": "Ete kāmā pavuccanti,",
  "atk-s0403a28:4_7": "yattha satto puthujjanoti yasmiṁ saṅge ca paṅke ca puthujjano satto laggo laggito palibuddho.",
  "atk-s0403a28:4_8": "Upādāneti catubbidhe upādāne.",
  "atk-s0403a28:4_9": "Jātimaraṇasambhaveti jātiyā ca maraṇassa ca sambhave paccayabhūte.",
  "atk-s0403a28:4_10": "Anupādāvimuccantīti anupādiyitvā vimuccanti.",
  "atk-s0403a28:4_11": "Jātimaraṇasaṅkhayeti jātimaraṇānaṁ saṅkhayasaṅkhāte nibbāne,",
  "atk-s0403a28:4_12": "nibbānārammaṇāya vimuttiyā vimuccantīti attho.",
  "atk-s0403a28:4_13": "Imasmiṁ ṭhāne vivaṭṭetvā arahattameva patto esa bhikkhu.",
  "atk-s0403a28:4_14": "Idāni taṁ khīṇāsavaṁ thomento te khemappattātiādimāha.",
  "atk-s0403a28:4_15": "Tattha khemappattāti khemabhāvaṁ pattā.",
  "atk-s0403a28:4_16": "Sukhinoti lokuttarasukhena sukhitā.",
  "atk-s0403a28:4_17": "Diṭṭhadhammābhinibbutāti abbhantare kilesābhāvena diṭṭhadhammeyeva abhinibbutā.",
  "atk-s0403a28:4_18": "Imasmiṁ sutte vaṭṭameva kathetvā gāthāsu vaṭṭavivaṭaṁ kathitaṁ.",
  "atk-s0403a28:5_0": "4. Himavantasuttavaṇṇanā",
  "atk-s0403a28:6_0": "24.",
  "atk-s0403a28:6_1": "Catutthe padāleyyāti bhindeyya.",
  "atk-s0403a28:6_2": "Chavāyāti lāmikāya.",
  "atk-s0403a28:6_3": "Samādhissa samāpattikusalo hotīti āhārasappāyautusappāyāni pariggahetvā samādhiṁ samāpajjituṁ kusalo hoti cheko samattho paṭibalo.",
  "atk-s0403a28:6_4": "Samādhissa ṭhitikusaloti samādhissa ṭhitiyaṁ kusalo,",
  "atk-s0403a28:6_5": "samādhiṁ ṭhapetuṁ sakkotīti attho.",
  "atk-s0403a28:6_6": "Samādhissa vuṭṭhānakusaloti samādhissa vuṭṭhāne kusalo,",
  "atk-s0403a28:6_7": "yathāparicchedena vuṭṭhātuṁ sakkotīti attho.",
  "atk-s0403a28:6_8": "Samādhissa kallitakusaloti samādhissa kallatāya kusalo,",
  "atk-s0403a28:6_9": "samādhicittaṁ hāsetuṁ kallaṁ kātuṁ sakkotīti attho.",
  "atk-s0403a28:6_10": "Samādhissa gocarakusaloti samādhissa asappāye anupakārake dhamme vajjetvā sappāye upakārake sevantopi,",
  "atk-s0403a28:6_11": "“ayaṁ samādhinimittārammaṇo ayaṁ lakkhaṇārammaṇo”ti jānantopi samādhissa gocarakusalo nāma hoti.",
  "atk-s0403a28:6_12": "Samādhissa abhinīhārakusaloti upariuparisamāpattisamāpajjanatthāya paṭhamajjhānādisamādhiṁ abhinīharituṁ",
  "atk-s0403a28:6_13": "sakkonto samādhissa abhinīhārakusalo nāma hoti.",
  "atk-s0403a28:6_14": "So paṭhamajjhānā vuṭṭhāya dutiyaṁ samāpajjati,",
  "atk-s0403a28:6_15": "dutiyajjhānā…pe…",
  "atk-s0403a28:6_16": "tatiyajjhānā vuṭṭhāya catutthaṁ samāpajjatīti.",
  "atk-s0403a28:7_0": "5. Anussatiṭṭhānasuttavaṇṇanā",
  "atk-s0403a28:8_0": "25.",
  "atk-s0403a28:8_1": "Pañcame anussatiṭṭhānānīti anussatikāraṇāni.",
  "atk-s0403a28:8_2": "Itipi so bhagavātiādīni visuddhimagge vitthāritāneva.",
  "atk-s0403a28:8_3": "Idampi kho,",
  "atk-s0403a28:8_4": "bhikkhave,",
  "atk-s0403a28:8_5": "ārammaṇaṁ karitvāti idaṁ buddhānussatikammaṭṭhānaṁ ārammaṇaṁ karitvā.",
  "atk-s0403a28:8_6": "Visujjhantīti paramavisuddhiṁ nibbānaṁ pāpuṇanti.",
  "atk-s0403a28:8_7": "Sesaṁ sabbattha uttānatthameva.",
  "atk-s0403a28:8_8": "Imasmiṁ pana sutte cha anussatiṭṭhānāni missakāni kathitānīti veditabbāni.",
  "atk-s0403a28:9_0": "6. Mahākaccānasuttavaṇṇanā",
  "atk-s0403a28:10_0": "26.",
  "atk-s0403a28:10_1": "Chaṭṭhe sambādheti pañcakāmaguṇasambādhe.",
  "atk-s0403a28:10_2": "Okāsādhigamoti ettha okāsā vuccanti cha anussatiṭṭhānāni,",
  "atk-s0403a28:10_3": "tesaṁ adhigamo.",
  "atk-s0403a28:10_4": "Visuddhiyāti visujjhanatthāya.",
  "atk-s0403a28:10_5": "Sokaparidevānaṁ samatikkamāyāti sokānañca paridevānañca samatikkamatthāya.",
  "atk-s0403a28:10_6": "Atthaṅgamāyāti atthaṁ gamanatthāya.",
  "atk-s0403a28:10_7": "Ñāyassa adhigamāyāti sahavipassanakassa maggassa adhigamanatthāya.",
  "atk-s0403a28:10_8": "Nibbānassa sacchikiriyāyāti apaccayaparinibbānassa paccakkhakiriyatthāya.",
  "atk-s0403a28:11_0": "Sabbasoti sabbākārena.",
  "atk-s0403a28:11_1": "Ākāsasamenāti alagganaṭṭhena ceva apalibuddhaṭṭhena ca ākāsasadisena.",
  "atk-s0403a28:11_2": "Vipulenāti na parittakena.",
  "atk-s0403a28:11_3": "Mahaggatenāti mahantabhāvaṁ gatena,",
  "atk-s0403a28:11_4": "mahantehi vā ariyasāvakehi gatena,",
  "atk-s0403a28:11_5": "paṭipannenāti attho.",
  "atk-s0403a28:11_6": "Appamāṇenāti pharaṇaappamāṇatāya appamāṇena.",
  "atk-s0403a28:11_7": "Averenāti akusalaverapuggalaverarahitena.",
  "atk-s0403a28:11_8": "Abyāpajjhenāti kodhadukkhavajjitena.",
  "atk-s0403a28:11_9": "Sabbametaṁ buddhānussaticittameva sandhāya vuttaṁ.",
  "atk-s0403a28:11_10": "Paratopi eseva nayo.",
  "atk-s0403a28:11_11": "Visuddhidhammāti visujjhanasabhāvā.",
  "atk-s0403a28:11_12": "Imasmimpi sutte cha anussatiṭṭhānāni missakāneva kathitānīti.",
  "atk-s0403a28:12_0": "7. Paṭhamasamayasuttavaṇṇanā",
  "atk-s0403a28:13_0": "27.",
  "atk-s0403a28:13_1": "Sattame manobhāvanīyassāti ettha manaṁ bhāveti vaḍḍhetīti manobhāvanīyo.",
  "atk-s0403a28:13_2": "Dassanāyāti dassanatthaṁ.",
  "atk-s0403a28:13_3": "Nissaraṇanti niggamanaṁ vūpasamanaṁ.",
  "atk-s0403a28:13_4": "Dhammaṁ desetīti kāmarāgappajahanatthāya asubhakammaṭṭhānaṁ katheti.",
  "atk-s0403a28:13_5": "Dutiyavārādīsu byāpādappahānāya mettākammaṭṭhānaṁ,",
  "atk-s0403a28:13_6": "thinamiddhappahānāya thinamiddhavinodanakammaṭṭhānaṁ,",
  "atk-s0403a28:13_7": "ālokasaññaṁ vā vīriyārambhavatthuādīnaṁ vā aññataraṁ,",
  "atk-s0403a28:13_8": "uddhaccakukkuccappahānāya samathakammaṭṭhānaṁ,",
  "atk-s0403a28:13_9": "vicikicchāpahānāya tiṇṇaṁ ratanānaṁ guṇakathaṁ kathento dhammaṁ desetīti veditabbo.",
  "atk-s0403a28:13_10": "Āgammāti ārabbha.",
  "atk-s0403a28:13_11": "Manasikarototi ārammaṇavasena citte karontassa.",
  "atk-s0403a28:13_12": "Anantarā āsavānaṁ khayo hotīti anantarāyena āsavānaṁ khayo hoti.",
  "atk-s0403a28:14_0": "8. Dutiyasamayasuttavaṇṇanā",
  "atk-s0403a28:15_0": "28.",
  "atk-s0403a28:15_1": "Aṭṭhame maṇḍalamāḷeti bhojanasālāya.",
  "atk-s0403a28:15_2": "Cārittakilamathoti piṇḍapātacariyāya uppannakilamatho.",
  "atk-s0403a28:15_3": "Bhattakilamathoti bhattadaratho.",
  "atk-s0403a28:15_4": "Vihārapacchāyāyanti vihārapaccante chāyāya.",
  "atk-s0403a28:15_5": "Yadevassadivā samādhinimittaṁ manasikataṁ hotīti yaṁ eva tassa tato purimadivasabhāge samathanimittaṁ citte kataṁ hoti.",
  "atk-s0403a28:15_6": "Tadevassa tasmiṁ samaye samudācaratīti taṁyeva etassa tasmiṁ samaye divāvihāre nisinnassa manodvāre sañcarati.",
  "atk-s0403a28:15_7": "Ojaṭṭhāyīti ojāya ṭhito patiṭṭhito.",
  "atk-s0403a28:15_8": "Phāsukassahotīti phāsukaṁ assa hoti.",
  "atk-s0403a28:15_9": "Sammukhāti kathentassa sammukhaṭṭhāne.",
  "atk-s0403a28:15_10": "Sutanti sotena sutaṁ.",
  "atk-s0403a28:15_11": "Paṭiggahitanti cittena paṭiggahitaṁ.",
  "atk-s0403a28:16_0": "9. Udāyīsuttavaṇṇanā",
  "atk-s0403a28:17_0": "29.",
  "atk-s0403a28:17_1": "Navame udāyinti lāḷudāyittheraṁ.",
  "atk-s0403a28:17_2": "Suṇomahaṁ, āvusoti, āvuso,",
  "atk-s0403a28:17_3": "nāhaṁ badhiro,",
  "atk-s0403a28:17_4": "suṇāmi bhagavato vacanaṁ,",
  "atk-s0403a28:17_5": "pañhaṁ pana upaparikkhāmīti.",
  "atk-s0403a28:17_6": "Adhicittanti samādhivipassanācittaṁ. Idaṁ, bhante,",
  "atk-s0403a28:17_7": "anussatiṭṭhānanti idaṁ jhānattayasaṅkhātaṁ anussatikāraṇaṁ.",
  "atk-s0403a28:17_8": "Diṭṭhadhammasukhavihārāya saṁvattatīti imasmiṁyeva attabhāve sukhavihāratthāya pavattati.",
  "atk-s0403a28:17_9": "Ālokasaññanti ālokanimitte uppannasaññaṁ.",
  "atk-s0403a28:17_10": "Divā saññaṁ adhiṭṭhātīti divāti saññaṁ ṭhapeti.",
  "atk-s0403a28:17_11": "Yathā divā tathā rattinti yathānena divā ālokasaññā manasikatā,",
  "atk-s0403a28:17_12": "rattimpi tatheva taṁ manasi karoti.",
  "atk-s0403a28:17_13": "Yathā rattiṁ tathā divāti yathā vānena rattiṁ ālokasaññā manasikatā,",
  "atk-s0403a28:17_14": "divāpi taṁ tatheva manasi karoti.",
  "atk-s0403a28:17_15": "Vivaṭenāti pākaṭena.",
  "atk-s0403a28:17_16": "Apariyonaddhenāti nīvaraṇehi anonaddhena.",
  "atk-s0403a28:17_17": "Sappabhāsaṁ cittaṁ bhāvetīti dibbacakkhuñāṇatthāya sahobhāsakaṁ cittaṁ brūheti vaḍḍheti.",
  "atk-s0403a28:17_18": "Yaṁ pana “ālokasaññaṁ manasi karotī”ti vuttaṁ,",
  "atk-s0403a28:17_19": "taṁ thinamiddhavinodanālokasaññaṁ sandhāya vuttaṁ,",
  "atk-s0403a28:17_20": "na dibbacakkhuñāṇālokanti veditabbaṁ.",
  "atk-s0403a28:17_21": "Ñāṇadassanappaṭilābhāyāti dibbacakkhusaṅkhātassa ñāṇadassanassa paṭilābhāya.",
  "atk-s0403a28:18_0": "Imameva kāyantiādīsu yaṁ vattabbaṁ siyā,",
  "atk-s0403a28:18_1": "taṁ sabbaṁ sabbākārena vitthārato visuddhimagge kāyagatāsatikammaṭṭhāne vuttaṁ.",
  "atk-s0403a28:18_2": "Kāmarāgappahānāyāti pañcakāmaguṇikassa rāgassa pahānatthāya.",
  "atk-s0403a28:18_3": "Seyyathāpi passeyyāti yathā passeyya.",
  "atk-s0403a28:18_4": "Sarīranti matasarīraṁ.",
  "atk-s0403a28:18_5": "Sivathikāya chaḍḍitanti susāne apaviddhaṁ.",
  "atk-s0403a28:18_6": "Ekāhaṁ matassa assāti ekāhamataṁ.",
  "atk-s0403a28:18_7": "Dvīhaṁ matassa assāti dvīhamataṁ.",
  "atk-s0403a28:18_8": "Tīhaṁ matassa assāti tīhamataṁ.",
  "atk-s0403a28:18_9": "Bhastā viya vāyunā uddhaṁ jīvitapariyādānā yathānukkamaṁ samuggatena sūnabhāvena dhumātattā uddhumātaṁ,",
  "atk-s0403a28:18_10": "uddhumātameva uddhumātakaṁ.",
  "atk-s0403a28:18_11": "Paṭikūlattā vā kucchitaṁ uddhumātanti uddhumātakaṁ.",
  "atk-s0403a28:18_12": "Vinīlaṁ vuccati viparibhinnavaṇṇaṁ,",
  "atk-s0403a28:18_13": "vinīlameva vinīlakaṁ.",
  "atk-s0403a28:18_14": "Paṭikūlattā vā kucchitaṁ vinīlanti vinīlakaṁ.",
  "atk-s0403a28:18_15": "Maṁsussadaṭṭhānesu rattavaṇṇassa pubbasannicayaṭṭhānesu setavaṇṇassa yebhuyyena ca nīlavaṇṇassa nīlaṭṭhāne",
  "atk-s0403a28:18_16": "nīlasāṭakapārutasseva chavasarīrassetaṁ adhivacanaṁ.",
  "atk-s0403a28:18_17": "Paribhinnaṭṭhānehi navahi vā vaṇamukhehi vissandamānaṁ pubbaṁ vipubbaṁ,",
  "atk-s0403a28:18_18": "vipubbameva vipubbakaṁ.",
  "atk-s0403a28:18_19": "Paṭikūlattā vā kucchitaṁ vipubbanti vipubbakaṁ.",
  "atk-s0403a28:18_20": "Vipubbakaṁ jātaṁ tathābhāvaṁ gatanti vipubbakajātaṁ.",
  "atk-s0403a28:19_0": "Soimameva kāyanti so bhikkhu imaṁ attano kāyaṁ tena kāyena saddhiṁ ñāṇena upasaṁharati upaneti. Kathaṁ?",
  "atk-s0403a28:19_1": "Ayampi kho kāyo evaṁdhammo evaṁbhāvī evaṁanatītoti.",
  "atk-s0403a28:19_2": "Idaṁ vuttaṁ hoti –",
  "atk-s0403a28:19_3": "āyu usmā viññāṇanti imesaṁ tiṇṇaṁ dhammānaṁ atthitāya ayaṁ kāyo ṭhānagamanādikhamo hoti,",
  "atk-s0403a28:19_4": "imesaṁ pana vigamā ayampi evaṁdhammo evaṁpūtikasabhāvoyevāti.",
  "atk-s0403a28:19_5": "Evaṁbhāvīti evamevaṁ uddhumātādibhedo bhavissati.",
  "atk-s0403a28:19_6": "Evaṁ anatītoti evaṁ uddhumātādibhāvaṁ anatikkanto.",
  "atk-s0403a28:20_0": "Khajjamānanti udarādīsu nisīditvā udaramaṁsaoṭṭhamaṁsaakkhikamaṁsādīni luñcitvā luñcitvā khādiyamānaṁ.",
  "atk-s0403a28:20_1": "Samaṁsalohitanti sesāvasesamaṁsalohitayuttaṁ.",
  "atk-s0403a28:20_2": "Nimmaṁsalohitamakkhitanti maṁse khīṇepi lohitaṁ na sussati,",
  "atk-s0403a28:20_3": "taṁ sandhāya vuttaṁ –",
  "atk-s0403a28:20_4": "“nimmaṁsalohitamakkhita”nti.",
  "atk-s0403a28:20_5": "Aññenāti aññena disābhāgena.",
  "atk-s0403a28:20_6": "Hatthaṭṭhikanti catusaṭṭhibhedampi hatthaṭṭhikaṁ pāṭiyekkaṁ pāṭiyekkaṁ vippakiṇṇaṁ.",
  "atk-s0403a28:20_7": "Pādaṭṭhikādīsupi eseva nayo.",
  "atk-s0403a28:20_8": "Terovassikānīti atikkantasaṁvaccharāni.",
  "atk-s0403a28:20_9": "Pūtīnīti abbhokāse ṭhitāni vātātapavuṭṭhisamphassena terovassikāneva pūtīni honti,",
  "atk-s0403a28:20_10": "antobhūmigatāni pana cirataraṁ tiṭṭhanti.",
  "atk-s0403a28:20_11": "Cuṇṇakajātānīti cuṇṇavicuṇṇaṁ hutvā vippakiṇṇāni.",
  "atk-s0403a28:20_12": "Sabbattha so imamevāti vuttanayena khajjamānādīnaṁ vasena yojanā kātabbā.",
  "atk-s0403a28:20_13": "Asmimānasamugghātāyāti asmīti pavattassa navavidhassa mānassa samugghātatthāya.",
  "atk-s0403a28:20_14": "Anekadhātupaṭivedhāyāti anekadhātūnaṁ paṭivijjhanatthāya.",
  "atk-s0403a28:20_15": "Satova abhikkamatīti gacchanto satipaññāhi samannāgatova gacchati.",
  "atk-s0403a28:20_16": "Satova paṭikkamatīti paṭinivattantopi satipaññāhi samannāgatova nivattati.",
  "atk-s0403a28:20_17": "Sesapadesupi eseva nayo.",
  "atk-s0403a28:20_18": "Satisampajaññāyāti satiyā ca ñāṇassa ca atthāya.",
  "atk-s0403a28:20_19": "Iti imasmiṁ sutte satiñāṇāni missakāni kathitānīti.",
  "atk-s0403a28:21_0": "10. Anuttariyasuttavaṇṇanā",
  "atk-s0403a28:22_0": "30.",
  "atk-s0403a28:22_1": "Dasame uccāvacanti yaṁ kiñci mahantakhuddakaṁ,",
  "atk-s0403a28:22_2": "uccanīcaṁ vā.",
  "atk-s0403a28:22_3": "Hīnanti nihīnaṁ.",
  "atk-s0403a28:22_4": "Gammanti gāmavāsikānaṁ dassanaṁ.",
  "atk-s0403a28:22_5": "Pothujjanikanti puthujjanānaṁ santakaṁ.",
  "atk-s0403a28:22_6": "Anariyanti na ariyaṁ na uttamaṁ na parisuddhaṁ.",
  "atk-s0403a28:22_7": "Anatthasaṁhitanti na atthasannissitaṁ.",
  "atk-s0403a28:22_8": "Na nibbidāyāti na vaṭṭe nibbindanatthāya.",
  "atk-s0403a28:22_9": "Na virāgāyāti na rāgādīnaṁ virajjanatthāya.",
  "atk-s0403a28:22_10": "Na nirodhāyāti na rāgādīnaṁ appavattinirodhāya.",
  "atk-s0403a28:22_11": "Na upasamāyāti na rāgādīnaṁ vūpasamanatthāya.",
  "atk-s0403a28:22_12": "Na abhiññāyāti na abhijānanatthāya.",
  "atk-s0403a28:22_13": "Na sambodhāyāti na sambodhisaṅkhātassa catumaggañāṇassa paṭivijjhanatthāya.",
  "atk-s0403a28:22_14": "Na nibbānāyāti na nibbānassa sacchikiriyāya.",
  "atk-s0403a28:23_0": "Niviṭṭhasaddhoti patiṭṭhitasaddho.",
  "atk-s0403a28:23_1": "Niviṭṭhapemoti patiṭṭhitapemo.",
  "atk-s0403a28:23_2": "Ekantagatoti ekantaṁ gato,",
  "atk-s0403a28:23_3": "acalappattoti attho.",
  "atk-s0403a28:23_4": "Abhippasannoti ativiya pasanno.",
  "atk-s0403a28:23_5": "Etadānuttariyanti etaṁ anuttaraṁ.",
  "atk-s0403a28:23_6": "Hatthismimpi sikkhatīti hatthinimittaṁ sikkhitabbaṁ hatthisippaṁ sikkhati.",
  "atk-s0403a28:23_7": "Sesapadesupi eseva nayo.",
  "atk-s0403a28:23_8": "Uccāvacanti mahantakhuddakaṁ sippaṁ sikkhati.",
  "atk-s0403a28:24_0": "Upaṭṭhitā pāricariyeti pāricariyāya paccupaṭṭhitā.",
  "atk-s0403a28:24_1": "Bhāvayanti anussatinti anuttaraṁ anussatiṁ bhāventi.",
  "atk-s0403a28:24_2": "Vivekappaṭisaṁyuttanti nibbānanissitaṁ katvā.",
  "atk-s0403a28:24_3": "Khemanti nirupaddavaṁ.",
  "atk-s0403a28:24_4": "Amatagāminanti nibbānagāminaṁ,",
  "atk-s0403a28:24_5": "ariyamaggaṁ bhāventīti attho.",
  "atk-s0403a28:24_6": "Appamāde pamoditāti satiyā avippavāsasaṅkhāte appamāde āmoditā pamoditā.",
  "atk-s0403a28:24_7": "Nipakāti nepakkena samannāgatā.",
  "atk-s0403a28:24_8": "Sīlasaṁvutāti sīlena saṁvutā pihitā.",
  "atk-s0403a28:24_9": "Te ve kālena paccentīti te ve yuttappayuttakāle jānanti.",
  "atk-s0403a28:24_10": "Yattha dukkhaṁ nirujjhatīti yasmiṁ ṭhāne sakalaṁ vaṭṭadukkhaṁ nirujjhati,",
  "atk-s0403a28:24_11": "taṁ amataṁ mahānibbānaṁ te bhikkhū jānantīti.",
  "atk-s0403a28:24_12": "Imasmiṁ sutte cha anuttariyāni missakāni kathitānīti.",
  "atk-s0403a28:25_0": "Anuttariyavaggo tatiyo."
}