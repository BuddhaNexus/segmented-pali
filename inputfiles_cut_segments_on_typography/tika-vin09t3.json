{
  "tika-vin09t3:0_0": "Aniyatakaṇḍaṁ",
  "tika-vin09t3:1_0": "1. Paṭhamāniyatasikkhāpadavaṇṇanā",
  "tika-vin09t3:2_0": "Aniyate āditova idaṁ pakiṇṇakaṁ.",
  "tika-vin09t3:2_1": "Seyyathidaṁ –",
  "tika-vin09t3:2_2": "idaṁ aniyatakaṇḍaṁ nippayojanaṁ tattha apubbābhāvatoti ce? Na,",
  "tika-vin09t3:2_3": "garukalahukabhedabhinnāpattiropanāropanakkamalakkhaṇadīpanappayojanato.",
  "tika-vin09t3:2_4": "Ettha hi “sā ce evaṁ vadeyya ‘ayyo mayā…pe…",
  "tika-vin09t3:2_5": "so ca taṁ paṭijānāti,",
  "tika-vin09t3:2_6": "āpattiyā kāretabbo”’tiādinā āpattiyā garukāya,",
  "tika-vin09t3:2_7": "lahukāya ca āropanakkamalakkhaṇaṁ,",
  "tika-vin09t3:2_8": "“na kāretabbo”ti iminā anāropanakkamalakkhaṇañca dassitaṁ.",
  "tika-vin09t3:2_9": "Lakkhaṇadīpanato ādimhi,",
  "tika-vin09t3:2_10": "ante vā uddisitabbanti ce? Na,",
  "tika-vin09t3:2_11": "asambhavato.",
  "tika-vin09t3:2_12": "Kathaṁ na tāva ādimhi sambhavati,",
  "tika-vin09t3:2_13": "yesamidaṁ lakkhaṇaṁ,",
  "tika-vin09t3:2_14": "tesaṁ sikkhāpadānaṁ adassitattā.",
  "tika-vin09t3:2_15": "Na ante garukamissakattā.",
  "tika-vin09t3:2_16": "Tasmā garukalahukānaṁ majjhe eva uddisitabbataṁ arahati ubhayamissakattā.",
  "tika-vin09t3:2_17": "Yā tattha pācittiyasaṅkhātā lahukāpatti dassitā,",
  "tika-vin09t3:2_18": "sāpi garukāti kathitā.",
  "tika-vin09t3:2_19": "Tenevāha “methunadhammasannissitakilesasaṅkhātena rahassādenā”tiādi.",
  "tika-vin09t3:2_20": "Tasmā garukānaṁ eva anantaraṁ uddiṭṭhantipi eke.",
  "tika-vin09t3:2_21": "Evaṁ sati paṭhamāniyatamevālaṁ tāvatā lakkhaṇadīpanasiddhito,",
  "tika-vin09t3:2_22": "kiṁ dutiyenāti ce? Na,",
  "tika-vin09t3:2_23": "okāsaniyamapaccayamicchāgāhanivāraṇappayojanato.",
  "tika-vin09t3:2_24": "“Paṭicchanne āsane alaṁkammaniye”ti okāsaniyamato hi tabbiparīte okāse idaṁ lakkhaṇaṁ na vikappitanti micchāgāho hoti.",
  "tika-vin09t3:2_25": "Taṁnivāraṇato dutiyāniyatampi sātthakamevāti adhippāyo. Kasmā?",
  "tika-vin09t3:2_26": "Okāsabhedato,",
  "tika-vin09t3:2_27": "rahobhedadīpanato,",
  "tika-vin09t3:2_28": "rahonisajjassādabhedadīpanato.",
  "tika-vin09t3:2_29": "Okāsaniyamabhāve ca rahonisajjassādabhedo jāto.",
  "tika-vin09t3:2_30": "Dvinnaṁ rahonisajjasikkhāpadānaṁ nānāttajānanañca siyā tathā kāyasaṁsaggabhedadīpanato.",
  "tika-vin09t3:2_31": "Nālaṁ kammaniyepi hi okāse appaṭicchanne,",
  "tika-vin09t3:2_32": "paṭicchannepi vā nisinnāya vātapānakavāṭacchiddādīhi nikkhantakesādiggahaṇena kāyasaṁsaggo labbhatīti evamādayopi nayā vitthārato veditabbā.",
  "tika-vin09t3:3_0": "Tatridaṁ mukhamattanidassanaṁ –",
  "tika-vin09t3:3_1": "okāsabhedatoti alaṁkammaniyanālaṁkammaniyabhedato.",
  "tika-vin09t3:3_2": "Paṭicchannampi hi ekaccaṁ nālaṁkammaniyaṁ vātapānādinā antaritattā,",
  "tika-vin09t3:3_3": "ubhayappaṭicchannampi ekaccaṁ nālaṁkammaniyaṁ vijānataṁ ajjhokāsattā.",
  "tika-vin09t3:3_4": "Rahobhedadīpanatoti ettha rahabhāvasāmaññepi raho dvidhā paṭicchannāpaṭicchannabhedatoti adhippāyo.",
  "tika-vin09t3:3_5": "Rahonisajjassādabhedadīpanatoti methunassādavasena nisajjā,",
  "tika-vin09t3:3_6": "duṭṭhullassādavasena nisajjāti tādisassa bhedassa dīpanatoti attho.",
  "tika-vin09t3:3_7": "“Idha āgatanayattā bhikkhunipātimokkhe idaṁ kaṇḍaṁ parihīnanti veditabba”nti vadanti.",
  "tika-vin09t3:3_8": "“Aṭṭhuppattiyā tattha anuppannattā”ti eke,",
  "tika-vin09t3:3_9": "taṁ anekantabhāvadīpanato ayuttaṁ.",
  "tika-vin09t3:3_10": "Sabbabuddhakāle hi bhikkhūnaṁ pañca,",
  "tika-vin09t3:3_11": "bhikkhunīnaṁ cattāro ca uddesā santi.",
  "tika-vin09t3:3_12": "Pātimokkhuddesapaññattiyā asādhāraṇattā tattha niddiṭṭhasaṅghādisesapācittiyānanti eke.",
  "tika-vin09t3:3_13": "Tāsañhi bhikkhunīnaṁ ubbhajāṇumaṇḍalika -",
  "tika-vin09t3:3_14": "aṭṭhavatthuka -",
  "tika-vin09t3:3_15": "vasena kāyasaṁsaggaviseso pārājikavatthu,",
  "tika-vin09t3:3_16": "“hatthaggahaṇaṁ vā sādiyeyya,",
  "tika-vin09t3:3_17": "kāyaṁ vā tadatthāya upasaṁhareyyā”ti vacanato sādiyanampi,",
  "tika-vin09t3:3_18": "“santiṭṭheyya vā”ti vacanato ṭhānampi,",
  "tika-vin09t3:3_19": "“saṅketaṁ vā gaccheyyā”ti vacanato gamanampi,",
  "tika-vin09t3:3_20": "“channaṁ vā anupaviseyyā”ti vacanato paṭicchannaṭṭhānappavesopi hoti,",
  "tika-vin09t3:3_21": "tathā “rattandhakāre appadīpe,",
  "tika-vin09t3:3_22": "paṭicchanne okāse ajjhokāse ekenekā santiṭṭheyya vā sallapeyya vā”ti vacanato duṭṭhullavācāpi pācittiyavatthukanti",
  "tika-vin09t3:3_23": "katvā tāsaṁ aññathā aniyatakaṇḍassa avattabbatāpattito na vuttanti tesaṁ adhippāyo.",
  "tika-vin09t3:3_24": "Pakiṇṇakaṁ.",
  "tika-vin09t3:4_0": "“Desanāvuṭṭhānagāminīnaṁ āpattīnaṁ vasena alajjiādayo lajjīnaṁ codessantī”ti āgatattā lajjipaggahatthāya",
  "tika-vin09t3:4_1": "patirūpāyapi upāsikāya vacanena akatvā bhikkhusseva paṭiññāya kātabbanti āpattiyo pana lakkhaṇadassanatthaṁ",
  "tika-vin09t3:4_2": "paññattaṁ vitthāranayameva gahetvā vattuṁ yuttaṁ “ime kho panāyasmanto dve aniyatā dhammā”ti uddesadassanattāti likhitaṁ.",
  "tika-vin09t3:4_3": "Sotassa rahoti ettha rahoti vacanasāmaññato vuttaṁ.",
  "tika-vin09t3:4_4": "Duṭṭhullasāmaññato duṭṭhullārocanappaṭicchādanasikkhāpadesu pārājikavacanaṁ viya.",
  "tika-vin09t3:4_5": "Tasmā “cakkhusseva pana raho ‘raho’ti idha adhippeto”ti vuttaṁ.",
  "tika-vin09t3:4_6": "Kathaṁ paññāyatīti ce?",
  "tika-vin09t3:4_7": "“Mātugāmo nāma…pe…",
  "tika-vin09t3:4_8": "antamaso tadahujātāpi dārikā”ti vuttattā duṭṭhullobhāsanaṁ idha nādhippetanti dīpitamevāti.",
  "tika-vin09t3:4_9": "Antodvādasahatthepīti pi-",
  "tika-vin09t3:4_10": "saddena apihitakavāṭassa gabbhassa dvāre nisinnopīti attho.",
  "tika-vin09t3:4_11": "Acelakavagge rahopaṭicchannāsanasikkhāpade “yo koci viññū puriso dutiyo hotī”ti imassa anurūpato “itthīnaṁ",
  "tika-vin09t3:4_12": "pana satampi anāpattiṁ na karotiyevā”ti vuttaṁ.",
  "tika-vin09t3:4_13": "“Alaṁkammaniyeti sakkā hoti methunaṁ dhammaṁ paṭisevitu”nti vibhaṅge vacanato rahonisajjassādo cettha methunadhammasannissitakileso,",
  "tika-vin09t3:4_14": "na dutiye viya duṭṭhullavācassādakileso.",
  "tika-vin09t3:4_15": "Tasmā ca paññāyati sotassa raho nādhippetoti.",
  "tika-vin09t3:5_0": "Tiṇṇaṁ dhammānaṁ aññatarena vadeyyāti rahonisajjasikkhāpadavasena nisinnassa tassānusārena pācittiyameva",
  "tika-vin09t3:5_1": "avatvā pārājikasaṅghādisesāyapi āpattiyā bhedadassanatthaṁ vuttaṁ.",
  "tika-vin09t3:5_2": "Puna āpattippaṭijānanaṁ avatvā kasmā “nisajjaṁ bhikkhu paṭijānamāno”ti vatthuppaṭijānanaṁ vuttanti? Vuccate –",
  "tika-vin09t3:5_3": "āpattiyā codite vinayadharena “kismiṁ vatthusmi”nti pucchite cuditakena “imasmiṁ vatthusmi”nti vutte",
  "tika-vin09t3:5_4": "vinayadharena “īdisaṁ nāma akāsī”ti pucchite so vatthuṁ paṭijānamānova kāretabboti dassanatthaṁ “nisajjaṁ",
  "tika-vin09t3:5_5": "bhikkhu paṭijānamāno”ti vuttaṁ.",
  "tika-vin09t3:5_6": "Yadi evaṁ nisajjaṁ paṭijānamānopi āpattiyāva kāretabboti?",
  "tika-vin09t3:5_7": "Anurūpameva.",
  "tika-vin09t3:5_8": "Evaṁ pana gahetabbaṁ –",
  "tika-vin09t3:5_9": "tiṇṇampi āpattīnaṁ vatthūni aggahetvā idha sikkhāpadavasena nisajjameva vuttaṁ.",
  "tika-vin09t3:5_10": "Tasmiṁ gahitepi hi āpatti gahitāva hotīti.",
  "tika-vin09t3:5_11": "Yena vā sāti ettha vā-",
  "tika-vin09t3:5_12": "saddo “tena so bhikkhu kāretabbo vā”ti yojetabbo.",
  "tika-vin09t3:5_13": "So ca vikappattho.",
  "tika-vin09t3:5_14": "Tasmā “kāretabbo vā paṭijānamāno,",
  "tika-vin09t3:5_15": "na vā kāretabbo appaṭijānamāno”ti attho.",
  "tika-vin09t3:5_16": "Tena vuttaṁ “paṭijānamāno vā”tiādi.",
  "tika-vin09t3:5_17": "Rahonisajjasikkhāpadavasena nisajjapaccayā āpattiyā vuttattā sesesupi sesasikkhāpadavasena āpatti gahetabbā.",
  "tika-vin09t3:5_18": "“Samuṭṭhānādīni paṭhamapārājikasadisānevā”ti vuttattā idha duṭṭhullobhāsanassa anadhippetabhāvo veditabbo.",
  "tika-vin09t3:6_0": "Paṭhamāniyatasikkhāpadavaṇṇanā niṭṭhitā.",
  "tika-vin09t3:7_0": "2. Dutiyāniyatasikkhāpadavaṇṇanā",
  "tika-vin09t3:8_0": "Saṅghādisesenavāti kāyasaṁsaggaduṭṭhullobhāsanena.",
  "tika-vin09t3:8_1": "Tasmā evaṁ kāyasaṁsaggavāro pāḷiyampi vutto.",
  "tika-vin09t3:8_2": "Anandho abadhiroti anandho kāyasaṁsaggaṁ passati,",
  "tika-vin09t3:8_3": "abadhiro duṭṭhullaṁ suṇāti,",
  "tika-vin09t3:8_4": "tasmā eva adinnādānasadisānevāti vutta”nti likhitaṁ.",
  "tika-vin09t3:8_5": "Ettha ca kāyavācācittato samuṭṭhānaṁ kathanti ce?",
  "tika-vin09t3:8_6": "Kāyasaṁsaggañhi samāpajjanto duṭṭhullampi bhaṇati,",
  "tika-vin09t3:8_7": "duṭṭhullaṁ bhaṇanto nisīdati cāti sambhavati,",
  "tika-vin09t3:8_8": "duṭṭhullameva vā sandhāya vuttaṁ.",
  "tika-vin09t3:8_9": "Tañhi adinnādānasamuṭṭhānanti.",
  "tika-vin09t3:9_0": "Yo desanaṁ sabbavidūpamova;",
  "tika-vin09t3:10_0": "Nānānayākāravicittabhedaṁ;",
  "tika-vin09t3:11_0": "Ñātuṁ upāyāna mano satimā;",
  "tika-vin09t3:12_0": "Taṁ lābhahetuṁ na karoti puññanti.",
  "tika-vin09t3:13_0": "Dutiyāniyatasikkhāpadavaṇṇanā niṭṭhitā.",
  "tika-vin09t3:14_0": "Aniyatavaṇṇanā niṭṭhitā."
}