{
  "mn96:0.1_0": "Majjhima Nikāya 96",
  "mn96:0.2_0": "Esukārīsutta",
  "mn96:1.1_0": "Evaṁ me sutaṁ—",
  "mn96:1.2_0": "ekaṁ samayaṁ bhagavā sāvatthiyaṁ viharati jetavane anāthapiṇḍikassa ārāme.",
  "mn96:2.1_0": "Atha kho esukārī brāhmaṇo yena bhagavā tenupasaṅkami; upasaṅkamitvā bhagavatā saddhiṁ sammodi.",
  "mn96:2.2_0": "Sammodanīyaṁ kathaṁ sāraṇīyaṁ vītisāretvā ekamantaṁ nisīdi.",
  "mn96:2.2_1": "Ekamantaṁ nisinno kho esukārī brāhmaṇo bhagavantaṁ etadavoca:",
  "mn96:3.1_0": "“brāhmaṇā, bho gotama, catasso pāricariyā paññapenti—",
  "mn96:3.2_0": "brāhmaṇassa pāricariyaṁ paññapenti,",
  "mn96:3.2_1": "khattiyassa pāricariyaṁ paññapenti,",
  "mn96:3.2_2": "vessassa pāricariyaṁ paññapenti,",
  "mn96:3.2_3": "suddassa pāricariyaṁ paññapenti.",
  "mn96:3.3_0": "Tatridaṁ, bho gotama, brāhmaṇā brāhmaṇassa pāricariyaṁ paññapenti:",
  "mn96:3.4_0": "‘brāhmaṇo vā brāhmaṇaṁ paricareyya,",
  "mn96:3.4_1": "khattiyo vā brāhmaṇaṁ paricareyya,",
  "mn96:3.4_2": "vesso vā brāhmaṇaṁ paricareyya,",
  "mn96:3.4_3": "suddo vā brāhmaṇaṁ paricareyyā’ti.",
  "mn96:3.5_0": "Idaṁ kho, bho gotama, brāhmaṇā brāhmaṇassa pāricariyaṁ paññapenti.",
  "mn96:3.6_0": "Tatridaṁ, bho gotama, brāhmaṇā khattiyassa pāricariyaṁ paññapenti:",
  "mn96:3.7_0": "‘khattiyo vā khattiyaṁ paricareyya,",
  "mn96:3.7_1": "vesso vā khattiyaṁ paricareyya,",
  "mn96:3.7_2": "suddo vā khattiyaṁ paricareyyā’ti.",
  "mn96:3.8_0": "Idaṁ kho, bho gotama, brāhmaṇā khattiyassa pāricariyaṁ paññapenti.",
  "mn96:3.9_0": "Tatridaṁ, bho gotama, brāhmaṇā vessassa pāricariyaṁ paññapenti:",
  "mn96:3.10_0": "‘vesso vā vessaṁ paricareyya, suddo vā vessaṁ paricareyyā’ti.",
  "mn96:3.11_0": "Idaṁ kho, bho gotama, brāhmaṇā vessassa pāricariyaṁ paññapenti.",
  "mn96:3.12_0": "Tatridaṁ, bho gotama, brāhmaṇā suddassa pāricariyaṁ paññapenti:",
  "mn96:3.13_0": "‘suddova suddaṁ paricareyya.",
  "mn96:3.14_0": "Ko panañño suddaṁ paricarissatī’ti?",
  "mn96:3.15_0": "Idaṁ kho, bho gotama, brāhmaṇā suddassa pāricariyaṁ paññapenti.",
  "mn96:3.16_0": "Brāhmaṇā, bho gotama, imā catasso pāricariyā paññapenti.",
  "mn96:3.17_0": "Idha bhavaṁ gotamo kimāhā”ti?",
  "mn96:4.1_0": "“Kiṁ pana, brāhmaṇa,",
  "mn96:4.1_1": "sabbo loko brāhmaṇānaṁ etadabbhanujānāti:",
  "mn96:4.1_2": "‘imā catasso pāricariyā paññapentū’”ti?",
  "mn96:4.2_0": "“No hidaṁ, bho gotama”.",
  "mn96:4.3_0": "“Seyyathāpi, brāhmaṇa,",
  "mn96:4.3_1": "puriso daliddo assako anāḷhiyo.",
  "mn96:4.3_2": "Tassa akāmassa bilaṁ olaggeyyuṁ: ‘idaṁ te,",
  "mn96:4.3_3": "ambho purisa,",
  "mn96:4.3_4": "maṁsaṁ khāditabbaṁ,",
  "mn96:4.3_5": "mūlañca anuppadātabban’ti.",
  "mn96:4.4_0": "Evameva kho, brāhmaṇa,",
  "mn96:4.4_1": "brāhmaṇā appaṭiññāya tesaṁ samaṇabrāhmaṇānaṁ,",
  "mn96:4.4_2": "atha ca panimā catasso pāricariyā paññapenti.",
  "mn96:5.1_0": "Nāhaṁ, brāhmaṇa,",
  "mn96:5.1_1": "‘sabbaṁ paricaritabban’ti vadāmi; nāhaṁ, brāhmaṇa,",
  "mn96:5.1_2": "‘sabbaṁ na paricaritabban’ti vadāmi.",
  "mn96:5.2_0": "Yaṁ hissa, brāhmaṇa,",
  "mn96:5.2_1": "paricarato pāricariyāhetu pāpiyo assa na seyyo,",
  "mn96:5.2_2": "nāhaṁ taṁ ‘paricaritabban’ti vadāmi;",
  "mn96:5.3_0": "yañca khvāssa, brāhmaṇa,",
  "mn96:5.3_1": "paricarato pāricariyāhetu seyyo assa na pāpiyo tamahaṁ ‘paricaritabban’ti vadāmi.",
  "mn96:6.1_0": "Khattiyañcepi, brāhmaṇa, evaṁ puccheyyuṁ:",
  "mn96:6.2_0": "‘yaṁ vā te paricarato pāricariyāhetu pāpiyo assa na seyyo,",
  "mn96:6.2_1": "yaṁ vā te paricarato pāricariyāhetu seyyo assa na pāpiyo;",
  "mn96:6.3_0": "kamettha paricareyyāsī’ti, khattiyopi hi, brāhmaṇa, sammā byākaramāno evaṁ byākareyya:",
  "mn96:6.4_0": "‘yañhi me paricarato pāricariyāhetu pāpiyo assa na seyyo,",
  "mn96:6.4_1": "nāhaṁ taṁ paricareyyaṁ;",
  "mn96:6.4_2": "yañca kho me paricarato pāricariyāhetu seyyo assa na pāpiyo tamahaṁ paricareyyan’ti.",
  "mn96:7.1_0": "Brāhmaṇañcepi, brāhmaṇa …pe…",
  "mn96:7.2_0": "vessañcepi, brāhmaṇa …pe…",
  "mn96:7.3_0": "suddañcepi, brāhmaṇa, evaṁ puccheyyuṁ:",
  "mn96:7.4_0": "‘yaṁ vā te paricarato pāricariyāhetu pāpiyo assa na seyyo,",
  "mn96:7.4_1": "yaṁ vā te paricarato pāricariyāhetu seyyo assa na pāpiyo;",
  "mn96:7.5_0": "kamettha paricareyyāsī’ti, suddopi hi, brāhmaṇa, sammā byākaramāno evaṁ byākareyya:",
  "mn96:7.6_0": "‘yañhi me paricarato pāricariyāhetu pāpiyo assa na seyyo,",
  "mn96:7.6_1": "nāhaṁ taṁ paricareyyaṁ;",
  "mn96:7.6_2": "yañca kho me paricarato pāricariyāhetu seyyo assa na pāpiyo tamahaṁ paricareyyan’ti.",
  "mn96:7.7_0": "Nāhaṁ, brāhmaṇa,",
  "mn96:7.7_1": "‘uccākulīnatā seyyaṁso’ti vadāmi,",
  "mn96:7.7_2": "na panāhaṁ, brāhmaṇa,",
  "mn96:7.7_3": "‘uccākulīnatā pāpiyaṁso’ti vadāmi;",
  "mn96:7.8_0": "nāhaṁ, brāhmaṇa,",
  "mn96:7.8_1": "‘uḷāravaṇṇatā seyyaṁso’ti vadāmi,",
  "mn96:7.8_2": "na panāhaṁ, brāhmaṇa,",
  "mn96:7.8_3": "‘uḷāravaṇṇatā pāpiyaṁso’ti vadāmi;",
  "mn96:7.9_0": "nāhaṁ, brāhmaṇa,",
  "mn96:7.9_1": "‘uḷārabhogatā seyyaṁso’ti vadāmi,",
  "mn96:7.9_2": "na panāhaṁ, brāhmaṇa,",
  "mn96:7.9_3": "‘uḷārabhogatā pāpiyaṁso’ti vadāmi.",
  "mn96:8.1_0": "Uccākulīnopi hi, brāhmaṇa,",
  "mn96:8.1_1": "idhekacco pāṇātipātī hoti,",
  "mn96:8.1_2": "adinnādāyī hoti,",
  "mn96:8.1_3": "kāmesumicchācārī hoti,",
  "mn96:8.1_4": "musāvādī hoti,",
  "mn96:8.1_5": "pisuṇāvāco hoti,",
  "mn96:8.1_6": "pharusāvāco hoti,",
  "mn96:8.1_7": "samphappalāpī hoti,",
  "mn96:8.1_8": "abhijjhālu hoti,",
  "mn96:8.1_9": "byāpannacitto hoti,",
  "mn96:8.1_10": "micchādiṭṭhi hoti.",
  "mn96:8.2_0": "Tasmā ‘na uccākulīnatā seyyaṁso’ti vadāmi.",
  "mn96:8.3_0": "Uccākulīnopi hi, brāhmaṇa,",
  "mn96:8.3_1": "idhekacco pāṇātipātā paṭivirato hoti,",
  "mn96:8.3_2": "adinnādānā paṭivirato hoti,",
  "mn96:8.3_3": "kāmesumicchācārā paṭivirato hoti,",
  "mn96:8.3_4": "musāvādā paṭivirato hoti,",
  "mn96:8.3_5": "pisuṇāya vācāya paṭivirato hoti,",
  "mn96:8.3_6": "pharusāya vācāya paṭivirato hoti,",
  "mn96:8.3_7": "samphappalāpā paṭivirato hoti,",
  "mn96:8.3_8": "anabhijjhālu hoti,",
  "mn96:8.3_9": "abyāpannacitto hoti,",
  "mn96:8.3_10": "sammādiṭṭhi hoti.",
  "mn96:8.4_0": "Tasmā ‘na uccākulīnatā pāpiyaṁso’ti vadāmi.",
  "mn96:8.5_0": "Uḷāravaṇṇopi hi, brāhmaṇa …",
  "mn96:8.6_0": "pe…",
  "mn96:8.7_0": "uḷārabhogopi hi, brāhmaṇa, idhekacco pāṇātipātī hoti …",
  "mn96:8.8_0": "pe…",
  "mn96:8.9_0": "micchādiṭṭhi hoti.",
  "mn96:8.10_0": "Tasmā ‘na uḷārabhogatā seyyaṁso’ti vadāmi.",
  "mn96:8.11_0": "Uḷārabhogopi hi, brāhmaṇa, idhekacco pāṇātipātā paṭivirato hoti …pe… sammādiṭṭhi hoti.",
  "mn96:8.12_0": "Tasmā ‘na uḷārabhogatā pāpiyaṁso’ti vadāmi.",
  "mn96:9.1_0": "Nāhaṁ, brāhmaṇa,",
  "mn96:9.1_1": "‘sabbaṁ paricaritabban’ti vadāmi,",
  "mn96:9.1_2": "na panāhaṁ, brāhmaṇa,",
  "mn96:9.1_3": "‘sabbaṁ na paricaritabban’ti vadāmi.",
  "mn96:9.2_0": "Yaṁ hissa, brāhmaṇa,",
  "mn96:9.2_1": "paricarato pāricariyāhetu saddhā vaḍḍhati,",
  "mn96:9.2_2": "sīlaṁ vaḍḍhati,",
  "mn96:9.2_3": "sutaṁ vaḍḍhati,",
  "mn96:9.2_4": "cāgo vaḍḍhati,",
  "mn96:9.2_5": "paññā vaḍḍhati,",
  "mn96:9.2_6": "tamahaṁ ‘paricaritabban’ti vadāmi.",
  "mn96:9.3_0": "Yaṁ hissa, brāhmaṇa,",
  "mn96:9.3_1": "paricarato pāricariyāhetu na saddhā vaḍḍhati,",
  "mn96:9.3_2": "na sīlaṁ vaḍḍhati,",
  "mn96:9.3_3": "na sutaṁ vaḍḍhati,",
  "mn96:9.3_4": "na cāgo vaḍḍhati,",
  "mn96:9.3_5": "na paññā vaḍḍhati,",
  "mn96:9.3_6": "nāhaṁ taṁ ‘paricaritabban’ti vadāmī”ti.",
  "mn96:10.1_0": "Evaṁ vutte, esukārī brāhmaṇo bhagavantaṁ etadavoca:",
  "mn96:10.2_0": "“brāhmaṇā, bho gotama, cattāri dhanāni paññapenti—",
  "mn96:10.3_0": "brāhmaṇassa sandhanaṁ paññapenti,",
  "mn96:10.3_1": "khattiyassa sandhanaṁ paññapenti,",
  "mn96:10.3_2": "vessassa sandhanaṁ paññapenti,",
  "mn96:10.3_3": "suddassa sandhanaṁ paññapenti.",
  "mn96:10.4_0": "Tatridaṁ, bho gotama, brāhmaṇā brāhmaṇassa sandhanaṁ paññapenti bhikkhācariyaṁ;",
  "mn96:10.5_0": "bhikkhācariyañca pana brāhmaṇo sandhanaṁ atimaññamāno akiccakārī hoti gopova adinnaṁ ādiyamānoti.",
  "mn96:10.6_0": "Idaṁ kho, bho gotama, brāhmaṇā brāhmaṇassa sandhanaṁ paññapenti.",
  "mn96:10.7_0": "Tatridaṁ, bho gotama, brāhmaṇā khattiyassa sandhanaṁ paññapenti dhanukalāpaṁ;",
  "mn96:10.8_0": "dhanukalāpañca pana khattiyo sandhanaṁ atimaññamāno akiccakārī hoti gopova adinnaṁ ādiyamānoti.",
  "mn96:10.9_0": "Idaṁ kho, bho gotama, brāhmaṇā khattiyassa sandhanaṁ paññapenti.",
  "mn96:10.10_0": "Tatridaṁ, bho gotama, brāhmaṇā vessassa sandhanaṁ paññapenti kasigorakkhaṁ;",
  "mn96:10.11_0": "kasigorakkhañca pana vesso sandhanaṁ atimaññamāno akiccakārī hoti gopova adinnaṁ ādiyamānoti.",
  "mn96:10.12_0": "Idaṁ kho, bho gotama, brāhmaṇā vessassa sandhanaṁ paññapenti.",
  "mn96:10.13_0": "Tatridaṁ, bho gotama, brāhmaṇā suddassa sandhanaṁ paññapenti asitabyābhaṅgiṁ;",
  "mn96:10.14_0": "asitabyābhaṅgiñca pana suddo sandhanaṁ atimaññamāno akiccakārī hoti gopova adinnaṁ ādiyamānoti.",
  "mn96:10.15_0": "Idaṁ kho, bho gotama, brāhmaṇā suddassa sandhanaṁ paññapenti.",
  "mn96:10.16_0": "Brāhmaṇā, bho gotama, imāni cattāri dhanāni paññapenti.",
  "mn96:10.17_0": "Idha bhavaṁ gotamo kimāhā”ti?",
  "mn96:11.1_0": "“Kiṁ pana, brāhmaṇa,",
  "mn96:11.1_1": "sabbo loko brāhmaṇānaṁ etadabbhanujānāti:",
  "mn96:11.1_2": "‘imāni cattāri dhanāni paññapentū’”ti?",
  "mn96:11.2_0": "“No hidaṁ, bho gotama”.",
  "mn96:11.3_0": "“Seyyathāpi, brāhmaṇa,",
  "mn96:11.3_1": "puriso daliddo assako anāḷhiyo.",
  "mn96:11.3_2": "Tassa akāmassa bilaṁ olaggeyyuṁ: ‘idaṁ te,",
  "mn96:11.3_3": "ambho purisa,",
  "mn96:11.3_4": "maṁsaṁ khāditabbaṁ,",
  "mn96:11.3_5": "mūlañca anuppadātabban’ti.",
  "mn96:11.4_0": "Evameva kho, brāhmaṇa,",
  "mn96:11.4_1": "brāhmaṇā appaṭiññāya tesaṁ samaṇabrāhmaṇānaṁ,",
  "mn96:11.4_2": "atha ca panimāni cattāri dhanāni paññapenti.",
  "mn96:12.1_0": "Ariyaṁ kho ahaṁ, brāhmaṇa, lokuttaraṁ dhammaṁ purisassa sandhanaṁ paññapemi.",
  "mn96:12.2_0": "Porāṇaṁ kho panassa mātāpettikaṁ kulavaṁsaṁ anussarato yattha yattheva attabhāvassa abhinibbatti hoti tena teneva saṅkhyaṁ gacchati.",
  "mn96:12.3_0": "Khattiyakule ce attabhāvassa abhinibbatti hoti ‘khattiyo’tveva saṅkhyaṁ gacchati;",
  "mn96:12.4_0": "brāhmaṇakule ce attabhāvassa abhinibbatti hoti ‘brāhmaṇo’tveva saṅkhyaṁ gacchati;",
  "mn96:12.5_0": "vessakule ce attabhāvassa abhinibbatti hoti ‘vesso’tveva saṅkhyaṁ gacchati;",
  "mn96:12.6_0": "suddakule ce attabhāvassa abhinibbatti hoti ‘suddo’tveva saṅkhyaṁ gacchati.",
  "mn96:12.7_0": "Seyyathāpi, brāhmaṇa, yaṁyadeva paccayaṁ paṭicca aggi jalati tena teneva saṅkhyaṁ gacchati.",
  "mn96:12.8_0": "Kaṭṭhañce paṭicca aggi jalati ‘kaṭṭhaggi’tveva saṅkhyaṁ gacchati;",
  "mn96:12.9_0": "sakalikañce paṭicca aggi jalati ‘sakalikaggi’tveva saṅkhyaṁ gacchati;",
  "mn96:12.10_0": "tiṇañce paṭicca aggi jalati ‘tiṇaggi’tveva saṅkhyaṁ gacchati;",
  "mn96:12.11_0": "gomayañce paṭicca aggi jalati ‘gomayaggi’tveva saṅkhyaṁ gacchati.",
  "mn96:12.12_0": "Evameva kho ahaṁ, brāhmaṇa, ariyaṁ lokuttaraṁ dhammaṁ purisassa sandhanaṁ paññapemi.",
  "mn96:12.13_0": "Porāṇaṁ kho panassa mātāpettikaṁ kulavaṁsaṁ anussarato yattha yattheva attabhāvassa abhinibbatti hoti tena teneva saṅkhyaṁ gacchati.",
  "mn96:12.14_0": "Khattiyakule ce attabhāvassa abhinibbatti hoti ‘khattiyo’tveva saṅkhyaṁ gacchati;",
  "mn96:12.15_0": "brāhmaṇakule ce attabhāvassa abhinibbatti hoti ‘brāhmaṇo’tveva saṅkhyaṁ gacchati;",
  "mn96:12.16_0": "vessakule ce attabhāvassa abhinibbatti hoti ‘vesso’tveva saṅkhyaṁ gacchati;",
  "mn96:12.17_0": "suddakule ce attabhāvassa abhinibbatti hoti ‘suddo’tveva saṅkhyaṁ gacchati.",
  "mn96:13.1_0": "Khattiyakulā cepi, brāhmaṇa,",
  "mn96:13.1_1": "agārasmā anagāriyaṁ pabbajito hoti,",
  "mn96:13.1_2": "so ca tathāgatappaveditaṁ dhammavinayaṁ āgamma pāṇātipātā paṭivirato hoti,",
  "mn96:13.1_3": "adinnādānā paṭivirato hoti,",
  "mn96:13.1_4": "abrahmacariyā paṭivirato hoti,",
  "mn96:13.1_5": "musāvādā paṭivirato hoti,",
  "mn96:13.1_6": "pisuṇāya vācāya paṭivirato hoti,",
  "mn96:13.1_7": "pharusāya vācāya paṭivirato hoti,",
  "mn96:13.1_8": "samphappalāpā paṭivirato hoti,",
  "mn96:13.1_9": "anabhijjhālu hoti,",
  "mn96:13.1_10": "abyāpannacitto hoti,",
  "mn96:13.1_11": "sammādiṭṭhi hoti,",
  "mn96:13.1_12": "ārādhako hoti ñāyaṁ dhammaṁ kusalaṁ.",
  "mn96:13.2_0": "Brāhmaṇakulā cepi, brāhmaṇa,",
  "mn96:13.2_1": "agārasmā anagāriyaṁ pabbajito hoti,",
  "mn96:13.2_2": "so ca tathāgatappaveditaṁ dhammavinayaṁ āgamma pāṇātipātā paṭivirato hoti …pe…",
  "mn96:13.2_3": "sammādiṭṭhi hoti,",
  "mn96:13.2_4": "ārādhako hoti ñāyaṁ dhammaṁ kusalaṁ.",
  "mn96:13.3_0": "Vessakulā cepi, brāhmaṇa,",
  "mn96:13.3_1": "agārasmā anagāriyaṁ pabbajito hoti,",
  "mn96:13.3_2": "so ca tathāgatappaveditaṁ dhammavinayaṁ āgamma pāṇātipātā paṭivirato hoti …pe…",
  "mn96:13.3_3": "sammādiṭṭhi hoti,",
  "mn96:13.3_4": "ārādhako hoti ñāyaṁ dhammaṁ kusalaṁ.",
  "mn96:13.4_0": "Suddakulā cepi, brāhmaṇa,",
  "mn96:13.4_1": "agārasmā anagāriyaṁ pabbajito hoti,",
  "mn96:13.4_2": "so ca tathāgatappaveditaṁ dhammavinayaṁ āgamma pāṇātipātā paṭivirato hoti …pe…",
  "mn96:13.4_3": "sammādiṭṭhi hoti,",
  "mn96:13.4_4": "ārādhako hoti ñāyaṁ dhammaṁ kusalaṁ.",
  "mn96:14.1_0": "Taṁ kiṁ maññasi, brāhmaṇa,",
  "mn96:14.2_0": "brāhmaṇova nu kho pahoti asmiṁ padese averaṁ abyābajjhaṁ mettacittaṁ bhāvetuṁ,",
  "mn96:14.2_1": "no khattiyo no vesso no suddo”ti?",
  "mn96:14.3_0": "“No hidaṁ, bho gotama.",
  "mn96:14.4_0": "Khattiyopi hi, bho gotama, pahoti asmiṁ padese averaṁ abyābajjhaṁ mettacittaṁ bhāvetuṁ;",
  "mn96:14.5_0": "brāhmaṇopi hi, bho gotama …",
  "mn96:14.6_0": "vessopi hi, bho gotama …",
  "mn96:14.7_0": "suddopi hi, bho gotama …",
  "mn96:14.8_0": "sabbepi hi,",
  "mn96:14.8_1": "bho gotama,",
  "mn96:14.8_2": "cattāro vaṇṇā pahonti asmiṁ padese averaṁ abyābajjhaṁ mettacittaṁ bhāvetun”ti.",
  "mn96:14.9_0": "“Evameva kho, brāhmaṇa,",
  "mn96:14.9_1": "khattiyakulā cepi agārasmā anagāriyaṁ pabbajito hoti,",
  "mn96:14.9_2": "so ca tathāgatappaveditaṁ dhammavinayaṁ āgamma pāṇātipātā paṭivirato hoti …pe…",
  "mn96:14.9_3": "sammādiṭṭhi hoti,",
  "mn96:14.9_4": "ārādhako hoti ñāyaṁ dhammaṁ kusalaṁ.",
  "mn96:14.10_0": "Brāhmaṇakulā cepi, brāhmaṇa …",
  "mn96:14.11_0": "vessakulā cepi, brāhmaṇa …",
  "mn96:14.12_0": "suddakulā cepi, brāhmaṇa,",
  "mn96:14.12_1": "agārasmā anagāriyaṁ pabbajito hoti,",
  "mn96:14.12_2": "so ca tathāgatappaveditaṁ dhammavinayaṁ āgamma pāṇātipātā paṭivirato hoti …pe…",
  "mn96:14.12_3": "sammādiṭṭhi hoti,",
  "mn96:14.12_4": "ārādhako hoti ñāyaṁ dhammaṁ kusalaṁ.",
  "mn96:15.1_0": "Taṁ kiṁ maññasi, brāhmaṇa,",
  "mn96:15.2_0": "brāhmaṇova nu kho pahoti sottisināniṁ ādāya nadiṁ gantvā rajojallaṁ pavāhetuṁ,",
  "mn96:15.2_1": "no khattiyo no vesso no suddo”ti?",
  "mn96:15.3_0": "“No hidaṁ, bho gotama.",
  "mn96:15.4_0": "Khattiyopi hi, bho gotama, pahoti sottisināniṁ ādāya nadiṁ gantvā rajojallaṁ pavāhetuṁ;",
  "mn96:15.5_0": "brāhmaṇopi hi, bho gotama …",
  "mn96:15.6_0": "vessopi hi, bho gotama …",
  "mn96:15.7_0": "suddopi hi, bho gotama …",
  "mn96:15.8_0": "sabbepi hi,",
  "mn96:15.8_1": "bho gotama,",
  "mn96:15.8_2": "cattāro vaṇṇā pahonti sottisināniṁ ādāya nadiṁ gantvā rajojallaṁ pavāhetun”ti.",
  "mn96:15.9_0": "“Evameva kho, brāhmaṇa,",
  "mn96:15.9_1": "khattiyakulā cepi agārasmā anagāriyaṁ pabbajito hoti,",
  "mn96:15.9_2": "so ca tathāgatappaveditaṁ dhammavinayaṁ āgamma pāṇātipātā paṭivirato hoti …pe…",
  "mn96:15.9_3": "sammādiṭṭhi hoti,",
  "mn96:15.9_4": "ārādhako hoti ñāyaṁ dhammaṁ kusalaṁ.",
  "mn96:15.10_0": "Brāhmaṇakulā cepi, brāhmaṇa …",
  "mn96:15.11_0": "vessakulā cepi, brāhmaṇa …",
  "mn96:15.12_0": "suddakulā cepi, brāhmaṇa,",
  "mn96:15.12_1": "agārasmā anagāriyaṁ pabbajito hoti,",
  "mn96:15.12_2": "so ca tathāgatappaveditaṁ dhammavinayaṁ āgamma pāṇātipātā paṭivirato hoti …pe…",
  "mn96:15.12_3": "sammādiṭṭhi hoti,",
  "mn96:15.12_4": "ārādhako hoti ñāyaṁ dhammaṁ kusalaṁ.",
  "mn96:16.1_0": "Taṁ kiṁ maññasi, brāhmaṇa,",
  "mn96:16.2_0": "idha rājā khattiyo muddhāvasitto nānājaccānaṁ purisānaṁ purisasataṁ sannipāteyya:",
  "mn96:16.3_0": "‘āyantu bhonto ye tattha khattiyakulā brāhmaṇakulā rājaññakulā uppannā sākassa vā sālassa vā salaḷassa",
  "mn96:16.3_1": "vā candanassa vā padumakassa vā uttarāraṇiṁ ādāya aggiṁ abhinibbattentu,",
  "mn96:16.3_2": "tejo pātukarontu;",
  "mn96:16.4_0": "āyantu pana bhonto ye tattha caṇḍālakulā nesādakulā venakulā rathakārakulā pukkusakulā uppannā sāpānadoṇiyā",
  "mn96:16.4_1": "vā sūkaradoṇiyā vā rajakadoṇiyā vā eraṇḍakaṭṭhassa vā uttarāraṇiṁ ādāya aggiṁ abhinibbattentu,",
  "mn96:16.4_2": "tejo pātukarontū’”ti?",
  "mn96:16.5_0": "“Taṁ kiṁ maññasi, brāhmaṇa,",
  "mn96:16.6_0": "yo evaṁ nu kho so khattiyakulā brāhmaṇakulā rājaññakulā uppannehi sākassa vā sālassa vā salaḷassa vā",
  "mn96:16.6_1": "candanassa vā padumakassa vā uttarāraṇiṁ ādāya aggi abhinibbatto tejo pātukato so eva nu khvāssa aggi",
  "mn96:16.6_2": "accimā ceva vaṇṇavā ca pabhassaro ca tena ca sakkā agginā aggikaraṇīyaṁ kātuṁ;",
  "mn96:16.7_0": "yo pana so caṇḍālakulā nesādakulā venakulā rathakārakulā pukkusakulā uppannehi sāpānadoṇiyā vā sūkaradoṇiyā",
  "mn96:16.7_1": "vā rajakadoṇiyā vā eraṇḍakaṭṭhassa vā uttarāraṇiṁ ādāya aggi abhinibbatto tejo pātukato svāssa aggi na",
  "mn96:16.7_2": "ceva accimā na ca vaṇṇavā na ca pabhassaro na ca tena sakkā agginā aggikaraṇīyaṁ kātun”ti?",
  "mn96:16.8_0": "“No hidaṁ, bho gotama.",
  "mn96:16.9_0": "Yopi hi so,",
  "mn96:16.9_1": "bho gotama,",
  "mn96:16.9_2": "khattiyakulā brāhmaṇakulā rājaññakulā uppannehi sākassa vā sālassa vā salaḷassa vā candanassa vā padumakassa",
  "mn96:16.9_3": "vā uttarāraṇiṁ ādāya aggi abhinibbatto tejo pātukato svāssa aggi accimā ceva vaṇṇavā ca pabhassaro ca",
  "mn96:16.9_4": "tena ca sakkā agginā aggikaraṇīyaṁ kātuṁ;",
  "mn96:16.10_0": "yopi so caṇḍālakulā nesādakulā venakulā rathakārakulā pukkusakulā uppannehi sāpānadoṇiyā vā sūkaradoṇiyā",
  "mn96:16.10_1": "vā rajakadoṇiyā vā eraṇḍakaṭṭhassa vā uttarāraṇiṁ ādāya aggi abhinibbatto tejo pātukato svāssa aggi accimā",
  "mn96:16.10_2": "ceva vaṇṇavā ca pabhassaro ca tena ca sakkā agginā aggikaraṇīyaṁ kātuṁ.",
  "mn96:16.11_0": "Sabbopi hi,",
  "mn96:16.11_1": "bho gotama,",
  "mn96:16.11_2": "aggi accimā ceva vaṇṇavā ca pabhassaro ca sabbenapi sakkā agginā aggikaraṇīyaṁ kātun”ti.",
  "mn96:16.12_0": "“Evameva kho, brāhmaṇa,",
  "mn96:16.12_1": "khattiyakulā cepi agārasmā anagāriyaṁ pabbajito hoti,",
  "mn96:16.12_2": "so ca tathāgatappaveditaṁ dhammavinayaṁ āgamma pāṇātipātā paṭivirato hoti …pe…",
  "mn96:16.12_3": "sammādiṭṭhi hoti,",
  "mn96:16.12_4": "ārādhako hoti ñāyaṁ dhammaṁ kusalaṁ.",
  "mn96:16.13_0": "Brāhmaṇakulā cepi, brāhmaṇa …",
  "mn96:16.14_0": "vessakulā cepi, brāhmaṇa …",
  "mn96:16.15_0": "suddakulā cepi, brāhmaṇa,",
  "mn96:16.15_1": "agārasmā anagāriyaṁ pabbajito hoti,",
  "mn96:16.15_2": "so ca tathāgatappaveditaṁ dhammavinayaṁ āgamma pāṇātipātā paṭivirato hoti,",
  "mn96:16.15_3": "adinnādānā paṭivirato hoti,",
  "mn96:16.15_4": "abrahmacariyā paṭivirato hoti,",
  "mn96:16.15_5": "musāvādā paṭivirato hoti,",
  "mn96:16.15_6": "pisuṇāya vācāya paṭivirato hoti,",
  "mn96:16.15_7": "pharusāya vācāya paṭivirato hoti,",
  "mn96:16.15_8": "samphappalāpā paṭivirato hoti,",
  "mn96:16.15_9": "anabhijjhālu hoti,",
  "mn96:16.15_10": "abyāpannacitto hoti,",
  "mn96:16.15_11": "sammādiṭṭhi hoti,",
  "mn96:16.15_12": "ārādhako hoti ñāyaṁ dhammaṁ kusalan”ti.",
  "mn96:17.1_0": "Evaṁ vutte, esukārī brāhmaṇo bhagavantaṁ etadavoca:",
  "mn96:17.2_0": "“abhikkantaṁ, bho gotama, abhikkantaṁ, bho gotama …pe…",
  "mn96:17.3_0": "upāsakaṁ maṁ bhavaṁ gotamo dhāretu ajjatagge pāṇupetaṁ saraṇaṁ gatan”ti.",
  "mn96:17.4_0": "Esukārīsuttaṁ niṭṭhitaṁ chaṭṭhaṁ."
}