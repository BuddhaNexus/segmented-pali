{
  "mn83:0.1_0": "Majjhima Nikāya 83",
  "mn83:0.2_0": "Maghadevasutta",
  "mn83:1.1_0": "Evaṁ me sutaṁ—",
  "mn83:1.2_0": "ekaṁ samayaṁ bhagavā mithilāyaṁ viharati maghadevaambavane.",
  "mn83:2.1_0": "Atha kho bhagavā aññatarasmiṁ padese sitaṁ pātvākāsi.",
  "mn83:2.2_0": "Atha kho āyasmato ānandassa etadahosi:",
  "mn83:2.3_0": "“ko nu kho hetu, ko paccayo bhagavato sitassa pātukammāya?",
  "mn83:2.4_0": "Na akāraṇena tathāgatā sitaṁ pātukarontī”ti.",
  "mn83:2.5_0": "Atha kho āyasmā ānando ekaṁsaṁ cīvaraṁ katvā yena bhagavā tenañjaliṁ paṇāmetvā bhagavantaṁ etadavoca:",
  "mn83:2.6_0": "“ko nu kho, bhante, hetu, ko paccayo bhagavato sitassa pātukammāya?",
  "mn83:2.7_0": "Na akāraṇena tathāgatā sitaṁ pātukarontī”ti.",
  "mn83:3.1_0": "“Bhūtapubbaṁ, ānanda,",
  "mn83:3.1_1": "imissāyeva mithilāyaṁ rājā ahosi maghadevo nāma dhammiko dhammarājā dhamme ṭhito mahārājā;",
  "mn83:3.2_0": "dhammaṁ carati brāhmaṇagahapatikesu negamesu ceva jānapadesu ca;",
  "mn83:3.3_0": "uposathañca upavasati cātuddasiṁ pañcadasiṁ aṭṭhamiñca pakkhassa.",
  "mn83:4.1_0": "Atha kho, ānanda,",
  "mn83:4.1_1": "rājā maghadevo bahūnaṁ vassānaṁ bahūnaṁ vassasatānaṁ bahūnaṁ vassasahassānaṁ accayena kappakaṁ āmantesi:",
  "mn83:4.2_0": "‘yadā me, samma kappaka, passeyyāsi sirasmiṁ palitāni jātāni, atha me āroceyyāsī’ti.",
  "mn83:4.3_0": "‘Evaṁ, devā’ti kho, ānanda, kappako rañño maghadevassa paccassosi.",
  "mn83:4.4_0": "Addasā kho, ānanda,",
  "mn83:4.4_1": "kappako bahūnaṁ vassānaṁ bahūnaṁ vassasatānaṁ bahūnaṁ vassasahassānaṁ accayena rañño maghadevassa sirasmiṁ palitāni jātāni.",
  "mn83:4.5_0": "Disvāna rājānaṁ maghadevaṁ etadavoca:",
  "mn83:4.6_0": "‘pātubhūtā kho devassa devadūtā, dissanti sirasmiṁ palitāni jātānī’ti.",
  "mn83:4.7_0": "‘Tena hi,",
  "mn83:4.7_1": "samma kappaka,",
  "mn83:4.7_2": "tāni palitāni sādhukaṁ saṇḍāsena uddharitvā mama añjalismiṁ patiṭṭhāpehī’ti.",
  "mn83:4.8_0": "‘Evaṁ,",
  "mn83:4.8_1": "devā’ti kho, ānanda,",
  "mn83:4.8_2": "kappako rañño maghadevassa paṭissutvā tāni palitāni sādhukaṁ saṇḍāsena uddharitvā rañño maghadevassa añjalismiṁ patiṭṭhāpesi.",
  "mn83:4.9_0": "Atha kho, ānanda,",
  "mn83:4.9_1": "rājā maghadevo kappakassa gāmavaraṁ datvā jeṭṭhaputtaṁ kumāraṁ āmantāpetvā etadavoca:",
  "mn83:4.10_0": "‘pātubhūtā kho me, tāta kumāra, devadūtā;",
  "mn83:4.11_0": "dissanti sirasmiṁ palitāni jātāni;",
  "mn83:4.12_0": "bhuttā kho pana me mānusakā kāmā;",
  "mn83:4.13_0": "samayo dibbe kāme pariyesituṁ.",
  "mn83:4.14_0": "Ehi tvaṁ, tāta kumāra, imaṁ rajjaṁ paṭipajja.",
  "mn83:4.15_0": "Ahaṁ pana kesamassuṁ ohāretvā kāsāyāni vatthāni acchādetvā agārasmā anagāriyaṁ pabbajissāmi.",
  "mn83:4.16_0": "Tena hi,",
  "mn83:4.16_1": "tāta kumāra,",
  "mn83:4.16_2": "yadā tvampi passeyyāsi sirasmiṁ palitāni jātāni,",
  "mn83:4.16_3": "atha kappakassa gāmavaraṁ datvā jeṭṭhaputtaṁ kumāraṁ sādhukaṁ rajje samanusāsitvā kesamassuṁ ohāretvā",
  "mn83:4.16_4": "kāsāyāni vatthāni acchādetvā agārasmā anagāriyaṁ pabbajeyyāsi.",
  "mn83:4.17_0": "Yena me idaṁ kalyāṇaṁ vattaṁ nihitaṁ anuppavatteyyāsi, mā kho me tvaṁ antimapuriso ahosi.",
  "mn83:4.18_0": "Yasmiṁ kho,",
  "mn83:4.18_1": "tāta kumāra,",
  "mn83:4.18_2": "purisayuge vattamāne evarūpassa kalyāṇassa vattassa samucchedo hoti so tesaṁ antimapuriso hoti.",
  "mn83:4.19_0": "Taṁ tāhaṁ, tāta kumāra, evaṁ vadāmi—",
  "mn83:4.20_0": "yena me idaṁ kalyāṇaṁ vattaṁ nihitaṁ anuppavatteyyāsi, mā kho me tvaṁ antimapuriso ahosī’ti.",
  "mn83:5.1_0": "Atha kho, ānanda,",
  "mn83:5.1_1": "rājā maghadevo kappakassa gāmavaraṁ datvā jeṭṭhaputtaṁ kumāraṁ sādhukaṁ rajje samanusāsitvā imasmiṁyeva",
  "mn83:5.1_2": "maghadevaambavane kesamassuṁ ohāretvā kāsāyāni vatthāni acchādetvā agārasmā anagāriyaṁ pabbaji.",
  "mn83:5.2_0": "So mettāsahagatena cetasā ekaṁ disaṁ pharitvā vihāsi,",
  "mn83:5.2_1": "tathā dutiyaṁ,",
  "mn83:5.2_2": "tathā tatiyaṁ,",
  "mn83:5.2_3": "tathā catutthaṁ;",
  "mn83:5.2_4": "iti uddhamadho tiriyaṁ sabbadhi sabbattatāya sabbāvantaṁ lokaṁ mettāsahagatena cetasā vipulena mahaggatena",
  "mn83:5.2_5": "appamāṇena averena abyābajjhena pharitvā vihāsi.",
  "mn83:5.3_0": "Karuṇāsahagatena cetasā …",
  "mn83:5.4_0": "muditāsahagatena cetasā …",
  "mn83:5.5_0": "upekkhāsahagatena cetasā ekaṁ disaṁ pharitvā vihāsi,",
  "mn83:5.5_1": "tathā dutiyaṁ,",
  "mn83:5.5_2": "tathā tatiyaṁ,",
  "mn83:5.5_3": "tathā catutthaṁ;",
  "mn83:5.5_4": "iti uddhamadho tiriyaṁ sabbadhi sabbattatāya sabbāvantaṁ lokaṁ upekkhāsahagatena cetasā vipulena mahaggatena",
  "mn83:5.5_5": "appamāṇena averena abyābajjhena pharitvā vihāsi.",
  "mn83:6.1_0": "Rājā kho panānanda,",
  "mn83:6.1_1": "maghadevo caturāsītivassasahassāni kumārakīḷitaṁ kīḷi,",
  "mn83:6.1_2": "caturāsītivassasahassāni oparajjaṁ kāresi,",
  "mn83:6.1_3": "caturāsītivassasahassāni rajjaṁ kāresi,",
  "mn83:6.1_4": "caturāsītivassasahassāni imasmiṁyeva maghadevaambavane agārasmā anagāriyaṁ pabbajito brahmacariyamacari.",
  "mn83:6.2_0": "So cattāro brahmavihāre bhāvetvā kāyassa bhedā paraṁ maraṇā brahmalokūpago ahosi.",
  "mn83:7.1_0": "Atha kho rañño, ānanda,",
  "mn83:7.1_1": "maghadevassa putto bahūnaṁ vassānaṁ bahūnaṁ vassasatānaṁ bahūnaṁ vassasahassānaṁ accayena kappakaṁ āmantesi:",
  "mn83:7.2_0": "‘yadā me, samma kappaka, passeyyāsi sirasmiṁ palitāni jātāni, atha kho āroceyyāsī’ti.",
  "mn83:7.3_0": "‘Evaṁ, devā’ti kho, ānanda, kappako rañño maghadevassa puttassa paccassosi.",
  "mn83:7.4_0": "Addasā kho, ānanda,",
  "mn83:7.4_1": "kappako bahūnaṁ vassānaṁ bahūnaṁ vassasatānaṁ bahūnaṁ vassasahassānaṁ accayena rañño maghadevassa puttassa sirasmiṁ palitāni jātāni.",
  "mn83:7.5_0": "Disvāna rañño maghadevassa puttaṁ etadavoca:",
  "mn83:7.6_0": "‘pātubhūtā kho devassa devadūtā;",
  "mn83:7.7_0": "dissanti sirasmiṁ palitāni jātānī’ti.",
  "mn83:7.8_0": "‘Tena hi,",
  "mn83:7.8_1": "samma kappaka,",
  "mn83:7.8_2": "tāni palitāni sādhukaṁ saṇḍāsena uddharitvā mama añjalismiṁ patiṭṭhāpehī’ti.",
  "mn83:7.9_0": "‘Evaṁ,",
  "mn83:7.9_1": "devā’ti kho, ānanda,",
  "mn83:7.9_2": "kappako rañño maghadevassa puttassa paṭissutvā tāni palitāni sādhukaṁ saṇḍāsena uddharitvā rañño maghadevassa puttassa añjalismiṁ patiṭṭhāpesi.",
  "mn83:8.1_0": "Atha kho, ānanda,",
  "mn83:8.1_1": "rañño maghadevassa putto kappakassa gāmavaraṁ datvā jeṭṭhaputtaṁ kumāraṁ āmantāpetvā etadavoca:",
  "mn83:8.2_0": "‘pātubhūtā kho me, tāta kumāra, devadūtā;",
  "mn83:8.3_0": "dissanti sirasmiṁ palitāni jātāni;",
  "mn83:8.4_0": "bhuttā kho pana me mānusakā kāmā;",
  "mn83:8.5_0": "samayo dibbe kāme pariyesituṁ.",
  "mn83:8.6_0": "Ehi tvaṁ, tāta kumāra, imaṁ rajjaṁ paṭipajja.",
  "mn83:8.7_0": "Ahaṁ pana kesamassuṁ ohāretvā kāsāyāni vatthāni acchādetvā agārasmā anagāriyaṁ pabbajissāmi.",
  "mn83:8.8_0": "Tena hi,",
  "mn83:8.8_1": "tāta kumāra,",
  "mn83:8.8_2": "yadā tvampi passeyyāsi sirasmiṁ palitāni jātāni,",
  "mn83:8.8_3": "atha kappakassa gāmavaraṁ datvā jeṭṭhaputtaṁ kumāraṁ sādhukaṁ rajje samanusāsitvā kesamassuṁ ohāretvā",
  "mn83:8.8_4": "kāsāyāni vatthāni acchādetvā agārasmā anagāriyaṁ pabbajeyyāsi.",
  "mn83:8.9_0": "Yena me idaṁ kalyāṇaṁ vattaṁ nihitaṁ anuppavatteyyāsi, mā kho me tvaṁ antimapuriso ahosi.",
  "mn83:8.10_0": "Yasmiṁ kho,",
  "mn83:8.10_1": "tāta kumāra,",
  "mn83:8.10_2": "purisayuge vattamāne evarūpassa kalyāṇassa vattassa samucchedo hoti so tesaṁ antimapuriso hoti.",
  "mn83:8.11_0": "Taṁ tāhaṁ, tāta kumāra, evaṁ vadāmi—",
  "mn83:8.12_0": "yena me idaṁ kalyāṇaṁ vattaṁ nihitaṁ anuppavatteyyāsi, mā kho me tvaṁ antimapuriso ahosī’ti.",
  "mn83:9.1_0": "Atha kho, ānanda,",
  "mn83:9.1_1": "rañño maghadevassa putto kappakassa gāmavaraṁ datvā jeṭṭhaputtaṁ kumāraṁ sādhukaṁ rajje samanusāsitvā",
  "mn83:9.1_2": "imasmiṁyeva maghadevaambavane kesamassuṁ ohāretvā kāsāyāni vatthāni acchādetvā agārasmā anagāriyaṁ pabbaji.",
  "mn83:9.2_0": "So mettāsahagatena cetasā ekaṁ disaṁ pharitvā vihāsi,",
  "mn83:9.2_1": "tathā dutiyaṁ,",
  "mn83:9.2_2": "tathā tatiyaṁ,",
  "mn83:9.2_3": "tathā catutthaṁ;",
  "mn83:9.2_4": "iti uddhamadho tiriyaṁ sabbadhi sabbattatāya sabbāvantaṁ lokaṁ mettāsahagatena cetasā vipulena mahaggatena",
  "mn83:9.2_5": "appamāṇena averena abyābajjhena pharitvā vihāsi.",
  "mn83:9.3_0": "Karuṇāsahagatena cetasā …",
  "mn83:9.4_0": "muditāsahagatena cetasā …",
  "mn83:9.5_0": "upekkhāsahagatena cetasā ekaṁ disaṁ pharitvā vihāsi,",
  "mn83:9.5_1": "tathā dutiyaṁ,",
  "mn83:9.5_2": "tathā tatiyaṁ,",
  "mn83:9.5_3": "tathā catutthaṁ;",
  "mn83:9.5_4": "iti uddhamadho tiriyaṁ sabbadhi sabbattatāya sabbāvantaṁ lokaṁ upekkhāsahagatena cetasā vipulena mahaggatena",
  "mn83:9.5_5": "appamāṇena averena abyābajjhena pharitvā vihāsi.",
  "mn83:9.6_0": "Rañño kho panānanda,",
  "mn83:9.6_1": "maghadevassa putto caturāsītivassasahassāni kumārakīḷitaṁ kīḷi,",
  "mn83:9.6_2": "caturāsītivassasahassāni oparajjaṁ kāresi,",
  "mn83:9.6_3": "caturāsītivassasahassāni rajjaṁ kāresi,",
  "mn83:9.6_4": "caturāsītivassasahassāni imasmiṁyeva maghadevaambavane agārasmā anagāriyaṁ pabbajito brahmacariyamacari.",
  "mn83:9.7_0": "So cattāro brahmavihāre bhāvetvā kāyassa bhedā paraṁ maraṇā brahmalokūpago ahosi.",
  "mn83:10.1_0": "Rañño kho panānanda,",
  "mn83:10.1_1": "maghadevassa puttapaputtakā tassa paramparā caturāsītirājasahassāni imasmiṁyeva maghadevaambavane kesamassuṁ",
  "mn83:10.1_2": "ohāretvā kāsāyāni vatthāni acchādetvā agārasmā anagāriyaṁ pabbajiṁsu.",
  "mn83:10.2_0": "Te mettāsahagatena cetasā ekaṁ disaṁ pharitvā vihariṁsu,",
  "mn83:10.2_1": "tathā dutiyaṁ,",
  "mn83:10.2_2": "tathā tatiyaṁ,",
  "mn83:10.2_3": "tathā catutthaṁ;",
  "mn83:10.2_4": "iti uddhamadho tiriyaṁ sabbadhi sabbattatāya sabbāvantaṁ lokaṁ mettāsahagatena cetasā vipulena mahaggatena",
  "mn83:10.2_5": "appamāṇena averena abyābajjhena pharitvā vihariṁsu.",
  "mn83:11.1_0": "Karuṇāsahagatena cetasā …",
  "mn83:11.2_0": "muditāsahagatena cetasā …",
  "mn83:11.3_0": "upekkhāsahagatena cetasā ekaṁ disaṁ pharitvā vihariṁsu,",
  "mn83:11.3_1": "tathā dutiyaṁ,",
  "mn83:11.3_2": "tathā tatiyaṁ,",
  "mn83:11.3_3": "tathā catutthaṁ;",
  "mn83:11.3_4": "iti uddhamadho tiriyaṁ sabbadhi sabbattatāya sabbāvantaṁ lokaṁ upekkhāsahagatena cetasā vipulena mahaggatena",
  "mn83:11.3_5": "appamāṇena averena abyābajjhena pharitvā vihariṁsu.",
  "mn83:11.4_0": "Caturāsītivassasahassāni kumārakīḷitaṁ kīḷiṁsu,",
  "mn83:11.4_1": "caturāsītivassasahassāni oparajjaṁ kāresuṁ,",
  "mn83:11.4_2": "caturāsītivassasahassāni rajjaṁ kāresuṁ,",
  "mn83:11.4_3": "caturāsītivassasahassāni imasmiṁyeva maghadevaambavane agārasmā anagāriyaṁ pabbajitā brahmacariyamacariṁsu.",
  "mn83:11.5_0": "Te cattāro brahmavihāre bhāvetvā kāyassa bhedā paraṁ maraṇā brahmalokūpagā ahesuṁ.",
  "mn83:12.1_0": "Nimi tesaṁ rājā pacchimako ahosi dhammiko dhammarājā dhamme ṭhito mahārājā;",
  "mn83:12.2_0": "dhammaṁ carati brāhmaṇagahapatikesu negamesu ceva jānapadesu ca;",
  "mn83:12.3_0": "uposathañca upavasati cātuddasiṁ pañcadasiṁ aṭṭhamiñca pakkhassa.",
  "mn83:13.1_0": "Bhūtapubbaṁ, ānanda,",
  "mn83:13.1_1": "devānaṁ tāvatiṁsānaṁ sudhammāyaṁ sabhāyaṁ sannisinnānaṁ sannipatitānaṁ ayamantarākathā udapādi:",
  "mn83:13.2_0": "‘lābhā vata, bho, videhānaṁ, suladdhaṁ vata, bho, videhānaṁ,",
  "mn83:13.3_0": "yesaṁ nimi rājā dhammiko dhammarājā dhamme ṭhito mahārājā;",
  "mn83:13.4_0": "dhammaṁ carati brāhmaṇagahapatikesu negamesu ceva jānapadesu ca;",
  "mn83:13.5_0": "uposathañca upavasati cātuddasiṁ pañcadasiṁ aṭṭhamiñca pakkhassā’ti.",
  "mn83:13.6_0": "Atha kho, ānanda, sakko devānamindo deve tāvatiṁse āmantesi:",
  "mn83:13.7_0": "‘iccheyyātha no tumhe, mārisā, nimiṁ rājānaṁ daṭṭhun’ti?",
  "mn83:13.8_0": "‘Icchāma mayaṁ, mārisa, nimiṁ rājānaṁ daṭṭhun’ti.",
  "mn83:13.9_0": "Tena kho pana, ānanda,",
  "mn83:13.9_1": "samayena nimi rājā tadahuposathe pannarase sīsaṁnhāto uposathiko uparipāsādavaragato nisinno hoti.",
  "mn83:13.10_0": "Atha kho, ānanda,",
  "mn83:13.10_1": "sakko devānamindo—seyyathāpi nāma balavā puriso samiñjitaṁ vā bāhaṁ pasāreyya,",
  "mn83:13.10_2": "pasāritaṁ vā bāhaṁ samiñjeyya;",
  "mn83:13.10_3": "evameva—devesu tāvatiṁsesu antarahito nimissa rañño pamukhe pāturahosi.",
  "mn83:13.11_0": "Atha kho, ānanda, sakko devānamindo nimiṁ rājānaṁ etadavoca:",
  "mn83:13.12_0": "‘lābhā te, mahārāja, suladdhaṁ te, mahārāja.",
  "mn83:13.13_0": "Devā, mahārāja, tāvatiṁsā sudhammāyaṁ sabhāyaṁ kittayamānarūpā sannisinnā:",
  "mn83:13.14_0": "“lābhā vata, bho, videhānaṁ, suladdhaṁ vata, bho, videhānaṁ,",
  "mn83:13.15_0": "yesaṁ nimi rājā dhammiko dhammarājā dhamme ṭhito mahārājā;",
  "mn83:13.16_0": "dhammaṁ carati brāhmaṇagahapatikesu negamesu ceva jānapadesu ca;",
  "mn83:13.17_0": "uposathañca upavasati cātuddasiṁ pañcadasiṁ aṭṭhamiñca pakkhassā”ti.",
  "mn83:13.18_0": "Devā te, mahārāja, tāvatiṁsā dassanakāmā.",
  "mn83:13.19_0": "Tassa te ahaṁ, mahārāja, sahassayuttaṁ ājaññarathaṁ pahiṇissāmi;",
  "mn83:13.20_0": "abhiruheyyāsi, mahārāja, dibbaṁ yānaṁ avikampamāno’ti.",
  "mn83:13.21_0": "Adhivāsesi kho, ānanda, nimi rājā tuṇhībhāvena.",
  "mn83:13.22_0": "Atha kho, ānanda,",
  "mn83:13.22_1": "sakko devānamindo nimissa rañño adhivāsanaṁ viditvā—seyyathāpi nāma balavā puriso samiñjitaṁ vā bāhaṁ pasāreyya,",
  "mn83:13.22_2": "pasāritaṁ vā bāhaṁ samiñjeyya;",
  "mn83:13.22_3": "evameva—nimissa rañño pamukhe antarahito devesu tāvatiṁsesu pāturahosi.",
  "mn83:14.1_0": "Atha kho, ānanda, sakko devānamindo mātaliṁ saṅgāhakaṁ āmantesi:",
  "mn83:14.2_0": "‘ehi tvaṁ, samma mātali, sahassayuttaṁ ājaññarathaṁ yojetvā nimiṁ rājānaṁ upasaṅkamitvā evaṁ vadehi—",
  "mn83:14.3_0": "ayaṁ te, mahārāja, sahassayutto ājaññaratho sakkena devānamindena pesito;",
  "mn83:14.4_0": "abhiruheyyāsi, mahārāja, dibbaṁ yānaṁ avikampamāno’ti.",
  "mn83:14.5_0": "‘Evaṁ,",
  "mn83:14.5_1": "bhaddantavā’ti kho, ānanda,",
  "mn83:14.5_2": "mātali saṅgāhako sakkassa devānamindassa paṭissutvā sahassayuttaṁ ājaññarathaṁ yojetvā nimiṁ rājānaṁ upasaṅkamitvā etadavoca:",
  "mn83:14.6_0": "‘ayaṁ te, mahārāja, sahassayutto ājaññaratho sakkena devānamindena pesito;",
  "mn83:14.7_0": "abhiruha, mahārāja, dibbaṁ yānaṁ avikampamāno.",
  "mn83:14.8_0": "Api ca, mahārāja,",
  "mn83:14.8_1": "katamena taṁ nemi,",
  "mn83:14.8_2": "yena vā pāpakammā pāpakānaṁ kammānaṁ vipākaṁ paṭisaṁvedenti,",
  "mn83:14.8_3": "yena vā kalyāṇakammā kalyāṇakammānaṁ vipākaṁ paṭisaṁvedentī’ti?",
  "mn83:14.9_0": "‘Ubhayeneva maṁ, mātali, nehī’ti.",
  "mn83:15.1_0": "Sampavesesi kho, ānanda, mātali, saṅgāhako nimiṁ rājānaṁ sudhammaṁ sabhaṁ.",
  "mn83:15.2_0": "Addasā kho, ānanda, sakko devānamindo nimiṁ rājānaṁ dūratova āgacchantaṁ.",
  "mn83:15.3_0": "Disvāna nimiṁ rājānaṁ etadavoca:",
  "mn83:15.4_0": "‘ehi kho, mahārāja.",
  "mn83:15.5_0": "Svāgataṁ, mahārāja.",
  "mn83:15.6_0": "Devā te dassanakāmā, mahārāja, tāvatiṁsā sudhammāyaṁ sabhāyaṁ kittayamānarūpā sannisinnā:",
  "mn83:15.7_0": "“lābhā vata, bho, videhānaṁ, suladdhaṁ vata, bho, videhānaṁ,",
  "mn83:15.8_0": "yesaṁ nimi rājā dhammiko dhammarājā dhamme ṭhito mahārājā;",
  "mn83:15.9_0": "dhammaṁ carati brāhmaṇagahapatikesu negamesu ceva jānapadesu ca;",
  "mn83:15.10_0": "uposathañca upavasati cātuddasiṁ pañcadasiṁ aṭṭhamiñca pakkhassā”ti.",
  "mn83:15.11_0": "Devā te, mahārāja, tāvatiṁsā dassanakāmā.",
  "mn83:15.12_0": "Abhirama, mahārāja, devesu devānubhāvenā’ti.",
  "mn83:15.13_0": "‘Alaṁ, mārisa, tattheva maṁ mithilaṁ paṭinetu.",
  "mn83:15.14_0": "Tathāhaṁ dhammaṁ carissāmi brāhmaṇagahapatikesu negamesu ceva jānapadesu ca;",
  "mn83:15.15_0": "uposathañca upavasāmi cātuddasiṁ pañcadasiṁ aṭṭhamiñca pakkhassā’ti.",
  "mn83:16.1_0": "Atha kho, ānanda, sakko devānamindo mātaliṁ saṅgāhakaṁ āmantesi:",
  "mn83:16.2_0": "‘ehi tvaṁ,",
  "mn83:16.2_1": "samma mātali,",
  "mn83:16.2_2": "sahassayuttaṁ ājaññarathaṁ yojetvā nimiṁ rājānaṁ tattheva mithilaṁ paṭinehī’ti.",
  "mn83:16.3_0": "‘Evaṁ,",
  "mn83:16.3_1": "bhaddantavā’ti kho, ānanda,",
  "mn83:16.3_2": "mātali saṅgāhako sakkassa devānamindassa paṭissutvā sahassayuttaṁ ājaññarathaṁ yojetvā nimiṁ rājānaṁ tattheva mithilaṁ paṭinesi.",
  "mn83:16.4_0": "Tatra sudaṁ, ānanda,",
  "mn83:16.4_1": "nimi rājā dhammaṁ carati brāhmaṇagahapatikesu negamesu ceva jānapadesu ca,",
  "mn83:16.4_2": "uposathañca upavasati cātuddasiṁ pañcadasiṁ aṭṭhamiñca pakkhassāti.",
  "mn83:16.5_0": "Atha kho, ānanda,",
  "mn83:16.5_1": "nimi rājā bahūnaṁ vassānaṁ bahūnaṁ vassasatānaṁ bahūnaṁ vassasahassānaṁ accayena kappakaṁ āmantesi:",
  "mn83:16.6_0": "‘yadā me, samma kappaka, passeyyāsi sirasmiṁ palitāni jātāni, atha me āroceyyāsī’ti.",
  "mn83:16.7_0": "‘Evaṁ, devā’ti kho, ānanda, kappako nimissa rañño paccassosi.",
  "mn83:16.8_0": "Addasā kho, ānanda,",
  "mn83:16.8_1": "kappako bahūnaṁ vassānaṁ bahūnaṁ vassasatānaṁ bahūnaṁ vassasahassānaṁ accayena nimissa rañño sirasmiṁ palitāni jātāni.",
  "mn83:16.9_0": "Disvāna nimiṁ rājānaṁ etadavoca:",
  "mn83:16.10_0": "‘pātubhūtā kho devassa devadūtā;",
  "mn83:16.11_0": "dissanti sirasmiṁ palitāni jātānī’ti.",
  "mn83:16.12_0": "‘Tena hi,",
  "mn83:16.12_1": "samma kappaka,",
  "mn83:16.12_2": "tāni palitāni sādhukaṁ saṇḍāsena uddharitvā mama añjalismiṁ patiṭṭhāpehī’ti.",
  "mn83:16.13_0": "‘Evaṁ,",
  "mn83:16.13_1": "devā’ti kho, ānanda,",
  "mn83:16.13_2": "kappako nimissa rañño paṭissutvā tāni palitāni sādhukaṁ saṇḍāsena uddharitvā nimissa rañño añjalismiṁ patiṭṭhāpesi.",
  "mn83:16.14_0": "Atha kho, ānanda, nimi rājā kappakassa gāmavaraṁ datvā jeṭṭhaputtaṁ kumāraṁ āmantāpetvā etadavoca:",
  "mn83:16.15_0": "‘pātubhūtā kho me, tāta kumāra, devadūtā;",
  "mn83:16.16_0": "dissanti sirasmiṁ palitāni jātāni;",
  "mn83:16.17_0": "bhuttā kho pana me mānusakā kāmā;",
  "mn83:16.18_0": "samayo dibbe kāme pariyesituṁ.",
  "mn83:16.19_0": "Ehi tvaṁ, tāta kumāra, imaṁ rajjaṁ paṭipajja.",
  "mn83:16.20_0": "Ahaṁ pana kesamassuṁ ohāretvā kāsāyāni vatthāni acchādetvā agārasmā anagāriyaṁ pabbajissāmi.",
  "mn83:16.21_0": "Tena hi,",
  "mn83:16.21_1": "tāta kumāra,",
  "mn83:16.21_2": "yadā tvampi passeyyāsi sirasmiṁ palitāni jātāni,",
  "mn83:16.21_3": "atha kappakassa gāmavaraṁ datvā jeṭṭhaputtaṁ kumāraṁ sādhukaṁ rajje samanusāsitvā kesamassuṁ ohāretvā",
  "mn83:16.21_4": "kāsāyāni vatthāni acchādetvā agārasmā anagāriyaṁ pabbajeyyāsi.",
  "mn83:16.22_0": "Yena me idaṁ kalyāṇaṁ vattaṁ nihitaṁ anuppavatteyyāsi, mā kho me tvaṁ antimapuriso ahosi.",
  "mn83:16.23_0": "Yasmiṁ kho,",
  "mn83:16.23_1": "tāta kumāra,",
  "mn83:16.23_2": "purisayuge vattamāne evarūpassa kalyāṇassa vattassa samucchedo hoti so tesaṁ antimapuriso hoti.",
  "mn83:16.24_0": "Taṁ tāhaṁ, tāta kumāra, evaṁ vadāmi:",
  "mn83:16.25_0": "“yena me idaṁ kalyāṇaṁ vattaṁ nihitaṁ anuppavatteyyāsi, mā kho me tvaṁ antimapuriso ahosī”’ti.",
  "mn83:17-19.1_0": "Atha kho, ānanda,",
  "mn83:17-19.1_1": "nimi rājā kappakassa gāmavaraṁ datvā jeṭṭhaputtaṁ kumāraṁ sādhukaṁ rajje samanusāsitvā imasmiṁyeva maghadevaambavane",
  "mn83:17-19.1_2": "kesamassuṁ ohāretvā kāsāyāni vatthāni acchādetvā agārasmā anagāriyaṁ pabbaji.",
  "mn83:17-19.2_0": "So mettāsahagatena cetasā ekaṁ disaṁ pharitvā vihāsi,",
  "mn83:17-19.2_1": "tathā dutiyaṁ,",
  "mn83:17-19.2_2": "tathā tatiyaṁ,",
  "mn83:17-19.2_3": "tathā catutthaṁ;",
  "mn83:17-19.2_4": "iti uddhamadho tiriyaṁ sabbadhi sabbattatāya sabbāvantaṁ lokaṁ mettāsahagatena cetasā vipulena mahaggatena",
  "mn83:17-19.2_5": "appamāṇena averena abyābajjhena pharitvā vihāsi.",
  "mn83:17-19.3_0": "Karuṇāsahagatena cetasā …",
  "mn83:17-19.4_0": "muditāsahagatena cetasā …",
  "mn83:17-19.5_0": "upekkhāsahagatena cetasā ekaṁ disaṁ pharitvā vihāsi,",
  "mn83:17-19.5_1": "tathā dutiyaṁ,",
  "mn83:17-19.5_2": "tathā tatiyaṁ,",
  "mn83:17-19.5_3": "tathā catutthaṁ;",
  "mn83:17-19.5_4": "iti uddhamadho tiriyaṁ sabbadhi sabbattatāya sabbāvantaṁ lokaṁ upekkhāsahagatena cetasā vipulena mahaggatena",
  "mn83:17-19.5_5": "appamāṇena averena abyābajjhena pharitvā vihāsi.",
  "mn83:17-19.6_0": "Nimi kho panānanda,",
  "mn83:17-19.6_1": "rājā caturāsītivassasahassāni kumārakīḷitaṁ kīḷi,",
  "mn83:17-19.6_2": "caturāsītivassasahassāni oparajjaṁ kāresi,",
  "mn83:17-19.6_3": "caturāsītivassasahassāni rajjaṁ kāresi,",
  "mn83:17-19.6_4": "caturāsītivassasahassāni imasmiṁyeva maghadevaambavane agārasmā anagāriyaṁ pabbajito brahmacariyamacari.",
  "mn83:17-19.7_0": "So cattāro brahmavihāre bhāvetvā kāyassa bhedā paraṁ maraṇā brahmalokūpago ahosi.",
  "mn83:20.1_0": "Nimissa kho panānanda, rañño kaḷārajanako nāma putto ahosi.",
  "mn83:20.2_0": "Na so agārasmā anagāriyaṁ pabbaji.",
  "mn83:20.3_0": "So taṁ kalyāṇaṁ vattaṁ samucchindi.",
  "mn83:20.4_0": "So tesaṁ antimapuriso ahosi.",
  "mn83:21.1_0": "Siyā kho pana te, ānanda, evamassa:",
  "mn83:21.2_0": "‘añño nūna tena samayena rājā maghadevo ahosi, yena taṁ kalyāṇaṁ vattaṁ nihitan’ti.",
  "mn83:21.3_0": "Na kho panetaṁ, ānanda, evaṁ daṭṭhabbaṁ.",
  "mn83:21.4_0": "Ahaṁ tena samayena rājā maghadevo ahosiṁ.",
  "mn83:21.5_0": "Ahaṁ taṁ kalyāṇaṁ vattaṁ nihiniṁ, mayā taṁ kalyāṇaṁ vattaṁ nihitaṁ;",
  "mn83:21.6_0": "pacchimā janatā anuppavattesi.",
  "mn83:21.7_0": "Taṁ kho panānanda,",
  "mn83:21.7_1": "kalyāṇaṁ vattaṁ na nibbidāya na virāgāya na nirodhāya na upasamāya na abhiññāya na sambodhāya na nibbānāya saṁvattati,",
  "mn83:21.7_2": "yāvadeva brahmalokūpapattiyā.",
  "mn83:21.8_0": "Idaṁ kho panānanda,",
  "mn83:21.8_1": "etarahi mayā kalyāṇaṁ vattaṁ nihitaṁ ekantanibbidāya virāgāya nirodhāya upasamāya abhiññāya sambodhāya nibbānāya saṁvattati.",
  "mn83:21.9_0": "Katamañcānanda,",
  "mn83:21.9_1": "etarahi mayā kalyāṇaṁ vattaṁ nihitaṁ ekantanibbidāya virāgāya nirodhāya upasamāya abhiññāya sambodhāya nibbānāya saṁvattati?",
  "mn83:21.10_0": "Ayameva ariyo aṭṭhaṅgiko maggo, seyyathidaṁ—",
  "mn83:21.11_0": "sammādiṭṭhi,",
  "mn83:21.11_1": "sammāsaṅkappo,",
  "mn83:21.11_2": "sammāvācā,",
  "mn83:21.11_3": "sammākammanto,",
  "mn83:21.11_4": "sammāājīvo,",
  "mn83:21.11_5": "sammāvāyāmo,",
  "mn83:21.11_6": "sammāsati,",
  "mn83:21.11_7": "sammāsamādhi.",
  "mn83:21.12_0": "Idaṁ kho, ānanda,",
  "mn83:21.12_1": "etarahi mayā kalyāṇaṁ vattaṁ nihitaṁ ekantanibbidāya virāgāya nirodhāya upasamāya abhiññāya sambodhāya nibbānāya saṁvattati.",
  "mn83:21.13_0": "Taṁ vo ahaṁ, ānanda, evaṁ vadāmi:",
  "mn83:21.14_0": "‘yena me idaṁ kalyāṇaṁ vattaṁ nihitaṁ anuppavatteyyātha, mā kho me tumhe antimapurisā ahuvattha’.",
  "mn83:21.15_0": "Yasmiṁ kho, ānanda,",
  "mn83:21.15_1": "purisayuge vattamāne evarūpassa kalyāṇassa vattassa samucchedo hoti so tesaṁ antimapuriso hoti.",
  "mn83:21.16_0": "Taṁ vo ahaṁ, ānanda, evaṁ vadāmi:",
  "mn83:21.17_0": "‘yena me idaṁ kalyāṇaṁ vattaṁ nihitaṁ anuppavatteyyātha, mā kho me tumhe antimapurisā ahuvatthā’”ti.",
  "mn83:21.18_0": "Idamavoca bhagavā.",
  "mn83:21.19_0": "Attamano āyasmā ānando bhagavato bhāsitaṁ abhinandīti.",
  "mn83:21.20_0": "Maghadevasuttaṁ niṭṭhitaṁ tatiyaṁ."
}