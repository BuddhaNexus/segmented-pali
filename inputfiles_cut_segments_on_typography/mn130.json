{
  "mn130:0.1_0": "Majjhima Nikāya 130",
  "mn130:0.2_0": "Devadūtasutta",
  "mn130:1.1_0": "Evaṁ me sutaṁ—",
  "mn130:1.2_0": "ekaṁ samayaṁ bhagavā sāvatthiyaṁ viharati jetavane anāthapiṇḍikassa ārāme.",
  "mn130:1.3_0": "Tatra kho bhagavā bhikkhū āmantesi:",
  "mn130:1.4_0": "“bhikkhavo”ti.",
  "mn130:1.5_0": "“Bhadante”ti te bhikkhū bhagavato paccassosuṁ.",
  "mn130:1.6_0": "Bhagavā etadavoca:",
  "mn130:2.1_0": "“Seyyathāpi,",
  "mn130:2.1_1": "bhikkhave,",
  "mn130:2.1_2": "dve agārā sadvārā,",
  "mn130:2.1_3": "tattha cakkhumā puriso majjhe ṭhito passeyya manusse gehaṁ pavisantepi nikkhamantepi anucaṅkamantepi anuvicarantepi;",
  "mn130:2.2_0": "evameva kho ahaṁ,",
  "mn130:2.2_1": "bhikkhave,",
  "mn130:2.2_2": "dibbena cakkhunā visuddhena atikkantamānusakena satte passāmi cavamāne upapajjamāne hīne paṇīte suvaṇṇe dubbaṇṇe,",
  "mn130:2.2_3": "sugate duggate yathākammūpage satte pajānāmi:",
  "mn130:2.2_4": "‘ime vata bhonto sattā kāyasucaritena samannāgatā vacīsucaritena samannāgatā manosucaritena samannāgatā",
  "mn130:2.2_5": "ariyānaṁ anupavādakā sammādiṭṭhikā sammādiṭṭhikammasamādānā;",
  "mn130:2.2_6": "te kāyassa bhedā paraṁ maraṇā sugatiṁ saggaṁ lokaṁ upapannā.",
  "mn130:2.2_7": "Ime vā pana bhonto sattā kāyasucaritena samannāgatā vacīsucaritena samannāgatā manosucaritena samannāgatā",
  "mn130:2.2_8": "ariyānaṁ anupavādakā sammādiṭṭhikā sammādiṭṭhikammasamādānā;",
  "mn130:2.2_9": "te kāyassa bhedā paraṁ maraṇā manussesu upapannā.",
  "mn130:2.2_10": "Ime vata bhonto sattā kāyaduccaritena samannāgatā vacīduccaritena samannāgatā manoduccaritena samannāgatā",
  "mn130:2.2_11": "ariyānaṁ upavādakā micchādiṭṭhikā micchādiṭṭhikammasamādānā;",
  "mn130:2.2_12": "te kāyassa bhedā paraṁ maraṇā pettivisayaṁ upapannā.",
  "mn130:2.2_13": "Ime vā pana bhonto sattā kāyaduccaritena samannāgatā vacīduccaritena samannāgatā manoduccaritena samannāgatā",
  "mn130:2.2_14": "ariyānaṁ upavādakā micchādiṭṭhikā micchādiṭṭhikammasamādānā;",
  "mn130:2.2_15": "te kāyassa bhedā paraṁ maraṇā tiracchānayoniṁ upapannā.",
  "mn130:2.2_16": "Ime vā pana bhonto sattā kāyaduccaritena samannāgatā vacīduccaritena samannāgatā manoduccaritena samannāgatā",
  "mn130:2.2_17": "ariyānaṁ upavādakā micchādiṭṭhikā micchādiṭṭhikammasamādānā;",
  "mn130:2.2_18": "te kāyassa bhedā paraṁ maraṇā apāyaṁ duggatiṁ vinipātaṁ nirayaṁ upapannā’ti.",
  "mn130:3.1_0": "Tamenaṁ, bhikkhave, nirayapālā nānābāhāsu gahetvā yamassa rañño dassenti:",
  "mn130:3.2_0": "‘ayaṁ, deva, puriso amatteyyo apetteyyo asāmañño abrāhmañño, na kule jeṭṭhāpacāyī.",
  "mn130:3.3_0": "Imassa devo daṇḍaṁ paṇetū’ti.",
  "mn130:3.4_0": "Tamenaṁ, bhikkhave, yamo rājā paṭhamaṁ devadūtaṁ samanuyuñjati samanugāhati samanubhāsati:",
  "mn130:3.5_0": "‘ambho purisa, na tvaṁ addasa manussesu paṭhamaṁ devadūtaṁ pātubhūtan’ti?",
  "mn130:3.6_0": "So evamāha:",
  "mn130:3.7_0": "‘nāddasaṁ, bhante’ti.",
  "mn130:4.1_0": "Tamenaṁ, bhikkhave, yamo rājā evamāha:",
  "mn130:4.2_0": "‘ambho purisa,",
  "mn130:4.2_1": "na tvaṁ addasa manussesu daharaṁ kumāraṁ mandaṁ uttānaseyyakaṁ sake muttakarīse palipannaṁ semānan’ti?",
  "mn130:4.3_0": "So evamāha:",
  "mn130:4.4_0": "‘addasaṁ, bhante’ti.",
  "mn130:4.5_0": "Tamenaṁ, bhikkhave, yamo rājā evamāha:",
  "mn130:4.6_0": "‘ambho purisa, tassa te viññussa sato mahallakassa na etadahosi—",
  "mn130:4.7_0": "ahampi khomhi jātidhammo, jātiṁ anatīto. Handāhaṁ kalyāṇaṁ karomi kāyena vācāya manasā’ti?",
  "mn130:4.8_0": "So evamāha:",
  "mn130:4.9_0": "‘nāsakkhissaṁ, bhante, pamādassaṁ, bhante’ti.",
  "mn130:4.10_0": "Tamenaṁ, bhikkhave, yamo rājā evamāha:",
  "mn130:4.11_0": "‘ambho purisa, pamādavatāya na kalyāṇamakāsi kāyena vācāya manasā.",
  "mn130:4.12_0": "Taggha tvaṁ, ambho purisa, tathā karissanti yathā taṁ pamattaṁ.",
  "mn130:4.13_0": "Taṁ kho pana te etaṁ pāpakammaṁ neva mātarā kataṁ na pitarā kataṁ na bhātarā kataṁ na bhaginiyā kataṁ",
  "mn130:4.13_1": "na mittāmaccehi kataṁ na ñātisālohitehi kataṁ na samaṇabrāhmaṇehi kataṁ na devatāhi kataṁ,",
  "mn130:4.13_2": "tayāvetaṁ pāpakammaṁ kataṁ,",
  "mn130:4.13_3": "tvaññevetassa vipākaṁ paṭisaṁvedissasī’ti.",
  "mn130:5.1_0": "Tamenaṁ,",
  "mn130:5.1_1": "bhikkhave,",
  "mn130:5.1_2": "yamo rājā paṭhamaṁ devadūtaṁ samanuyuñjitvā samanugāhitvā samanubhāsitvā dutiyaṁ devadūtaṁ samanuyuñjati samanugāhati samanubhāsati:",
  "mn130:5.2_0": "‘ambho purisa, na tvaṁ addasa manussesu dutiyaṁ devadūtaṁ pātubhūtan’ti?",
  "mn130:5.3_0": "So evamāha:",
  "mn130:5.4_0": "‘nāddasaṁ, bhante’ti.",
  "mn130:5.5_0": "Tamenaṁ, bhikkhave, yamo rājā evamāha:",
  "mn130:5.6_0": "‘ambho purisa,",
  "mn130:5.6_1": "na tvaṁ addasa manussesu itthiṁ vā purisaṁ vā (…) jiṇṇaṁ gopānasivaṅkaṁ bhoggaṁ daṇḍaparāyanaṁ pavedhamānaṁ",
  "mn130:5.6_2": "gacchantaṁ āturaṁ gatayobbanaṁ khaṇḍadantaṁ palitakesaṁ vilūnaṁ khalitasiraṁ valinaṁ tilakāhatagattan’ti?",
  "mn130:5.7_0": "So evamāha:",
  "mn130:5.8_0": "‘addasaṁ, bhante’ti.",
  "mn130:5.9_0": "Tamenaṁ, bhikkhave, yamo rājā evamāha:",
  "mn130:5.10_0": "‘ambho purisa, tassa te viññussa sato mahallakassa na etadahosi—",
  "mn130:5.11_0": "ahampi khomhi jarādhammo, jaraṁ anatīto. Handāhaṁ kalyāṇaṁ karomi kāyena vācāya manasā’ti?",
  "mn130:5.12_0": "So evamāha:",
  "mn130:5.13_0": "‘nāsakkhissaṁ, bhante, pamādassaṁ, bhante’ti.",
  "mn130:5.14_0": "Tamenaṁ, bhikkhave, yamo rājā evamāha:",
  "mn130:5.15_0": "‘ambho purisa, pamādavatāya na kalyāṇamakāsi kāyena vācāya manasā.",
  "mn130:5.16_0": "Taggha tvaṁ, ambho purisa, tathā karissanti yathā taṁ pamattaṁ.",
  "mn130:5.17_0": "Taṁ kho pana te etaṁ pāpakammaṁ neva mātarā kataṁ na pitarā kataṁ na bhātarā kataṁ na bhaginiyā kataṁ",
  "mn130:5.17_1": "na mittāmaccehi kataṁ na ñātisālohitehi kataṁ na samaṇabrāhmaṇehi kataṁ na devatāhi kataṁ,",
  "mn130:5.17_2": "tayāvetaṁ pāpakammaṁ kataṁ,",
  "mn130:5.17_3": "tvaññevetassa vipākaṁ paṭisaṁvedissasī’ti.",
  "mn130:6.1_0": "Tamenaṁ,",
  "mn130:6.1_1": "bhikkhave,",
  "mn130:6.1_2": "yamo rājā dutiyaṁ devadūtaṁ samanuyuñjitvā samanugāhitvā samanubhāsitvā tatiyaṁ devadūtaṁ samanuyuñjati samanugāhati samanubhāsati:",
  "mn130:6.2_0": "‘ambho purisa, na tvaṁ addasa manussesu tatiyaṁ devadūtaṁ pātubhūtan’ti?",
  "mn130:6.3_0": "So evamāha:",
  "mn130:6.4_0": "‘nāddasaṁ, bhante’ti.",
  "mn130:6.5_0": "Tamenaṁ, bhikkhave, yamo rājā evamāha:",
  "mn130:6.6_0": "‘ambho purisa,",
  "mn130:6.6_1": "na tvaṁ addasa manussesu itthiṁ vā purisaṁ vā ābādhikaṁ dukkhitaṁ bāḷhagilānaṁ sake muttakarīse palipannaṁ",
  "mn130:6.6_2": "semānaṁ aññehi vuṭṭhāpiyamānaṁ aññehi saṁvesiyamānan’ti?",
  "mn130:6.7_0": "So evamāha:",
  "mn130:6.8_0": "‘addasaṁ, bhante’ti.",
  "mn130:6.9_0": "Tamenaṁ, bhikkhave, yamo rājā evamāha:",
  "mn130:6.10_0": "‘ambho purisa, tassa te viññussa sato mahallakassa na etadahosi—",
  "mn130:6.11_0": "ahampi khomhi byādhidhammo, byādhiṁ anatīto.",
  "mn130:6.12_0": "Handāhaṁ kalyāṇaṁ karomi kāyena vācāya manasā’ti? So evamāha:",
  "mn130:6.13_0": "‘nāsakkhissaṁ, bhante, pamādassaṁ, bhante’ti.",
  "mn130:6.14_0": "Tamenaṁ, bhikkhave, yamo rājā evamāha:",
  "mn130:6.15_0": "‘ambho purisa, pamādavatāya na kalyāṇamakāsi kāyena vācāya manasā.",
  "mn130:6.16_0": "Taggha tvaṁ, ambho purisa, tathā karissanti yathā taṁ pamattaṁ.",
  "mn130:6.17_0": "Taṁ kho pana te etaṁ pāpakammaṁ neva mātarā kataṁ na pitarā kataṁ na bhātarā kataṁ na bhaginiyā kataṁ",
  "mn130:6.17_1": "na mittāmaccehi kataṁ na ñātisālohitehi kataṁ na samaṇabrāhmaṇehi kataṁ na devatāhi kataṁ,",
  "mn130:6.17_2": "tayāvetaṁ pāpakammaṁ kataṁ,",
  "mn130:6.17_3": "tvaññevetassa vipākaṁ paṭisaṁvedissasī’ti.",
  "mn130:7.1_0": "Tamenaṁ,",
  "mn130:7.1_1": "bhikkhave,",
  "mn130:7.1_2": "yamo rājā tatiyaṁ devadūtaṁ samanuyuñjitvā samanugāhitvā samanubhāsitvā catutthaṁ devadūtaṁ samanuyuñjati samanugāhati samanubhāsati:",
  "mn130:7.2_0": "‘ambho purisa, na tvaṁ addasa manussesu catutthaṁ devadūtaṁ pātubhūtan’ti?",
  "mn130:7.3_0": "So evamāha:",
  "mn130:7.4_0": "‘nāddasaṁ, bhante’ti.",
  "mn130:7.5_0": "Tamenaṁ, bhikkhave, yamo rājā evamāha:",
  "mn130:7.6_0": "‘ambho purisa, na tvaṁ addasa manussesu rājāno coraṁ āgucāriṁ gahetvā vividhā kammakāraṇā kārente—",
  "mn130:7.7_0": "kasāhipi tāḷente vettehipi tāḷente addhadaṇḍakehipi tāḷente hatthampi chindante pādampi chindante hatthapādampi",
  "mn130:7.7_1": "chindante kaṇṇampi chindante nāsampi chindante kaṇṇanāsampi chindante bilaṅgathālikampi karonte saṅkhamuṇḍikampi",
  "mn130:7.7_2": "karonte rāhumukhampi karonte jotimālikampi karonte hatthapajjotikampi karonte erakavattikampi karonte",
  "mn130:7.7_3": "cīrakavāsikampi karonte eṇeyyakampi karonte baḷisamaṁsikampi karonte kahāpaṇikampi karonte khārāpatacchikampi",
  "mn130:7.7_4": "karonte palighaparivattikampi karonte palālapīṭhakampi karonte tattenapi telena osiñcante sunakhehipi",
  "mn130:7.7_5": "khādāpente jīvantampi sūle uttāsente asināpi sīsaṁ chindante’ti?",
  "mn130:7.8_0": "So evamāha:",
  "mn130:7.9_0": "‘addasaṁ, bhante’ti.",
  "mn130:7.10_0": "Tamenaṁ, bhikkhave, yamo rājā evamāha:",
  "mn130:7.11_0": "‘ambho purisa, tassa te viññussa sato mahallakassa na etadahosi—",
  "mn130:7.12_0": "ye kira, bho,",
  "mn130:7.12_1": "pāpakāni kammāni karonti te diṭṭheva dhamme evarūpā vividhā kammakāraṇā karīyanti,",
  "mn130:7.12_2": "kimaṅgaṁ pana parattha.",
  "mn130:7.12_3": "Handāhaṁ kalyāṇaṁ karomi kāyena vācāya manasā’ti?",
  "mn130:7.13_0": "So evamāha:",
  "mn130:7.14_0": "‘nāsakkhissaṁ, bhante, pamādassaṁ, bhante’ti.",
  "mn130:7.15_0": "Tamenaṁ, bhikkhave, yamo rājā evamāha:",
  "mn130:7.16_0": "‘ambho purisa, pamādavatāya na kalyāṇamakāsi kāyena vācāya manasā.",
  "mn130:7.17_0": "Taggha tvaṁ, ambho purisa, tathā karissanti yathā taṁ pamattaṁ.",
  "mn130:7.18_0": "Taṁ kho pana te etaṁ pāpakammaṁ neva mātarā kataṁ na pitarā kataṁ na bhātarā kataṁ na bhaginiyā kataṁ",
  "mn130:7.18_1": "na mittāmaccehi kataṁ na ñātisālohitehi kataṁ na samaṇabrāhmaṇehi kataṁ na devatāhi kataṁ,",
  "mn130:7.18_2": "tayāvetaṁ pāpakammaṁ kataṁ,",
  "mn130:7.18_3": "tvaññevetassa vipākaṁ paṭisaṁvedissasī’ti.",
  "mn130:8.1_0": "Tamenaṁ,",
  "mn130:8.1_1": "bhikkhave,",
  "mn130:8.1_2": "yamo rājā catutthaṁ devadūtaṁ samanuyuñjitvā samanugāhitvā samanubhāsitvā pañcamaṁ devadūtaṁ samanuyuñjati samanugāhati samanubhāsati:",
  "mn130:8.2_0": "‘ambho purisa, na tvaṁ addasa manussesu pañcamaṁ devadūtaṁ pātubhūtan’ti?",
  "mn130:8.3_0": "So evamāha:",
  "mn130:8.4_0": "‘nāddasaṁ, bhante’ti.",
  "mn130:8.5_0": "Tamenaṁ, bhikkhave, yamo rājā evamāha:",
  "mn130:8.6_0": "‘ambho purisa,",
  "mn130:8.6_1": "na tvaṁ addasa manussesu itthiṁ vā purisaṁ vā ekāhamataṁ vā dvīhamataṁ vā tīhamataṁ vā uddhumātakaṁ vinīlakaṁ vipubbakajātan’ti?",
  "mn130:8.7_0": "So evamāha:",
  "mn130:8.8_0": "‘addasaṁ, bhante’ti.",
  "mn130:8.9_0": "Tamenaṁ, bhikkhave, yamo rājā evamāha:",
  "mn130:8.10_0": "‘ambho purisa, tassa te viññussa sato mahallakassa na etadahosi—",
  "mn130:8.11_0": "ahampi khomhi maraṇadhammo, maraṇaṁ anatīto. Handāhaṁ kalyāṇaṁ karomi kāyena vācāya manasā’ti?",
  "mn130:8.12_0": "So evamāha:",
  "mn130:8.13_0": "‘nāsakkhissaṁ, bhante, pamādassaṁ, bhante’ti.",
  "mn130:8.14_0": "Tamenaṁ, bhikkhave, yamo rājā evamāha:",
  "mn130:8.15_0": "‘ambho purisa, pamādavatāya na kalyāṇamakāsi kāyena vācāya manasā.",
  "mn130:8.16_0": "Taggha tvaṁ, ambho purisa, tathā karissanti yathā taṁ pamattaṁ.",
  "mn130:8.17_0": "Taṁ kho pana te etaṁ pāpakammaṁ neva mātarā kataṁ na pitarā kataṁ na bhātarā kataṁ na bhaginiyā kataṁ",
  "mn130:8.17_1": "na mittāmaccehi kataṁ na ñātisālohitehi kataṁ na samaṇabrāhmaṇehi kataṁ na devatāhi kataṁ,",
  "mn130:8.17_2": "tayāvetaṁ pāpakammaṁ kataṁ,",
  "mn130:8.17_3": "tvaññevetassa vipākaṁ paṭisaṁvedissasī’ti.",
  "mn130:9.1_0": "Tamenaṁ,",
  "mn130:9.1_1": "bhikkhave,",
  "mn130:9.1_2": "yamo rājā pañcamaṁ devadūtaṁ samanuyuñjitvā samanugāhitvā samanubhāsitvā tuṇhī hoti.",
  "mn130:10.1_0": "Tamenaṁ, bhikkhave, nirayapālā pañcavidhabandhanaṁ nāma kammakāraṇaṁ karonti—",
  "mn130:10.2_0": "tattaṁ ayokhilaṁ hatthe gamenti,",
  "mn130:10.2_1": "tattaṁ ayokhilaṁ dutiye hatthe gamenti,",
  "mn130:10.2_2": "tattaṁ ayokhilaṁ pāde gamenti,",
  "mn130:10.2_3": "tattaṁ ayokhilaṁ dutiye pāde gamenti,",
  "mn130:10.2_4": "tattaṁ ayokhilaṁ majjheurasmiṁ gamenti.",
  "mn130:10.3_0": "So tattha dukkhā tibbā kharā kaṭukā vedanā vedeti,",
  "mn130:10.3_1": "na ca tāva kālaṁ karoti yāva na taṁ pāpakammaṁ byantīhoti.",
  "mn130:11.1_0": "Tamenaṁ, bhikkhave, nirayapālā saṁvesetvā kuṭhārīhi tacchanti …pe…",
  "mn130:12.1_0": "tamenaṁ, bhikkhave, nirayapālā uddhampādaṁ adhosiraṁ gahetvā vāsīhi tacchanti …pe…",
  "mn130:13.1_0": "tamenaṁ,",
  "mn130:13.1_1": "bhikkhave,",
  "mn130:13.1_2": "nirayapālā rathe yojetvā ādittāya pathaviyā sampajjalitāya sajotibhūtāya sārentipi,",
  "mn130:13.1_3": "paccāsārentipi …pe…",
  "mn130:14.1_0": "tamenaṁ,",
  "mn130:14.1_1": "bhikkhave,",
  "mn130:14.1_2": "nirayapālā mahantaṁ aṅgārapabbataṁ ādittaṁ sampajjalitaṁ sajotibhūtaṁ āropentipi oropentipi …pe…",
  "mn130:15.1_0": "tamenaṁ,",
  "mn130:15.1_1": "bhikkhave,",
  "mn130:15.1_2": "nirayapālā uddhampādaṁ adhosiraṁ gahetvā tattāya lohakumbhiyā pakkhipanti ādittāya sampajjalitāya sajotibhūtāya.",
  "mn130:15.2_0": "So tattha pheṇuddehakaṁ paccati.",
  "mn130:15.3_0": "So tattha pheṇuddehakaṁ paccamāno sakimpi uddhaṁ gacchati,",
  "mn130:15.3_1": "sakimpi adho gacchati,",
  "mn130:15.3_2": "sakimpi tiriyaṁ gacchati.",
  "mn130:15.4_0": "So tattha dukkhā tibbā kharā kaṭukā vedanā vedeti,",
  "mn130:15.4_1": "na ca tāva kālaṁ karoti yāva na taṁ pāpakammaṁ byantīhoti.",
  "mn130:16.1_0": "Tamenaṁ, bhikkhave, nirayapālā mahāniraye pakkhipanti.",
  "mn130:16.2_0": "So kho pana, bhikkhave, mahānirayo—",
  "mn130:16.3_0": "Catukkaṇṇo catudvāro,",
  "mn130:16.4_0": "vibhatto bhāgaso mito;",
  "mn130:16.5_0": "Ayopākārapariyanto,",
  "mn130:16.6_0": "ayasā paṭikujjito.",
  "mn130:16.7_0": "Tassa ayomayā bhūmi,",
  "mn130:16.8_0": "jalitā tejasāyutā;",
  "mn130:16.9_0": "Samantā yojanasataṁ,",
  "mn130:16.10_0": "pharitvā tiṭṭhati sabbadā.",
  "mn130:17.1_0": "Tassa kho pana,",
  "mn130:17.1_1": "bhikkhave,",
  "mn130:17.1_2": "mahānirayassa puratthimāya bhittiyā acci uṭṭhahitvā pacchimāya bhittiyā paṭihaññati,",
  "mn130:17.1_3": "pacchimāya bhittiyā acci uṭṭhahitvā puratthimāya bhittiyā paṭihaññati,",
  "mn130:17.1_4": "uttarāya bhittiyā acci uṭṭhahitvā dakkhiṇāya bhittiyā paṭihaññati,",
  "mn130:17.1_5": "dakkhiṇāya bhittiyā acci uṭṭhahitvā uttarāya bhittiyā paṭihaññati,",
  "mn130:17.1_6": "heṭṭhā acci uṭṭhahitvā upari paṭihaññati,",
  "mn130:17.1_7": "uparito acci uṭṭhahitvā heṭṭhā paṭihaññati.",
  "mn130:17.2_0": "So tattha dukkhā tibbā kharā kaṭukā vedanā vedeti,",
  "mn130:17.2_1": "na ca tāva kālaṁ karoti yāva na taṁ pāpakammaṁ byantīhoti.",
  "mn130:18.1_0": "Hoti kho so,",
  "mn130:18.1_1": "bhikkhave,",
  "mn130:18.1_2": "samayo yaṁ kadāci karahaci dīghassa addhuno accayena tassa mahānirayassa puratthimaṁ dvāraṁ apāpurīyati.",
  "mn130:18.2_0": "So tattha sīghena javena dhāvati.",
  "mn130:18.3_0": "Tassa sīghena javena dhāvato chavimpi ḍayhati,",
  "mn130:18.3_1": "cammampi ḍayhati,",
  "mn130:18.3_2": "maṁsampi ḍayhati,",
  "mn130:18.3_3": "nhārumpi ḍayhati,",
  "mn130:18.3_4": "aṭṭhīnipi sampadhūpāyanti,",
  "mn130:18.3_5": "ubbhataṁ tādisameva hoti.",
  "mn130:18.4_0": "Yato ca kho so, bhikkhave, bahusampatto hoti, atha taṁ dvāraṁ pidhīyati.",
  "mn130:18.5_0": "So tattha dukkhā tibbā kharā kaṭukā vedanā vedeti,",
  "mn130:18.5_1": "na ca tāva kālaṁ karoti yāva na taṁ pāpakammaṁ byantīhoti.",
  "mn130:18.6_0": "Hoti kho so,",
  "mn130:18.6_1": "bhikkhave,",
  "mn130:18.6_2": "samayo yaṁ kadāci karahaci dīghassa addhuno accayena tassa mahānirayassa pacchimaṁ dvāraṁ apāpurīyati …pe…",
  "mn130:18.7_0": "uttaraṁ dvāraṁ apāpurīyati …pe…",
  "mn130:18.8_0": "dakkhiṇaṁ dvāraṁ apāpurīyati.",
  "mn130:18.9_0": "So tattha sīghena javena dhāvati.",
  "mn130:18.10_0": "Tassa sīghena javena dhāvato chavimpi ḍayhati,",
  "mn130:18.10_1": "cammampi ḍayhati,",
  "mn130:18.10_2": "maṁsampi ḍayhati,",
  "mn130:18.10_3": "nhārumpi ḍayhati,",
  "mn130:18.10_4": "aṭṭhīnipi sampadhūpāyanti,",
  "mn130:18.10_5": "ubbhataṁ tādisameva hoti.",
  "mn130:18.11_0": "Yato ca kho so, bhikkhave, bahusampatto hoti, atha taṁ dvāraṁ pidhīyati.",
  "mn130:18.12_0": "So tattha dukkhā tibbā kharā kaṭukā vedanā vedeti,",
  "mn130:18.12_1": "na ca tāva kālaṁ karoti yāva na taṁ pāpakammaṁ byantīhoti.",
  "mn130:19.1_0": "Hoti kho so,",
  "mn130:19.1_1": "bhikkhave,",
  "mn130:19.1_2": "samayo yaṁ kadāci karahaci dīghassa addhuno accayena tassa mahānirayassa puratthimaṁ dvāraṁ apāpurīyati.",
  "mn130:19.2_0": "So tattha sīghena javena dhāvati.",
  "mn130:19.3_0": "Tassa sīghena javena dhāvato chavimpi ḍayhati,",
  "mn130:19.3_1": "cammampi ḍayhati,",
  "mn130:19.3_2": "maṁsampi ḍayhati,",
  "mn130:19.3_3": "nhārumpi ḍayhati,",
  "mn130:19.3_4": "aṭṭhīnipi sampadhūpāyanti,",
  "mn130:19.3_5": "ubbhataṁ tādisameva hoti.",
  "mn130:19.4_0": "So tena dvārena nikkhamati.",
  "mn130:20.1_0": "Tassa kho pana, bhikkhave, mahānirayassa samanantarā sahitameva mahanto gūthanirayo.",
  "mn130:20.2_0": "So tattha patati.",
  "mn130:20.3_0": "Tasmiṁ kho pana,",
  "mn130:20.3_1": "bhikkhave,",
  "mn130:20.3_2": "gūthaniraye sūcimukhā pāṇā chaviṁ chindanti,",
  "mn130:20.3_3": "chaviṁ chetvā cammaṁ chindanti,",
  "mn130:20.3_4": "cammaṁ chetvā maṁsaṁ chindanti,",
  "mn130:20.3_5": "maṁsaṁ chetvā nhāruṁ chindanti,",
  "mn130:20.3_6": "nhāruṁ chetvā aṭṭhiṁ chindanti,",
  "mn130:20.3_7": "aṭṭhiṁ chetvā aṭṭhimiñjaṁ khādanti.",
  "mn130:20.4_0": "So tattha dukkhā tibbā kharā kaṭukā vedanā vedeti,",
  "mn130:20.4_1": "na ca tāva kālaṁ karoti yāva na taṁ pāpakammaṁ byantīhoti.",
  "mn130:21.1_0": "Tassa kho pana, bhikkhave, gūthanirayassa samanantarā sahitameva mahanto kukkulanirayo.",
  "mn130:21.2_0": "So tattha patati.",
  "mn130:21.3_0": "So tattha dukkhā tibbā kharā kaṭukā vedanā vedeti,",
  "mn130:21.3_1": "na ca tāva kālaṁ karoti yāva na taṁ pāpakammaṁ byantīhoti.",
  "mn130:22.1_0": "Tassa kho pana,",
  "mn130:22.1_1": "bhikkhave,",
  "mn130:22.1_2": "kukkulanirayassa samanantarā sahitameva mahantaṁ simbalivanaṁ uddhaṁ yojanamuggataṁ soḷasaṅgulakaṇṭakaṁ ādittaṁ sampajjalitaṁ sajotibhūtaṁ.",
  "mn130:22.2_0": "Tattha āropentipi oropentipi.",
  "mn130:22.3_0": "So tattha dukkhā tibbā kharā kaṭukā vedanā vedeti,",
  "mn130:22.3_1": "na ca tāva kālaṁ karoti yāva na taṁ pāpakammaṁ byantīhoti.",
  "mn130:23.1_0": "Tassa kho pana, bhikkhave, simbalivanassa samanantarā sahitameva mahantaṁ asipattavanaṁ.",
  "mn130:23.2_0": "So tattha pavisati.",
  "mn130:23.3_0": "Tassa vāteritāni pattāni patitāni hatthampi chindanti,",
  "mn130:23.3_1": "pādampi chindanti,",
  "mn130:23.3_2": "hatthapādampi chindanti,",
  "mn130:23.3_3": "kaṇṇampi chindanti,",
  "mn130:23.3_4": "nāsampi chindanti,",
  "mn130:23.3_5": "kaṇṇanāsampi chindanti.",
  "mn130:23.4_0": "So tattha dukkhā tibbā kharā kaṭukā vedanā vedeti,",
  "mn130:23.4_1": "na ca tāva kālaṁ karoti yāva na taṁ pāpakammaṁ byantīhoti.",
  "mn130:24.1_0": "Tassa kho pana, bhikkhave, asipattavanassa samanantarā sahitameva mahatī khārodakā nadī.",
  "mn130:24.2_0": "So tattha patati.",
  "mn130:24.3_0": "So tattha anusotampi vuyhati, paṭisotampi vuyhati, anusotapaṭisotampi vuyhati.",
  "mn130:24.4_0": "So tattha dukkhā tibbā kharā kaṭukā vedanā vedeti,",
  "mn130:24.4_1": "na ca tāva kālaṁ karoti yāva na taṁ pāpakammaṁ byantīhoti.",
  "mn130:25.1_0": "Tamenaṁ, bhikkhave, nirayapālā balisena uddharitvā thale patiṭṭhāpetvā evamāhaṁsu:",
  "mn130:25.2_0": "‘ambho purisa, kiṁ icchasī’ti?",
  "mn130:25.3_0": "So evamāha:",
  "mn130:25.4_0": "‘jighacchitosmi, bhante’ti.",
  "mn130:25.5_0": "Tamenaṁ,",
  "mn130:25.5_1": "bhikkhave,",
  "mn130:25.5_2": "nirayapālā tattena ayosaṅkunā mukhaṁ vivaritvā ādittena sampajjalitena sajotibhūtena tattaṁ lohaguḷaṁ",
  "mn130:25.5_3": "mukhe pakkhipanti ādittaṁ sampajjalitaṁ sajotibhūtaṁ.",
  "mn130:25.6_0": "So tassa oṭṭhampi dahati,",
  "mn130:25.6_1": "mukhampi dahati,",
  "mn130:25.6_2": "kaṇṭhampi dahati,",
  "mn130:25.6_3": "urampi dahati,",
  "mn130:25.6_4": "antampi antaguṇampi ādāya adhobhāgā nikkhamati.",
  "mn130:25.7_0": "So tattha dukkhā tibbā kharā kaṭukā vedanā vedeti,",
  "mn130:25.7_1": "na ca tāva kālaṁ karoti yāva na taṁ pāpakammaṁ byantīhoti.",
  "mn130:26.1_0": "Tamenaṁ, bhikkhave, nirayapālā evamāhaṁsu:",
  "mn130:26.2_0": "‘ambho purisa, kiṁ icchasī’ti?",
  "mn130:26.3_0": "So evamāha:",
  "mn130:26.4_0": "‘pipāsitosmi, bhante’ti.",
  "mn130:26.5_0": "Tamenaṁ,",
  "mn130:26.5_1": "bhikkhave,",
  "mn130:26.5_2": "nirayapālā tattena ayosaṅkunā mukhaṁ vivaritvā ādittena sampajjalitena sajotibhūtena tattaṁ tambalohaṁ",
  "mn130:26.5_3": "mukhe āsiñcanti ādittaṁ sampajjalitaṁ sajotibhūtaṁ.",
  "mn130:26.6_0": "Taṁ tassa oṭṭhampi dahati,",
  "mn130:26.6_1": "mukhampi dahati,",
  "mn130:26.6_2": "kaṇṭhampi dahati,",
  "mn130:26.6_3": "urampi dahati,",
  "mn130:26.6_4": "antampi antaguṇampi ādāya adhobhāgā nikkhamati.",
  "mn130:26.7_0": "So tattha dukkhā tibbā kharā kaṭukā vedanā vedeti,",
  "mn130:26.7_1": "na ca tāva kālaṁ karoti,",
  "mn130:26.7_2": "yāva na taṁ pāpakammaṁ byantīhoti.",
  "mn130:27.1_0": "Tamenaṁ, bhikkhave, nirayapālā puna mahāniraye pakkhipanti.",
  "mn130:28.1_0": "Bhūtapubbaṁ, bhikkhave, yamassa rañño etadahosi:",
  "mn130:28.2_0": "‘ye kira, bho, loke pāpakāni akusalāni kammāni karonti te evarūpā vividhā kammakāraṇā karīyanti.",
  "mn130:28.3_0": "Aho vatāhaṁ manussattaṁ labheyyaṁ.",
  "mn130:28.3_1": "Tathāgato ca loke uppajjeyya arahaṁ sammāsambuddho.",
  "mn130:28.3_2": "Tañcāhaṁ bhagavantaṁ payirupāseyyaṁ.",
  "mn130:28.4_0": "So ca me bhagavā dhammaṁ deseyya. Tassa cāhaṁ bhagavato dhammaṁ ājāneyyan’ti.",
  "mn130:29.1_0": "Taṁ kho panāhaṁ,",
  "mn130:29.1_1": "bhikkhave,",
  "mn130:29.1_2": "nāññassa samaṇassa vā brāhmaṇassa vā sutvā vadāmi,",
  "mn130:29.1_3": "api ca yadeva sāmaṁ ñātaṁ sāmaṁ diṭṭhaṁ sāmaṁ viditaṁ tadevāhaṁ vadāmī”ti.",
  "mn130:30.1_0": "Idamavoca bhagavā.",
  "mn130:30.2_0": "Idaṁ vatvāna sugato athāparaṁ etadavoca satthā:",
  "mn130:30.3_0": "“Coditā devadūtehi,",
  "mn130:30.4_0": "ye pamajjanti māṇavā;",
  "mn130:30.5_0": "Te dīgharattaṁ socanti,",
  "mn130:30.6_0": "hīnakāyūpagā narā.",
  "mn130:30.7_0": "Ye ca kho devadūtehi,",
  "mn130:30.8_0": "santo sappurisā idha;",
  "mn130:30.9_0": "Coditā nappamajjanti,",
  "mn130:30.10_0": "ariyadhamme kudācanaṁ.",
  "mn130:30.11_0": "Upādāne bhayaṁ disvā,",
  "mn130:30.12_0": "jātimaraṇasambhave;",
  "mn130:30.13_0": "Anupādā vimuccanti,",
  "mn130:30.14_0": "jātimaraṇasaṅkhaye.",
  "mn130:30.15_0": "Te khemappattā sukhino,",
  "mn130:30.16_0": "diṭṭhadhammābhinibbutā;",
  "mn130:30.17_0": "Sabbaverabhayātītā,",
  "mn130:30.18_0": "sabbadukkhaṁ upaccagun”ti.",
  "mn130:30.19_0": "Devadūtasuttaṁ niṭṭhitaṁ dasamaṁ.",
  "mn130:30.20_0": "Suññatavaggo niṭṭhito tatiyo.",
  "mn130:31.0_0": "Tassuddānaṁ",
  "mn130:31.1_0": "Dvidhāva suññatā hoti,",
  "mn130:31.2_0": "Abbhutadhammabākulaṁ;",
  "mn130:31.3_0": "Aciravatabhūmijanāmo,",
  "mn130:31.4_0": "Anuruddhupakkilesaṁ;",
  "mn130:31.5_0": "Bālapaṇḍito devadūtañca te dasāti."
}