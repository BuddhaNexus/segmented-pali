{
  "tika-abh08t12:0_0": "13. Terasamo paricchedo",
  "tika-abh08t12:1_0": "Kārakapaṭivedhavaṇṇanā",
  "tika-abh08t12:2_0": "Vedakassāti sukhadukkhavedakassa.",
  "tika-abh08t12:2_1": "Tadāyattavuttīnanti tesaṁ āyattā paṭibaddhā yesaṁ vipākānaṁ te tadāyattavuttino, tesaṁ.",
  "tika-abh08t12:2_2": "Atra imasmiṁ ṭhāne ācariyena parihāro vuccate.",
  "tika-abh08t12:2_3": "Kutoyaṁ tava tatthānurodhoti tattha tasmiṁ aññassa attakārakassa abhāvepi sattusaṅkhātassa attano bhāvepi",
  "tika-abh08t12:2_4": "ayaṁ tava anurodho anunayo kuto kena kāraṇena idha imasmiṁ asati kattari kusalādīnaṁ atthibhāve kammavirodho",
  "tika-abh08t12:2_5": "kuto kena kāraṇena.",
  "tika-abh08t12:2_6": "Athāpīti aparo nayopi.",
  "tika-abh08t12:2_7": "Kiñcetthāti ettha etissaṁ codanāyaṁ kiñci vattabbaṁ atthi,",
  "tika-abh08t12:2_8": "avasiṭṭhaṁ tāva brūhi,",
  "tika-abh08t12:2_9": "aparisamattā te codanā.",
  "tika-abh08t12:2_10": "Tassāti attano.",
  "tika-abh08t12:2_11": "Kārakavedakattābhāvoti kārakavedakattassa abhāvo siyā.",
  "tika-abh08t12:3_0": "Atha na bhavatīti attano anāse cetanāpi anāso yadi na bhavati.",
  "tika-abh08t12:3_1": "Paṭiññā hīnāti “cetanāya anañño attā”ti paṭiññā hīnā.",
  "tika-abh08t12:3_2": "Vuttappakāratoti “attano anāse cetanāya nāso na bhavati”iti vuttappakārato.",
  "tika-abh08t12:3_3": "Viparītanti “attano anāse cetanāya anāso”iti viparītaggahaṇaṁ siyā.",
  "tika-abh08t12:3_4": "Attā nassatu,",
  "tika-abh08t12:3_5": "cetanā tiṭṭhatu,",
  "tika-abh08t12:3_6": "atha pana evaṁ na bhavatīti attā nassatu,",
  "tika-abh08t12:3_7": "cetanā tiṭṭhatu,",
  "tika-abh08t12:3_8": "evaṁ gahaṇaṁ pana na bhavati.",
  "tika-abh08t12:3_9": "Anaññattapakkhaṁ pariccaja pariccajāhi “cetanāya anañño attā”ti.",
  "tika-abh08t12:3_10": "Paṭiññā hīnā yassa so paṭiññāhīno.",
  "tika-abh08t12:4_0": "Ubhinnaṁ cetanattānaṁ ekadesatā ekadesabhāvo natthi.",
  "tika-abh08t12:4_1": "Evañca satīti evaṁ ubhinnaṁ ekadesassa abhāve sati ko doso iti tvaṁ ce vadeyyāsi.",
  "tika-abh08t12:4_2": "Yaṁ pana tayā vuttaṁ yathā rūparasagandhādīnaṁ ekadese vattamānānampi lakkhaṇato aññattanti yaṁ vacanaṁ pana tayā vuttaṁ,",
  "tika-abh08t12:4_3": "taṁ vacanaṁ ayuttaṁ,",
  "tika-abh08t12:4_4": "nānurūpanti attho.",
  "tika-abh08t12:4_5": "Tava paṭiññā hīnāti “ekadese vattamānānaṁ cetanattānaṁ lakkhaṇato aññatta”nti paṭiññā hīnā.",
  "tika-abh08t12:5_0": "Evañca satīti etaṁ cetanāya aññabhāve sati ko doso iti ce bhavaṁ vadeyya.",
  "tika-abh08t12:5_1": "“Acetanoattā”ti vacanaṁ,",
  "tika-abh08t12:5_2": "pubbe vuttadosatoti “pākāratarupāsāṇatiṇasadiso siyā”ti pubbe vuttadosato.",
  "tika-abh08t12:6_0": "780.Atthi sattopapātikoti opapātikā sattā atthi.",
  "tika-abh08t12:7_0": "781.Bhārādānanti bhāraggahaṇaṁ. Bhāranikkhepananti bhāroropanaṁ.",
  "tika-abh08t12:8_0": "783. Ekassa puggalassa aṭṭhisañcayo aṭṭhisamūho ekena kappena pabbatasamo rāsi siyā.",
  "tika-abh08t12:9_0": "785. Bho māra,",
  "tika-abh08t12:9_1": "tvaṁ satto iti paccesi,",
  "tika-abh08t12:9_2": "kaṁ saddahasi,",
  "tika-abh08t12:9_3": "“satto”ti gahaṇaṁ te tava diṭṭhigataṁ,",
  "tika-abh08t12:9_4": "suddhasaṅkhārapuñjo ayaṁ,",
  "tika-abh08t12:9_5": "idha loke satto na upalabbhati.",
  "tika-abh08t12:10_0": "787.Yo bhikkhu imaṁ ganthaṁ accantaṁ satatampi cinteti,",
  "tika-abh08t12:10_1": "tassa bhikkhuno paramā paññā vepulaṁ vipulabhāvaṁ gacchati.",
  "tika-abh08t12:11_0": "788.",
  "tika-abh08t12:11_1": "Yo bhikkhu imaṁ abhidhammāvatāraṁ atimatikaraṁ uttamaṁ abhiññāṇakaraṁ vimativināsakaraṁ kaṅkhacchedakaraṁ piyakkaraṁ pemakaraṁ sadā paṭhati, suṇāti,",
  "tika-abh08t12:11_2": "tassa bhikkhuno mati idha sāsane ṭhite vikasati paṭiphullati.",
  "tika-abh08t12:12_0": "Iti abhidhammāvatāraṭīkāya",
  "tika-abh08t12:13_0": "Kārakapaṭivedhavaṇṇanā niṭṭhitā.",
  "tika-abh08t12:14_0": "Terasamo paricchedo."
}