{
  "atk-s0515a14:0_0": "14. Tuvaṭakasuttaniddesavaṇṇanā",
  "atk-s0515a14:1_0": "150.",
  "atk-s0515a14:1_1": "Cuddasame tuvaṭakasuttaniddese pucchāmi tanti idampi tasmiṁyeva mahāsamaye “kā nu kho arahattappattiyā",
  "atk-s0515a14:1_2": "paṭipattī”ti uppannacittānaṁ ekaccānaṁ devatānaṁ tamatthaṁ pakāsetuṁ purimanayeneva nimmitabuddhena attānaṁ",
  "atk-s0515a14:1_3": "pucchāpetvā vuttaṁ.",
  "atk-s0515a14:2_0": "Tattha ādipucchāgāthāya tāva pucchāmīti ettha adiṭṭhajotanādivasena pucchā vibhajitā.",
  "atk-s0515a14:2_1": "Ādiccabandhūti ādiccassa gottabandhu.",
  "atk-s0515a14:2_2": "Vivekaṁsantipadañcāti vivekañca santipadañca.",
  "atk-s0515a14:2_3": "Kathaṁ disvāti kena kāraṇena disvā,",
  "atk-s0515a14:2_4": "kathaṁ pavattadassano hutvāti vuttaṁ hoti.",
  "atk-s0515a14:3_0": "Tisso pucchāti gaṇanaparicchedo.",
  "atk-s0515a14:3_1": "Adiṭṭhajotanāti yaṁ na diṭṭhaṁ na paṭividdhaṁ,",
  "atk-s0515a14:3_2": "tassa pākaṭakaraṇatthāya pucchā.",
  "atk-s0515a14:3_3": "Diṭṭhasaṁsandanāti yaṁ ñāṇacakkhunā diṭṭhaṁ,",
  "atk-s0515a14:3_4": "tassa ghaṭanatthāya.",
  "atk-s0515a14:3_5": "Vimaticchedanāti yā kaṅkhā,",
  "atk-s0515a14:3_6": "tassācchedanatthaṁ.",
  "atk-s0515a14:3_7": "Pakatiyā lakkhaṇaṁ aññātanti dhammānaṁ tathalakkhaṇaṁ pakatiyā na ñātaṁ.",
  "atk-s0515a14:3_8": "Adiṭṭhanti na diṭṭhaṁ.",
  "atk-s0515a14:3_9": "“Na niṭṭha”ntipi pāṭho.",
  "atk-s0515a14:3_10": "Atulitanti tulāya tulitaṁ viya na tulitaṁ.",
  "atk-s0515a14:3_11": "Atīritanti tīraṇāya na tīritaṁ.",
  "atk-s0515a14:3_12": "Avibhūtanti na pākaṭaṁ.",
  "atk-s0515a14:3_13": "Avibhāvitanti paññāya na vaḍḍhitaṁ.",
  "atk-s0515a14:3_14": "Tassa ñāṇāyāti tassa dhammassa lakkhaṇajānanatthāya.",
  "atk-s0515a14:3_15": "Dassanāyāti dassanatthāya.",
  "atk-s0515a14:3_16": "Tulanāyāti tulanatthāya.",
  "atk-s0515a14:3_17": "Tīraṇāyāti tīraṇatthāya.",
  "atk-s0515a14:3_18": "Vibhāvanāyāti vibhāgakaraṇatthāya.",
  "atk-s0515a14:3_19": "Aññehi paṇḍitehīti aññehi buddhisampannehi.",
  "atk-s0515a14:3_20": "Saṁsayapakkhandoti sandehaṁ paviṭṭho.",
  "atk-s0515a14:4_0": "Manussapucchāti manussānaṁ pucchā.",
  "atk-s0515a14:4_1": "Amanussapucchāti nāgasupaṇṇādīnaṁ pucchā.",
  "atk-s0515a14:4_2": "Gahaṭṭhāti avasesagahaṭṭhā.",
  "atk-s0515a14:4_3": "Pabbajitāti liṅgavasena vuttā.",
  "atk-s0515a14:4_4": "Nāgāti suphassādayo nāgā.",
  "atk-s0515a14:4_5": "Supaṇṇāti supaṇṇasaṁyuttavasena.",
  "atk-s0515a14:4_6": "Yakkhāti yakkhasaṁyuttavasena ca veditabbā.",
  "atk-s0515a14:4_7": "Asurāti pahārādādayo.",
  "atk-s0515a14:4_8": "Gandhabbāti pañcasikhagandhabbaputtādayo.",
  "atk-s0515a14:4_9": "Mahārājānoti cattāro mahārājāno.",
  "atk-s0515a14:4_10": "Ahīnindriyanti saṇṭhānavasena avikalindriyaṁ.",
  "atk-s0515a14:4_11": "So nimmitoti so bhagavatā nimmito buddho.",
  "atk-s0515a14:5_0": "Vodānatthapucchāti visesadhammapucchā.",
  "atk-s0515a14:5_1": "Atītapucchāti atīte dhamme ārabbha pucchā.",
  "atk-s0515a14:5_2": "Anāgatādīsupi eseva nayo.",
  "atk-s0515a14:5_3": "Kusalapucchāti anavajjadhammapucchā.",
  "atk-s0515a14:5_4": "Akusalapucchāti sāvajjadhammapucchā.",
  "atk-s0515a14:5_5": "Abyākatapucchāti tadubhayaviparītadhammapucchā.",
  "atk-s0515a14:6_0": "Ajjhesāmi tanti taṁ āṇāpemi.",
  "atk-s0515a14:6_1": "Kathayassu meti mayhaṁ kathehi.",
  "atk-s0515a14:6_2": "Gottañātakoti gottena ñātako.",
  "atk-s0515a14:6_3": "Gottabandhūti gottajjhattiko.",
  "atk-s0515a14:6_4": "Ekenākārenāti ekena koṭṭhāsena.",
  "atk-s0515a14:7_0": "Santipadanti santisaṅkhātaṁ nibbānapadaṁ.",
  "atk-s0515a14:7_1": "Ye dhammā santādhigamāyāti ye satipaṭṭhānādayo dhammā nibbānapaṭilābhatthāya.",
  "atk-s0515a14:7_2": "Santiphusanāyāti ñāṇaphassena nibbānaphusanatthāya.",
  "atk-s0515a14:7_3": "Sacchikiriyāyāti paccakkhakaraṇatthāya.",
  "atk-s0515a14:7_4": "Mahantaṁ sīlakkhandhanti mahantaṁ sīlarāsiṁ.",
  "atk-s0515a14:7_5": "Samādhikkhandhādīsupi eseva nayo.",
  "atk-s0515a14:7_6": "Sīlakkhandhādayo lokiyalokuttarā,",
  "atk-s0515a14:7_7": "vimuttiñāṇadassanaṁ lokiyameva.",
  "atk-s0515a14:8_0": "Tamokāyassa padālananti avijjārāsissa viddhaṁsanaṁ.",
  "atk-s0515a14:8_1": "Vipallāsassa bhedananti catubbidhavipallāsassa bhedanaṁ.",
  "atk-s0515a14:8_2": "Taṇhāsallassa abbuhananti taṇhākaṇṭakassa luñcanaṁ.",
  "atk-s0515a14:8_3": "Abhisaṅkhārassa vūpasamanti puññādiabhisaṅkhārassa nibbāpanaṁ.",
  "atk-s0515a14:8_4": "Bhārassa nikkhepananti pañcakkhandhabhārassa ṭhapanaṁ.",
  "atk-s0515a14:8_5": "Saṁsāravaṭṭassa upacchedananti saṁsārapavattassa chedanaṁ.",
  "atk-s0515a14:8_6": "Santāpassa nibbāpananti kilesasantāpassa nibbuti.",
  "atk-s0515a14:8_7": "Pariḷāhassa paṭipassaddhinti kilesadarathassa sannisīdanaṁ.",
  "atk-s0515a14:8_8": "Devadevoti devānaṁ atidevo.",
  "atk-s0515a14:9_0": "151.",
  "atk-s0515a14:9_1": "Atha bhagavā yasmā yathā passanto kilese uparundhati,",
  "atk-s0515a14:9_2": "tathā disvā tathā pavattadassano hutvā parinibbāti,",
  "atk-s0515a14:9_3": "tasmā tamatthaṁ āvikaronto nānappakārena taṁ devaparisaṁ kilesappahāne niyojento “mūlaṁ papañcasaṅkhāyā”ti ārabhitvā pañca gāthā abhāsi.",
  "atk-s0515a14:10_0": "Tattha ādigāthāya tāva saṅkhepattho –",
  "atk-s0515a14:10_1": "papañcasaṅkhāti papañcāti saṅkhātattā papañcā eva papañcasaṅkhā.",
  "atk-s0515a14:10_2": "Tassā avijjādayo kilesā mūlaṁ,",
  "atk-s0515a14:10_3": "taṁ papañcasaṅkhāya mūlaṁ asmīti pavattamānañca sabbaṁ mantāya uparundhe.",
  "atk-s0515a14:10_4": "Yā kāci ajjhattaṁ taṇhā uppajjeyyuṁ.",
  "atk-s0515a14:10_5": "Tāsaṁ vinayāya pahānāya sadā sato sikkhe upaṭṭhitassati hutvā sikkheyyāti.",
  "atk-s0515a14:11_0": "Ajjhattasamuṭṭhānā vāti citte uppannā vā.",
  "atk-s0515a14:11_1": "Purebhattanti divābhattato purekālaṁ.",
  "atk-s0515a14:11_2": "Accantasaṁyogatthe upayogavacanaṁ,",
  "atk-s0515a14:11_3": "atthato pana bhummameva purebhatteti,",
  "atk-s0515a14:11_4": "esa nayo pacchābhattādīsu.",
  "atk-s0515a14:11_5": "Pacchābhattanti divābhattato pacchākālaṁ.",
  "atk-s0515a14:11_6": "Purimaṁ yāmanti rattiyā paṭhamakoṭṭhāsaṁ.",
  "atk-s0515a14:11_7": "Majjhimaṁ yāmanti rattiyā dutiyakoṭṭhāsaṁ.",
  "atk-s0515a14:11_8": "Pacchimaṁ yāmanti rattiyā tatiyakoṭṭhāsaṁ.",
  "atk-s0515a14:11_9": "Kāḷeti kāḷapakkhe.",
  "atk-s0515a14:11_10": "Juṇheti sukkapakkhe.",
  "atk-s0515a14:11_11": "Vasseti cattāro vassānamāse.",
  "atk-s0515a14:11_12": "Hemanteti cattāro hemantamāse.",
  "atk-s0515a14:11_13": "Gimheti cattāro gimhānamāse.",
  "atk-s0515a14:11_14": "Purime vayokhandheti paṭhame vayokoṭṭhāse,",
  "atk-s0515a14:11_15": "paṭhamavayeti attho.",
  "atk-s0515a14:11_16": "Tīsu ca vayesu vassasatāyukassa purisassa ekekasmiṁ vaye catumāsādhikāni tettiṁsa vassāni honti.",
  "atk-s0515a14:12_0": "152.",
  "atk-s0515a14:12_1": "Evaṁ paṭhamagāthāya tāva tīhi sikkhāhi yuttaṁ desanaṁ arahattanikūṭena desetvā puna mānappahānavasena desetuṁ “yaṁ kiñcī”ti gāthamāha.",
  "atk-s0515a14:12_2": "Tattha yaṁ kiñci dhammamabhijaññā ajjhattanti yaṁ kiñci uccākulīnatādikaṁ attano guṇaṁ jāneyya.",
  "atk-s0515a14:12_3": "Atha vāpi bahiddhāti atha vā bahiddhāpi ācariyupajjhāyānaṁ vā guṇaṁ jāneyya.",
  "atk-s0515a14:12_4": "Na tena thāmaṁ kubbethāti tena guṇena mānaṁ na kareyya.",
  "atk-s0515a14:13_0": "Satānanti santaguṇavantānaṁ.",
  "atk-s0515a14:13_1": "Santānanti nibbutasantānaṁ.",
  "atk-s0515a14:13_2": "Na vuttāti na kathitā.",
  "atk-s0515a14:13_3": "Nappavuttāti na vissajjitā.",
  "atk-s0515a14:14_0": "153.",
  "atk-s0515a14:14_1": "Idānissa akaraṇavidhiṁ dassento “seyyo na tenā”ti gāthamāha.",
  "atk-s0515a14:14_2": "Tassattho –",
  "atk-s0515a14:14_3": "tena ca mānena “seyyoha”nti vā “nīcoha”nti vā “sarikkhoha”nti vāpi na maññeyya.",
  "atk-s0515a14:14_4": "Tehi ca uccākulīnatādīhi guṇehi phuṭṭho anekarūpehi “ahaṁ uccā kulā pabbajito”tiādinā nayena attānaṁ vikappento na tiṭṭheyyāti.",
  "atk-s0515a14:15_0": "154.",
  "atk-s0515a14:15_1": "Evaṁ mānappahānavasenapi desetvā idāni sabbakilesūpasamavasena desetuṁ “ajjhattamevā”ti gāthamāha.",
  "atk-s0515a14:15_2": "Tattha ajjhattamevupasameti attani eva rāgādisabbakilese upasameyya.",
  "atk-s0515a14:15_3": "Na aññato bhikkhu santimeseyyāti ṭhapetvā ca satipaṭṭhānādīni aññena upāyena santiṁ na pariyeseyya.",
  "atk-s0515a14:15_4": "Kuto nirattā vāti nirattā kutoyeva.",
  "atk-s0515a14:16_0": "Naeseyyāti sīlabbatādīhi na maggeyya.",
  "atk-s0515a14:16_1": "Na gaveseyyāti na olokeyya.",
  "atk-s0515a14:16_2": "Na pariyeseyyāti punappunaṁ na ikkheyya.",
  "atk-s0515a14:17_0": "155.",
  "atk-s0515a14:17_1": "Idāni ajjhattaṁ upasantassa khīṇāsavassa tādibhāvaṁ dassento “majjhe yathā”ti gāthamāha.",
  "atk-s0515a14:17_2": "Tassattho –",
  "atk-s0515a14:17_3": "yathā mahāsamuddassa upariheṭṭhimabhāgānaṁ vemajjhasaṅkhāte catuyojanasahassappamāṇe majjhe pabbatantare ṭhitassa vā majjhe samuddassa ūmi no jāyati,",
  "atk-s0515a14:17_4": "ṭhitova so hoti avikampamāno,",
  "atk-s0515a14:17_5": "evaṁ anejo khīṇāsavo lābhādīsu ṭhito assa avikampamāno,",
  "atk-s0515a14:17_6": "so tādiso rāgādiussadaṁ bhikkhu na kareyya kuhiñcīti.",
  "atk-s0515a14:18_0": "Ubbedhenāti heṭṭhābhāgena.",
  "atk-s0515a14:18_1": "Gambhīroti udakapiṭṭhito paṭṭhāya caturāsītiyojanasahassāni gambhīro.",
  "atk-s0515a14:18_2": "“Ubbedho”tipi pāṭho,",
  "atk-s0515a14:18_3": "taṁ na sundaraṁ.",
  "atk-s0515a14:18_4": "Heṭṭhāti antoudakaṁ.",
  "atk-s0515a14:18_5": "Uparīti uddhaṁudakaṁ.",
  "atk-s0515a14:18_6": "Majjheti vemajjhe.",
  "atk-s0515a14:18_7": "Na kampatīti ṭhitaṭṭhānato na calati.",
  "atk-s0515a14:18_8": "Na vikampatīti ito cito ca na calati.",
  "atk-s0515a14:18_9": "Na calatīti niccalaṁ hoti.",
  "atk-s0515a14:18_10": "Na vedhatīti na phandati.",
  "atk-s0515a14:18_11": "Nappavedhatīti na parivattati.",
  "atk-s0515a14:18_12": "Na sampavedhatīti na paribbhamati.",
  "atk-s0515a14:18_13": "Aneritoti na erito.",
  "atk-s0515a14:18_14": "Aghaṭṭitoti akkhobho.",
  "atk-s0515a14:18_15": "Acalitoti na kampito.",
  "atk-s0515a14:18_16": "Aluḷitoti na kalalībhūto.",
  "atk-s0515a14:18_17": "Tatra ūmi no jāyatīti tasmiṁ ṭhāne vīci na uppajjati.",
  "atk-s0515a14:19_0": "Sattannaṁ pabbatānaṁ antarikāsūti yugandharādīnaṁ sattannaṁ pabbatānaṁ antarantarā.",
  "atk-s0515a14:19_1": "Sīdantarāti antamaso simbalītūlampi tesu patitapatitaṁ sīdatīti sīdā,",
  "atk-s0515a14:19_2": "pabbatantare jātattā antarā.",
  "atk-s0515a14:19_3": "“Antarasīdā”tipi pāṭho.",
  "atk-s0515a14:20_0": "156.",
  "atk-s0515a14:20_1": "Idāni evaṁ arahattanikūṭena desitaṁ dhammadesanaṁ abbhānumodento tassa ca arahattassa ādipaṭipadaṁ pucchanto nimmitabuddho “akittayī”ti gāthamāha.",
  "atk-s0515a14:20_2": "Tattha akittayīti ācikkhi.",
  "atk-s0515a14:20_3": "Vivaṭacakkhūti vivaṭehi anāvaraṇehi pañcahi cakkhūhi samannāgato.",
  "atk-s0515a14:20_4": "Sakkhidhammanti sakāyattaṁ sayaṁ abhiññātaṁ attapaccakkhadhammaṁ.",
  "atk-s0515a14:20_5": "Parissayavinayanti parissayavinayanaṁ.",
  "atk-s0515a14:20_6": "Paṭipadaṁ vadehīti idāni paṭipattiṁ vadehi.",
  "atk-s0515a14:20_7": "Bhaddanteti bhaddaṁ tava atthūti bhagavantaṁ ālapanto āha.",
  "atk-s0515a14:20_8": "Atha vā bhaddaṁ sundaraṁ tava paṭipadaṁ vadehītipi vuttaṁ hoti.",
  "atk-s0515a14:20_9": "Pātimokkhaṁ atha vāpi samādhinti tameva paṭipadaṁ bhinditvā pucchati.",
  "atk-s0515a14:20_10": "Paṭipadanti etena vā maggaṁ pucchati.",
  "atk-s0515a14:20_11": "Itarehi sīlaṁ samādhiñca pucchati.",
  "atk-s0515a14:21_0": "Maṁsacakkhunāpīti sasambhārikamaṁsacakkhunāpi.",
  "atk-s0515a14:21_1": "Dibbacakkhunāpīti dibbasadisattā dibbaṁ.",
  "atk-s0515a14:21_2": "Devānañhi sucaritakammanibbattaṁ pittasemharuhirādīhi apalibuddhaṁ upakkilesavinimuttatāya dūrepi ārammaṇasampaṭicchanasamatthaṁ",
  "atk-s0515a14:21_3": "dibbaṁ pasādacakkhu hoti.",
  "atk-s0515a14:21_4": "Idañcāpi vīriyabhāvanābalanibbattaṁ ñāṇacakkhu tādisamevāti dibbasadisattā dibbaṁ.",
  "atk-s0515a14:21_5": "Dibbavihāravasena paṭiladdhattā,",
  "atk-s0515a14:21_6": "attanā ca dibbavihārasannissitattāpi dibbaṁ.",
  "atk-s0515a14:21_7": "Ālokapariggahena mahājutikattāpi dibbaṁ.",
  "atk-s0515a14:21_8": "Tirokuṭṭādigatarūpadassanena mahāgatikattāpi dibbaṁ.",
  "atk-s0515a14:21_9": "Taṁ sabbaṁ saddasatthānusārena veditabbaṁ.",
  "atk-s0515a14:21_10": "Dassanaṭṭhena cakkhu,",
  "atk-s0515a14:21_11": "cakkhukiccakaraṇena cakkhumivātipi cakkhu,",
  "atk-s0515a14:21_12": "dibbañca taṁ cakkhu cāti dibbacakkhu.",
  "atk-s0515a14:21_13": "Tena dibbacakkhunāpi vivaṭacakkhu.",
  "atk-s0515a14:21_14": "Idāni pañcavidhaṁ cakkhuṁ vitthārena kathetuṁ “kathaṁ bhagavā maṁsacakkhunāpivivaṭacakkhū”tiādimāha.",
  "atk-s0515a14:21_15": "Maṁsacakkhumhi bhagavato pañcavaṇṇā saṁvijjantīti ettha sasambhārādikacakkhumhi buddhassa bhagavato pañca koṭṭhāsā paccekaṁ paccekaṁ upalabbhanti.",
  "atk-s0515a14:22_0": "Nīlo ca vaṇṇoti umāpupphavaṇṇo.",
  "atk-s0515a14:22_1": "Pītako ca vaṇṇoti kaṇikārapupphavaṇṇo.",
  "atk-s0515a14:22_2": "Lohitako ca vaṇṇoti indagopakavaṇṇo.",
  "atk-s0515a14:22_3": "Kaṇho ca vaṇṇoti añjanavaṇṇo.",
  "atk-s0515a14:22_4": "Odāto ca vaṇṇoti osadhitārakavaṇṇo.",
  "atk-s0515a14:22_5": "Yattha ca akkhilomāni patiṭṭhitānīti yasmiṁ ṭhāne akkhilomāni patiṭṭhahitvā uṭṭhitāni.",
  "atk-s0515a14:22_6": "Taṁ nīlaṁ hoti sunīlanti ettha nīlanti sabbasaṅgāhakavasena vuttaṁ.",
  "atk-s0515a14:22_7": "Sunīlanti antaravirahitaṁ suṭṭhu nīlaṁ.",
  "atk-s0515a14:22_8": "Pāsādikanti pasādajanakaṁ.",
  "atk-s0515a14:22_9": "Dassaneyyanti dassanīyaṁ.",
  "atk-s0515a14:22_10": "Umāpupphasamānanti dakasītalapupphasadisaṁ.",
  "atk-s0515a14:22_11": "Tassa paratoti tassa samantā bāhirapasse.",
  "atk-s0515a14:22_12": "Pītakanti sabbasaṅgāhakaṁ.",
  "atk-s0515a14:22_13": "Supītakanti antaravirahitaṁ suṭṭhu pītakaṁ.",
  "atk-s0515a14:22_14": "Ubhayato ca akkhikūṭānīti dve ca akkhikoṭiyo.",
  "atk-s0515a14:22_15": "Lohitakānīti sabbasaṅgāhakavasena vuttaṁ.",
  "atk-s0515a14:22_16": "Sulohitakānīti apaññāyamānavivarāni suṭṭhu lohitakāni.",
  "atk-s0515a14:22_17": "Majjhe kaṇhanti akkhīnaṁ majjhimaṭṭhānaṁ añjanasadisaṁ kaṇhaṁ.",
  "atk-s0515a14:22_18": "Sukaṇhanti antaravirahitaṁ suṭṭhu kaṇhaṁ.",
  "atk-s0515a14:22_19": "Alūkhanti pāsādikaṁ.",
  "atk-s0515a14:22_20": "Siniddhanti paṇītaṁ.",
  "atk-s0515a14:22_21": "Bhaddāriṭṭhakasamānanti apanītatacabhaddāriṭṭhakaphalasadisaṁ.",
  "atk-s0515a14:22_22": "“Addāriṭṭhakasamāna”ntipi pāḷi,",
  "atk-s0515a14:22_23": "tassā tintakākasadisanti attho.",
  "atk-s0515a14:22_24": "Odātanti sabbasaṅgāhakavasena vuttaṁ.",
  "atk-s0515a14:22_25": "Suodātanti antaravirahitaṁ rajatamaṇḍalasadisaṁ suṭṭhu odātaṁ.",
  "atk-s0515a14:22_26": "Setaṁ paṇḍaranti dvīhipi atiodātataṁ dasseti.",
  "atk-s0515a14:22_27": "Pākatikena maṁsacakkhunāti pakatimaṁsacakkhunā.",
  "atk-s0515a14:22_28": "Attabhāvapariyāpannenāti attabhāvasannissitena.",
  "atk-s0515a14:22_29": "Purimasucaritakammābhinibbattenāti purimesu tattha tatthuppannesu attabhāvesu kāyasucaritādikammunā uppāditena.",
  "atk-s0515a14:22_30": "Samantā yojanaṁ passatīti samantato catugāvutappamāṇe yojane tirokuṭṭādigataṁ rūpaṁ āvaraṇavirahitaṁ pakatimaṁsacakkhunā dakkhati.",
  "atk-s0515a14:23_0": "Divāceva rattiñcāti divasabhāge ca rattibhāge ca.",
  "atk-s0515a14:23_1": "Caturaṅgasamannāgatoti catūhi aṅgehi samannāgato paripuṇṇaandhakāro ālokavirahito.",
  "atk-s0515a14:23_2": "Sūriyo vā atthaṅgatoti sūrabhāvaṁ janayanto uṭṭhito sūriyo vigato.",
  "atk-s0515a14:23_3": "Kāḷapakkho ca uposathoti kāḷapakkhe cātuddasīuposathadivaso ca.",
  "atk-s0515a14:23_4": "Tibbo ca vanasaṇḍoti gahano ca rukkharāsi.",
  "atk-s0515a14:23_5": "Mahā ca kāḷamegho abbhuṭṭhitoti mahanto kāḷamegho abbhapaṭalo ca uṭṭhito hoti.",
  "atk-s0515a14:23_6": "Kuṭṭo vāti iṭṭhakācayo vā.",
  "atk-s0515a14:23_7": "Kavāṭaṁ vāti dvāravātapānādikavāṭaṁ vā.",
  "atk-s0515a14:23_8": "Pākāro vāti mattikādipākāro vā.",
  "atk-s0515a14:23_9": "Pabbato vāti paṁsupabbatādipabbato vā.",
  "atk-s0515a14:23_10": "Gacchaṁ vāti taruṇagacchādigacchaṁ vā.",
  "atk-s0515a14:23_11": "Latā vāti karavindādi latā vā.",
  "atk-s0515a14:23_12": "Āvaraṇaṁ rūpānaṁ dassanāyāti rūpārammaṇānaṁ dassanatthāya paṭisedhaṁ natthi.",
  "atk-s0515a14:23_13": "Ekañce tilaphalaṁ nimittaṁ katvāti sace ekaṁ tilabījaṁ saññāṇaṁ katvā.",
  "atk-s0515a14:23_14": "Tilavāhe pakkhipeyyāti dve sakaṭe tilarāsimhi khipeyya.",
  "atk-s0515a14:23_15": "Keci pana “vāho nāma kumbhātirekadvesakaṭa”nti vadanti.",
  "atk-s0515a14:23_16": "Taññeva tilaphalaṁ uddhareyyāti taṁnimittakataṁ tilabījaṁyeva uddharitvā gaṇheyya.",
  "atk-s0515a14:24_0": "Dibbena cakkhunāti idaṁ vuttatthameva.",
  "atk-s0515a14:24_1": "Visuddhenāti cutūpapātadassanena diṭṭhivisuddhihetuttā visuddhena.",
  "atk-s0515a14:24_2": "Yo hi cutimattameva passati na upapātaṁ,",
  "atk-s0515a14:24_3": "so ucchedadiṭṭhiṁ gaṇhāti.",
  "atk-s0515a14:24_4": "Yo upapātameva passati na cutiṁ,",
  "atk-s0515a14:24_5": "so navasattapātubhāvasassatadiṭṭhiṁ gaṇhāti.",
  "atk-s0515a14:24_6": "Yo pana tadubhayaṁ passati,",
  "atk-s0515a14:24_7": "so yasmā duvidhampi taṁ diṭṭhigataṁ ativattati,",
  "atk-s0515a14:24_8": "tasmāssa taṁ dassanaṁ diṭṭhivisuddhihetu hoti,",
  "atk-s0515a14:24_9": "ubhayañcetaṁ buddhaputtā passanti.",
  "atk-s0515a14:24_10": "Tena vuttaṁ –",
  "atk-s0515a14:24_11": "“cutūpapātadassanena diṭṭhivisuddhihetuttā visuddha”nti.",
  "atk-s0515a14:24_12": "Manussūpacāraṁ atikkamitvā rūpadassanena atikkantamānusakaṁ,",
  "atk-s0515a14:24_13": "mānusakaṁ vā maṁsacakkhuṁ atikkantattā atikkantamānusakanti veditabbaṁ.",
  "atk-s0515a14:25_0": "Tena dibbena cakkhunā visuddhena atikkantamānusakena satte passatīti manussamaṁsacakkhunā viya satte oloketi.",
  "atk-s0515a14:25_1": "Cavamāne upapajjamāneti ettha cutikkhaṇe upapattikkhaṇe vā dibbacakkhunā daṭṭhuṁ na sakkā.",
  "atk-s0515a14:25_2": "Ye pana āsannacutikā idāni cavissanti,",
  "atk-s0515a14:25_3": "te cavamānā.",
  "atk-s0515a14:25_4": "Ye ca gahitapaṭisandhikā sampatinibbattāva,",
  "atk-s0515a14:25_5": "te upapajjamānāti adhippetā.",
  "atk-s0515a14:25_6": "Te evarūpe cavamāne upapajjamāne ca passatīti dasseti.",
  "atk-s0515a14:25_7": "Hīneti mohanissandayuttattā hīne.",
  "atk-s0515a14:25_8": "Tabbiparīte paṇīte.",
  "atk-s0515a14:25_9": "Suvaṇṇeti adosanissandayuttattā iṭṭhakantamanāpavaṇṇayutte.",
  "atk-s0515a14:25_10": "Tabbiparīte dubbaṇṇe,",
  "atk-s0515a14:25_11": "abhirūpe virūpeti attho.",
  "atk-s0515a14:25_12": "Sugateti sugatigate,",
  "atk-s0515a14:25_13": "alobhanissandayuttattā vā aḍḍhe mahaddhane.",
  "atk-s0515a14:25_14": "Duggateti duggatigate,",
  "atk-s0515a14:25_15": "lobhanissandayuttattā vā dalidde appannapāne.",
  "atk-s0515a14:25_16": "Yathākammūpageti yaṁ yaṁ kammaṁ upacitaṁ,",
  "atk-s0515a14:25_17": "tena tena upagate.",
  "atk-s0515a14:25_18": "Tattha purimehi “cavamāne”tiādīhi dibbacakkhukiccaṁ vuttaṁ.",
  "atk-s0515a14:25_19": "Iminā pana padena yathākammūpagañāṇakiccaṁ.",
  "atk-s0515a14:26_0": "Tassa ca ñāṇassa ayamuppattikkamo –",
  "atk-s0515a14:26_1": "idha bhikkhu heṭṭhānirayābhimukhaṁ ālokaṁ vaḍḍhetvā nerayike satte passati mahādukkhaṁ anubhavamāne,",
  "atk-s0515a14:26_2": "taṁ dassanaṁ dibbacakkhukiccameva.",
  "atk-s0515a14:26_3": "So evaṁ manasi karoti “kiṁ nu kho kammaṁ katvā ime sattā etaṁ dukkhaṁ anubhavantī”ti,",
  "atk-s0515a14:26_4": "athassa “idaṁ nāma katvā”ti taṁ kammārammaṇaṁ ñāṇaṁ uppajjati.",
  "atk-s0515a14:26_5": "Tathā uparidevalokābhimukhaṁ ālokaṁ vaḍḍhetvā nandanavana missakavana phārusakavanādīsu satte passati mahāsampattiṁ anubhavamāne.",
  "atk-s0515a14:26_6": "Tampi dassanaṁ dibbacakkhukiccameva.",
  "atk-s0515a14:26_7": "So evaṁ manasi karoti “kiṁ nu kho kammaṁ katvā ime sattā etaṁ sampattiṁ anubhavantī”ti.",
  "atk-s0515a14:26_8": "Athassa “idaṁ nāma katvā”ti taṁ kammārammaṇaṁ ñāṇamuppajjati.",
  "atk-s0515a14:26_9": "Idaṁ yathākammūpagañāṇaṁ nāma.",
  "atk-s0515a14:26_10": "Imassa visuṁ parikammaṁ nāma natthi.",
  "atk-s0515a14:26_11": "Yathā ca imassa,",
  "atk-s0515a14:26_12": "evaṁ anāgataṁsañāṇassāpi.",
  "atk-s0515a14:26_13": "Dibbacakkhupādakāneva hi imāni dibbacakkhunā saheva ijjhanti.",
  "atk-s0515a14:27_0": "Ime vata bhontotiādīsu imeti dibbacakkhunā diṭṭhānaṁ nidassanavacanaṁ.",
  "atk-s0515a14:27_1": "Vatāti anusocanatthe nipāto.",
  "atk-s0515a14:27_2": "Bhontoti bhavanto.",
  "atk-s0515a14:27_3": "Duṭṭhu caritaṁ,",
  "atk-s0515a14:27_4": "duṭṭhuṁ vā caritaṁ kilesapūtikattāti duccaritaṁ;",
  "atk-s0515a14:27_5": "kāyena duccaritaṁ,",
  "atk-s0515a14:27_6": "kāyato vā uppannaṁ duccaritanti kāyaduccaritaṁ.",
  "atk-s0515a14:27_7": "Itaresupi eseva nayo.",
  "atk-s0515a14:27_8": "Samannāgatāti samaṅgībhūtā.",
  "atk-s0515a14:28_0": "Ariyānaṁ upavādakāti buddhapaccekabuddhabuddhasāvakānaṁ ariyānaṁ antamaso gihisotāpannānampi anatthakāmā",
  "atk-s0515a14:28_1": "hutvā antimavatthunā vā guṇaparidhaṁsanena vā upavādakā,",
  "atk-s0515a14:28_2": "akkosakā garahakāti vuttaṁ hoti.",
  "atk-s0515a14:28_3": "Tattha “natthi imesaṁ samaṇadhammo,",
  "atk-s0515a14:28_4": "assamaṇā ete”ti vadanto antimavatthunā upavadati.",
  "atk-s0515a14:28_5": "“Natthi imesaṁ jhānaṁ vā vimokkho vā maggo vā phalaṁ vā”tiādīni vadanto guṇaparidhaṁsanena upavadatīti veditabbo.",
  "atk-s0515a14:28_6": "So ca jhānaṁ vā upavadeyya ajhānaṁ vā,",
  "atk-s0515a14:28_7": "ubhayathāpi ariyūpavādova hoti;",
  "atk-s0515a14:28_8": "atibhāriyaṁ kammaṁ,",
  "atk-s0515a14:28_9": "anantariyakammasadisaṁ,",
  "atk-s0515a14:28_10": "saggāvaraṇaṁ maggāvaraṇañca,",
  "atk-s0515a14:28_11": "satekicchaṁ pana hoti.",
  "atk-s0515a14:28_12": "Tasmā yo ariyaṁ upavadati,",
  "atk-s0515a14:28_13": "tena gantvā sace attanā vuḍḍhataro hoti,",
  "atk-s0515a14:28_14": "ukkuṭikaṁ nisīditvā “ahaṁ āyasmantaṁ idañcidañca avacaṁ,",
  "atk-s0515a14:28_15": "taṁ me khamāhī”ti khamāpetabbo.",
  "atk-s0515a14:28_16": "Sace pana navakataro hoti,",
  "atk-s0515a14:28_17": "vanditvā ukkuṭikaṁ nisīditvā añjaliṁ paggahetvā “ahaṁ, bhante,",
  "atk-s0515a14:28_18": "tumhe idañcidañca avacaṁ,",
  "atk-s0515a14:28_19": "taṁ me khamathā”ti khamāpetabbo.",
  "atk-s0515a14:28_20": "Sace so nakkhamati,",
  "atk-s0515a14:28_21": "disāpakkanto vā hoti,",
  "atk-s0515a14:28_22": "sayaṁ vā gantvā saddhivihārike vā pesetvā khamāpetabbo.",
  "atk-s0515a14:28_23": "Sace nāpi gantuṁ na pesetuṁ sakkā hoti,",
  "atk-s0515a14:28_24": "ye tasmiṁ vihāre bhikkhū vasanti,",
  "atk-s0515a14:28_25": "tesaṁ santikaṁ gantvā sace navakatarā honti,",
  "atk-s0515a14:28_26": "ukkuṭikaṁ nisīditvā sace vuḍḍhatarā,",
  "atk-s0515a14:28_27": "vuḍḍhe vuttanayeneva paṭipajjitvā “ahaṁ, bhante,",
  "atk-s0515a14:28_28": "asukaṁ nāma āyasmantaṁ idañcidañca avacaṁ,",
  "atk-s0515a14:28_29": "taṁ khamatu me so āyasmā”ti vatvā khamāpetabbo.",
  "atk-s0515a14:28_30": "Sammukhā akhamantepi etadeva kātabbaṁ.",
  "atk-s0515a14:28_31": "Sace ekacārikabhikkhu hoti,",
  "atk-s0515a14:28_32": "neva tassa vasanaṭṭhānaṁ na gataṭṭhānaṁ paññāyati,",
  "atk-s0515a14:28_33": "ekassa paṇḍitassa bhikkhuno santikaṁ gantvā “ahaṁ, bhante,",
  "atk-s0515a14:28_34": "asukaṁ nāma āyasmantaṁ idañcidañca avacaṁ,",
  "atk-s0515a14:28_35": "taṁ me anussarato anussarato vippaṭisāro hoti,",
  "atk-s0515a14:28_36": "kiṁ karomī”ti vattabbaṁ.",
  "atk-s0515a14:28_37": "So vakkhati “tumhe mā cintayittha,",
  "atk-s0515a14:28_38": "thero tumhākaṁ khamati,",
  "atk-s0515a14:28_39": "cittaṁ vūpasamethā”ti.",
  "atk-s0515a14:28_40": "Tenapi ariyassa gatadisābhimukhena añjaliṁ paggahetvā “khamathā”ti vattabbaṁ.",
  "atk-s0515a14:28_41": "Yadi so parinibbuto hoti,",
  "atk-s0515a14:28_42": "parinibbutamañcaṭṭhānaṁ gantvā yāva sivathikaṁ gantvāpi khamāpetabbo.",
  "atk-s0515a14:28_43": "Evaṁ kate neva saggāvaraṇaṁ na maggāvaraṇaṁ hoti,",
  "atk-s0515a14:28_44": "pākatikameva hotīti.",
  "atk-s0515a14:29_0": "Micchādiṭṭhikāti viparītadassanā.",
  "atk-s0515a14:29_1": "Micchādiṭṭhikammasamādānāti micchādiṭṭhivasena samādinnanānāvidhakammā,",
  "atk-s0515a14:29_2": "ye ca micchādiṭṭhimūlakesu kāyakammādīsu aññepi samādapenti.",
  "atk-s0515a14:29_3": "Ettha ca vacīduccaritaggahaṇeneva ariyūpavāde,",
  "atk-s0515a14:29_4": "manoduccaritaggahaṇena ca micchādiṭṭhiyā saṅgahitāyapi imesaṁ dvinnaṁ punavacanaṁ mahāsāvajjabhāvadassanatthanti veditabbaṁ.",
  "atk-s0515a14:29_5": "Mahāsāvajjo hi ariyūpavādo ānantariyasadiso.",
  "atk-s0515a14:29_6": "Vuttampi cetaṁ –",
  "atk-s0515a14:30_0": "“Seyyathāpi,",
  "atk-s0515a14:30_1": "sāriputta,",
  "atk-s0515a14:30_2": "bhikkhu sīlasampanno samādhisampanno paññāsampanno diṭṭheva dhamme aññaṁ ārādheyya,",
  "atk-s0515a14:30_3": "evaṁsampadamidaṁ,",
  "atk-s0515a14:30_4": "sāriputta, vadāmi.",
  "atk-s0515a14:30_5": "Taṁ vācaṁ appahāya taṁ cittaṁ appahāya taṁ diṭṭhiṁ appaṭinissajjitvā yathābhataṁ nikkhitto evaṁ niraye”ti.",
  "atk-s0515a14:31_0": "Micchādiṭṭhito ca mahāsāvajjataraṁ nāma aññaṁ natthi. Yathāha –",
  "atk-s0515a14:32_0": "“Nāhaṁ,",
  "atk-s0515a14:32_1": "bhikkhave,",
  "atk-s0515a14:32_2": "aññaṁ ekadhammampi samanupassāmi,",
  "atk-s0515a14:32_3": "yaṁ evaṁmahāsāvajjaṁ yathayidaṁ,",
  "atk-s0515a14:32_4": "bhikkhave,",
  "atk-s0515a14:32_5": "micchādiṭṭhi.",
  "atk-s0515a14:32_6": "Micchādiṭṭhiparamāni bhikkhave,",
  "atk-s0515a14:32_7": "mahāsāvajjānī”ti.",
  "atk-s0515a14:33_0": "Kāyassa bhedāti upādinnakkhandhapariccāgā.",
  "atk-s0515a14:33_1": "Paraṁ maraṇāti tadanantarābhinibbattakkhandhaggahaṇe.",
  "atk-s0515a14:33_2": "Atha vā kāyassa bhedāti jīvitindriyassupacchedā.",
  "atk-s0515a14:33_3": "Paraṁ maraṇāti cuticittato uddhaṁ.",
  "atk-s0515a14:33_4": "Apāyanti evamādi sabbaṁ nirayavevacanameva.",
  "atk-s0515a14:33_5": "Nirayo hi saggamokkhahetubhūtā puññasammatā ayā apetattā,",
  "atk-s0515a14:33_6": "sukhānaṁ vā āyassa abhāvā apāyo.",
  "atk-s0515a14:33_7": "Dukkhassa gati paṭisaraṇanti duggati,",
  "atk-s0515a14:33_8": "dosabahulatāya vā duṭṭhena kammunā nibbattā gatīti duggati.",
  "atk-s0515a14:33_9": "Vivasā nipatanti tattha dukkaṭakārinoti vinipāto,",
  "atk-s0515a14:33_10": "vinassantā vā ettha nipatanti sambhijjamānaṅgapaccaṅgātipi vinipāto.",
  "atk-s0515a14:33_11": "Natthi ettha assādasaññito ayoti nirayo.",
  "atk-s0515a14:34_0": "Atha vā apāyaggahaṇena tiracchānayoniṁ dīpeti,",
  "atk-s0515a14:34_1": "tiracchānayoni hi apāyo sugatito apetattā.",
  "atk-s0515a14:34_2": "Na duggati,",
  "atk-s0515a14:34_3": "mahesakkhānaṁ nāgarājādīnaṁ sambhavato.",
  "atk-s0515a14:34_4": "Duggatiggahaṇena pettivisayaṁ dīpeti,",
  "atk-s0515a14:34_5": "so hi apāyo ceva duggati ca sukhato apetattā dukkhassa ca gatibhūtattā,",
  "atk-s0515a14:34_6": "na tu vinipāto,",
  "atk-s0515a14:34_7": "asurakāyasadisaṁ avinipatitattā.",
  "atk-s0515a14:34_8": "Vinipātaggahaṇena asurakāyaṁ dīpeti.",
  "atk-s0515a14:34_9": "So hi yathāvuttena atthena apāyo ceva duggati ca sabbasamussayehi ca vinipatitattā vinipātoti vuccati.",
  "atk-s0515a14:34_10": "Nirayaggahaṇena avīciādianekappakāraṁ nirayameva dīpetīti.",
  "atk-s0515a14:34_11": "Upapannāti upagatā,",
  "atk-s0515a14:34_12": "tattha abhinibbattāti adhippāyo.",
  "atk-s0515a14:34_13": "Vuttavipariyāyena sukkapakkho veditabbo.",
  "atk-s0515a14:34_14": "Ayaṁ pana viseso –",
  "atk-s0515a14:34_15": "tattha sugatiggahaṇena manussagatipi saṅgayhati.",
  "atk-s0515a14:34_16": "Saggaggahaṇena devagatiyeva.",
  "atk-s0515a14:34_17": "Tattha sundarā gatīti sugati.",
  "atk-s0515a14:34_18": "Rūpādīhi visayehi suṭṭhu aggoti saggo.",
  "atk-s0515a14:34_19": "So sabbopi lujjanapalujjanaṭṭhena lokoti ayaṁ vacanattho.",
  "atk-s0515a14:34_20": "Iti dibbena cakkhunātiādi sabbaṁ nigamanavacanaṁ.",
  "atk-s0515a14:35_0": "Evaṁ dibbena cakkhunā passatīti ayamettha saṅkhepattho –",
  "atk-s0515a14:35_1": "dibbacakkhuñāṇaṁ parittapaccuppannaajjhattabahiddhārammaṇavasena catūsu ārammaṇesu pavattati.",
  "atk-s0515a14:35_2": "Yathākammūpagañāṇaṁ parittamahaggatātītaajjhattabahiddhārammaṇavasena pañcasu ārammaṇesu pavattati.",
  "atk-s0515a14:35_3": "Anāgataṁsañāṇaṁ parittamahaggataappamāṇamaggaanāgataajjhattabahiddhānavattabbārammaṇavasena aṭṭhasu ārammaṇesu pavattatīti.",
  "atk-s0515a14:36_0": "Ākaṅkhamāno ca bhagavāti bhagavā icchamāno.",
  "atk-s0515a14:36_1": "Ekampi lokadhātuṁ passeyyāti ekaṁ cakkavāḷaṁ olokeyya.",
  "atk-s0515a14:36_2": "Sahassimpi cūḷanikanti ettha yāvatā candimasūriyā pariharanti,",
  "atk-s0515a14:36_3": "disā bhānti virocamānā,",
  "atk-s0515a14:36_4": "tāva sahassadhā loko,",
  "atk-s0515a14:36_5": "esā sahassicūḷanikā nāma.",
  "atk-s0515a14:36_6": "Cūḷanikanti khuddakaṁ.",
  "atk-s0515a14:36_7": "Dvisahassimpi majjhimikaṁ lokadhātunti ettha sahassacakkavāḷānaṁ sahassabhāgena gaṇetvā dasasatasahassacakkavāḷaparimāṇā",
  "atk-s0515a14:36_8": "dvisahassī majjhimikā lokadhātu nāma.",
  "atk-s0515a14:36_9": "Ettakena buddhānaṁ jātikkhettaṁ nāma dassitaṁ.",
  "atk-s0515a14:36_10": "Bodhisattānañhi pacchimabhave devalokato cavitvā mātukucchiyaṁ paṭisandhiggahaṇadivase ca mātukucchito",
  "atk-s0515a14:36_11": "nikkhamanadivase ca mahābhinikkhamanadivase ca sambodhidhammacakkapavattanaāyusaṅkhārossajjanaparinibbānadivasesu",
  "atk-s0515a14:36_12": "ca ettakaṁ ṭhānaṁ kampati.",
  "atk-s0515a14:37_0": "Tisahassimpi.",
  "atk-s0515a14:37_1": "Mahāsahassimpi lokadhātunti sahassito paṭṭhāya tatiyāti tisahassī,",
  "atk-s0515a14:37_2": "paṭhamasahassiṁ sahassadhā katvā gaṇitaṁ majjhimikaṁ sahassadhā katvā gaṇitattā mahantehi sahassehi gaṇitāti mahāsahassī.",
  "atk-s0515a14:37_3": "Ettāvatā koṭisatasahassacakkavāḷaparimāṇo loko dassito hoti.",
  "atk-s0515a14:37_4": "Gaṇakaputtatissatthero pana evamāha –",
  "atk-s0515a14:37_5": "“na hi tisahassimahāsahassilokadhātuyā etaṁ parimāṇaṁ.",
  "atk-s0515a14:37_6": "Idañhi ācariyānaṁ sajjhāyamūlakaṁ vācāya parihīnaṭṭhānaṁ,",
  "atk-s0515a14:37_7": "dasakoṭisatasahassacakkavāḷaparimāṇaṁ pana ṭhānaṁ tisahassimahāsahassilokadhātu nāmā”ti.",
  "atk-s0515a14:37_8": "Ettāvatā hi bhagavato āṇākkhettaṁ nāma dassitaṁ.",
  "atk-s0515a14:37_9": "Etasmiñhi antare āṭānāṭiyaparitta-",
  "atk-s0515a14:37_10": "isigiliparitta-",
  "atk-s0515a14:37_11": "dhajaggaparitta-",
  "atk-s0515a14:37_12": "bojjhaṅgaparittakhandhaparitta-",
  "atk-s0515a14:37_13": "moraparitta-",
  "atk-s0515a14:37_14": "mettaparitta-",
  "atk-s0515a14:37_15": "ratanaparittānaṁ āṇā pharati.",
  "atk-s0515a14:38_0": "Yāvatakaṁ vā pana ākaṅkheyyāti yattakaṁ vā iccheyya.",
  "atk-s0515a14:38_1": "Iminā visayakkhettaṁ dassitaṁ.",
  "atk-s0515a14:38_2": "Buddhānañhi visayakkhettassa pamāṇaparicchedo nāma natthi,",
  "atk-s0515a14:38_3": "natthikabhāve cassa imaṁ upamaṁ āharanti –",
  "atk-s0515a14:38_4": "koṭisatasahassacakkavāḷamhi yāva brahmalokā sāsapehi pūretvā sace koci puratthimāya disāya ekacakkavāḷe ekaṁ sāsapaṁ pakkhipanto āgaccheyya,",
  "atk-s0515a14:38_5": "sabbepi te sāsapā parikkhayaṁ gaccheyyuṁ.",
  "atk-s0515a14:38_6": "Na tveva puratthimāya disāya cakkavāḷāni.",
  "atk-s0515a14:38_7": "Dakkhiṇādīsupi eseva nayo.",
  "atk-s0515a14:38_8": "Tattha buddhānaṁ avisayo nāma natthi.",
  "atk-s0515a14:38_9": "Tāvatakaṁ passeyyāti tattakaṁ olokeyya.",
  "atk-s0515a14:38_10": "Evaṁ parisuddhaṁ bhagavato dibbacakkhūti dibbacakkhukathaṁ niṭṭhāpesi.",
  "atk-s0515a14:39_0": "Kathaṁ bhagavā paññācakkhunāpi vivaṭacakkhūti kenappakārena paññācakkhunā apihitacakkhu?",
  "atk-s0515a14:39_1": "Mahāpañño puthupaññotiādikaṁ tattha atirocati yadidaṁ paññāyāti pariyosānaṁ heṭṭhā vuttatthameva.",
  "atk-s0515a14:40_0": "Buddhacakkhunāti indriyaparopariyattañāṇena ca āsayānusayañāṇena ca.",
  "atk-s0515a14:40_1": "Imesaṁ dvinnaṁ ñāṇānaṁ buddhacakkhūti nāmaṁ,",
  "atk-s0515a14:40_2": "sabbaññutaññāṇassa samantacakkhūti,",
  "atk-s0515a14:40_3": "tiṇṇaṁ maggañāṇānaṁ dhammacakkhūti.",
  "atk-s0515a14:40_4": "Lokaṁ volokento addasa satteti satte addakkhi.",
  "atk-s0515a14:40_5": "Apparajakkhetiādīsu yesaṁ vuttanayeneva paññācakkhumhi rāgādirajaṁ appaṁ,",
  "atk-s0515a14:40_6": "te apparajakkhā.",
  "atk-s0515a14:40_7": "Yesaṁ taṁ mahantaṁ,",
  "atk-s0515a14:40_8": "te mahārajakkhā.",
  "atk-s0515a14:40_9": "Yesaṁ saddhādīni indriyāni tikkhāni,",
  "atk-s0515a14:40_10": "te tikkhindriyā.",
  "atk-s0515a14:40_11": "Yesaṁ tāni mudūni,",
  "atk-s0515a14:40_12": "te mudindriyā.",
  "atk-s0515a14:40_13": "Yesaṁ teyeva saddhādayo ākārā sundarā,",
  "atk-s0515a14:40_14": "te svākārā.",
  "atk-s0515a14:40_15": "Ye kathitakāraṇaṁ sallakkhenti,",
  "atk-s0515a14:40_16": "sukhena sakkā honti viññāpetuṁ te suviññāpayā.",
  "atk-s0515a14:40_17": "Ye paralokañceva vajjañca bhayato passanti,",
  "atk-s0515a14:40_18": "te paralokavajjabhayadassāvino nāma.",
  "atk-s0515a14:41_0": "Uppaliniyanti uppalavane.",
  "atk-s0515a14:41_1": "Itaresupi eseva nayo.",
  "atk-s0515a14:41_2": "Antonimuggaposīnīti yāni antonimuggāneva posiyanti.",
  "atk-s0515a14:41_3": "Udakaṁ accuggamma tiṭṭhantīti udakaṁ atikkamitvā tiṭṭhanti.",
  "atk-s0515a14:41_4": "Tattha yāni yāni accuggamma ṭhitāni,",
  "atk-s0515a14:41_5": "tāni tāni sūriyarasmisamphassaṁ āgamayamānāni ṭhitāni ajja pupphanakāni.",
  "atk-s0515a14:41_6": "Yāni samodakaṁ ṭhitāni,",
  "atk-s0515a14:41_7": "tāni sve pupphanakāni.",
  "atk-s0515a14:41_8": "Yāni udakā anuggatāni antonimuggaposīni,",
  "atk-s0515a14:41_9": "tāni tatiyadivaseva pupphanakāni.",
  "atk-s0515a14:41_10": "Udakā pana anuggatāni aññānipi sarogauppalāni nāma atthi,",
  "atk-s0515a14:41_11": "yāni neva pupphissanti,",
  "atk-s0515a14:41_12": "macchakacchapabhakkhāneva bhavissanti,",
  "atk-s0515a14:41_13": "tāni pāḷiṁ nārūḷhāni,",
  "atk-s0515a14:41_14": "āharitvā pana dīpetabbānīti dīpitāni.",
  "atk-s0515a14:42_0": "Yatheva hi tāni catubbidhapupphāni,",
  "atk-s0515a14:42_1": "evameva ugghaṭitaññū vipañcitaññū neyyo padaparamoti cattāro puggalā.",
  "atk-s0515a14:42_2": "Yassa puggalassa udāhaṭavelāya dhammābhisamayo hoti,",
  "atk-s0515a14:42_3": "ayaṁ vuccati puggalo ugghaṭitaññū.",
  "atk-s0515a14:42_4": "Yassa puggalassa saṁkhittena bhāsitassa vitthārena atthe vibhajīyamāne dhammābhisamayo hoti,",
  "atk-s0515a14:42_5": "ayaṁ vuccati puggalo vipañcitaññū.",
  "atk-s0515a14:42_6": "Yassa puggalassa uddesato paripucchato yoniso manasikaroto kalyāṇamitte sevato bhajato payirupāsato dhammābhisamayo hoti,",
  "atk-s0515a14:42_7": "ayaṁ vuccati puggalo neyyo.",
  "atk-s0515a14:42_8": "Yassa puggalassa bahumpi suṇato bahumpi bhaṇato bahumpi dhārayato bahumpi vācato na tāya jātiyā dhammābhisamayo hoti,",
  "atk-s0515a14:42_9": "ayaṁ vuccati puggalo padaparamo.",
  "atk-s0515a14:42_10": "Tattha bhagavā uppalavanādisadisaṁ dasasahassilokadhātuṁ olokento ajja pupphanakāni ugghaṭitaññū,",
  "atk-s0515a14:42_11": "sve pupphanakāni vipañcitaññūti evaṁ sabbākārato ca addasa.",
  "atk-s0515a14:42_12": "Tattha tiṇṇaṁ puggalānaṁ imasmiṁyeva attabhāve bhagavato dhammadesanā atthaṁ sādheti,",
  "atk-s0515a14:42_13": "padaparamānaṁ anāgatatthāya vāsanā hoti.",
  "atk-s0515a14:43_0": "Rāgacaritotiādīsu rajjanavasena ārammaṇe caraṇaṁ etassa atthīti rāgacarito.",
  "atk-s0515a14:43_1": "Dussanavasena ārammaṇe caraṇaṁ etassa atthīti dosacarito.",
  "atk-s0515a14:43_2": "Muyhanavasena ārammaṇe caraṇaṁ etassa atthīti mohacarito.",
  "atk-s0515a14:43_3": "Vitakkanavasena ūhanavasena ārammaṇe caraṇaṁ etassa atthīti vitakkacarito.",
  "atk-s0515a14:43_4": "Okappanasaddhāvasena ārammaṇe caraṇaṁ etassa atthīti saddhācarito.",
  "atk-s0515a14:43_5": "Ñāṇameva caraṇaṁ,",
  "atk-s0515a14:43_6": "ñāṇena vā caraṇaṁ,",
  "atk-s0515a14:43_7": "ñāṇassa vā caraṇaṁ,",
  "atk-s0515a14:43_8": "ñāṇato vā caraṇaṁ etassa atthīti ñāṇacarito.",
  "atk-s0515a14:43_9": "Rāgacaritassāti rāgussadassa rāgabahulassa.",
  "atk-s0515a14:43_10": "Paratopi eseva nayo.",
  "atk-s0515a14:44_0": "Asubhakathaṁ kathetīti uddhumātakādidasavidhaṁ asubhapaṭisaṁyuttakathaṁ ācikkhati.",
  "atk-s0515a14:44_1": "Vuttañhetaṁ –",
  "atk-s0515a14:44_2": "“asubhā bhāvetabbā rāgassa pahānāyā”ti.",
  "atk-s0515a14:44_3": "Mettābhāvanaṁ ācikkhatīti mettābhāvanaṁ cittasinehanaṁ katheti.",
  "atk-s0515a14:44_4": "Vuttañhetaṁ –",
  "atk-s0515a14:44_5": "“mettā bhāvetabbā byāpādassa pahānāyā”ti.",
  "atk-s0515a14:44_6": "Uddeseti sajjhāyane.",
  "atk-s0515a14:44_7": "Paripucchāyāti aṭṭhakathāya.",
  "atk-s0515a14:44_8": "Kālena dhammassavaneti yuttappattakāle uttari pariyattidhammassavane.",
  "atk-s0515a14:44_9": "Dhammasākacchāyāti aññehi saddhiṁ sākacchāya.",
  "atk-s0515a14:44_10": "Garusaṁvāseti garūnaṁ payirupāsane.",
  "atk-s0515a14:44_11": "Nivesetīti ācariyānaṁ santike patiṭṭhāpeti.",
  "atk-s0515a14:44_12": "Ānāpānassatiṁ ācikkhatīti ānāpānassatisampayuttakammaṭṭhānaṁ katheti.",
  "atk-s0515a14:44_13": "Vuttañhetaṁ –",
  "atk-s0515a14:44_14": "“ānāpānassati bhāvetabbā vitakkupacchedāyā”ti.",
  "atk-s0515a14:44_15": "Pasādanīyaṁ nimittaṁ ācikkhatīti cūḷavedalla-",
  "atk-s0515a14:44_16": "mahāvedallā-",
  "atk-s0515a14:44_17": "dipasādajanakaṁ suttaṁ katheti.",
  "atk-s0515a14:44_18": "Buddhasubodhinti buddhassa bhagavato buddhattapaṭivedhaṁ.",
  "atk-s0515a14:44_19": "Dhammasudhammatanti navavidhalokuttaradhammassa svākkhātataṁ.",
  "atk-s0515a14:44_20": "Saṅghasuppaṭipattinti aṭṭhavidhaariyasaṅghassa suppaṭipannatādisuṭṭhupaṭipattiṁ.",
  "atk-s0515a14:44_21": "Sīlāni ca attanoti attano santakasīlāni ca.",
  "atk-s0515a14:44_22": "Ācikkhati vipassanānimittanti udayabbayādipaṭisaṁyuttaṁ katheti.",
  "atk-s0515a14:44_23": "Aniccākāranti hutvā abhāvākāraṁ.",
  "atk-s0515a14:44_24": "Dukkhākāranti udayabbayapaṭipīḷanākāraṁ.",
  "atk-s0515a14:44_25": "Anattākāranti avasavattanākāraṁ.",
  "atk-s0515a14:45_0": "Sele yathā pabbatamuddhaniṭṭhitoti selamaye ekagghane pabbatamuddhani ṭhitova,",
  "atk-s0515a14:45_1": "na hi tattha ṭhitassa dassanatthaṁ abhimukhe gīvukkhipanapasāraṇādikiccaṁ atthi.",
  "atk-s0515a14:45_2": "Tathūpamanti tappaṭibhāgaṁ selapabbatūpamaṁ.",
  "atk-s0515a14:45_3": "Ayaṁ panettha saṅkhepattho –",
  "atk-s0515a14:45_4": "yathā selapabbatamuddhanti ṭhitova cakkhunā puriso samantato janataṁ passeyya.",
  "atk-s0515a14:45_5": "Sumedha sundarapañña sabbaññutaññāṇena samantacakkhu bhagavā dhammamayaṁ paññāmayaṁ pāsādamāruyha sayaṁ",
  "atk-s0515a14:45_6": "apetasokosokāvatiṇṇaṁ jātijarābhibhūtañca janataṁ avekkhassu upadhārayatu upaparikkhatu.",
  "atk-s0515a14:46_0": "Ayaṁ panettha adhippāyo –",
  "atk-s0515a14:46_1": "yathā hi pabbatapādasāmantā mahantaṁ khettaṁ katvā tattha kedārapāḷīsu kuṭiyo katvā rattiṁ aggiṁ jāleyya,",
  "atk-s0515a14:46_2": "caturaṅgasamannāgatañca andhakāraṁ assa,",
  "atk-s0515a14:46_3": "atha tassa pabbatassa matthake ṭhatvā cakkhumato purisassa bhūmiṁ olokayato neva khettaṁ na kedārapāḷiyo",
  "atk-s0515a14:46_4": "na kuṭiyo na tattha sayitamanussā paññāyeyyuṁ,",
  "atk-s0515a14:46_5": "kuṭikāsu pana aggijālamattameva paññāyeyya.",
  "atk-s0515a14:46_6": "Evaṁ dhammapāsādaṁ āruyha sattakāyaṁ olokayato tathāgatassa ye te akatakalyāṇā sattā,",
  "atk-s0515a14:46_7": "te ekavihāre dakkhiṇajāṇupasse nisinnāpi buddhacakkhussa āpāthaṁ nāgacchanti,",
  "atk-s0515a14:46_8": "rattiṁ khittasarā viya honti.",
  "atk-s0515a14:46_9": "Ye pana katakalyāṇā veneyyapuggalā,",
  "atk-s0515a14:46_10": "te evassa dūrepi ṭhitā āpāthaṁ gacchanti,",
  "atk-s0515a14:46_11": "te eva aggi viya himavantapabbato viya ca.",
  "atk-s0515a14:46_12": "Vuttampi cetaṁ –",
  "atk-s0515a14:47_0": "“Dūre santo pakāsenti, himavantova pabbato;",
  "atk-s0515a14:48_0": "Asantettha na dissanti, rattiṁ khittā yathā sarā”ti. ;",
  "atk-s0515a14:49_0": "Sabbaññutaññāṇanti ettha pañcaneyyapathappabhedaṁ sabbaṁ aññāsīti sabbaññū.",
  "atk-s0515a14:49_1": "Saṅkhatāsaṅkhatādibhedā sabbadhammā hi saṅkhāro vikāro lakkhaṇaṁ nibbānaṁ paññattīti pañceva neyyapathā honti.",
  "atk-s0515a14:49_2": "Sabbaññussa bhāvo sabbaññutā,",
  "atk-s0515a14:49_3": "sabbaññutā eva ñāṇaṁ “sabbaññutāñāṇa”nti vattabbe “sabbaññutaññāṇa”nti vuttaṁ.",
  "atk-s0515a14:49_4": "Sabbaññūti ca kamasabbaññū sakiṁsabbaññū satatasabbaññū sattisabbaññū ñātasabbaññūti pañcavidhā sabbaññuno siyuṁ.",
  "atk-s0515a14:49_5": "Tesu kamena sabbajānanakālāsambhavato kamasabbaññutā na hoti,",
  "atk-s0515a14:49_6": "sakiṁ sabbārammaṇaggahaṇābhāvato sakiṁsabbaññutā na hoti,",
  "atk-s0515a14:49_7": "cakkhuviññāṇādīnaṁ yathārammaṇacittasambhavato bhavaṅgacittavirodhato yuttiabhāvato ca satatasabbaññutā na hoti,",
  "atk-s0515a14:49_8": "parisesato sabbajānanasamatthatāya sattisabbaññutā vā siyā,",
  "atk-s0515a14:49_9": "viditasabbadhammattā ñātasabbaññutā vā,",
  "atk-s0515a14:49_10": "sattisabbaññuno sabbajānanattaṁ natthīti tampi na yujjati,",
  "atk-s0515a14:49_11": "“na tassa adiṭṭhamidhatthi kiñci…pe…",
  "atk-s0515a14:49_12": "samantacakkhū”ti vuttattā ñātasabbaññutā eva yujjati.",
  "atk-s0515a14:49_13": "Evañhi sati kiccato asammohato kāraṇasiddhito āvajjanapaṭibaddhato sabbaññutameva hotīti.",
  "atk-s0515a14:49_14": "Tena ñāṇenāti tena sabbajānanañāṇena.",
  "atk-s0515a14:50_0": "Puna aparena pariyāyena sabbaññubhāvasādhanatthaṁ “na tassā”ti gāthamāha.",
  "atk-s0515a14:50_1": "Tattha na tassa addiṭṭhamidhatthi kiñcīti tassa tathāgatassa idha imasmiṁ tedhātuke loke imasmiṁ paccuppannakāle",
  "atk-s0515a14:50_2": "vā paññācakkhunā adiṭṭhaṁ nāma kiñci appamattakampi na atthi na saṁvijjati.",
  "atk-s0515a14:50_3": "Atthīti idaṁ vattamānakālikaṁ ākhyātapadaṁ,",
  "atk-s0515a14:50_4": "iminā paccuppannakālikassa sabbadhammassa ñātabhāvaṁ dasseti.",
  "atk-s0515a14:50_5": "Gāthābandhasukhatthaṁ panettha da-",
  "atk-s0515a14:50_6": "kāro payutto.",
  "atk-s0515a14:50_7": "Atho aviññātanti ettha athoti vacanopādāne nipāto.",
  "atk-s0515a14:50_8": "Aviññātanti atītakālikaṁ aviññātaṁ nāma kiñci dhammajātaṁ nāhosīti pāṭhaseso.",
  "atk-s0515a14:50_9": "Abyayabhūtassa atthi-",
  "atk-s0515a14:50_10": "saddassa gahaṇe pāṭhasesaṁ vināpi yujjatiyeva.",
  "atk-s0515a14:50_11": "Iminā atītakālikassa sabbadhammassa ñātabhāvaṁ dasseti.",
  "atk-s0515a14:50_12": "Ajānitabbanti anāgatakālikaṁ ajānitabbaṁ nāma dhammajātaṁ na bhavissati natthīti.",
  "atk-s0515a14:50_13": "Iminā anāgatakālikassa sabbadhammassa ñātabhāvaṁ dasseti.",
  "atk-s0515a14:50_14": "Jānanakiriyāvisesamattameva vā ettha a- kāro.",
  "atk-s0515a14:50_15": "Sabbaṁ abhiññāsi yadatthi neyyanti ettha yaṁ tekālikaṁ vā kālavinimuttaṁ vā neyyaṁ jānitabbaṁ kiñci dhammajātaṁ atthi,",
  "atk-s0515a14:50_16": "taṁ sabbaṁ tathāgato abhiññāsi adhikena sabbaññutaññāṇena jāni paṭivijjhi,",
  "atk-s0515a14:50_17": "ettha atthi-",
  "atk-s0515a14:50_18": "saddena tekālikassa kālavimuttassa ca gahaṇā atthi-",
  "atk-s0515a14:50_19": "saddo abyayabhūtoyeva daṭṭhabbo.",
  "atk-s0515a14:50_20": "Tathāgato tena samantacakkhūti kālavasena okāsavasena ca nippadesattā samantā sabbato pavattaṁ ñāṇacakkhu assāti samantacakkhu,",
  "atk-s0515a14:50_21": "tena yathāvuttena kāraṇena tathāgato samantacakkhu sabbaññūti vuttaṁ hoti.",
  "atk-s0515a14:50_22": "Imissā gāthāya puggalādhiṭṭhānāya desanāya sabbaññutaññāṇaṁ sādhitaṁ.",
  "atk-s0515a14:51_0": "Na itihitihanti “evaṁ kira āsi,",
  "atk-s0515a14:51_1": "evaṁ kira āsī”ti na hoti.",
  "atk-s0515a14:51_2": "Na itikirāyāti “evaṁ kira eta”nti na hoti.",
  "atk-s0515a14:51_3": "Na paramparāyāti paramparakathāyāpi na hoti.",
  "atk-s0515a14:51_4": "Na piṭakasampadāyāti amhākaṁ piṭakatantiyā saddhiṁ sametīti na hoti.",
  "atk-s0515a14:51_5": "Na takkahetūti takkaggāhenapi na hoti.",
  "atk-s0515a14:51_6": "Na ākāraparivitakkenāti “sundaramidaṁ kāraṇa”nti evaṁ kāraṇaparivitakkenapi na hoti.",
  "atk-s0515a14:51_7": "Na diṭṭhinijjhānakkhantiyāti amhākaṁ nijjhāyitvā khamitvā gahitadiṭṭhiyā saddhiṁ sametītipi na hoti.",
  "atk-s0515a14:52_0": "Atha vāpi samādhinti ettha samādhinti kusalacittekaggatā samādhi.",
  "atk-s0515a14:52_1": "Kenaṭṭhena samādhīti?",
  "atk-s0515a14:52_2": "Samādhānaṭṭhena.",
  "atk-s0515a14:52_3": "Kimidaṁ samādhānaṁ nāma?",
  "atk-s0515a14:52_4": "Ekārammaṇe cittacetasikānaṁ samaṁ sammā ca ādhānaṁ,",
  "atk-s0515a14:52_5": "ṭhapananti vuttaṁ hoti.",
  "atk-s0515a14:52_6": "Tasmā yassa dhammassa ānubhāvena ekārammaṇe cittacetasikā samaṁ sammā ca avikkhippamānā avippakiṇṇā ca hutvā tiṭṭhanti,",
  "atk-s0515a14:52_7": "idaṁ samādhānanti veditabbaṁ.",
  "atk-s0515a14:52_8": "Tassa kho pana samādhissa –",
  "atk-s0515a14:53_0": "“Lakkhaṇaṁ tu avikkhepo, vikkhepaddhaṁsanaṁ raso;",
  "atk-s0515a14:54_0": "Akampanamupaṭṭhānaṁ, padaṭṭhānaṁ sukhaṁ pana”. ;",
  "atk-s0515a14:55_0": "Samādhi anāvilaacalabhāvena ārammaṇe tiṭṭhatīti ṭhiti.",
  "atk-s0515a14:55_1": "Parato padadvayaṁ upasaggavasena vaḍḍhitaṁ.",
  "atk-s0515a14:55_2": "Api ca sampayuttadhamme ārammaṇamhi sampiṇḍetvā tiṭṭhatīti saṇṭhiti.",
  "atk-s0515a14:55_3": "Ārammaṇaṁ ogāhetvā anupavisitvā tiṭṭhatīti avaṭṭhiti.",
  "atk-s0515a14:55_4": "Kusalapakkhasmiñhi cattārova dhammā ārammaṇaṁ ogāhanti saddhā sati samādhi paññāti.",
  "atk-s0515a14:55_5": "Teneva saddhā “okappanā”ti vuttā,",
  "atk-s0515a14:55_6": "sati “apilāpanatā”ti,",
  "atk-s0515a14:55_7": "samādhi “avaṭṭhitī”ti,",
  "atk-s0515a14:55_8": "paññā “pariyogāhanā”ti.",
  "atk-s0515a14:55_9": "Akusalapakkhe pana tayo dhammā ārammaṇaṁ ogāhanti taṇhā diṭṭhi avijjāti.",
  "atk-s0515a14:55_10": "Tenevete “oghā”ti vuttā.",
  "atk-s0515a14:55_11": "Cittekaggatā panettha na balavatī hoti.",
  "atk-s0515a14:55_12": "Yathā hi rajuṭṭhānaṭṭhāne udakena siñcitvā sammaṭṭhe thokameva kālaṁ rajo sannisīdati,",
  "atk-s0515a14:55_13": "sukkhante sukkhante puna pakatibhāveneva vuṭṭhāti,",
  "atk-s0515a14:55_14": "evameva akusalapakkhe cittekaggatā na balavatī hoti.",
  "atk-s0515a14:56_0": "Uddhaccavicikicchāvasena pavattassa visāhārassa paṭipakkhato avisāhāro.",
  "atk-s0515a14:56_1": "Uddhaccavicikicchāvaseneva gacchantaṁ cittaṁ vikkhipati nāma.",
  "atk-s0515a14:56_2": "Ayaṁ pana tathāvidho vikkhepo na hotīti avikkhepo.",
  "atk-s0515a14:56_3": "Uddhaccavicikicchāvaseneva cittaṁ visāhaṭaṁ nāma hoti,",
  "atk-s0515a14:56_4": "ito cito ca harīyati,",
  "atk-s0515a14:56_5": "ayaṁ pana evaṁ avisāhaṭamānasassa bhāvoti avisāhaṭamānasatā.",
  "atk-s0515a14:56_6": "Samathoti tividho samatho cittasamatho adhikaraṇasamatho sabbasaṅkhārasamathoti.",
  "atk-s0515a14:56_7": "Tattha aṭṭhasu samāpattīsu cittekaggatā cittasamatho nāma.",
  "atk-s0515a14:56_8": "Tañhi āgamma cittacalanaṁ cittavipphanditaṁ sammati vūpasammati,",
  "atk-s0515a14:56_9": "tasmā so “cittasamatho”ti vuccati.",
  "atk-s0515a14:56_10": "Sammukhāvinayādisattavidho samatho adhikaraṇasamatho nāma.",
  "atk-s0515a14:56_11": "Tañhi āgamma tāni tāni adhikaraṇāni sammanti vūpasammanti,",
  "atk-s0515a14:56_12": "tasmā so “adhikaraṇasamatho”ti vuccati.",
  "atk-s0515a14:56_13": "Yasmā pana sabbe saṅkhārā nibbānaṁ āgamma sammanti vūpasammanti vūpasammanti,",
  "atk-s0515a14:56_14": "tasmā taṁ “sabbasaṅkhārasamatho”ti vuccati.",
  "atk-s0515a14:56_15": "Imasmiṁ atthe cittasamatho adhippeto.",
  "atk-s0515a14:56_16": "Samādhilakkhaṇe indaṭṭhaṁ kāretīti samādhindriyaṁ.",
  "atk-s0515a14:56_17": "Uddhacce na kampatīti samādhibalaṁ.",
  "atk-s0515a14:56_18": "Sammāsamādhīti yāthāvasamādhi niyyānikasamādhi.",
  "atk-s0515a14:57_0": "157.",
  "atk-s0515a14:57_1": "Athassa bhagavā yasmā indriyasaṁvaro sīlassa rakkhā,",
  "atk-s0515a14:57_2": "yasmā vā iminānukkamena desiyamānā ayaṁ desanā tāsaṁ devatānaṁ sappāyā,",
  "atk-s0515a14:57_3": "tasmā indriyasaṁvarato pabhuti paṭipadaṁ dassento “cakkhūhī”tiādi āraddho.",
  "atk-s0515a14:57_4": "Tattha cakkhūhi neva lolassāti adiṭṭhadakkhitabbādivasena cakkhūhi lolo neva assa.",
  "atk-s0515a14:57_5": "Gāmakathāya āvaraye sotanti tiracchānakathāya sotaṁ āvareyya.",
  "atk-s0515a14:58_0": "Cakkhuloliyenāti cakkhudvāre uppannalolavasena cakkhuloliyena.",
  "atk-s0515a14:58_1": "Adiṭṭhaṁ dakkhitabbanti adiṭṭhapubbaṁ rūpārammaṇaṁ passituṁ yuttaṁ.",
  "atk-s0515a14:58_2": "Diṭṭhaṁ samatikkamitabbanti diṭṭhapubbarūpārammaṇaṁ atikkamituṁ yuttaṁ.",
  "atk-s0515a14:58_3": "Ārāmena ārāmanti pupphārāmādiārāmena phalārāmādiṁ vā pupphārāmādiṁ vā.",
  "atk-s0515a14:58_4": "Dīghacārikanti dīghacaraṇaṁ.",
  "atk-s0515a14:58_5": "Anavaṭṭhitacārikanti asanniṭṭhānacaraṇaṁ.",
  "atk-s0515a14:58_6": "Anuyutto hoti rūpadassanāyāti rūpārammaṇadassanatthāya punappunaṁ yutto hoti.",
  "atk-s0515a14:59_0": "Antaragharaṁ paviṭṭhoti ummārabbhantaraṁ paviṭṭho.",
  "atk-s0515a14:59_1": "Vīthiṁ paṭipannoti antaravīthiṁ otiṇṇo.",
  "atk-s0515a14:59_2": "Gharamukhāni olokentoti gharadvārāni avalokento.",
  "atk-s0515a14:59_3": "Uddhaṁ ullokentoti uparidisaṁ uddhaṁmukho hutvā vilokento.",
  "atk-s0515a14:60_0": "Cakkhunā rūpaṁ disvāti kāraṇavasena cakkhūti laddhavohārena rūpadassanasamatthena cakkhuviññāṇena rūpaṁ disvā.",
  "atk-s0515a14:60_1": "Porāṇā panāhu –",
  "atk-s0515a14:60_2": "“cakkhu rūpaṁ na passati acittakattā,",
  "atk-s0515a14:60_3": "cittaṁ na passati acakkhukattā.",
  "atk-s0515a14:60_4": "Dvārārammaṇasaṅghaṭṭe pana pasādavatthukena cittena passati.",
  "atk-s0515a14:60_5": "Īdisī panesā ‘dhanunā vijjhatī’tiādīsu viya sasambhārakathā nāma hoti.",
  "atk-s0515a14:60_6": "Tasmā cakkhuviññāṇena rūpaṁ disvāti ayamettha attho”ti.",
  "atk-s0515a14:60_7": "Nimittaggāhīti itthipurisanimittaṁ vā subhanimittādikaṁ vā kilesavatthubhūtaṁ nimittaṁ chandarāgavasena gaṇhāti,",
  "atk-s0515a14:60_8": "diṭṭhamatteyeva na saṇṭhāti.",
  "atk-s0515a14:60_9": "Anubyañjanaggāhīti kilesānaṁ anuanubyañjanato pākaṭabhāvakaraṇato anubyañjananti laddhavohāraṁ hatthapādasitahasitakathitaālokitavilokitādibhedaṁ",
  "atk-s0515a14:60_10": "ākāraṁ gaṇhāti.",
  "atk-s0515a14:60_11": "Yatvādhikaraṇamenantiādimhi yaṁkāraṇā yassa cakkhundriyāsaṁvarassa hetu etaṁ puggalaṁ satikavāṭena cakkhundriyaṁ",
  "atk-s0515a14:60_12": "asaṁvutaṁ apihitacakkhudvāraṁ hutvā viharantaṁ ete abhijjhādayo dhammā anvāssaveyyuṁ anuppabandheyyuṁ",
  "atk-s0515a14:60_13": "ajjhotthareyyuṁ.",
  "atk-s0515a14:60_14": "Tassa saṁvarāya na paṭipajjatīti tassa cakkhundriyassa satikavāṭena pidahanatthāya na paṭipajjati.",
  "atk-s0515a14:60_15": "Evaṁbhūtoyeva ca na rakkhati cakkhundriyaṁ.",
  "atk-s0515a14:60_16": "Na cakkhundriye saṁvaraṁ āpajjatītipi vuccati.",
  "atk-s0515a14:60_17": "Tattha kiñcāpi cakkhundriye saṁvaro vā asaṁvaro vā natthi.",
  "atk-s0515a14:60_18": "Na hi cakkhupasādaṁ nissāya sati vā muṭṭhassaccaṁ vā uppajjati.",
  "atk-s0515a14:60_19": "Apica yadā rūpārammaṇaṁ cakkhussa āpāthaṁ āgacchati,",
  "atk-s0515a14:60_20": "tadā bhavaṅge dvikkhattuṁ uppajjitvā niruddhe kiriyāmanodhātu āvajjanakiccaṁ sādhayamānā uppajjitvā nirujjhati,",
  "atk-s0515a14:60_21": "tato cakkhuviññāṇaṁ dassanakiccaṁ,",
  "atk-s0515a14:60_22": "tato manodhātu sampaṭicchanakiccaṁ,",
  "atk-s0515a14:60_23": "tato vipākāhetukamanoviññāṇadhātu santīraṇakiccaṁ,",
  "atk-s0515a14:60_24": "tato kiriyāhetukamanoviññāṇadhātu voṭṭhabbanakiccaṁ sādhayamānā uppajjitvā nirujjhati,",
  "atk-s0515a14:60_25": "tadanantaraṁ javanaṁ javati.",
  "atk-s0515a14:61_0": "Tatrāpi neva bhavaṅgasamaye na āvajjanādīnaṁ aññatarasamaye saṁvaro vā asaṁvaro vā atthi.",
  "atk-s0515a14:61_1": "Javanakkhaṇe pana sace dussīlyaṁ vā muṭṭhassaccaṁ vā aññāṇaṁ vā akkhanti vā kosajjaṁ vā uppajjati,",
  "atk-s0515a14:61_2": "asaṁvaro hoti.",
  "atk-s0515a14:61_3": "Evaṁ honto pana so “cakkhundriye asaṁvaro”ti vuccati. Kasmā?",
  "atk-s0515a14:61_4": "Yasmā tasmiṁ asaṁvare sati dvārampi aguttaṁ hoti,",
  "atk-s0515a14:61_5": "bhavaṅgampi āvajjanādīnipi vīthicittāni.",
  "atk-s0515a14:61_6": "Yathā kiṁ?",
  "atk-s0515a14:61_7": "Yathā nagare catūsu dvāresu asaṁvutesu kiñcāpi antogharadvārakoṭṭhakagabbhādayo saṁvutā,",
  "atk-s0515a14:61_8": "tathāpi antonagare sabbaṁ bhaṇḍaṁ arakkhitaṁ agopitameva hoti.",
  "atk-s0515a14:61_9": "Nagaradvārena hi pavisitvā corā yadicchanti taṁ kareyyuṁ,",
  "atk-s0515a14:61_10": "evameva javane dussīlyādīsu uppannesu tasmiṁ asaṁvare sati dvārampi aguttaṁ hoti bhavaṅgampi āvajjanādīnipi vīthicittāni.",
  "atk-s0515a14:62_0": "Saddhādeyyānīti kammañca phalañca idhalokañca paralokañca saddahitvā dinnāni.",
  "atk-s0515a14:62_1": "“Ayaṁ me ñātīti vā,",
  "atk-s0515a14:62_2": "mittoti vā,",
  "atk-s0515a14:62_3": "idaṁ vā paṭikarissati,",
  "atk-s0515a14:62_4": "idaṁ vānena katapubba”nti vā evaṁ na dinnānīti attho.",
  "atk-s0515a14:62_5": "Evaṁ dinnāni hi na saddhādeyyāni nāma honti.",
  "atk-s0515a14:62_6": "Bhojanānīti ca desanāsīsamattametaṁ,",
  "atk-s0515a14:62_7": "atthato pana saddhādeyyāni bhojanāni bhuñjitvā cīvarāni pārupitvā senāsanāni sevamānā gilānapaccayabhesajjaṁ",
  "atk-s0515a14:62_8": "paribhuñjamānāti sabbametaṁ vuttameva hoti.",
  "atk-s0515a14:63_0": "Seyyathidanti nipāto.",
  "atk-s0515a14:63_1": "Tassattho,",
  "atk-s0515a14:63_2": "katamo hoti.",
  "atk-s0515a14:63_3": "Naccaṁ nāma yaṁkiñci naccaṁ,",
  "atk-s0515a14:63_4": "taṁ maggaṁ gacchantenāpi gīvaṁ pasāretvā daṭṭhuṁ na vaṭṭati.",
  "atk-s0515a14:63_5": "Gītanti yaṁkiñci gītaṁ.",
  "atk-s0515a14:63_6": "Vāditanti yaṁkiñci vāditaṁ.",
  "atk-s0515a14:63_7": "Pekkhanti naṭasamajjaṁ.",
  "atk-s0515a14:63_8": "Akkhānanti bhāratarāmāyanādikaṁ.",
  "atk-s0515a14:63_9": "Yasmiṁ ṭhāne kathīyati,",
  "atk-s0515a14:63_10": "tattha gantumpi na vaṭṭati.",
  "atk-s0515a14:63_11": "Pāṇissaranti kaṁsatāḷaṁ,",
  "atk-s0515a14:63_12": "“pāṇitāḷa”ntipi vadanti.",
  "atk-s0515a14:63_13": "Vetāḷanti ghanatāḷaṁ,",
  "atk-s0515a14:63_14": "“mantena matasarīruṭṭhāpana”ntipi eke.",
  "atk-s0515a14:63_15": "Kumbhathūṇanti caturassaambaṇakatāḷaṁ,",
  "atk-s0515a14:63_16": "“kumbhasadda”ntipi eke.",
  "atk-s0515a14:63_17": "Sobhanakanti naṭānaṁ abbhokkiraṇaṁ;",
  "atk-s0515a14:63_18": "sobhanakaraṁ vā,",
  "atk-s0515a14:63_19": "paṭibhānacittanti vuttaṁ hoti.",
  "atk-s0515a14:63_20": "Caṇḍālanti ayoguḷakīḷā,",
  "atk-s0515a14:63_21": "“caṇḍālānaṁ sāṇadhovanakīḷā”tipi vadanti.",
  "atk-s0515a14:63_22": "Vaṁsanti veṇuṁ ussāpetvā kīḷanaṁ.",
  "atk-s0515a14:64_0": "Dhovananti aṭṭhidhovanaṁ,",
  "atk-s0515a14:64_1": "ekaccesu kira janapadesu kālaṅkate ñātake na jhāpenti,",
  "atk-s0515a14:64_2": "nikhaṇitvā ṭhapenti.",
  "atk-s0515a14:64_3": "Atha tesaṁ pūtibhūtaṁ kāyaṁ ñatvā nīharitvā aṭṭhīni dhovitvā gandhehi makkhetvā ṭhapenti.",
  "atk-s0515a14:64_4": "Te nakkhattakāle ekasmiṁ ṭhāne aṭṭhīni ṭhapetvā ekasmiṁ ṭhāne surādīni ṭhapetvā rodantā paridevantā suraṁ pivanti.",
  "atk-s0515a14:64_5": "Vuttampi cetaṁ “atthi bhikkhave dakkhiṇesu janapadesu dhovanaṁ nāma,",
  "atk-s0515a14:64_6": "tattha hoti annampi pānampi khajjampi bhojjampi leyyampi peyyampi naccampi gītampi vāditampi.",
  "atk-s0515a14:64_7": "Atthekaṁ bhikkhave dhovanaṁ,",
  "atk-s0515a14:64_8": "netaṁ natthīti vadāmī”ti.",
  "atk-s0515a14:64_9": "Ekacce pana “indajālena aṭṭhidhovanaṁ dhovana”nti vadanti.",
  "atk-s0515a14:64_10": "Hatthiyuddhādīsu bhikkhuno neva hatthiādīhi saddhiṁ yujjhituṁ,",
  "atk-s0515a14:64_11": "na te yujjhāpetuṁ,",
  "atk-s0515a14:64_12": "na yujjhante daṭṭhuṁ vaṭṭati.",
  "atk-s0515a14:64_13": "Nibbuddhanti mallayuddhaṁ.",
  "atk-s0515a14:64_14": "Uyyodhikanti yattha sampahāro diyyati.",
  "atk-s0515a14:64_15": "Balagganti balagaṇanaṭṭhānaṁ.",
  "atk-s0515a14:64_16": "Senābyūhanti senāniveso,",
  "atk-s0515a14:64_17": "sakaṭabyūhādivasena senāya nivesanaṁ.",
  "atk-s0515a14:64_18": "Anīkadassananti “tayo hatthī pacchimaṁ hatthānīka”ntiādinā nayena vuttassa anīkassa dassanaṁ.",
  "atk-s0515a14:65_0": "Na nimittaggāhī hotīti chandarāgavasena vuttappakāraṁ nimittaṁ na gaṇhāti.",
  "atk-s0515a14:65_1": "Evaṁ sesapadānipi vuttapaṭipakkhanayena veditabbāni.",
  "atk-s0515a14:65_2": "Yathā ca heṭṭhā javane dussīlyādīsu uppannesu tasmiṁ asaṁvare sati dvārampi aguttaṁ hoti,",
  "atk-s0515a14:65_3": "bhavaṅgampi āvajjanādīnipi vīthicittānīti vuttaṁ,",
  "atk-s0515a14:65_4": "evamidha tasmiṁ sīlādīsu uppannesu dvārampi guttaṁ hoti,",
  "atk-s0515a14:65_5": "bhavaṅgampi āvajjanādīnipi vīthicittāni.",
  "atk-s0515a14:65_6": "Yathā kiṁ?",
  "atk-s0515a14:65_7": "Yathā nagaradvāresu saṁvutesu kiñcāpi antogharādayo asaṁvutā honti,",
  "atk-s0515a14:65_8": "tathāpi antonagare sabbaṁ bhaṇḍaṁ surakkhitaṁ sugopitameva hoti,",
  "atk-s0515a14:65_9": "nagaradvāresu pihitesu corānaṁ paveso natthi.",
  "atk-s0515a14:65_10": "Evameva javane sīlādīsu uppannesu dvārampi guttaṁ hoti,",
  "atk-s0515a14:65_11": "bhavaṅgampi āvajjanādīnipi vīthicittāni.",
  "atk-s0515a14:65_12": "Tasmā javanakkhaṇe uppajjamānopi “cakkhundriye saṁvaro”ti vutto.",
  "atk-s0515a14:65_13": "Ito paraṁ heṭṭhā ca upari ca vuttapariyāyena attho veditabbo.",
  "atk-s0515a14:66_0": "Visūkadassanāti paṭāṇīdassanato.",
  "atk-s0515a14:66_1": "Gāmakathāti gāmavāsīnaṁ kathā.",
  "atk-s0515a14:66_2": "Bāttiṁsāti dvattiṁsa.",
  "atk-s0515a14:66_3": "Aniyyānikattā saggamokkhamaggānaṁ tiracchānabhūtā kathāti tiracchānakathā.",
  "atk-s0515a14:66_4": "Tattha rājānaṁ ārabbha “mahāsammato mandhātā dhammāsoko evaṁ mahānubhāvo”tiādinā nayena pavattā kathā rājakathā.",
  "atk-s0515a14:66_5": "Esa nayo corakathādīsu.",
  "atk-s0515a14:66_6": "Tesu “asuko rājā abhirūpo dassanīyo”tiādinā nayena gehassitakathāva tiracchānakathā hoti.",
  "atk-s0515a14:66_7": "“Sopi nāma evaṁ mahānubhāvo khayaṁ gato”ti evaṁ pavattā pana kammaṭṭhānabhāve tiṭṭhati.",
  "atk-s0515a14:66_8": "Coresupi “mūladevo evaṁ mahānubhāvo,",
  "atk-s0515a14:66_9": "meghamālo evaṁ mahānubhāvo”ti tesaṁ kammaṁ paṭicca “aho sūrā”ti gehassitakathāva tiracchānakathā.",
  "atk-s0515a14:66_10": "Yuddhepi bhāratayuddhādīsu “asukena asuko evaṁ mārito evaṁ viddho”ti kāmassādavaseneva kathā tiracchānakathā.",
  "atk-s0515a14:66_11": "“Tepi nāma khayaṁ gatā”ti evaṁ pavattā pana sabbattha kammaṭṭhānameva hoti.",
  "atk-s0515a14:67_0": "Api ca annādīsu “evaṁ vaṇṇavantaṁ gandhavantaṁ rasavantaṁ phassasampannaṁ khādimha bhuñjimha pivimha",
  "atk-s0515a14:67_1": "paribhuñjimhā”ti kāmassādavasena kathetuṁ na vaṭṭati,",
  "atk-s0515a14:67_2": "sātthakaṁ pana katvā “pubbe evaṁ vaṇṇādisampannaṁ annaṁ pānaṁ vatthaṁ sayanaṁ mālaṁ gandhaṁ sīlavantānaṁ adamha,",
  "atk-s0515a14:67_3": "cetiyapūjaṁ akarimhā”ti kathetuṁ vaṭṭati.",
  "atk-s0515a14:67_4": "Ñātikathādīsu pana “amhākaṁ ñātakā sūrā samatthā”ti vā,",
  "atk-s0515a14:67_5": "“pubbe mayaṁ evaṁ vicitrehi yānehi vicarimhā”ti vā assādavasena vattuṁ na vaṭṭati,",
  "atk-s0515a14:67_6": "sātthakaṁ pana katvā “tepi no ñātakā khayaṁ gatā”ti vā,",
  "atk-s0515a14:67_7": "“pubbe mayaṁ evarūpā upāhanā saṅghassa adamhā”ti vā kathetuṁ vaṭṭati.",
  "atk-s0515a14:67_8": "Gāmakathāpi suniviṭṭhadunniviṭṭhasubhikkhadubbhikkhādivasena “asukagāmavāsino sūrā samatthā”ti vā evaṁ assādavasena vattuṁ na vaṭṭati,",
  "atk-s0515a14:67_9": "sātthakaṁ pana katvā “saddhā pasannā”ti vā,",
  "atk-s0515a14:67_10": "“khayavayaṁ gatā”ti vā vattuṁ vaṭṭati.",
  "atk-s0515a14:68_0": "Nigamanagarajanapadakathāsupi eseva nayo.",
  "atk-s0515a14:68_1": "Itthikathāpi vaṇṇasaṇṭhānādīni paṭicca assādavasena na vaṭṭati,",
  "atk-s0515a14:68_2": "“saddhā pasannā,",
  "atk-s0515a14:68_3": "khayavayaṁ gatā”ti evameva vaṭṭati.",
  "atk-s0515a14:68_4": "Sūrakathāpi “nandimitto nāma yodho sūro ahosī”ti assādavasena na vaṭṭati.",
  "atk-s0515a14:68_5": "“Saddho ahosi,",
  "atk-s0515a14:68_6": "khayavayaṁ gato”ti evameva vaṭṭati.",
  "atk-s0515a14:68_7": "Visikhākathāpi “asukā visikhā suniviṭṭhā dunniviṭṭhā sūrā samatthā”ti assādavasena na vaṭṭati.",
  "atk-s0515a14:68_8": "“Saddhā pasannā,",
  "atk-s0515a14:68_9": "khayavayaṁ gatā”icceva vaṭṭati.",
  "atk-s0515a14:69_0": "Kumbhaṭṭhānakathāti udakaṭṭhānakathā,",
  "atk-s0515a14:69_1": "“udakatitthakathā”tipi vuccati,",
  "atk-s0515a14:69_2": "kumbhadāsikathā vā.",
  "atk-s0515a14:69_3": "Sāpi “pāsādikā,",
  "atk-s0515a14:69_4": "naccituṁ gāyituṁ chekā”ti assādavasena na vaṭṭati,",
  "atk-s0515a14:69_5": "“saddhā pasannā”tiādinā nayena vaṭṭati.",
  "atk-s0515a14:69_6": "Pubbapetakathāti atītañātikathā.",
  "atk-s0515a14:69_7": "Tattha vattamānañātikathāsadisova vinicchayo.",
  "atk-s0515a14:70_0": "Nānattakathāti purimapacchimakathāhi vimuttā avasesā nānāsabhāvā niratthakakathā.",
  "atk-s0515a14:70_1": "Lokakkhāyikāti “ayaṁ loko kena nimmito?",
  "atk-s0515a14:70_2": "Asukena nāma nimmito.",
  "atk-s0515a14:70_3": "Kāko seto aṭṭhīnaṁ setattā,",
  "atk-s0515a14:70_4": "balākā rattā lohitassa rattattā”ti evamādikā lokāyatavitaṇḍasallāpakathā.",
  "atk-s0515a14:71_0": "Samuddakkhāyikā nāma kasmā samuddo sāgaro?",
  "atk-s0515a14:71_1": "Sāgaradevena khatattā sāgaro,",
  "atk-s0515a14:71_2": "“khato me”ti hatthamuddāya sayaṁ niveditattā samuddoti evamādikā niratthakā samuddakkhānakathā.",
  "atk-s0515a14:71_3": "Bhavoti vuddhi.",
  "atk-s0515a14:71_4": "Abhavoti hāni.",
  "atk-s0515a14:71_5": "Iti bhavo iti abhavoti yaṁ vā taṁ vā niratthakakāraṇaṁ vatvā pavattitakathā itibhavābhavakathā.",
  "atk-s0515a14:72_0": "Āvareyyāti āvaraṇaṁ kareyya.",
  "atk-s0515a14:72_1": "Nivāreyyāti ārammaṇato vāreyya.",
  "atk-s0515a14:72_2": "Saṁvareyyāti sammā nissesaṁ katvā vāreyya.",
  "atk-s0515a14:72_3": "Rakkheyyāti rakkhaṁ kareyya.",
  "atk-s0515a14:72_4": "Gopeyyāti saṁgopeyya.",
  "atk-s0515a14:72_5": "Pidaheyyāti pidahanaṁ kareyya.",
  "atk-s0515a14:72_6": "Pacchindeyyāti sotaṁ chindeyya.",
  "atk-s0515a14:73_0": "Tenatena na tussantīti tena tena ambilādinā rasena na santosaṁ āpajjanti.",
  "atk-s0515a14:73_1": "Aparāparaṁ pariyesantīti uparūpari gavesanti.",
  "atk-s0515a14:74_0": "158.Phassenāti rogaphassena.",
  "atk-s0515a14:74_1": "Bhavañca nābhijappeyyāti tassa phassassa vinodanatthāya kāmabhavādibhavañca na pattheyya.",
  "atk-s0515a14:74_2": "Bheravesu ca na sampavedheyyāti tassa phassassa paccayabhūtesu sīhabyagghādīsu bheravesu ca na sampavedheyya,",
  "atk-s0515a14:74_3": "avasesesu vā ghānindriyamanindriyavisayesu na sampavedheyya.",
  "atk-s0515a14:74_4": "Evaṁ paripūro indriyasaṁvaro ca vutto hoti.",
  "atk-s0515a14:74_5": "Purimehi vā indriyasaṁvaraṁ dassetvā iminā “araññe vasatā bheravaṁ disvā vā sutvā vā nappavedhitabba”nti dasseti.",
  "atk-s0515a14:75_0": "Ekenākārenāti ekena kāraṇena.",
  "atk-s0515a14:75_1": "Bhayampi bheravampi taññevāti bhayanti ca bheravanti ca khuddakampi mahantampi uttāsanimittameva.",
  "atk-s0515a14:75_2": "Tamevatthaṁ dassetuṁ “vuttaṁ heta”ntiādimāha.",
  "atk-s0515a14:75_3": "Bhayanti tappaccayā uppannabhayaṁ.",
  "atk-s0515a14:75_4": "Bhayānakanti ākāraniddeso.",
  "atk-s0515a14:75_5": "Chambhitattanti bhayavasena gattacalanaṁ.",
  "atk-s0515a14:75_6": "Lomahaṁsoti lomānaṁ haṁsanaṁ uddhaggabhāvo.",
  "atk-s0515a14:75_7": "Iminā padadvayena kiccato bhayaṁ dassetvā puna “cetaso ubbego utrāso”ti sabhāvato dasseti.",
  "atk-s0515a14:75_8": "Ubbeggoti bhīruko,",
  "atk-s0515a14:75_9": "utrāsoti cittakkhobho.",
  "atk-s0515a14:75_10": "Jātibhayanti jātiṁ paṭicca uppannabhayaṁ.",
  "atk-s0515a14:75_11": "Sesesupi eseva nayo.",
  "atk-s0515a14:75_12": "Rājato uppannabhayaṁ rājabhayaṁ.",
  "atk-s0515a14:75_13": "Sesesupi eseva nayo.",
  "atk-s0515a14:75_14": "Attānuvādabhayanti pāpakammino attānaṁ anuvadantassa uppajjanakabhayaṁ.",
  "atk-s0515a14:75_15": "Parānuvādabhayanti parassa anuvādato uppajjanakabhayaṁ.",
  "atk-s0515a14:76_0": "Daṇḍabhayanti āgārikassa raññā pavattitadaṇḍaṁ,",
  "atk-s0515a14:76_1": "anāgārikassa vinayadaṇḍaṁ paṭicca uppajjanakabhayaṁ.",
  "atk-s0515a14:76_2": "Duggatibhayanti cattāro apāye paṭicca uppajjanakabhayaṁ.",
  "atk-s0515a14:76_3": "Ūmibhayanti mahāsamudde udakaṁ orohantassa pavattabhayaṁ.",
  "atk-s0515a14:76_4": "Mahāsamudde kira mahindavīci nāma saṭṭhi yojanāni uggacchati,",
  "atk-s0515a14:76_5": "taraṅgavīci nāma paṇṇāsa yojanāni,",
  "atk-s0515a14:76_6": "rohaṇavīci nāma cattālīsa yojanāni uggacchati.",
  "atk-s0515a14:76_7": "Evarūpā ūmiyo paṭicca pavattaṁ ūmibhayaṁ.",
  "atk-s0515a14:76_8": "Kumbhīlato pavattaṁ bhayaṁ kumbhīlabhayaṁ.",
  "atk-s0515a14:76_9": "Udakāvaṭṭato bhayaṁ āvaṭṭabhayaṁ.",
  "atk-s0515a14:76_10": "Susukā vuccati caṇḍamaccho,",
  "atk-s0515a14:76_11": "tato bhayaṁ susukābhayaṁ.",
  "atk-s0515a14:76_12": "Ājīvikabhayanti jīvitavuttito bhayaṁ ājīvikabhayaṁ.",
  "atk-s0515a14:76_13": "Asilokabhayanti garahato bhayaṁ.",
  "atk-s0515a14:77_0": "159.Laddhāna sannidhiṁ kayirāti etesaṁ annādīnaṁ yaṁkiñci dhammena labhitvā “araññe ca senāsane vasatā dullabha”nti cintetvā sannidhiṁ na kareyya.",
  "atk-s0515a14:78_0": "Odanoti sāli vīhi yavo godhumo kaṅgu varako kudrūsakoti sattannaṁ dhaññānaṁ dhaññānulomānañca taṇḍulehi nibbatto.",
  "atk-s0515a14:78_1": "Kummāsoti yavehi nibbatto.",
  "atk-s0515a14:78_2": "Sattūti sāliādīhi katasattu.",
  "atk-s0515a14:78_3": "Maccho dakasambhavo.",
  "atk-s0515a14:78_4": "Maṁsaṁ pākaṭameva.",
  "atk-s0515a14:78_5": "Ambapānanti āmehi vā pakkehi vā ambehi katapānaṁ.",
  "atk-s0515a14:78_6": "Tattha āmehi karontena ambataruṇāni bhinditvā udake pakkhipitvā ātape ādiccapākena pacitvā parissāvetvā",
  "atk-s0515a14:78_7": "tadahu paṭiggahitehi madhusakkarakappūrādīhi yojetvā kātabbaṁ.",
  "atk-s0515a14:78_8": "Jambupānanti jambuphalehi katapānaṁ.",
  "atk-s0515a14:78_9": "Cocapānanti aṭṭhikehi kadaliphalehi katapānaṁ.",
  "atk-s0515a14:78_10": "Mocapānanti anaṭṭhikehi kadaliphalehi katapānaṁ.",
  "atk-s0515a14:78_11": "Madhukapānanti madhukānaṁ jātirasena katapānaṁ.",
  "atk-s0515a14:78_12": "Taṁ pana udakasambhinnaṁ vaṭṭati,",
  "atk-s0515a14:78_13": "suddhaṁ na vaṭṭati.",
  "atk-s0515a14:78_14": "Muddikapānanti muddikā udake madditvā ambapānaṁ viya katapānaṁ.",
  "atk-s0515a14:78_15": "Sālūkapānanti rattuppalanīluppalādīnaṁ sālūke madditvā katapānaṁ.",
  "atk-s0515a14:78_16": "Phārusakapānanti phārusakehi ambapānaṁ viya katapānaṁ.",
  "atk-s0515a14:78_17": "Kosambapānanti kosambaphalehi katapānaṁ.",
  "atk-s0515a14:78_18": "Kolapānanti kolaphalehi katapānaṁ.",
  "atk-s0515a14:78_19": "Badarapānanti mahākolaphalehi ambapānaṁ viya katapānaṁ.",
  "atk-s0515a14:78_20": "Imāni ekādasa pānāni,",
  "atk-s0515a14:78_21": "tānipi ādiccapākāni vaṭṭanti.",
  "atk-s0515a14:79_0": "Ghatapānanti sappipānaṁ.",
  "atk-s0515a14:79_1": "Telapānanti tilatelādīnaṁ pānaṁ.",
  "atk-s0515a14:79_2": "Payopānanti khīrapānaṁ.",
  "atk-s0515a14:79_3": "Yāgupānanti sītalādiyāgupānaṁ.",
  "atk-s0515a14:79_4": "Rasapānanti sākādirasapānaṁ.",
  "atk-s0515a14:79_5": "Piṭṭhakhajjakanti sattannaṁ tāva dhaññānaṁ dhaññānulomānaṁ aparaṇṇānañca piṭṭhaṁ panasapiṭṭhaṁ labujapiṭṭhaṁ",
  "atk-s0515a14:79_6": "ambāṭakapiṭṭhaṁ sālapiṭṭhaṁ khīravallipiṭṭhañcāti evamādīnaṁ piṭṭhehi kataṁ piṭṭhakhajjakaṁ.",
  "atk-s0515a14:79_7": "Pūvakhajjakampi etehiyeva kataṁ.",
  "atk-s0515a14:79_8": "Mūlakhajjakanti mūlakamūlaṁ khārakamūlaṁ cuccumūlanti evamādi.",
  "atk-s0515a14:79_9": "Tacakhajjakanti ucchutacādayo.",
  "atk-s0515a14:79_10": "Pattakhajjakanti nimbapaṇṇakuṭajapaṇṇapaṭolapaṇṇasulasapaṇṇādayo.",
  "atk-s0515a14:79_11": "Pupphakhajjakanti mūlakapupphakhārakapupphasetavaraṇasigguuppalapadumakādayo.",
  "atk-s0515a14:79_12": "Phalakhajjakanti panasalabujatālanāḷikeraambāṭakatintiṇikamātuluṅgakapiṭṭhaphalaalābukumbhaṇḍaphussa-",
  "atk-s0515a14:79_13": "phalatimbarūsakatilavātiṅgaṇacocamocamadhukādīnaṁ phalānaṁ khajjakaṁ.",
  "atk-s0515a14:80_0": "Na kuhanāyāti na vimhāpanāya.",
  "atk-s0515a14:80_1": "Na lapanāyāti paccayatthaṁ na lapanāya.",
  "atk-s0515a14:80_2": "Vihāraṁ āgate manusse disvā “kimatthāya bhonto āgatā”ti bhikkhū nimantetunti.",
  "atk-s0515a14:80_3": "“Yadi evaṁ gacchatha,",
  "atk-s0515a14:80_4": "ahaṁ pacchato gahetvā āgacchāmī”ti evaṁ na lapanāya.",
  "atk-s0515a14:80_5": "Atha vā attānaṁ upanetvā “ahaṁ tisso,",
  "atk-s0515a14:80_6": "mayi rājā pasanno,",
  "atk-s0515a14:80_7": "mayi asuko rājā asuko ca rājamahāmatto pasanno”ti evaṁ na lapanāya.",
  "atk-s0515a14:80_8": "Na nemittikatāyāti yena kenaci paresaṁ paccayadānasaññājanakena kāyavacīkammena na nemittikatāya.",
  "atk-s0515a14:80_9": "Na nippesikatāyāti yā paresaṁ akkosanādikiriyā yasmā veḷupesikā viya abbhaṅgaṁ parassa guṇaṁ nippeseti nipuñchati,",
  "atk-s0515a14:80_10": "yasmā vā gandhajātaṁ nipisitvā gandhamagganā viya paraguṇe nipisitvā vicuṇṇetvā esā lābhamagganā hoti,",
  "atk-s0515a14:80_11": "tasmā “nippesikatā”ti vuccati.",
  "atk-s0515a14:80_12": "Na evarūpāya nippesikatāya.",
  "atk-s0515a14:80_13": "Na lābhena lābhaṁ nijigīsanatāyāti ettha nijigīsanatāti magganā,",
  "atk-s0515a14:80_14": "aññato laddhañhi aññattha haraṇavasena lābhena lābhamagganā nāma hoti.",
  "atk-s0515a14:80_15": "Na evarūpāya lābhena lābhamagganāya.",
  "atk-s0515a14:81_0": "Na dārudānenāti na paccayahetukena dārudānena vihāre uṭṭhitañhi araññato vā āharitvā rakkhitagopitadāruṁ",
  "atk-s0515a14:81_1": "“evaṁ me paccayaṁ dassantī”ti upaṭṭhākānaṁ dātuṁ na vaṭṭati.",
  "atk-s0515a14:81_2": "Evañhi jīvikaṁ kappento anesanāya micchājīvena jīvati,",
  "atk-s0515a14:81_3": "so diṭṭheva dhamme garahaṁ pāpuṇāti,",
  "atk-s0515a14:81_4": "samparāye ca apāyaparipūrako hoti.",
  "atk-s0515a14:81_5": "Attano puggalikaṁ dāruṁ kusalaṅgahatthāya dadanto kuladūsakadukkaṭaṁ āpajjati,",
  "atk-s0515a14:81_6": "parapuggalikaṁ theyyacittena dadanto bhaṇḍagghena kāretabbo.",
  "atk-s0515a14:81_7": "Saṅghikepi eseva nayo.",
  "atk-s0515a14:81_8": "Sace pana taṁ issaratāya deti,",
  "atk-s0515a14:81_9": "garubhaṇḍavissajjanaṁ āpajjati.",
  "atk-s0515a14:81_10": "Kataraṁ pana dāru garubhaṇḍaṁ hoti,",
  "atk-s0515a14:81_11": "kataraṁ na hotīti?",
  "atk-s0515a14:81_12": "Yaṁ tāva aropimaṁ sayaṁjātaṁ,",
  "atk-s0515a14:81_13": "taṁ saṅghena paricchinnaṭṭhāneyeva garubhaṇḍaṁ,",
  "atk-s0515a14:81_14": "tato paraṁ na garubhaṇḍaṁ.",
  "atk-s0515a14:81_15": "Ropimaṭṭhāne ca sabbena sabbaṁ garubhaṇḍaṁ,",
  "atk-s0515a14:81_16": "pamāṇato sūcidaṇḍakappamāṇaṁ garubhaṇḍaṁ.",
  "atk-s0515a14:82_0": "Na veḷudānenātiādīsupi na veḷudānenāti na paccayahetukena veḷudānenātiādi sabbaṁ na dārudānenāti ettha vuttanayeneva veditabbaṁ.",
  "atk-s0515a14:82_1": "Veḷu pana pamāṇato telanāḷippamāṇo garubhaṇḍaṁ,",
  "atk-s0515a14:82_2": "na tato heṭṭhā.",
  "atk-s0515a14:82_3": "Manussā vihāraṁ gantvā veḷuṁ yācanti,",
  "atk-s0515a14:82_4": "bhikkhū “saṅghiko”ti dātuṁ na visahanti,",
  "atk-s0515a14:82_5": "manussā punappunaṁ yācanti vā tajjenti vā,",
  "atk-s0515a14:82_6": "tadā bhikkhūhi “daṇḍakammaṁ katvā gaṇhathā”ti vattuṁ vaṭṭati,",
  "atk-s0515a14:82_7": "veḷudānaṁ nāma na hoti.",
  "atk-s0515a14:82_8": "Sace te daṇḍakammatthāya vāsipharasuādīni vā khādanīyaṁ vā bhojanīyaṁ vā denti,",
  "atk-s0515a14:82_9": "gahetuṁ na vaṭṭati.",
  "atk-s0515a14:83_0": "Vinayaṭṭhakathāyaṁ pana “daḍḍhagehā manussā gaṇhitvā gacchantā na vāretabbā”ti vuttaṁ.",
  "atk-s0515a14:83_1": "Sace saṅghassa veḷugumbe veḷudūsikā uppajjati,",
  "atk-s0515a14:83_2": "taṁ akoṭṭāpentānaṁ veḷu nassati.",
  "atk-s0515a14:83_3": "“Kiṁ kātabba”nti bhikkhācāre manussānaṁ ācikkhitabbaṁ.",
  "atk-s0515a14:83_4": "Sace koṭṭetuṁ na icchanti,",
  "atk-s0515a14:83_5": "“samaṁ bhāgaṁ labhissathā”ti vattabbā.",
  "atk-s0515a14:83_6": "Na icchantiyeva,",
  "atk-s0515a14:83_7": "“dve koṭṭhāse labhissathā”ti vattabbā.",
  "atk-s0515a14:83_8": "Evampi anicchantesu naṭṭhena attho natthi,",
  "atk-s0515a14:83_9": "“tumhākaṁ khaṇe sati daṇḍakammaṁ karissatha,",
  "atk-s0515a14:83_10": "koṭṭetvā gaṇhathā”ti vattabbā,",
  "atk-s0515a14:83_11": "veḷudānaṁ nāma na hoti.",
  "atk-s0515a14:83_12": "Veḷugumbe aggimhi uṭṭhitepi udakena vuyhamānaveḷūsupi eseva nayo.",
  "atk-s0515a14:84_0": "Pattadāne garubhaṇḍatāya ayaṁ vinicchayo –",
  "atk-s0515a14:84_1": "pattampi hi yattha vikkāyati,",
  "atk-s0515a14:84_2": "gandhakārādayo gandhapaliveṭhanādīnaṁ atthāya gaṇhanti,",
  "atk-s0515a14:84_3": "tādise dullabhaṭṭhāneyeva garubhaṇḍaṁ hoti.",
  "atk-s0515a14:84_4": "Esa tāva kiṁsukapattakaṇṇapiḷandhanatālapattādīsu vinicchayo.",
  "atk-s0515a14:84_5": "Tālapaṇṇampi imasmiṁyeva ṭhāne kathetabbaṁ –",
  "atk-s0515a14:84_6": "tālapaṇṇampi hi sayaṁjāte tālavane saṅghena paricchinnaṭṭhāneyeva garubhaṇḍaṁ,",
  "atk-s0515a14:84_7": "na tato paraṁ,",
  "atk-s0515a14:84_8": "ropimatālesu sabbampi garubhaṇḍaṁ,",
  "atk-s0515a14:84_9": "tassa pamāṇaṁ heṭṭhimakoṭiyā aṭṭhaṅgulappamāṇopi rittapotthako.",
  "atk-s0515a14:84_10": "Tiṇampi ettheva pakkhipitvā kathetabbaṁ.",
  "atk-s0515a14:84_11": "Yattha pana tiṇaṁ natthi,",
  "atk-s0515a14:84_12": "tattha tālanāḷikerapaṇṇādīhipi chādenti.",
  "atk-s0515a14:84_13": "Tasmā tānipi tiṇeneva saṅgahitāni.",
  "atk-s0515a14:84_14": "Iti muñjapalālādīsu yaṁkiñci muṭṭhippamāṇaṁ tiṇaṁ.",
  "atk-s0515a14:84_15": "Nāḷikerapaṇṇādīsu ca ekapaṇṇampi saṅghassa dinnaṁ vā tattha jātaṁ vā bahiārāme saṅghassa tiṇavatthumhi",
  "atk-s0515a14:84_16": "jātatiṇaṁ vā rakkhitagopitaṁ vā garubhaṇḍaṁ hoti.",
  "atk-s0515a14:84_17": "Taṁ pana saṅghakamme ca cetiyakamme ca kate atirekaṁ puggalikakamme dātuṁ vaṭṭati.",
  "atk-s0515a14:84_18": "Heṭṭhā vuttadāruveḷūsupi eseva nayo.",
  "atk-s0515a14:85_0": "Pupphadāne “ettakesu rukkhesu pupphāni vissajjitvā yāgubhattatthāya upanentu,",
  "atk-s0515a14:85_1": "ettakesu senāsanapaṭisaṅkharaṇe upanentū”ti evaṁ niyamitaṭṭhāneyeva pupphāni garubhaṇḍāni honti.",
  "atk-s0515a14:85_2": "Yadi sāmaṇerā pupphāni ocinitvā rāsiṁ karonti,",
  "atk-s0515a14:85_3": "pañcaṅgasamannāgato pupphabhājako bhikkhu bhikkhusaṅghaṁ gaṇetvā koṭṭhāse karoti.",
  "atk-s0515a14:85_4": "So sampattaparisāya saṅghaṁ anāpucchitvāva dātuṁ labhati.",
  "atk-s0515a14:85_5": "Asammatena pana āpucchitvā dātabbaṁ.",
  "atk-s0515a14:85_6": "Bhikkhuno pana kassa pupphāni dātuṁ labbhati,",
  "atk-s0515a14:85_7": "kassa na labbhatīti?",
  "atk-s0515a14:85_8": "Mātāpitūnaṁ gehaṁ haritvāpi gehato pakkosāpetvāpi “vatthupūjaṁ karothā”ti dātuṁ labbhati,",
  "atk-s0515a14:85_9": "piḷandhanatthāya na labbhati.",
  "atk-s0515a14:85_10": "Sesañātīnaṁ pana haritvā na dātabbaṁ,",
  "atk-s0515a14:85_11": "pakkosāpetvā pūjanatthāya dātabbaṁ.",
  "atk-s0515a14:85_12": "Sesajanassa pūjanaṭṭhānaṁ sampattassa apaccāsīsantena dātabbaṁ,",
  "atk-s0515a14:85_13": "pupphadānaṁ nāma na hoti.",
  "atk-s0515a14:86_0": "Vihāre bahūni pupphāni pupphanti,",
  "atk-s0515a14:86_1": "bhikkhunā piṇḍāya carantena manusse disvā “vihāre bahūni pupphāni pūjethā”ti vattabbaṁ,",
  "atk-s0515a14:86_2": "vacanamatte doso natthi,",
  "atk-s0515a14:86_3": "“manussā khādanīyabhojanīyaṁ ādāya āgamissantī”ti cittena pana na vattabbaṁ.",
  "atk-s0515a14:86_4": "Sace vadati,",
  "atk-s0515a14:86_5": "khādanīyabhojanīyaṁ na paribhuñjitabbaṁ.",
  "atk-s0515a14:86_6": "Manussā attano dhammatāya “vihāre pupphāni atthī”ti pucchitvā “asukadivase vihāraṁ āgamissāma,",
  "atk-s0515a14:86_7": "sāmaṇerānaṁ pupphāni ocinituṁ mā dethā”ti vadanti.",
  "atk-s0515a14:86_8": "Bhikkhu sāmaṇerānaṁ kathetuṁ pamuṭṭho,",
  "atk-s0515a14:86_9": "sāmaṇerehi pupphāni ocitāni,",
  "atk-s0515a14:86_10": "manussā bhikkhuṁ upasaṅkamitvā mayaṁ tumhākaṁ asukadivase evaṁ ārocayimha “sāmaṇerānaṁ pupphāni ocinituṁ mā dethā”ti,",
  "atk-s0515a14:86_11": "kasmā na vārayitthāti?",
  "atk-s0515a14:86_12": "“Sati me pamuṭṭhā,",
  "atk-s0515a14:86_13": "pupphāni ocinitamattāneva,",
  "atk-s0515a14:86_14": "na tāva pūjā katā”ti vattabbaṁ,",
  "atk-s0515a14:86_15": "“gaṇhatha pūjethā”ti na vattabbaṁ.",
  "atk-s0515a14:86_16": "Sace vadati,",
  "atk-s0515a14:86_17": "āmisaṁ na paribhuñjitabbaṁ.",
  "atk-s0515a14:86_18": "Aparo bhikkhu sāmaṇerānaṁ ācikkhati “asukagāmavāsino ‘pupphāni mā ocinitthā’ti āhaṁsū”ti manussāpi āmisaṁ",
  "atk-s0515a14:86_19": "āharitvā dānaṁ datvā vadanti “amhākaṁ manussā na bahukā,",
  "atk-s0515a14:86_20": "sāmaṇere amhehi saha pupphāni ocinituṁ āṇāpethā”ti.",
  "atk-s0515a14:86_21": "“Sāmaṇerehi bhikkhā laddhā.",
  "atk-s0515a14:86_22": "Ye bhikkhācāraṁ na gacchanti,",
  "atk-s0515a14:86_23": "te sayameva jānissanti upāsakā”ti vattabbaṁ.",
  "atk-s0515a14:86_24": "Ettakaṁ nayaṁ labhitvā sāmaṇere putte vā bhātike vā katvā pupphāni ocināpetuṁ doso natthi,",
  "atk-s0515a14:86_25": "pupphadānaṁ nāma na hoti.",
  "atk-s0515a14:87_0": "Phaladāne phalampi pupphaṁ viya niyamitameva garubhaṇḍaṁ hoti.",
  "atk-s0515a14:87_1": "Vihāre bahukasmiṁ phalāphale sati aphāsukamanussā āgantvā yācanti,",
  "atk-s0515a14:87_2": "bhikkhū “saṅghika”nti dātuṁ na ussahanti,",
  "atk-s0515a14:87_3": "manussā vippaṭisārino akkosanti paribhāsanti,",
  "atk-s0515a14:87_4": "tattha kiṁ kātabbanti?",
  "atk-s0515a14:87_5": "Phalehi vā rukkhehi vā paricchinditvā kathikā kātabbā “asuke ca rukkhe asuke ca rukkhe ettakāni phalāni gaṇhantā,",
  "atk-s0515a14:87_6": "ettakesu vā rukkhesu phalāni gaṇhantā na vāretabbā”ti.",
  "atk-s0515a14:87_7": "Corā vā issarā vā balakkārena gaṇhantā na vāretabbā.",
  "atk-s0515a14:87_8": "Kuddhā hi te sakalavihārampi nāseyyuṁ,",
  "atk-s0515a14:87_9": "ādīnavo pana kathetabboti.",
  "atk-s0515a14:88_0": "Sinānadāne sinānacuṇṇāni koṭṭitāni na garubhaṇḍāni,",
  "atk-s0515a14:88_1": "akoṭṭito rukkhe ṭhitova rukkhataco garubhaṇḍaṁ,",
  "atk-s0515a14:88_2": "cuṇṇaṁ pana agilānassa rajananipakkaṁ vaṭṭati.",
  "atk-s0515a14:88_3": "Gilānassa yaṁkiñci cuṇṇaṁ dātuṁ vaṭṭatiyeva.",
  "atk-s0515a14:89_0": "Nacuṇṇadānenāti vuttanayena sirīsacuṇṇādīnaṁ dānena.",
  "atk-s0515a14:89_1": "Mattikādānemattikā hi yattha dullabhā hoti,",
  "atk-s0515a14:89_2": "tattheva garubhaṇḍaṁ.",
  "atk-s0515a14:89_3": "Sāpi heṭṭhimakoṭiyā tiṁsapalaguḷapiṇḍappamāṇāva,",
  "atk-s0515a14:89_4": "tato heṭṭhā na garubhaṇḍanti.",
  "atk-s0515a14:90_0": "Dantakaṭṭhadāne dantakaṭṭhaṁ acchinnakameva garubhaṇḍaṁ.",
  "atk-s0515a14:90_1": "Yesaṁ sāmaṇerānaṁ saṅghato dantakaṭṭhavāro pāpuṇāti,",
  "atk-s0515a14:90_2": "te attano ācariyupajjhāyānaṁ pāṭiyekkaṁ dātuṁ na labhanti.",
  "atk-s0515a14:90_3": "Yehi pana “ettakāni dantakaṭṭhāni āharitabbānī”ti paricchinditvā vārā gahitā,",
  "atk-s0515a14:90_4": "te atirekāni ācariyupajjhāyānaṁ dātuṁ labhanti.",
  "atk-s0515a14:90_5": "Ekena bhikkhunā dantakaṭṭhamāḷakato bahūni dantakaṭṭhāni na gahetabbāni,",
  "atk-s0515a14:90_6": "devasikaṁ ekekameva gahetabbaṁ.",
  "atk-s0515a14:90_7": "Pāṭiyekkaṁ vasantenāpi bhikkhusaṅghaṁ gaṇayitvā yattakāni attano pāpuṇanti,",
  "atk-s0515a14:90_8": "tattakāneva gahetvā gantabbaṁ.",
  "atk-s0515a14:90_9": "Antarā āgantukesu vā āgatesu disaṁ vā pakkamantesu āharitvā gahitaṭṭhāneyeva ṭhapetabbāni.",
  "atk-s0515a14:90_10": "Na mukhodakadānenāti na mukhadhovanaudakadānena.",
  "atk-s0515a14:91_0": "Na cāṭukamyatāyātiādīsu cāṭukamyatā vuccati attānaṁ dāsaṁ viya nīcaṭṭhāne ṭhapetvā parassa khalitavacanampi saṇṭhapetvā piyakāmatāya paggayhavacanaṁ.",
  "atk-s0515a14:91_1": "Na muggasūpyatāyāti na muggasūpasamānatāya.",
  "atk-s0515a14:91_2": "Muggasūpasamānatāti saccālikena jīvikaṁ kappanatāya etaṁ adhivacanaṁ.",
  "atk-s0515a14:91_3": "Yathā hi muggasūpe paccante bahū muggā pākaṁ gacchanti thokā na gacchanti,",
  "atk-s0515a14:91_4": "evameva saccālikena jīvikakappake puggale bahu alikaṁ hoti,",
  "atk-s0515a14:91_5": "appakaṁ saccaṁ.",
  "atk-s0515a14:91_6": "Yathā vā muggasūpassa apavisanaṭṭhānaṁ nāma natthi,",
  "atk-s0515a14:91_7": "evameva saccālikavuttino puggalassa appatiṭṭhānaṁ nāma natthi.",
  "atk-s0515a14:91_8": "Siṅghāṭakaṁ viya icchiticchitaṭṭhānassa patiṭṭhāti.",
  "atk-s0515a14:91_9": "Tenassa sā musāvāditā “muggasūpyatā”ti vuttā.",
  "atk-s0515a14:91_10": "Na pāribhaṭyatāyāti na paribhaṭakammabhāvena.",
  "atk-s0515a14:91_11": "Paribhaṭassa hi kammaṁ pāribhaṭyaṁ,",
  "atk-s0515a14:91_12": "tassa bhāvo pāribhaṭyatā,",
  "atk-s0515a14:91_13": "alaṅkārakaraṇādīhi dārakakīḷāpanassetaṁ adhivacanaṁ.",
  "atk-s0515a14:91_14": "Na pīṭhamaddikatāyāti na sahasā gharaṁ pavisitvā pīṭhake nisīdanakatāya.",
  "atk-s0515a14:92_0": "Na vatthuvijjāyātiādīsu vatthuvijjā nāma gāmanigamanagarādīnaṁ suniviṭṭhadunniviṭṭhajānanasatthaṁ.",
  "atk-s0515a14:92_1": "Tiracchānavijjā nāma aniyyānikattā saggamokkhamaggānaṁ tiracchānabhūtā aṅgasatthanimittādikā avasesavijjā.",
  "atk-s0515a14:92_2": "Aṅgavijjā nāma itthipurisānaṁ subhagadubbhagalakkhaṇajānanaṁ.",
  "atk-s0515a14:92_3": "Nakkhattavijjā nāma nakkhattānaṁ yogajānanasatthaṁ.",
  "atk-s0515a14:93_0": "Na dūtagamanenāti na dūteyyaṁ katvā gamanena.",
  "atk-s0515a14:93_1": "Na pahiṇagamanenāti na gihīnaṁ sāsanaṁ gahetvā gharā gharaṁ pahitassa gamanena.",
  "atk-s0515a14:93_2": "Na jaṅghapesaniyenāti gāmantaradesantarādīsu tesaṁ tesaṁ gihīnaṁ sāsanapaṭisāsanaṁ haraṇena.",
  "atk-s0515a14:93_3": "Idañhi jaṅghapesaniyaṁ nāma attano mātāpitūnaṁ,",
  "atk-s0515a14:93_4": "ye cāssa mātāpitaro upaṭṭhahanti,",
  "atk-s0515a14:93_5": "tesaṁ sāsanaṁ gahetvā katthaci gamanavasena vaṭṭati.",
  "atk-s0515a14:93_6": "Cetiyassa vā saṅghassa vā attano vā kammaṁ karontānaṁ vaḍḍhakīnampi sāsanaṁ harituṁ vaṭṭati.",
  "atk-s0515a14:93_7": "Manussā “dānaṁ dassāma,",
  "atk-s0515a14:93_8": "pūjaṁ karissāma,",
  "atk-s0515a14:93_9": "bhikkhusaṅghassa ācikkhathā”ti ca vadanti;",
  "atk-s0515a14:93_10": "“asukattherassa nāma dethā”ti piṇḍapātaṁ vā bhesajjaṁ vā cīvaraṁ vā denti,",
  "atk-s0515a14:93_11": "“vihāre pūjaṁ karothā”ti mālāgandhavilepanādīni vā dhajapaṭākādīni vā niyyātenti.",
  "atk-s0515a14:93_12": "Sabbaṁ harituṁ vaṭṭati,",
  "atk-s0515a14:93_13": "jaṅghapesaniyaṁ nāma na hoti.",
  "atk-s0515a14:93_14": "Sesasāsanaṁ gahetvā gacchantassa padavāre padavāre doso.",
  "atk-s0515a14:94_0": "Na vejjakammenāti na vejjena hutvā kāyatikicchanādibhesajjakaraṇena.",
  "atk-s0515a14:94_1": "Bhesajjaṁ pana pañcannaṁ sahadhammikānaṁ kātabbaṁ bhikkhussa bhikkhuniyā sikkhamānāya sāmaṇerassa sāmaṇeriyā.",
  "atk-s0515a14:94_2": "Samasīlasaddhāpaññānañhi etesaṁ tīsu sikkhāsu yuttānaṁ bhesajjaṁ akātuṁ na labbhati.",
  "atk-s0515a14:94_3": "Mātāpitūnaṁ tadupaṭṭhākānaṁ attano veyyāvaccakarassa paṇḍupalāsassāti etesaṁ pañcannampi kātuṁ vaṭṭati.",
  "atk-s0515a14:94_4": "Jeṭṭhabhātu,",
  "atk-s0515a14:94_5": "kaniṭṭhabhātu,",
  "atk-s0515a14:94_6": "jeṭṭhabhaginiyā,",
  "atk-s0515a14:94_7": "kaniṭṭhabhaginiyā,",
  "atk-s0515a14:94_8": "cūḷamātuyā,",
  "atk-s0515a14:94_9": "mahāmātuyā,",
  "atk-s0515a14:94_10": "cūḷapituno,",
  "atk-s0515a14:94_11": "mahāpituno,",
  "atk-s0515a14:94_12": "pitucchāya,",
  "atk-s0515a14:94_13": "mātucchāyāti etesaṁ pana dasannampi karontena tesaṁyeva santakaṁ bhesajjaṁ gahetvā kevalaṁ yojetvā dātabbaṁ.",
  "atk-s0515a14:94_14": "Sace nappahoti,",
  "atk-s0515a14:94_15": "attano santakaṁ tāvakālikaṁ dātabbaṁ.",
  "atk-s0515a14:94_16": "Etesaṁ puttaparamparā yāva sattamā kulaparivaṭṭā,",
  "atk-s0515a14:94_17": "tāva cattāro paccaye āharāpentassa akataviññatti vā,",
  "atk-s0515a14:94_18": "bhesajjaṁ karontassa vejjakammaṁ vā,",
  "atk-s0515a14:94_19": "kuladūsakāpatti vā na hoti.",
  "atk-s0515a14:95_0": "Napiṇḍapaṭipiṇḍakenāti ettha piṇḍapāto kassa dātabbo,",
  "atk-s0515a14:95_1": "kassa na dātabbo?",
  "atk-s0515a14:95_2": "Mātāpitūnaṁ tadupaṭṭhākānaṁ veyyāvaccakarassa paṇḍupalāsassa sampattassa dāmarikacorassa issarassāpi dātabbo.",
  "atk-s0515a14:95_3": "Etesaṁ datvā pacchā laddhampi piṇḍapaṭipiṇḍaṁ nāma na hoti.",
  "atk-s0515a14:95_4": "Na dānānuppadānenāti attano dinnakānaṁ na puna dānena.",
  "atk-s0515a14:95_5": "Dhammenāti dhammena uppannaṁ.",
  "atk-s0515a14:95_6": "Samenāti kāyasucaritādinā.",
  "atk-s0515a14:95_7": "Laddhāti kāyena laddhā.",
  "atk-s0515a14:95_8": "Labhitvāti cittena pāpuṇitvā.",
  "atk-s0515a14:95_9": "Adhigantvāti sampāpuṇitvā.",
  "atk-s0515a14:95_10": "Vinditvāti ñāṇena vinditvā.",
  "atk-s0515a14:95_11": "Paṭilabhitvāti punappunaṁ labhitvā.",
  "atk-s0515a14:96_0": "Annasannidhinti ettha duvidhā annakathā vinayavasena ca sallekhavasena ca.",
  "atk-s0515a14:96_1": "Vinayavasena tāva yaṁkiñci annaṁ ajja paṭiggahitaṁ aparajju sannidhikārakaṁ hoti,",
  "atk-s0515a14:96_2": "tassa paribhoge pācittiyaṁ.",
  "atk-s0515a14:96_3": "Attanā laddhaṁ pana sāmaṇerānaṁ datvā tehi laddhaṁ ṭhapāpetvā dutiyadivase bhuñjituṁ vaṭṭati,",
  "atk-s0515a14:96_4": "sallekho pana na hoti.",
  "atk-s0515a14:97_0": "Pānasannidhimhipi eseva nayo. Ettha pānaṁ nāma ambapānādīni aṭṭha pānāni, yāni ce tesaṁ anulomāni.",
  "atk-s0515a14:98_0": "Vatthasannidhintiādimhi anadhiṭṭhitāvikappitaṁ sannidhi ca hoti sallekhañca kopeti.",
  "atk-s0515a14:98_1": "Ayaṁ pariyāya kathāva,",
  "atk-s0515a14:98_2": "nippariyāyato pana ticīvarasantuṭṭhena bhavitabbaṁ,",
  "atk-s0515a14:98_3": "catutthaṁ labhitvā aññassa dātabbaṁ.",
  "atk-s0515a14:98_4": "Sace yassa kassaci dātuṁ na sakkoti,",
  "atk-s0515a14:98_5": "yassa pana dātukāmo hoti,",
  "atk-s0515a14:98_6": "so uddesatthāya vā paripucchatthāya vā gato,",
  "atk-s0515a14:98_7": "āgatamatte dātabbaṁ,",
  "atk-s0515a14:98_8": "adātuṁ na vaṭṭati.",
  "atk-s0515a14:98_9": "Cīvare pana appahonte satiyā paccāsāya anuññātakālaṁ ṭhapetuṁ vaṭṭati.",
  "atk-s0515a14:98_10": "Sūcisuttacīvarakārakānaṁ alābhena tato parampi vinayakammaṁ katvā ṭhapetuṁ vaṭṭati.",
  "atk-s0515a14:98_11": "“Imasmiṁ jiṇṇe puna īdisaṁ kuto labhissāmī”ti pana ṭhapetuṁ na vaṭṭati,",
  "atk-s0515a14:98_12": "sannidhi ca hoti,",
  "atk-s0515a14:98_13": "sallekhañca vikopeti.",
  "atk-s0515a14:99_0": "Yānasannidhimhi yānaṁ nāma vayhaṁ ratho sakaṭaṁ sandamānikā sivikā pāṭaṅkīti netaṁ pabbajitassa yānaṁ.",
  "atk-s0515a14:99_1": "Upāhanā pana pabbajitassa yānaṁyeva.",
  "atk-s0515a14:99_2": "Ekabhikkhussa hi eko araññatthāya,",
  "atk-s0515a14:99_3": "ekā dhotapādakatthāyāti ukkaṁsato dve upāhanasaṅghāṭā vaṭṭanti,",
  "atk-s0515a14:99_4": "tatiyaṁ labhitvā aññassa dātabbo,",
  "atk-s0515a14:99_5": "“imasmiṁ jiṇṇe aññaṁ kuto labhissāmī”ti hi ṭhapetuṁ na vaṭṭati,",
  "atk-s0515a14:99_6": "sannidhi ca hoti,",
  "atk-s0515a14:99_7": "sallekhañca vikopeti.",
  "atk-s0515a14:100_0": "Sayanasannidhimhi sayananti mañco.",
  "atk-s0515a14:100_1": "Ekassa bhikkhuno eko gabbhe eko divāṭṭhāneti ukkaṁsato dve mañcā vaṭṭanti,",
  "atk-s0515a14:100_2": "tato uttari labhitvā aññassa bhikkhuno vā gaṇassa vā dātabbo,",
  "atk-s0515a14:100_3": "adātuṁ na vaṭṭati,",
  "atk-s0515a14:100_4": "sannidhi ceva hoti,",
  "atk-s0515a14:100_5": "sallekhañca kopeti.",
  "atk-s0515a14:101_0": "Gandhasannidhimhi bhikkhuno kaṇḍukacchuchavidosādiābādhe sati gandho vaṭṭati.",
  "atk-s0515a14:101_1": "Tena gandhena tasmiṁ roge vūpasante aññesaṁ vā ābādhikānaṁ dātabbo.",
  "atk-s0515a14:101_2": "Dvāre pañcaṅgulagharadhūpanādīsu vā upanetabbo.",
  "atk-s0515a14:101_3": "“Puna roge sati bhavissatī”ti ṭhapetuṁ na vaṭṭati,",
  "atk-s0515a14:101_4": "gandhasannidhi ca hoti,",
  "atk-s0515a14:101_5": "sallekhañca kopeti.",
  "atk-s0515a14:102_0": "Āmisanti annādivuttāvasesaṁva daṭṭhabbaṁ.",
  "atk-s0515a14:102_1": "Seyyathidaṁ –",
  "atk-s0515a14:102_2": "idhekacco bhikkhu “tathārūpe kāle upakārāya bhavissantī”ti tilataṇḍulamuggamāsanāḷikeraloṇamacchamaṁsavallūrasappitelaguḷa-",
  "atk-s0515a14:102_3": "bhājanādīni āharāpetvā ṭhapeti.",
  "atk-s0515a14:102_4": "So vassakāle kālasseva sāmaṇerehi yāguṁ pacāpetvā bhuñjitvā “sāmaṇera udakakaddame dukkhaṁ gāmaṁ pavisituṁ,",
  "atk-s0515a14:102_5": "gaccha asukakulaṁ gantvā mayhaṁ vihāre nisinnabhāvaṁ ārocehi,",
  "atk-s0515a14:102_6": "asukakulato dadhiādīni āharā”ti peseti.",
  "atk-s0515a14:102_7": "Bhikkhūhi “kiṁ, bhante,",
  "atk-s0515a14:102_8": "gāmaṁ pavisathā”ti vuttepi “duppaveso āvuso idāni gāmo”ti vadati. Te “hotu, bhante,",
  "atk-s0515a14:102_9": "acchatha tumhe,",
  "atk-s0515a14:102_10": "mayaṁ bhikkhaṁ pariyesitvā āharissāmā”ti gacchanti.",
  "atk-s0515a14:102_11": "Atha sāmaṇeropi dadhiādīni āharitvā bhattañca byañjanañca sampādetvā upaneti,",
  "atk-s0515a14:102_12": "taṁ bhuñjantasseva upaṭṭhākā bhattaṁ pahiṇanti,",
  "atk-s0515a14:102_13": "tatopi manāpaṁ manāpaṁ bhuñjati.",
  "atk-s0515a14:102_14": "Atha bhikkhū piṇḍapātaṁ gahetvā āgacchanti,",
  "atk-s0515a14:102_15": "tatopi manāpaṁ manāpaṁ gīvāyāmakaṁ bhuñjatiyeva.",
  "atk-s0515a14:102_16": "Evaṁ catumāsampi vītināmeti.",
  "atk-s0515a14:102_17": "Ayaṁ vuccati bhikkhu “muṇḍakuṭumbikajīvikaṁ jīvati,",
  "atk-s0515a14:102_18": "na samaṇajīvika”nti.",
  "atk-s0515a14:102_19": "Evarūpo āmisasannidhi nāma hoti.",
  "atk-s0515a14:103_0": "Bhikkhuno pana vasanaṭṭhāne ekā taṇḍulanāḷi eko guḷapiṇḍo catubhāgamattaṁ sappīti ettakaṁ nidhetuṁ vaṭṭati akāle sampattacorānaṁ atthāya.",
  "atk-s0515a14:103_1": "Te hi ettakampi āmisapaṭisanthāraṁ alabhantā jīvitāpi voropeyyuṁ,",
  "atk-s0515a14:103_2": "tasmā sacepi ettakaṁ natthi,",
  "atk-s0515a14:103_3": "āharāpetvāpi ṭhapetuṁ vaṭṭati.",
  "atk-s0515a14:103_4": "Aphāsukakāle ca yadettha kappiyaṁ,",
  "atk-s0515a14:103_5": "taṁ attanāpi paribhuñjituṁ vaṭṭati.",
  "atk-s0515a14:103_6": "Kappiyakuṭiyaṁ pana bahuṁ ṭhapentassāpi sannidhi nāma natthi.",
  "atk-s0515a14:104_0": "160.Jhāyī na pādalolassāti jhānābhirato ca na ca pādalolo assa.",
  "atk-s0515a14:104_1": "Virame kukkuccā nappamajjeyyāti hatthakukkuccādikukkuccaṁ vinodeyya,",
  "atk-s0515a14:104_2": "sakkaccakāritāya cettha nappamajjeyya.",
  "atk-s0515a14:105_0": "Ekattamanuyuttoti ekībhāvaṁ anuyutto.",
  "atk-s0515a14:105_1": "Paramatthagarukoti uttamatthagaruko.",
  "atk-s0515a14:105_2": "“Sakatthagaruko”ti vā pāṭho.",
  "atk-s0515a14:106_0": "Paṭisallānārāmoti āramaṇaṁ ārāmo,",
  "atk-s0515a14:106_1": "tato tato ārammaṇato paṭisaṁharitvā ekībhāve paṭisallāne ārāmo yassa so paṭisallānārāmo.",
  "atk-s0515a14:106_2": "Assāti bhaveyya.",
  "atk-s0515a14:106_3": "Tasmiṁ ratoti paṭisallānarato.",
  "atk-s0515a14:106_4": "Etehi sīlesu paripūrakāritaṁ dasseti.",
  "atk-s0515a14:106_5": "Taṁ kissa hetu?",
  "atk-s0515a14:106_6": "Sīlavipannassa ekaggatāpi na sampajjati.",
  "atk-s0515a14:106_7": "Ajjhattaṁ cetosamathamanuyuttoti attano cittasamathe yutto.",
  "atk-s0515a14:106_8": "Ettha hi ajjhattanti vā attanoti vā etaṁ ekatthaṁ,",
  "atk-s0515a14:106_9": "byañjanameva nānaṁ.",
  "atk-s0515a14:106_10": "Bhummatthe panetaṁ upayogavacanaṁ.",
  "atk-s0515a14:106_11": "Anūti iminā upasaggena yoge siddhaṁ.",
  "atk-s0515a14:107_0": "Anirākatajjhānoti bahi anihatajjhāno avināsitajjhāno vā.",
  "atk-s0515a14:107_1": "Nīharaṇavināsatthañhi idaṁ nirākaraṇaṁ nāma.",
  "atk-s0515a14:107_2": "“Thambhaṁ niraṁkatvā nivātavuttī”tiādīsu cassa payogo daṭṭhabbo.",
  "atk-s0515a14:107_3": "Vipassanāya samannāgatoti sattavidhāya anupassanāya yutto.",
  "atk-s0515a14:107_4": "Sattavidhā anupassanā nāma aniccānupassanā dukkhānupassanā anattānupassanā nibbidānupassanā virāgānupassanā nirodhānupassanā paṭinissaggānupassanāti.",
  "atk-s0515a14:107_5": "Tā visuddhimagge vitthāritā.",
  "atk-s0515a14:107_6": "Byūhetā suññāgārānanti vaḍḍhetā suññāgārānaṁ.",
  "atk-s0515a14:107_7": "Ettha ca samathavipassanāvasena kammaṭṭhānaṁ gahetvā rattindivaṁ suññāgāraṁ pavisitvā nisīdamāno bhikkhu “brūhetā suññāgārāna”nti veditabbo.",
  "atk-s0515a14:107_8": "Ekabhūmakādibhede pāsāde kurumānopi suññāgārānaṁ brūhetāti daṭṭhabbo.",
  "atk-s0515a14:108_0": "Sakkaccakārītiādīsu dānādīnaṁ kusaladhammānaṁ bhāvanāya puggalassa vā deyyadhammassa vā sakkaccakāritāvasena sakkaccakārī.",
  "atk-s0515a14:108_1": "Assāti bhaveyya.",
  "atk-s0515a14:108_2": "Satatabhāvo sātaccaṁ,",
  "atk-s0515a14:108_3": "sātaccakāritāvasena sātaccakārī.",
  "atk-s0515a14:108_4": "Nirantarakāritāya aṭṭhitakārī.",
  "atk-s0515a14:108_5": "Yathā nāma kakaṇṭako thokaṁ gantvā thokaṁ tiṭṭhati,",
  "atk-s0515a14:108_6": "na nirantaraṁ gacchati,",
  "atk-s0515a14:108_7": "evameva yo puggalo ekadivasaṁ dānaṁ datvā pūjaṁ vā katvā dhammaṁ vā sutvā samaṇadhammaṁ vā katvā puna cirassaṁ karoti,",
  "atk-s0515a14:108_8": "taṁ na nirantaraṁ pavatteti.",
  "atk-s0515a14:108_9": "So “asātaccakārī,",
  "atk-s0515a14:108_10": "ṭhitakārī”ti vuccati.",
  "atk-s0515a14:108_11": "Yo pana evaṁ na hoti,",
  "atk-s0515a14:108_12": "so aṭṭhitakārī.",
  "atk-s0515a14:108_13": "Anolīnavuttikoti nirantarakaraṇasaṅkhātassa vipphārassa atthitāya na olīnavuttiko.",
  "atk-s0515a14:108_14": "Anikkhittacchandoti kusalakiriyāya vīriyacchandassa anikkhittabhāvena anikkhittacchando.",
  "atk-s0515a14:108_15": "Anikkhittadhuroti vīriyadhurassa anoropako,",
  "atk-s0515a14:108_16": "anosakkitamānasoti attho.",
  "atk-s0515a14:109_0": "Appaṭivānīti anivattanaṁ.",
  "atk-s0515a14:109_1": "Adhiṭṭhānanti kusalakaraṇe patiṭṭhābhāvo.",
  "atk-s0515a14:109_2": "Anuyogoti anuyuñjanaṁ.",
  "atk-s0515a14:109_3": "Appamādoti satiyā avippavāso.",
  "atk-s0515a14:110_0": "161.Tandiṁ māyaṁ hassaṁ khiḍḍanti ālasiyañca māyañca hassañca kāyikaṁ vācasikaṁ khiḍḍañca.",
  "atk-s0515a14:110_1": "Savibhūsanti saddhiṁ vibhūsāya.",
  "atk-s0515a14:111_0": "Rattindivaṁ chakoṭṭhāsaṁ karitvāti purimayāmamajjhimayāmapacchimayāmavasena rattiṁ tayo tathā divāti chabbidhaṁ koṭṭhāsaṁ katvā.",
  "atk-s0515a14:111_1": "Pañcakoṭṭhāsaṁ paṭijaggeyyāti rattiṁ majjhimayāmaṁ vissajjetvā avasesapañcakoṭṭhāsesu na niddaṁ okkameyya.",
  "atk-s0515a14:111_2": "Ekakoṭṭhāsaṁ nipajjeyyāti ekaṁ majjhimayāmakoṭṭhāsaṁ sato sampajāno nipajjitvā niddaṁ okkameyya.",
  "atk-s0515a14:112_0": "Idha bhikkhu divasampi pubbaṇhe majjhanhe sāyanheti tayopi divasakoṭṭhāsā gahitā.",
  "atk-s0515a14:112_1": "Caṅkamena nisajjāyāti sakalaṁ divasaṁ iminā iriyāpathadvayeneva viharanto cittassa āvaraṇato āvaraṇīyehi",
  "atk-s0515a14:112_2": "dhammehi pañcahi nīvaraṇehi sabbākusaladhammehi vā.",
  "atk-s0515a14:112_3": "Cittaṁ parisodheyyāti tehi dhammehi cittaṁ visodheyya.",
  "atk-s0515a14:112_4": "Ṭhānaṁ panettha kiñcāpi na gahitaṁ,",
  "atk-s0515a14:112_5": "caṅkamanisajjāsannissitaṁ pana katvā gahetabbameva.",
  "atk-s0515a14:112_6": "Paṭhamaṁ yāmanti sakalasmimpi paṭhamayāme.",
  "atk-s0515a14:113_0": "Seyyanti ettha kāmabhogīseyyā petaseyyā sīhaseyyā tathāgataseyyāti catasso seyyā.",
  "atk-s0515a14:113_1": "Tattha “yebhuyyena,",
  "atk-s0515a14:113_2": "bhikkhave,",
  "atk-s0515a14:113_3": "kāmabhogī vāmena passena sentī”ti ayaṁ kāmabhogīseyyā.",
  "atk-s0515a14:113_4": "Tesu hi yebhuyyena dakkhiṇapassena sayāno nāma natthi.",
  "atk-s0515a14:113_5": "“Yebhuyyena,",
  "atk-s0515a14:113_6": "bhikkhave,",
  "atk-s0515a14:113_7": "petā uttānā sentī”ti ayaṁ petaseyyā.",
  "atk-s0515a14:113_8": "Appamaṁsalohitattā hi aṭṭhisaṅghāṭaghaṭṭitā ekena passena sayituṁ na sakkonti,",
  "atk-s0515a14:113_9": "uttānāva senti. “Sīho,",
  "atk-s0515a14:113_10": "bhikkhave,",
  "atk-s0515a14:113_11": "migarājā dakkhiṇena passena seyyaṁ kappeti…pe…",
  "atk-s0515a14:113_12": "attamano hotī”ti ayaṁ sīhaseyyā.",
  "atk-s0515a14:113_13": "Tejussadattā hi sīho migarājā dve purimapāde ekasmiṁ pacchimapāde ekasmiṁ ṭhāne ṭhapetvā naṅguṭṭhaṁ antarasatthimhi",
  "atk-s0515a14:113_14": "pakkhipitvā purimapādapacchimapādanaṅguṭṭhānaṁ ṭhitokāsaṁ sallakkhetvā dvinnaṁ purimapādānaṁ matthake",
  "atk-s0515a14:113_15": "sīsaṁ ṭhapetvā sayati.",
  "atk-s0515a14:113_16": "Divasampi sayitvā pabujjhamāno na utrasto pabujjhati,",
  "atk-s0515a14:113_17": "sīsaṁ pana ukkhipitvā purimapādādīnaṁ ṭhitokāsaṁ sallakkheti.",
  "atk-s0515a14:113_18": "Sace kiñci ṭhānaṁ vijahitvā ṭhitaṁ hoti,",
  "atk-s0515a14:113_19": "“nayidaṁ tuyhaṁ jātiyā,",
  "atk-s0515a14:113_20": "na sūrabhāvassa anurūpa”nti anattamano hutvā tattheva sayati,",
  "atk-s0515a14:113_21": "na gocarāya pakkamati.",
  "atk-s0515a14:113_22": "Avijahitvā ṭhite pana “tuyhaṁ jātiyā ca sūrabhāvassa ca anurūpamida”nti haṭṭhatuṭṭho uṭṭhāya sīhavijambhitaṁ",
  "atk-s0515a14:113_23": "vijambhitvā kesarabhāraṁ vidhunitvā tikkhattuṁ sīhanādaṁ naditvā gocarāya pakkamati.",
  "atk-s0515a14:113_24": "Catutthajjhānaseyyā pana tathāgataseyyāti vuccati.",
  "atk-s0515a14:113_25": "Tāsu idha sīhaseyyā āgatā.",
  "atk-s0515a14:113_26": "Ayañhi tejussadairiyāpathattā uttamaseyyā nāma.",
  "atk-s0515a14:114_0": "Pāde pādanti dakkhiṇapāde vāmapādaṁ.",
  "atk-s0515a14:114_1": "Accādhāyāti atiādhāya īsakaṁ atikkamma ṭhapetvā.",
  "atk-s0515a14:114_2": "Gopphakena hi gopphake,",
  "atk-s0515a14:114_3": "jāṇunā vā jāṇumhi saṅghaṭṭiyamāne abhiṇhaṁ vedanā uppajjati,",
  "atk-s0515a14:114_4": "cittaṁ ekaggaṁ na hoti,",
  "atk-s0515a14:114_5": "seyyā aphāsu hoti.",
  "atk-s0515a14:114_6": "Yathā pana na saṅghaṭṭeti,",
  "atk-s0515a14:114_7": "evaṁ atikkamma ṭhapite vedanā nuppajjati,",
  "atk-s0515a14:114_8": "cittaṁ ekaggaṁ hoti,",
  "atk-s0515a14:114_9": "seyyā phāsu hoti.",
  "atk-s0515a14:114_10": "Tena vuttaṁ –",
  "atk-s0515a14:114_11": "“pāde pādaṁ accādhāyā”ti.",
  "atk-s0515a14:114_12": "Sato sampajānoti satiyā ceva sampajānapaññāya ca samannāgato hutvā.",
  "atk-s0515a14:114_13": "Iminā supariggāhakaṁ satisampajaññaṁ kathitaṁ.",
  "atk-s0515a14:114_14": "Uṭṭhānasaññaṁ manasikaritvāti “asukavelāya nāma uṭṭhahissāmī”ti evaṁ uṭṭhānavelāparicchedakaṁ uṭṭhānasaññaṁ citte ṭhapetvā.",
  "atk-s0515a14:114_15": "Evaṁ katvā nipanno hi yathāparicchinnakāleyeva uṭṭhāti.",
  "atk-s0515a14:115_0": "Vīriyindriyaniddese cetasikoti idaṁ vīriyassa niyamato cetasikabhāvadīpanatthaṁ vuttaṁ,",
  "atk-s0515a14:115_1": "idañhi vīriyaṁ “yadapi,",
  "atk-s0515a14:115_2": "bhikkhave,",
  "atk-s0515a14:115_3": "kāyikaṁ vīriyaṁ,",
  "atk-s0515a14:115_4": "tadapi vīriyasambojjhaṅgo,",
  "atk-s0515a14:115_5": "yadapi cetasikaṁ vīriyaṁ,",
  "atk-s0515a14:115_6": "tadapi vīriyasambojjhaṅgoti.",
  "atk-s0515a14:115_7": "Itihidaṁ uddesaṁ gacchatī”ti evamādīsu suttesu caṅkamādīni karontassa uppajjanatāya kāyikanti vuccamānampi kāyaviññāṇaṁ viya kāyikaṁ nāma natthi,",
  "atk-s0515a14:115_8": "cetasikameva panetanti dīpetuṁ “cetasiko”ti vuttaṁ.",
  "atk-s0515a14:115_9": "Vīriyārambhoti vīriyasaṅkhāto ārambho.",
  "atk-s0515a14:115_10": "Ayañhi ārambhasaddo kamme āpattiyaṁ kiriyāyaṁ vīriye hiṁsāyaṁ vikopaneti anekesu atthesu āgato.",
  "atk-s0515a14:116_0": "“Yaṁ kiñci dukkhaṁ sambhoti, sabbaṁ ārambhapaccayā;",
  "atk-s0515a14:117_0": "Ārambhānaṁ nirodhena, natthi dukkhassa sambhavo”ti. –",
  "atk-s0515a14:118_0": "Ettha hi kammaṁ ārambhoti āgataṁ.",
  "atk-s0515a14:118_1": "“Ārambhati ca vippaṭisārī ca hotī”ti ettha āpatti.",
  "atk-s0515a14:118_2": "“Mahāyaññā mahārambhā,",
  "atk-s0515a14:118_3": "na te honti mahapphalā”ti ettha yūpussāpanādikiriyā.",
  "atk-s0515a14:118_4": "“Ārambhatha nikkamatha,",
  "atk-s0515a14:118_5": "yuñjatha buddhasāsane”ti ettha vīriyaṁ.",
  "atk-s0515a14:118_6": "“Samaṇaṁ gotamaṁ uddissa pāṇaṁ ārambhantī”ti ettha hiṁsā.",
  "atk-s0515a14:118_7": "“Bījagāmabhūtagāmasamārambhā paṭivirato hotī”ti ettha chedanabhañjanādikaṁ vikopanaṁ.",
  "atk-s0515a14:118_8": "Idha pana vīriyameva adhippetaṁ.",
  "atk-s0515a14:118_9": "Tenāha “vīriyārambhoti vīriyasaṅkhāto ārambho”ti.",
  "atk-s0515a14:118_10": "Vīriyañhi ārambhanavasena ārambhoti vuccati.",
  "atk-s0515a14:118_11": "Idamassa sabhāvapadaṁ.",
  "atk-s0515a14:118_12": "Kosajjato nikkhamanavasena nikkamo.",
  "atk-s0515a14:118_13": "Paraṁ paraṁ ṭhānaṁ akkamanavasena parakkamo.",
  "atk-s0515a14:118_14": "Uggantvā yamanavasena uyyāmo.",
  "atk-s0515a14:118_15": "Vāyamanavasena vāyāmo.",
  "atk-s0515a14:118_16": "Ussahanavasena ussāho.",
  "atk-s0515a14:118_17": "Adhimattussahanavasena ussoḷhī.",
  "atk-s0515a14:118_18": "Thirabhāvaṭṭhena thāmo.",
  "atk-s0515a14:118_19": "Cittacetasikānaṁ dhāraṇavasena avicchedato vā pavattanavasena kusalasantānaṁ dhāretīti dhiti.",
  "atk-s0515a14:119_0": "Aparo nayo –",
  "atk-s0515a14:119_1": "nikkamo ceso kāmānaṁ panudanāya.",
  "atk-s0515a14:119_2": "Parakkamo ceso bandhanacchedāya.",
  "atk-s0515a14:119_3": "Uyyāmo ceso oghassa nittharaṇāya.",
  "atk-s0515a14:119_4": "Vāyāmo ceso pāraṁ gamanaṭṭhena.",
  "atk-s0515a14:119_5": "Ussāho ceso pubbaṅgamaṭṭhena.",
  "atk-s0515a14:119_6": "Ussoḷhī ceso adhimattaṭṭhena.",
  "atk-s0515a14:119_7": "Thāmo ceso palighugghāṭanatāya.",
  "atk-s0515a14:119_8": "Dhiti ceso aṭṭhitakāritāyāti.",
  "atk-s0515a14:120_0": "“Kāmaṁ taco ca nhāru ca,",
  "atk-s0515a14:120_1": "aṭṭhi ca avasissatū”ti evaṁ pavattikāle asithilaparakkamavasena asithilaparakkamatā,",
  "atk-s0515a14:120_2": "thiraparakkamo daḷhaparakkamoti attho.",
  "atk-s0515a14:120_3": "Yasmā panetaṁ vīriyaṁ kusalakammakaraṇaṭṭhāne chandaṁ na nikkhipati,",
  "atk-s0515a14:120_4": "dhuraṁ na nikkhipati,",
  "atk-s0515a14:120_5": "na otāreti na vissajjeti,",
  "atk-s0515a14:120_6": "anosakkitamānasataṁ āvahati,",
  "atk-s0515a14:120_7": "tasmā “anikkhittacchandatā anikkhittadhuratā”ti vuttaṁ.",
  "atk-s0515a14:120_8": "Yathā pana tajjātike udakasambhinnaṭṭhāne dhuravāhagoṇaṁ “gaṇhathā”ti vadanti,",
  "atk-s0515a14:120_9": "so jāṇunā bhūmiṁ uppīḷetvāpi dhuraṁ vahati,",
  "atk-s0515a14:120_10": "bhūmiyaṁ patituṁ na deti,",
  "atk-s0515a14:120_11": "evameva vīriyaṁ kusalakammakaraṇaṭṭhāne dhuraṁ na nikkhipati paggaṇhāti,",
  "atk-s0515a14:120_12": "tasmā “dhurasampaggāho”ti vuttaṁ.",
  "atk-s0515a14:120_13": "Paggahalakkhaṇe indaṭṭhaṁ kāretīti vīriyindriyaṁ.",
  "atk-s0515a14:120_14": "Kosajje na kampatīti vīriyabalaṁ.",
  "atk-s0515a14:120_15": "Yāthāvaniyyānikakusalavāyāmatāya sammāvāyāmo.",
  "atk-s0515a14:121_0": "Tandīti jātiālasiyaṁ.",
  "atk-s0515a14:121_1": "Tandiyanāti tandiyanākāro.",
  "atk-s0515a14:121_2": "Tandimanakatāti tandiyā abhibhūtacittatā.",
  "atk-s0515a14:121_3": "Alasassa bhāvo ālasyaṁ,",
  "atk-s0515a14:121_4": "ālasyāyanākāro ālasyāyanā.",
  "atk-s0515a14:121_5": "Ālasyāyitassa bhāvo ālasyāyitattaṁ.",
  "atk-s0515a14:121_6": "Iti sabbehi imehi padehi kilesavasena kāyālasiyaṁ kathitaṁ.",
  "atk-s0515a14:122_0": "Vañcanikā cariyāti vañcanikā kiriyā.",
  "atk-s0515a14:122_1": "Mā maṁ jaññāti vācaṁ bhāsatīti jānaṁyeva paṇṇattiṁ vītikkamanto bhikkhu bhāriyaṁ karoti,",
  "atk-s0515a14:122_2": "amhākaṁ pana vītikkamaṭṭhānaṁ nāma natthīti upasanto viya bhāsati.",
  "atk-s0515a14:122_3": "Kāyena parakkamatīti “mayā kataṁ idaṁ pāpakammaṁ mā keci jāniṁsū”ti kāyena vattaṁ karoti.",
  "atk-s0515a14:122_4": "Vijjamānadosapaṭicchādanato cakkhumohanamāyā viyāti māyā,",
  "atk-s0515a14:122_5": "māyāvino bhāvo māyāvitā.",
  "atk-s0515a14:122_6": "Katvā pāpaṁ puna paṭicchādanato ati assarati etāya sattoti accasarā.",
  "atk-s0515a14:122_7": "Kāyavācākiriyāhi aññathā dassanato vañcetīti vañcanā.",
  "atk-s0515a14:122_8": "Etāya sattā nikarontīti nikati,",
  "atk-s0515a14:122_9": "micchā karontīti attho.",
  "atk-s0515a14:122_10": "“Nāhaṁ evaṁ karomī”ti pāpānaṁ nikkhipanato nikiraṇā.",
  "atk-s0515a14:122_11": "“Nāhaṁ evaṁ karomī”ti parivajjanato pariharaṇā.",
  "atk-s0515a14:122_12": "Kāyādīhi saṁvaraṇato gūhanā.",
  "atk-s0515a14:122_13": "Sabbato bhāgena gūhanā parigūhanā.",
  "atk-s0515a14:122_14": "Tiṇapaṇṇehi viya gūthaṁ kāyavacīkammehi pāpaṁ chādiyatīti chādanā.",
  "atk-s0515a14:122_15": "Sabbato bhāgena chādanā paricchādanā.",
  "atk-s0515a14:122_16": "Na uttānaṁ katvā dassetīti anuttānīkammaṁ.",
  "atk-s0515a14:122_17": "Na pākaṭaṁ katvā dassetīti anāvikammaṁ.",
  "atk-s0515a14:122_18": "Suṭṭhu chādanā vocchādanā.",
  "atk-s0515a14:122_19": "Katapāpapaṭicchādanavasena punapi pāpassa karaṇato pāpakiriyā.",
  "atk-s0515a14:122_20": "Ayaṁ vuccatīti ayaṁ katapaṭicchādanalakkhaṇā māyā nāma vuccati.",
  "atk-s0515a14:122_21": "Yāya samannāgato puggalo bhasmāpaṭicchanno viya aṅgāro,",
  "atk-s0515a14:122_22": "udakapaṭicchanno viya khāṇu,",
  "atk-s0515a14:122_23": "pilotikāya paliveṭhitaṁ viya ca satthaṁ hoti.",
  "atk-s0515a14:122_24": "Ativelaṁ dantavidaṁsakaṁ hasatīti pamāṇātikkantaṁ dantaṁ vivaritvā paresaṁ dassetvā hāsaṁ somanassaṁ uppādetvā hasati.",
  "atk-s0515a14:123_0": "Kāyikāca khiḍḍāti kāyena pavattā kīḷā.",
  "atk-s0515a14:123_1": "Eseva nayo vācasikāyapi.",
  "atk-s0515a14:123_2": "Hatthīhipi kīḷantīti hatthīhi kīḷitatthāya purato dhāvanaādhāvanapiṭṭhanisīdanādikīṭṭhāya kīḷanti.",
  "atk-s0515a14:123_3": "Eseva nayo assarathesupi.",
  "atk-s0515a14:123_4": "Aṭṭhapadepi kīḷantīti ekekāya pantiyā aṭṭha aṭṭha padāni assāti aṭṭhapadaṁ,",
  "atk-s0515a14:123_5": "tasmiṁ aṭṭhapade.",
  "atk-s0515a14:123_6": "Dasapadepi eseva nayo.",
  "atk-s0515a14:123_7": "Ākāsepīti aṭṭhapadadasapadesu viya ākāseyeva kīḷanti.",
  "atk-s0515a14:123_8": "Parihārapathepīti bhūmiyaṁ nānāpathamaṇḍalaṁ katvā tattha pariharitabbapathaṁ pariharantā kīḷanti.",
  "atk-s0515a14:123_9": "Santikāyapi kīḷantīti santikakīḷāya kīḷanti,",
  "atk-s0515a14:123_10": "ekajjhaṁ ṭhapitā sāriyo vā pāsāṇasakkharāyo vā acālentā nakheneva apanenti ca upanenti ca.",
  "atk-s0515a14:123_11": "Sace tattha kāci calati,",
  "atk-s0515a14:123_12": "parājayo hotīti.",
  "atk-s0515a14:124_0": "Khalikāyāti jūtaphalake pāsakakīḷāya kīḷanti.",
  "atk-s0515a14:124_1": "Ghaṭikāyāti ghaṭikā vuccati dīghadaṇḍakena rassadaṇḍakaṁ paharaṇakīḷā,",
  "atk-s0515a14:124_2": "tāya kīḷanti.",
  "atk-s0515a14:124_3": "Salākahatthenāti lākhāya vā mañjaṭṭhiyā vā piṭṭhodakena vā salākahatthaṁ temetvā “kiṁ hotū”ti bhūmiyaṁ",
  "atk-s0515a14:124_4": "vā bhittiyaṁ vā taṁ paharitvā hatthiassādirūpāni dassentā kīḷanti.",
  "atk-s0515a14:124_5": "Akkhenāti guḷena.",
  "atk-s0515a14:124_6": "Paṅkacīrenāti paṅkacīraṁ vuccati paṇṇanāḷikā,",
  "atk-s0515a14:124_7": "taṁ dhamantā kīḷanti.",
  "atk-s0515a14:124_8": "Vaṅkakenāti gāmadārakānaṁ kīḷanakena khuddakanaṅgalena.",
  "atk-s0515a14:124_9": "Mokkhacikāyāti samparivattakakīḷāya,",
  "atk-s0515a14:124_10": "ākāse vā daṇḍaṁ gahetvā bhūmiyaṁ vā sīsaṁ ṭhapetvā heṭṭhupariyabhāvena parivattantā kīḷantīti vuttaṁ hoti.",
  "atk-s0515a14:124_11": "Ciṅgulakenāti ciṅgulakaṁ vuccati tālapaṇṇādīhi kataṁ vātappahārena paribbhamanacakkaṁ,",
  "atk-s0515a14:124_12": "tena kīḷanti.",
  "atk-s0515a14:124_13": "Pattāḷhakenāti pattāḷhakaṁ vuccati paṇṇanāḷi,",
  "atk-s0515a14:124_14": "tāya vālikādīni minantā kīḷanti.",
  "atk-s0515a14:124_15": "Rathakenāti khuddakarathena.",
  "atk-s0515a14:124_16": "Dhanukenāti khuddakadhanunā.",
  "atk-s0515a14:124_17": "Akkharikāyāti akkharikā vuccati ākāse vā piṭṭhiyaṁ vā akkharajānanakīḷā,",
  "atk-s0515a14:124_18": "tāya kīḷanti.",
  "atk-s0515a14:124_19": "Manesikāyāti manesikā vuccati manasā cintitajānanakīḷā,",
  "atk-s0515a14:124_20": "tāya kīḷanti.",
  "atk-s0515a14:124_21": "Yathāvajjenāti yathāvajjaṁ vuccati kāṇakuṇikhujjādīnaṁ yaṁ yaṁ vajjaṁ,",
  "atk-s0515a14:124_22": "taṁ taṁ payojetvā dassanakīḷā,",
  "atk-s0515a14:124_23": "tāya kīḷanti.",
  "atk-s0515a14:124_24": "Mukhabherikanti mukhasaddena bherī viya vādanaṁ.",
  "atk-s0515a14:124_25": "Mukhālambaranti mukhānulittabherisaddakaraṇaṁ.",
  "atk-s0515a14:124_26": "Mukhaḍiṇḍimakanti mukhena pahatabherisaddakaraṇaṁ.",
  "atk-s0515a14:124_27": "Mukhavalimakanti oṭṭhamaṁsaṁ jimhaṁ katvā saddakaraṇaṁ.",
  "atk-s0515a14:124_28": "“Mukhatalika”ntipi pāṭho,",
  "atk-s0515a14:124_29": "mukhaṁ parivattetvā dhamanaṁ.",
  "atk-s0515a14:124_30": "Mukhabheruḷakanti mukhena bherivādanaṁ.",
  "atk-s0515a14:124_31": "Nāṭakanti abhinayaṁ dassetvā uggaṇhāpanaṁ.",
  "atk-s0515a14:124_32": "“Naṭṭaka”ntipi pāṭho.",
  "atk-s0515a14:124_33": "Lāpanti ukkuṭṭhitakaraṇaṁ.",
  "atk-s0515a14:124_34": "Gītanti gāyanaṁ.",
  "atk-s0515a14:124_35": "Davakammanti hassakīḷākaraṇaṁ.",
  "atk-s0515a14:124_36": "Ayaṁ vācasikā khiḍḍāti ayaṁ kīḷā vācāya jātā vacīdvāre uppannā.",
  "atk-s0515a14:125_0": "Kesā ca massu cātiādīsu kesānaṁ kattarikāya ṭhānātirittāni akatvā kattarikāya chedanaṁ massūnaṁ dāṭhikaṁ",
  "atk-s0515a14:125_1": "ṭhapetvā kappāsanañca ekatovaṇḍikādimālā ca mūlagandhādigandhā ca chavikaraṇavilepanā ca.",
  "atk-s0515a14:125_2": "Gīvādīsu piḷandhanaābharaṇā ca sīse paṭimuñcanapasādhanapiḷandhanā ca sarīranivāsanavicitravatthā ca saṁvelliyabandhanapasādhanañca.",
  "atk-s0515a14:125_3": "“Parāsana”ntipi pāṭho.",
  "atk-s0515a14:125_4": "Sīsaveṭhanapaṭasaṅkhātaveṭhanañca.",
  "atk-s0515a14:126_0": "Ucchādanādīsu mātukucchito nikkhantadārakānaṁ sarīragandho dvādasamattavassakāle nassati,",
  "atk-s0515a14:126_1": "tesaṁ sarīragandhaharaṇatthāya gandhacuṇṇādīhi ucchādenti,",
  "atk-s0515a14:126_2": "evarūpaṁ ucchādanaṁ na vaṭṭati.",
  "atk-s0515a14:126_3": "Puññavante pana dārake ūrūsu nipajjāpetvā telena makkhetvā hatthapādaūrunābhiādīnaṁ saṇṭhānasampādanatthaṁ parimaddanti,",
  "atk-s0515a14:126_4": "evarūpaṁ parimaddanaṁ na vaṭṭati.",
  "atk-s0515a14:127_0": "Nhāpananti tesaṁyeva dārakānaṁ gandhādīhi nhāpanaṁ.",
  "atk-s0515a14:127_1": "Sambāhananti mahāmallānaṁ viya hatthapāde muggarādīhi paharitvā bāhuvaḍḍhanaṁ.",
  "atk-s0515a14:127_2": "Ādāsanti yaṁkiñci ādāsaṁ pariharituṁ na vaṭṭati.",
  "atk-s0515a14:127_3": "Añjanaṁ alaṅkārañjanameva.",
  "atk-s0515a14:127_4": "Mālāti baddhamālā vā abaddhamālā vā.",
  "atk-s0515a14:127_5": "Vilepananti yaṁkiñci chavirāgakaraṇaṁ.",
  "atk-s0515a14:127_6": "Mukhacuṇṇakaṁ mukhalepananti mukhe kāḷapīḷakādīnaṁ haraṇatthāya mattikākakkaṁ denti.",
  "atk-s0515a14:127_7": "Tena lohite calite sāsapakakkaṁ denti,",
  "atk-s0515a14:127_8": "tena dose khādite tilakakkaṁ denti,",
  "atk-s0515a14:127_9": "tena lohite sannisinne haliddikakkaṁ denti,",
  "atk-s0515a14:127_10": "tena chavivaṇṇe ārūḷhe mukhacuṇṇakena mukhaṁ cuṇṇenti,",
  "atk-s0515a14:127_11": "taṁ sabbaṁ na vaṭṭati.",
  "atk-s0515a14:128_0": "Hatthabandhādīsu hatthe vicitrasaṅkhakapālādīni bandhitvā vicaranti,",
  "atk-s0515a14:128_1": "taṁ vā aññaṁ vā sabbampi hatthābharaṇaṁ na vaṭṭati.",
  "atk-s0515a14:128_2": "Apare sikhaṁ bandhitvā vicaranti,",
  "atk-s0515a14:128_3": "suvaṇṇacīrakamuttāvaḷiādīhi ca taṁ parikkhipanti,",
  "atk-s0515a14:128_4": "taṁ sabbaṁ na vaṭṭati.",
  "atk-s0515a14:128_5": "Apare catuhatthadaṇḍaṁ vā aññaṁ vā pana alaṅkatadaṇḍakaṁ gahetvā vicaranti,",
  "atk-s0515a14:128_6": "tathā itthipurisarūpādivicittaṁ bhesajjanāḷikaṁ suparikkhittaṁ vāmapasse olaggenti,",
  "atk-s0515a14:128_7": "apare anekacitrakosaṁ atitikhiṇaṁ asiṁ,",
  "atk-s0515a14:128_8": "pañcavaṇṇasuttasibbitaṁ makaradantakādivicittaṁ chattaṁ,",
  "atk-s0515a14:128_9": "suvaṇṇarajatādivicitrā morapiñchādiparikkhittā upāhanā,",
  "atk-s0515a14:128_10": "keci ratanamattāyāmaṁ caturaṅgulavitthataṁ kesantaparicchedaṁ dassetvā meghamukhe vijjulataṁ viya nalāṭe uṇhīsapaṭṭaṁ bandhitvā cūḷāmaṇiṁ dhārenti,",
  "atk-s0515a14:128_11": "cāmaravālabījaniṁ dhārenti,",
  "atk-s0515a14:128_12": "taṁ sabbaṁ na vaṭṭati.",
  "atk-s0515a14:129_0": "Imassa vā pūtikāyassāti imassa cātumahābhūtamayassa kuṇapasarīrassa.",
  "atk-s0515a14:129_1": "Keḷanāti kīḷāpanā.",
  "atk-s0515a14:129_2": "Parikeḷanāti sabbato bhāgena kīḷāpanā.",
  "atk-s0515a14:129_3": "Gedhitatāti abhikaṅkhitatā.",
  "atk-s0515a14:129_4": "Gedhitattanti giddhabhāvo abhikaṅkhitabhāvo.",
  "atk-s0515a14:129_5": "Capalatāti alaṅkārakaraṇaṁ.",
  "atk-s0515a14:129_6": "Cāpalyanti capalabhāvaṁ.",
  "atk-s0515a14:130_0": "Savibhūsantiādīsu vibhūsāya saha savibhūsaṁ.",
  "atk-s0515a14:130_1": "Chavirāgakaraṇasaṅkhātena parivārena saha saparivāraṁ.",
  "atk-s0515a14:130_2": "Paribhaṇḍena saha saparibhaṇḍaṁ.",
  "atk-s0515a14:130_3": "Parikkhārena saha saparikkhāraṁ.",
  "atk-s0515a14:131_0": "162.Āthabbaṇanti āthabbaṇikamantappayogaṁ.",
  "atk-s0515a14:131_1": "Supinanti supinasatthaṁ.",
  "atk-s0515a14:131_2": "Lakkhaṇanti maṇilakkhaṇādiṁ.",
  "atk-s0515a14:131_3": "No vidaheti nappayojeyya.",
  "atk-s0515a14:131_4": "Virutañcāti migādīnaṁ vaṭṭetvā vassitaṁ.",
  "atk-s0515a14:132_0": "Āthabbaṇikāti parūpaghātamantajānanakā.",
  "atk-s0515a14:132_1": "Āthabbaṇaṁ payojentīti āthabbaṇikā kira sattāhaṁ aloṇakaṁ bhuñjitvā dabbe attharitvā pathaviyaṁ sayamānā",
  "atk-s0515a14:132_2": "tapaṁ caritvā sattame divase susānabhūmiṁ sajjetvā sattame pade ṭhatvā hatthaṁ vaṭṭetvā vaṭṭetvā mukhena",
  "atk-s0515a14:132_3": "vijjaṁ parijappanti,",
  "atk-s0515a14:132_4": "atha tesaṁ kammaṁ samijjhati.",
  "atk-s0515a14:132_5": "Evarūpaṁ sandhāya “āthabbaṇaṁ payojentī”ti āha.",
  "atk-s0515a14:132_6": "Tattha payojentīti yuttappayuttā honti.",
  "atk-s0515a14:132_7": "Nagare vā ruddheti nagare samantato rundhitvā āvaritvā gahite.",
  "atk-s0515a14:132_8": "Saṅgāme vā paccupaṭṭhiteti raṇe upagantvā ṭhite.",
  "atk-s0515a14:132_9": "Paccatthikesu paccāmittesūti paṭāṇībhūtesu verīsu.",
  "atk-s0515a14:132_10": "Ītiṁ uppādentīti sarīracalanaṁ kampanaṁ,",
  "atk-s0515a14:132_11": "tassa uppādanaṁ karonti.",
  "atk-s0515a14:132_12": "Upaddavanti kāyapīḷanaṁ karonti.",
  "atk-s0515a14:132_13": "Roganti byādhiṁ.",
  "atk-s0515a14:132_14": "Pajjarakanti jaraṁ.",
  "atk-s0515a14:132_15": "Sūlanti uddhumātakaṁ.",
  "atk-s0515a14:132_16": "Visūcikanti vijjhanaṁ.",
  "atk-s0515a14:132_17": "Pakkhandikanti lohitapakkhandikaṁ.",
  "atk-s0515a14:132_18": "Karontīti uppādenti.",
  "atk-s0515a14:133_0": "Supinapāṭhakāti supinabyākaraṇakā.",
  "atk-s0515a14:133_1": "Ādisantīti byākaronti.",
  "atk-s0515a14:133_2": "Yo pubbaṇhasamayaṁ supinaṁ passatītiādīsu accantasaṁyoge upayogavacanaṁ,",
  "atk-s0515a14:133_3": "pubbaṇhasamayeti attho.",
  "atk-s0515a14:133_4": "Evaṁ vipāko hotīti iṭṭhāniṭṭhavasena evarūpo vipāko hoti.",
  "atk-s0515a14:133_5": "Avakujja nipannoti adhomukho hutvā nipanno passati.",
  "atk-s0515a14:133_6": "Evaṁ supinapāṭhakā supinaṁ ādisanti.",
  "atk-s0515a14:134_0": "Tañca pana supinaṁ passanto catūhi kāraṇehi passati dhātukkhobhato vā anubhūtapubbato vā devatopasaṁhārato vā pubbanimittato vāti.",
  "atk-s0515a14:134_1": "Tattha pittādīnaṁ khobhakaraṇapaccayayogena khubhitadhātuko dhātukkhobhato supinaṁ passati,",
  "atk-s0515a14:134_2": "passanto ca nānāvidhaṁ supinaṁ passati.",
  "atk-s0515a14:134_3": "Anubhūtapubbato passanto pubbe anubhūtapubbaṁ ārammaṇaṁ passati.",
  "atk-s0515a14:134_4": "Devatopasaṁhārato passanto devatānaṁ ānubhāvena ārammaṇāni passati.",
  "atk-s0515a14:134_5": "Pubbanimittato passanto puññāpuññavasena uppajjitukāmassa atthassa vā anatthassa vā pubbanimittabhūtaṁ supinaṁ passati.",
  "atk-s0515a14:134_6": "Tattha yaṁ dhātukkhobhato anubhūtapubbato ca supinaṁ passati,",
  "atk-s0515a14:134_7": "na taṁ saccaṁ hoti.",
  "atk-s0515a14:134_8": "Yaṁ devatopasaṁhārato passati,",
  "atk-s0515a14:134_9": "taṁ saccaṁ vā hoti alikaṁ vā.",
  "atk-s0515a14:134_10": "Kuddhā hi devatā upāyena vināsetukāmā viparītampi katvā dassenti.",
  "atk-s0515a14:134_11": "Yaṁ pana pubbanimittato passati,",
  "atk-s0515a14:134_12": "taṁ ekantasaccameva hoti.",
  "atk-s0515a14:134_13": "Etesaṁ catunnaṁ mūlakāraṇānaṁ saṁsaggabhedatopi supinabhedo hotiyeva.",
  "atk-s0515a14:134_14": "Tañca panetaṁ catubbidhaṁ supinaṁ sekkhaputhujjanāva passanti appahīnavipallāsattā.",
  "atk-s0515a14:134_15": "Asekkhā na passanti pahīnavipallāsattā.",
  "atk-s0515a14:135_0": "Kiṁ panetaṁ passanto sutto passati,",
  "atk-s0515a14:135_1": "udāhu paṭibuddho,",
  "atk-s0515a14:135_2": "udāhu neva sutto na paṭibuddhoti?",
  "atk-s0515a14:135_3": "Kiñcettha –",
  "atk-s0515a14:135_4": "yadi tāva sutto passati,",
  "atk-s0515a14:135_5": "abhidhammavirodho āpajjati.",
  "atk-s0515a14:135_6": "Bhavaṅgacittena hi supati,",
  "atk-s0515a14:135_7": "taṁ rūpanimittādiārammaṇaṁ rāgādisampayuttaṁ vā na hoti,",
  "atk-s0515a14:135_8": "supinaṁ passantassa ca īdisāni cittāni uppajjanti.",
  "atk-s0515a14:135_9": "Atha paṭibuddho passati,",
  "atk-s0515a14:135_10": "vinayavirodho āpajjati.",
  "atk-s0515a14:135_11": "Yañhi paṭibuddho passati,",
  "atk-s0515a14:135_12": "taṁ sabbohārikacittena passati,",
  "atk-s0515a14:135_13": "sabbohārikacittena ca kate vītikkame anāpatti nāma natthi,",
  "atk-s0515a14:135_14": "supinaṁ passantena pana kate vītikkame ekantaṁ anāpatti eva.",
  "atk-s0515a14:135_15": "Atha neva sutto na paṭibuddho passati,",
  "atk-s0515a14:135_16": "ko nāma passati.",
  "atk-s0515a14:135_17": "Evañca sati supinassa abhāvova āpajjati,",
  "atk-s0515a14:135_18": "na abhāvo. Kasmā?",
  "atk-s0515a14:135_19": "Yasmā kapiniddāpareto passati.",
  "atk-s0515a14:135_20": "Vuttañhetaṁ –",
  "atk-s0515a14:135_21": "“majjhūpagato, mahārāja,",
  "atk-s0515a14:135_22": "kapiniddāpareto supinaṁ passatī”ti.",
  "atk-s0515a14:136_0": "Kapiniddāparetoti makkaṭaniddāya yutto.",
  "atk-s0515a14:136_1": "Yathā hi makkaṭassa niddā lahuparivattā hoti,",
  "atk-s0515a14:136_2": "evaṁ yā niddā punappunaṁ kusalādicittavokiṇṇattā lahuviparivattā.",
  "atk-s0515a14:136_3": "Yassā pavattiyaṁ punappunaṁ bhavaṅgato uttaraṇaṁ hoti,",
  "atk-s0515a14:136_4": "tāya yutto supinaṁ passati.",
  "atk-s0515a14:136_5": "Tenāyaṁ supino kusalopi hoti akusalopi abyākatopi.",
  "atk-s0515a14:136_6": "Tattha supinante cetiyavandanadhammassavanadhammadesanādīni karontassa kusalo,",
  "atk-s0515a14:136_7": "pāṇātipātādīni karontassa akusalo,",
  "atk-s0515a14:136_8": "dvīhi antehi mutto āvajjanatadārammaṇakkhaṇe abyākatoti veditabbo.",
  "atk-s0515a14:136_9": "Svāyaṁ dubbalavatthukattā cetanāya paṭisandhiṁ ākaḍḍhituṁ asamattho,",
  "atk-s0515a14:136_10": "pavatte pana aññehi kusalākusalehi upatthambhito vipākaṁ deti.",
  "atk-s0515a14:137_0": "Maṇilakkhaṇādīsu evarūpo maṇi pasattho,",
  "atk-s0515a14:137_1": "evarūpo apasattho,",
  "atk-s0515a14:137_2": "sāmino ārogyaissariyādīnaṁ hetu hoti,",
  "atk-s0515a14:137_3": "na hotīti evaṁ vaṇṇasaṇṭhānādivasena maṇiādīnaṁ lakkhaṇaṁ ādisantīti attho.",
  "atk-s0515a14:137_4": "Tattha āvudhalakkhaṇanti ṭhapetvā asiādīni avasesaṁ āvudhaṁ.",
  "atk-s0515a14:137_5": "Itthilakkhaṇādīnipi yamhi kule itthipurisādayo vasanti,",
  "atk-s0515a14:137_6": "tassa vuddhihānivaseneva veditabbāni.",
  "atk-s0515a14:137_7": "Ajalakkhaṇādīsu pana “evarūpānaṁ ajādīnaṁ maṁsaṁ khāditabbaṁ,",
  "atk-s0515a14:137_8": "evarūpānaṁ na khāditabba”nti ayampi viseso veditabbo.",
  "atk-s0515a14:138_0": "Api cettha godhāya lakkhaṇe cittakammapiḷandhanādīsupi “evarūpāya godhāya sati idaṁ nāma hotī”ti ayampi viseso veditabbo.",
  "atk-s0515a14:138_1": "Kaṇṇikālakkhaṇaṁ piḷandhanakaṇṇikāyapi gehakaṇṇikāyapi vasena veditabbaṁ.",
  "atk-s0515a14:138_2": "Kacchapalakkhaṇampi godhalakkhaṇasadisameva.",
  "atk-s0515a14:138_3": "Migalakkhaṇaṁ sabbasaṅgāhikaṁ sabbacatuppadānaṁ lakkhaṇavasena vuttaṁ.",
  "atk-s0515a14:138_4": "Evaṁ lakkhaṇapāṭhakā lakkhaṇaṁ ādisantīti evaṁ lakkhaṇasatthavācakā lakkhaṇaṁ ādisanti kathenti.",
  "atk-s0515a14:139_0": "Nakkhattānīti kattikādīni aṭṭhavīsati nakkhattāni.",
  "atk-s0515a14:139_1": "Iminā nakkhattena gharappaveso kātabboti gehappavesamaṅgalaṁ kātabbaṁ.",
  "atk-s0515a14:139_2": "Makuṭaṁ bandhitabbanti pasādhanamaṅgalaṁ kātabbaṁ.",
  "atk-s0515a14:139_3": "Vāreyyanti “imassa dārakassa asukakulato asukanakkhattena dārikaṁ ānethā”ti āvāhakaraṇañca “imaṁ dārikaṁ",
  "atk-s0515a14:139_4": "asukassa nāma dārakassa asukanakkhattena detha,",
  "atk-s0515a14:139_5": "evaṁ etesaṁ vuḍḍhi bhavissatī”ti vivāhakaraṇañca vatvā vāreyyasaṅkhātaṁ āvāhavivāhamaṅgalaṁ kātabbanti ādisanti.",
  "atk-s0515a14:139_6": "Bījanīhāroti bījānaṁ vappatthāya bahi nīharaṇaṁ.",
  "atk-s0515a14:139_7": "“Niharo”tipi pāḷi.",
  "atk-s0515a14:139_8": "Migavākkanti idaṁ sabbasaṅgāhikanāmaṁ,",
  "atk-s0515a14:139_9": "sabbasakuṇacatuppadānaṁ rutañāṇavaseneva vuttaṁ.",
  "atk-s0515a14:139_10": "Migavākkapāṭhakāti sakuntacatuppadānaṁ saddabyākaraṇakā.",
  "atk-s0515a14:139_11": "Migavākkaṁ ādisantīti tesaṁ saddaṁ sutvā byākaronti.",
  "atk-s0515a14:139_12": "Rutanti saddaṁ.",
  "atk-s0515a14:139_13": "“Ruda”nti vā pāḷi.",
  "atk-s0515a14:139_14": "Vassitanti vācaṁ.",
  "atk-s0515a14:139_15": "Gabbhakaraṇīyāti vinassamānassa gabbhassa puna avināsāya osadhadānena gabbhasaṇṭhānakārakā.",
  "atk-s0515a14:139_16": "Gabbho hi vātena pāṇakehi kammunā cāti tīhi kāraṇehi vinassati.",
  "atk-s0515a14:139_17": "Tattha vātena vinassante vātavināsanaṁ sītalaṁ bhesajjaṁ deti.",
  "atk-s0515a14:139_18": "Pāṇakehi vinassante pāṇakānaṁ paṭikammaṁ karoti.",
  "atk-s0515a14:139_19": "Kammunā vinassante pana buddhāpi paṭibāhituṁ na sakkonti.",
  "atk-s0515a14:139_20": "Tasmā na taṁ idha gahitaṁ.",
  "atk-s0515a14:139_21": "Sālākiyanti salākavejjakammaṁ.",
  "atk-s0515a14:139_22": "Sallakattiyanti sallakattavejjakammaṁ.",
  "atk-s0515a14:139_23": "Kāyatikicchanti mūlabhesajjādīni yojetvā kāyatikicchavejjakammaṁ.",
  "atk-s0515a14:139_24": "Bhūtiyanti bhūtavejjakammaṁ.",
  "atk-s0515a14:139_25": "Komārabhaccanti komārakavejjakammaṁ.",
  "atk-s0515a14:139_26": "Kuhāti vimhāpakā.",
  "atk-s0515a14:139_27": "Thaddhāti dārukkhandhaṁ viya thaddhasarīrā.",
  "atk-s0515a14:139_28": "Lapāti paccayapaṭibaddhavacanakā.",
  "atk-s0515a14:139_29": "Siṅgiti maṇḍanapakatikā.",
  "atk-s0515a14:139_30": "Unnaḷāti uggatamānanaḷā.",
  "atk-s0515a14:139_31": "Asamāhitāti upacārappanāsamādhivirahitā.",
  "atk-s0515a14:140_0": "Na gaṇheyyātiādīsu uddesaggahaṇavasena na gaṇheyya.",
  "atk-s0515a14:140_1": "Sajjhāyavasena na uggaṇheyya.",
  "atk-s0515a14:140_2": "Citte ṭhapanavasena na dhāreyya.",
  "atk-s0515a14:140_3": "Samīpaṁ katvā ṭhapanavasena na upadhāreyya.",
  "atk-s0515a14:140_4": "Upaparikkhāvasena na upalakkheyya.",
  "atk-s0515a14:140_5": "Aññesaṁ vācanavasena nappayojeyya.",
  "atk-s0515a14:141_0": "163.Pesuṇiyanti pesuññaṁ. Sesaniddeso ca vuttatthoyeva.",
  "atk-s0515a14:142_0": "164.Kayavikkayeti pañcahi sahadhammikehi saddhiṁ vañcanavasena vā udayapatthanāvasena vā na tiṭṭheyya.",
  "atk-s0515a14:142_1": "Upavādaṁ bhikkhu na kareyyāti upavādakare kilese anibbattento attani parehi samaṇabrāhmaṇehi upavādaṁ na janeyya.",
  "atk-s0515a14:142_2": "Gāme ca nābhisajjeyyāti gāme ca gihisaṁsaggādīhi nābhisajjeyya.",
  "atk-s0515a14:142_3": "Lābhakamyā janaṁ na lapayeyyāti lābhakāmatāya janaṁ na lapayeyya.",
  "atk-s0515a14:143_0": "Ye kayavikkayā vinaye paṭikkhittāti ye dānapaṭiggahaṇavasena kayavikkayasikkhāpade na vaṭṭatīti paṭikkhittā,",
  "atk-s0515a14:143_1": "idhādhippetaṁ kayavikkayaṁ dassetuṁ “pañcannaṁ saddhiṁ pattaṁ vā cīvaraṁ vā”tiādimāha.",
  "atk-s0515a14:143_2": "Tattha pañcannaṁ saddhinti pañcahi sahadhammikehi saha.",
  "atk-s0515a14:143_3": "Pañca sahadhammikā nāma bhikkhubhikkhunīsikkhamānasāmaṇerasāmaṇeriyo.",
  "atk-s0515a14:143_4": "Vañcaniyaṁ vāti paṭirūpakaṁ dassetvā vañcaniyaṁ vā.",
  "atk-s0515a14:143_5": "Udayaṁ vā patthayantoti vuḍḍhiṁ patthento vā.",
  "atk-s0515a14:143_6": "Parivattetīti parivattanaṁ karoti.",
  "atk-s0515a14:144_0": "Iddhimantoti ijjhanapabhāvavanto.",
  "atk-s0515a14:144_1": "Dibbacakkhukāti dibbasadisañāṇacakkhukā.",
  "atk-s0515a14:144_2": "Atha vā dibbavihārasannissayena laddhañāṇacakkhukā.",
  "atk-s0515a14:144_3": "Paracittavidunoti attano cittena paresaṁ cittajānanakā.",
  "atk-s0515a14:144_4": "Te dūratopi passantīti ekayojanatopi yojanasatatopi yojanasahassatopi yojanasatasahassatopi cakkavāḷatopi",
  "atk-s0515a14:144_5": "dvetīṇicattāripañcadasavīsaticattālīsasahassatopi tato atirekatopi cakkavāḷato passanti dakkhanti.",
  "atk-s0515a14:144_6": "Āsannāpi na dissantīti samīpe ṭhitāpi nisinnāpi na paññāyanti.",
  "atk-s0515a14:144_7": "Cetasāpi cittaṁ pajānantīti attano cittenāpi paresaṁ cittaṁ pajānanti.",
  "atk-s0515a14:144_8": "Devatāpi kho santi iddhimantiniyoti devatāpi evaṁ saṁvijjanti ijjhanapabhāvavantiniyo.",
  "atk-s0515a14:144_9": "Paracittaviduniyoti paresaṁ cittaṁ jānantiyo.",
  "atk-s0515a14:144_10": "Oḷārikehi vā kilesehīti kāyaduccaritādikehi vā upatāpehi.",
  "atk-s0515a14:144_11": "Majjhimehi vāti kāmavitakkādikehi vā.",
  "atk-s0515a14:144_12": "Sukhumehi vāti ñātivitakkādikehi vā.",
  "atk-s0515a14:144_13": "Kāyaduccaritādayo kammapathavasena,",
  "atk-s0515a14:144_14": "kāmavitakkādayo vaṭṭamūlakakilesavasena veditabbā.",
  "atk-s0515a14:145_0": "Ñātivitakkādīsu “mayhaṁ ñātayo sukhajīvino sampattiyuttā”ti evaṁ pañcakāmaguṇasannissitena gehasannissitapemena",
  "atk-s0515a14:145_1": "ñātake ārabbha uppannavitakko ñātivitakko.",
  "atk-s0515a14:145_2": "“Mayhaṁ ñātayo khayaṁ gatā vayaṁ gatā saddhā pasannā”ti evaṁ pavatto pana ñātivitakko nāma na hoti.",
  "atk-s0515a14:146_0": "“Amhākaṁ janapado subhikkho sampannasasso”ti tuṭṭhamānasassa gehassitapemavasena uppannavitakko janapadavitakko.",
  "atk-s0515a14:146_1": "“Amhākaṁ janapade manussā saddhā pasannā khayaṁ gatā vayaṁ gatā”ti evaṁ pavatto pana janapadavitakko nāma na hoti.",
  "atk-s0515a14:147_0": "Amarattāya vitakko,",
  "atk-s0515a14:147_1": "amaro vā vitakkoti amaravitakko.",
  "atk-s0515a14:147_2": "Tattha ukkuṭikappadhānādīhi dukkhe nijiṇṇe samparāye attā sukhī hoti.",
  "atk-s0515a14:147_3": "Amaroti dukkarakārikaṁ karontassa tāya dukkarakārikāya paṭisaṁyutto vitakko amarattāya vitakko nāma.",
  "atk-s0515a14:147_4": "Diṭṭhigatiko pana “sassataṁ vadesī”tiādīni puṭṭho “evantipi me no,",
  "atk-s0515a14:147_5": "tathātipi me no,",
  "atk-s0515a14:147_6": "aññathātipi me no,",
  "atk-s0515a14:147_7": "notipi me no,",
  "atk-s0515a14:147_8": "no notipi me no”ti vikkhepaṁ āpajjati,",
  "atk-s0515a14:147_9": "tassa so diṭṭhigatapaṭisaṁyutto vitakko,",
  "atk-s0515a14:147_10": "yathā amaro nāma maccho udake gahetvā māretuṁ na sakkā,",
  "atk-s0515a14:147_11": "ito cito ca dhāvati gāhaṁ na gacchati,",
  "atk-s0515a14:147_12": "evameva ekasmiṁ pakkhe asaṇṭhahanato na maratīti amaro nāma hoti,",
  "atk-s0515a14:147_13": "taṁ duvidhampi ekato katvā “amaravitakko”ti vuttaṁ.",
  "atk-s0515a14:148_0": "Parānuddayatāpaṭisaññuttoti anuddayatāpaṭirūpakena gehassitapemena paṭisaṁyutto.",
  "atk-s0515a14:148_1": "Upaṭṭhākesu nandakesu socantesu ca tehi saddhiṁ diguṇaṁ nandati diguṇaṁ socati,",
  "atk-s0515a14:148_2": "tesu sukhitesu diguṇaṁ sukhito hoti,",
  "atk-s0515a14:148_3": "dukkhitesu diguṇaṁ dukkhito hoti.",
  "atk-s0515a14:148_4": "Uppannesu kiccakaraṇīyesu attanā voyogaṁ āpajjati.",
  "atk-s0515a14:148_5": "Tāni tāni kiccāni sādhento paññattiṁ vītikkamati,",
  "atk-s0515a14:148_6": "sallekhaṁ kopeti.",
  "atk-s0515a14:148_7": "Yo tasmiṁ saṁsaṭṭhavihāre tasmiṁ vā voyogāpajjane gehassito vitakko,",
  "atk-s0515a14:148_8": "ayaṁ parānuddayatāpaṭisaññutto vitakko nāma.",
  "atk-s0515a14:149_0": "Lābhasakkārasilokapaṭisaññuttoti cīvarādilābhena ceva sakkārena ca kittisaddena ca saddhiṁ ārammaṇakaraṇavasena paṭisaññutto.",
  "atk-s0515a14:149_1": "Anavaññattipaṭisaññuttoti “aho vata maṁ pare na avajāneyyuṁ,",
  "atk-s0515a14:149_2": "na sodhetvā visodhetvā katheyyu”nti evaṁ anavaññātabhāvapatthanāya saddhiṁ uppajjanakavitakko.",
  "atk-s0515a14:149_3": "So tasmiṁ “mā maṁ pare avajāniṁsū”ti uppanne vitakke pañcakāmaguṇasaṅkhātagehanissito hutvā uppannavitakko anavaññattipaṭisaññutto vitakko.",
  "atk-s0515a14:150_0": "Tatra tatra sajjatīti tesu tesu ārammaṇesu laggati.",
  "atk-s0515a14:150_1": "Tatra tatra gaṇhātīti vuttappakāraṁ ārammaṇaṁ pavisati.",
  "atk-s0515a14:150_2": "Bajjhatīti tehi tehi ārammaṇehi saddhiṁ bajjhati ekībhavati.",
  "atk-s0515a14:150_3": "Anayabyasananti tattha tattha avaḍḍhiṁ vināsaṁ.",
  "atk-s0515a14:150_4": "Āpajjatīti pāpuṇāti.",
  "atk-s0515a14:151_0": "Āmisacakkhukassāti cīvarādiāmisalolassa.",
  "atk-s0515a14:151_1": "Lokadhammagarukassāti lokuttaradhammaṁ muñcitvā rūpādilokadhammameva garuṁ katvā carantassa.",
  "atk-s0515a14:151_2": "Ālapanāti vihāraṁ āgatamanusse disvā “kimatthāya bhonto āgatā,",
  "atk-s0515a14:151_3": "kiṁ bhikkhū nimantetuṁ,",
  "atk-s0515a14:151_4": "yadi evaṁ gacchatha,",
  "atk-s0515a14:151_5": "ahaṁ pacchato bhikkhū gahetvā āgacchāmī”ti evaṁ āditova lapanā.",
  "atk-s0515a14:151_6": "Atha vā attānaṁ upanetvā “ahaṁ tisso,",
  "atk-s0515a14:151_7": "mayi rājā pasanno,",
  "atk-s0515a14:151_8": "mayi asuko ca asuko ca rājamahāmatto pasanno”ti evaṁ attupanāyikā lapanāti ālapanā.",
  "atk-s0515a14:151_9": "Lapanāti puṭṭhassa sato vuttappakārameva lapanaṁ.",
  "atk-s0515a14:152_0": "Sallapanāti gahapatikānaṁ ukkaṇṭhane bhītassa okāsaṁ datvā suṭṭhu lapanā.",
  "atk-s0515a14:152_1": "Ullapanāti “mahākuṭumbiko mahānāviko mahādānapatī”ti evaṁ uddhaṁ katvā lapanā.",
  "atk-s0515a14:152_2": "Samullapanāti sabbato bhāgena uddhaṁ katvā lapanā.",
  "atk-s0515a14:152_3": "Unnahanāti “upāsakā pubbe īdise kāle navadānaṁ detha,",
  "atk-s0515a14:152_4": "idāni kiṁ na dethā”ti evaṁ yāva “dassāma bhante,",
  "atk-s0515a14:152_5": "okāsaṁ na labhāmā”tiādīni vadanti,",
  "atk-s0515a14:152_6": "tāva uddhaṁ uddhaṁ nahanā,",
  "atk-s0515a14:152_7": "veṭhanāti vuttaṁ hoti.",
  "atk-s0515a14:152_8": "Atha vā ucchuhatthaṁ disvā “kuto ābhataṁ upāsakā”ti pucchati.",
  "atk-s0515a14:152_9": "Ucchukhettato bhanteti.",
  "atk-s0515a14:152_10": "Kiṁ tattha ucchu madhuranti.",
  "atk-s0515a14:152_11": "Khāditvā bhante jānitabbanti.",
  "atk-s0515a14:152_12": "Na upāsakā “bhikkhussa ucchuṁ dethā”ti vattuṁ vaṭṭatīti yā evarūpā nibbeṭhentassapi niveṭhanakakathā,",
  "atk-s0515a14:152_13": "sā unnahanā.",
  "atk-s0515a14:152_14": "Sabbato bhāgena punappunaṁ unnahanā samunnahanā.",
  "atk-s0515a14:152_15": "Ukkācanāti “etaṁ kulaṁ maṁyeva jānāti,",
  "atk-s0515a14:152_16": "sace ettha deyyadhammo uppajjati,",
  "atk-s0515a14:152_17": "mayhaṁyeva detī”ti evaṁ ukkhipitvā kācanā ukkācanā,",
  "atk-s0515a14:152_18": "uddīpanāti vuttaṁ hoti.",
  "atk-s0515a14:152_19": "Sabbato bhāgena pana punappunaṁ ukkācanā samukkācanā.",
  "atk-s0515a14:152_20": "Anuppiyabhāṇitāti paccayavasena punappunaṁ piyavacanabhaṇanā.",
  "atk-s0515a14:152_21": "Saṇhavācatāti muduvacanatā.",
  "atk-s0515a14:152_22": "Sakhilavācatāti mandapamāṇayuttavacanatā sithilavacanatā vā.",
  "atk-s0515a14:152_23": "Sithilavācatāti allīyavacanatā.",
  "atk-s0515a14:152_24": "Apharusavācatāti madhuravacanatā.",
  "atk-s0515a14:153_0": "Purāṇaṁ mātāpettikanti pure uppannaṁ mātāpitūnaṁ santakaṁ.",
  "atk-s0515a14:153_1": "Antarahitanti paṭicchannaṁ tirobhūtaṁ.",
  "atk-s0515a14:153_2": "Ñāyāmīti pākaṭo homi.",
  "atk-s0515a14:153_3": "Asukassa kulūpakoti asukassa amaccassa kulapayirupāsako.",
  "atk-s0515a14:153_4": "Asukāyāti asukāya upāsikāya.",
  "atk-s0515a14:153_5": "Maṁ ujjhitvāti maṁ vissajjitvā.",
  "atk-s0515a14:154_0": "165.Payuttanti cīvarādīhi sampayuttaṁ,",
  "atk-s0515a14:154_1": "tadatthaṁ vā payojitaṁ.",
  "atk-s0515a14:154_2": "Imissā gāthāya niddeso sabbo heṭṭhā vuttanayova.",
  "atk-s0515a14:155_0": "166. Mosavajje na niyyethāti musāvāde na niyyetha.Jīvitenāti jīvikāya.",
  "atk-s0515a14:156_0": "Saṭhoti asantaguṇadīpanato na sammā bhāsitā.",
  "atk-s0515a14:156_1": "Sabbato bhāgena saṭho parisaṭho.",
  "atk-s0515a14:156_2": "Yaṁ tatthāti yaṁ tasmiṁ puggale.",
  "atk-s0515a14:156_3": "Saṭhanti asantaguṇadīpanaṁ kerāṭiyaṁ.",
  "atk-s0515a14:156_4": "Saṭhatāti saṭhākāro.",
  "atk-s0515a14:156_5": "Sāṭheyyanti saṭhabhāvo.",
  "atk-s0515a14:156_6": "Kakkaratāti padumanāḷassa viya aparāmasanakkhamo pharusabhāvo.",
  "atk-s0515a14:156_7": "Kakkariyantipi tasseva vevacanaṁ.",
  "atk-s0515a14:156_8": "Parikkhattatā pārikkhattiyanti padadvayena nikhaṇitvā ṭhapitaṁ viya daḷhakerāṭiyaṁ vuttaṁ.",
  "atk-s0515a14:156_9": "Keci pana “kakkaratāti sambhāvayitvā vacanaṁ.",
  "atk-s0515a14:156_10": "Kakkariyanti sambhāvayitvā vacanabhāvo.",
  "atk-s0515a14:156_11": "Parikkhattatāti alaṅkaraṇākāro.",
  "atk-s0515a14:156_12": "Pārikkhattiyanti alaṅkaraṇabhāvo”ti atthaṁ vaṇṇayanti.",
  "atk-s0515a14:156_13": "Idaṁ vuccatīti idaṁ attano avijjamānaguṇappakāsanalakkhaṇaṁ sāṭheyyaṁ nāma vuccati.",
  "atk-s0515a14:156_14": "Yena samannāgatassa puggalassa kucchiṁ vā piṭṭhiṁ vā jānituṁ na sakkā.",
  "atk-s0515a14:157_0": "“Vāmena sūkaro hoti, dakkhiṇena ajāmigo;",
  "atk-s0515a14:158_0": "Sarena nelako hoti, visāṇena jaraggavo”ti. –",
  "atk-s0515a14:159_0": "Evaṁ vuttayakkhasūkarasadiso hoti. Atimaññatīti atikkamitvā maññati.",
  "atk-s0515a14:160_0": "Kiṁ panāyaṁ bahulājīvoti ayaṁ pana puggalo ko nāma bahulājīvako.",
  "atk-s0515a14:160_1": "Sabbaṁ saṁbhakkhetīti laddhaṁ sabbaṁ khādati.",
  "atk-s0515a14:160_2": "Appapuññoti mandapuñño.",
  "atk-s0515a14:160_3": "Appesakkhoti parivāravirahito.",
  "atk-s0515a14:160_4": "Paññāsampannoti sampannapañño paripuṇṇapañño.",
  "atk-s0515a14:160_5": "Pañhaṁ vissajjetīti pañhaṁ katheti byākaroti.",
  "atk-s0515a14:161_0": "167.Sutvā rusito bahuṁ vācaṁ,",
  "atk-s0515a14:161_1": "samaṇānaṁ vā puthujanānanti rusito ghaṭṭito parehi tesaṁ samaṇānaṁ vā khattiyādibhedānaṁ vā aññesaṁ puthujanānaṁ bahumpi aniṭṭhaṁ vācaṁ sutvā.",
  "atk-s0515a14:161_2": "Na paṭivajjāti na paṭivadeyya.",
  "atk-s0515a14:161_3": "Kiṁ kāraṇā?",
  "atk-s0515a14:161_4": "Na hi santo paṭiseniṁ karonti.",
  "atk-s0515a14:162_0": "Kakkhaḷenāti dāruṇena.",
  "atk-s0515a14:162_1": "Santoti nibbutakilesā.",
  "atk-s0515a14:162_2": "Paṭiseninti paṭisattuṁ.",
  "atk-s0515a14:162_3": "Paṭimallanti paṭiyodhaṁ.",
  "atk-s0515a14:162_4": "Paṭikaṇṭakanti paṭiveriṁ.",
  "atk-s0515a14:162_5": "Paṭipakkhanti kilesapaṭipakkhaṁ,",
  "atk-s0515a14:162_6": "kilesavasena saṅgaṁ na karontīti attho.",
  "atk-s0515a14:163_0": "168.Etañca dhammamaññāyāti sabbametaṁ yathāvuttaṁ dhammaṁ ñatvā.",
  "atk-s0515a14:163_1": "Vicinanti vicinanto.",
  "atk-s0515a14:163_2": "Santīti nibbutiṁ ñatvāti nibbutiṁ rāgādīnaṁ santīti ñatvā.",
  "atk-s0515a14:164_0": "Samañcāti kāyasucaritādiṁ.",
  "atk-s0515a14:164_1": "Visamañcāti kāyaduccaritādiṁ.",
  "atk-s0515a14:164_2": "Pathañcāti dasakusalakammapathaṁ.",
  "atk-s0515a14:164_3": "Vipathañcāti dasaakusalakammapathaṁ.",
  "atk-s0515a14:164_4": "Sāvajjañcāti akusalañca.",
  "atk-s0515a14:164_5": "Anavajjañcāti kusalañca.",
  "atk-s0515a14:164_6": "Hīnapaṇītakaṇhasukkaviññūgarahitaviññūpasatthanti idampi kusalākusalameva.",
  "atk-s0515a14:164_7": "Tattha kāyasucaritādi samakaraṇato samaṁ.",
  "atk-s0515a14:164_8": "Kāyaduccaritādi visamakaraṇato visamaṁ.",
  "atk-s0515a14:164_9": "Dasakusalakammapathā sugatigamanapathattā pathaṁ.",
  "atk-s0515a14:164_10": "Dasaakusalakammapathā sugatigamanapaṭipakkhattā apāyagamanapathattā vipathaṁ.",
  "atk-s0515a14:164_11": "Akusalaṁ sadosattā sāvajjaṁ.",
  "atk-s0515a14:164_12": "Kusalaṁ niddosattā anavajjaṁ.",
  "atk-s0515a14:164_13": "Tathā mohena vā dosamohena vā lobhamohena vā sampayuttattā hīnaṁ.",
  "atk-s0515a14:164_14": "Alobhaadosaamohasampayuttattā paṇītaṁ.",
  "atk-s0515a14:164_15": "Kaṇhavipākattā kaṇhaṁ.",
  "atk-s0515a14:164_16": "Sukkavipākattā sukkaṁ.",
  "atk-s0515a14:164_17": "Buddhādīhi viññūhi garahitattā viññūgarahitaṁ.",
  "atk-s0515a14:164_18": "Tehi eva thomitattā viññūpasatthanti ñātabbaṁ.",
  "atk-s0515a14:165_0": "169.",
  "atk-s0515a14:165_1": "Kiṁ kāraṇā nappamajjeyya iti ce –",
  "atk-s0515a14:165_2": "abhibhū hi soti gāthā.",
  "atk-s0515a14:165_3": "Tattha abhibhūti rūpādīnaṁ abhibhavitā.",
  "atk-s0515a14:165_4": "Anabhibhūtoti tehi anabhibhūto.",
  "atk-s0515a14:165_5": "Sakkhidhammamanītihamaddasīti paccakkhameva anītihaṁ dhammaṁ addakkhi.",
  "atk-s0515a14:165_6": "Sadā namassa’manusikkheti sadā namassanto tisso sikkhāyo sikkheyya.",
  "atk-s0515a14:166_0": "Kehici kilesehīti kehici rāgādiupatāpakarehi kilesehi.",
  "atk-s0515a14:166_1": "Abhibhosi neti te kilese abhibhavi.",
  "atk-s0515a14:166_2": "Sesaṁ sabbattha pākaṭameva.",
  "atk-s0515a14:167_0": "Kevalaṁ pana ettha “cakkhūhi neva lolo”tiādīhi indriyasaṁvaro,",
  "atk-s0515a14:167_1": "“annānamatho pānāna”ntiādīhi sannidhipaṭikkhepamukhena paccayapaṭisevanasīlaṁ,",
  "atk-s0515a14:167_2": "methunamosavajjapesuṇiyādīhi pātimokkhasaṁvarasīlaṁ,",
  "atk-s0515a14:167_3": "“āthabbaṇaṁ supinaṁ lakkhaṇa”ntiādīhi ājīvapārisuddhisīlaṁ,",
  "atk-s0515a14:167_4": "“jhāyī na pādalolassā”ti iminā samādhi,",
  "atk-s0515a14:167_5": "“vicinaṁ bhikkhū”ti iminā paññā,",
  "atk-s0515a14:167_6": "“sadā sato sikkhe”ti iminā puna saṅkhepato tissopi sikkhā,",
  "atk-s0515a14:167_7": "“atha āsanesu sayanesu,",
  "atk-s0515a14:167_8": "appasaddesu bhikkhu vihareyya,",
  "atk-s0515a14:167_9": "niddaṁ na bahulīkareyyā”tiādīhi sīlasamādhipaññānaṁ upakārānupakārasaṅgaṇhanavinodanāni vuttānīti.",
  "atk-s0515a14:167_10": "Evaṁ bhagavā nimmitassa paripuṇṇapaṭipadaṁ vatvā arahattanikūṭena desanaṁ niṭṭhāpesi,",
  "atk-s0515a14:167_11": "desanāpariyosāne purābhedasutte vuttasadisoyevābhisamayo ahosīti.",
  "atk-s0515a14:168_0": "Saddhammappajjotikāya mahāniddesaṭṭhakathāya",
  "atk-s0515a14:169_0": "Tuvaṭakasuttaniddesavaṇṇanā niṭṭhitā."
}