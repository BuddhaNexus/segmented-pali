{
  "atk-s0101a13:0_0": "13. Tevijjasuttavaṇṇanā",
  "atk-s0101a13:1_0": "518.Evaṁme sutaṁ…pe…",
  "atk-s0101a13:1_1": "kosalesūti tevijjasuttaṁ.",
  "atk-s0101a13:1_2": "Tatrāyaṁ anuttānapadavaṇṇanā.",
  "atk-s0101a13:1_3": "Manasākaṭanti tassa gāmassa nāmaṁ.",
  "atk-s0101a13:1_4": "Uttarena manasākaṭassāti manasākaṭato avidūre uttarapasse.",
  "atk-s0101a13:1_5": "Ambavaneti taruṇaambarukkhasaṇḍe,",
  "atk-s0101a13:1_6": "ramaṇīyo kira so bhūmibhāgo,",
  "atk-s0101a13:1_7": "heṭṭhā rajatapaṭṭasadisā vālikā vippakiṇṇā,",
  "atk-s0101a13:1_8": "upari maṇivitānaṁ viya ghanasākhāpattaṁ ambavanaṁ.",
  "atk-s0101a13:1_9": "Tasmiṁ buddhānaṁ anucchavike pavivekasukhe ambavane viharatīti attho.",
  "atk-s0101a13:2_0": "519.Abhiññātā abhiññātāti kulacārittādisampattiyā tattha tattha paññātā.",
  "atk-s0101a13:2_1": "Caṅkītiādīni tesaṁ nāmāni.",
  "atk-s0101a13:2_2": "Tattha caṅkī opāsādavāsiko.",
  "atk-s0101a13:2_3": "Tārukkho icchānaṅgalavāsiko.",
  "atk-s0101a13:2_4": "Pokkharasātī ukkaṭṭhavāsiko.",
  "atk-s0101a13:2_5": "Jāṇusoṇī sāvatthivāsiko.",
  "atk-s0101a13:2_6": "Todeyyo tudigāmavāsiko.",
  "atk-s0101a13:2_7": "Aññe cāti aññe ca bahujanā.",
  "atk-s0101a13:2_8": "Attano attano nivāsaṭṭhānehi āgantvā mantasajjhāyakaraṇatthaṁ tattha paṭivasanti.",
  "atk-s0101a13:2_9": "Manasākaṭassa kira ramaṇīyatāya te brāhmaṇā tattha nadītīre gehāni kāretvā parikkhipāpetvā aññesaṁ bahūnaṁ",
  "atk-s0101a13:2_10": "pavesanaṁ nivāretvā antarantarā tattha gantvā vasanti.",
  "atk-s0101a13:3_0": "520-",
  "atk-s0101a13:3_1": "521.Vāseṭṭhabhāradvājānanti vāseṭṭhassa ca pokkharasātino antevāsikassa,",
  "atk-s0101a13:3_2": "bhāradvājassa ca tārukkhantevāsikassa.",
  "atk-s0101a13:3_3": "Ete kira dve jātisampannā tiṇṇaṁ vedānaṁ pāragū ahesuṁ.",
  "atk-s0101a13:3_4": "Jaṅghavihāranti aticiranisajjapaccayā kilamathavinodanatthāya jaṅghacāraṁ.",
  "atk-s0101a13:3_5": "Te kira divasaṁ sajjhāyaṁ katvā sāyanhe vuṭṭhāya nhānīyasambhāragandhamālateladhotavatthāni gāhāpetvā",
  "atk-s0101a13:3_6": "attano parijanaparivutā nhāyitukāmā nadītīraṁ gantvā rajatapaṭṭavaṇṇe vālikāsaṇḍe aparāparaṁ caṅkamiṁsu.",
  "atk-s0101a13:3_7": "Ekaṁ caṅkamantaṁ itaro anucaṅkami,",
  "atk-s0101a13:3_8": "puna itaraṁ itaroti.",
  "atk-s0101a13:3_9": "Tena vuttaṁ “anucaṅkamantānaṁ anuvicarantāna”nti.",
  "atk-s0101a13:3_10": "Maggāmaggeti magge ca amagge ca.",
  "atk-s0101a13:3_11": "Katamaṁ nu kho paṭipadaṁ pūretvā katamena maggena sakkā sukhaṁ brahmalokaṁ gantunti evaṁ maggāmaggaṁ ārabbha kathaṁ samuṭṭhāpesunti attho.",
  "atk-s0101a13:3_12": "Añjasāyanoti ujumaggassetaṁ vevacanaṁ,",
  "atk-s0101a13:3_13": "añjasā vā ujukameva etena āyanti āgacchantīti añjasāyano niyyāniko niyyātīti niyyāyanto niyyāti,",
  "atk-s0101a13:3_14": "gacchanto gacchatīti attho.",
  "atk-s0101a13:4_0": "Takkarassa brahmasahabyatāyāti yo taṁ maggaṁ karoti paṭipajjati,",
  "atk-s0101a13:4_1": "tassa brahmunā saddhiṁ sahabhāvāya,",
  "atk-s0101a13:4_2": "ekaṭṭhāne pātubhāvāya gacchatīti attho.",
  "atk-s0101a13:4_3": "Yvāyanti yo ayaṁ.",
  "atk-s0101a13:4_4": "Akkhātoti kathito dīpito.",
  "atk-s0101a13:4_5": "Brāhmaṇena pokkharasātināti attano ācariyaṁ apadisati.",
  "atk-s0101a13:4_6": "Iti vāseṭṭho sakameva ācariyavādaṁ thometvā paggaṇhitvā vicarati.",
  "atk-s0101a13:4_7": "Bhāradvājopi sakamevāti.",
  "atk-s0101a13:4_8": "Tena vuttaṁ “neva kho asakkhi vāseṭṭho”tiādi.",
  "atk-s0101a13:5_0": "Tato vāseṭṭho “ubhinnampi amhākaṁ kathā aniyyānikāva,",
  "atk-s0101a13:5_1": "imasmiñca loke maggakusalo nāma bhotā gotamena sadiso natthi,",
  "atk-s0101a13:5_2": "bhavañca gotamo avidūre vasati,",
  "atk-s0101a13:5_3": "so no tulaṁ gahetvā nisinnavāṇijo viya kaṅkhaṁ chindissatī”ti cintetvā tamatthaṁ bhāradvājassa ārocetvā",
  "atk-s0101a13:5_4": "ubhopi gantvā attano kathaṁ bhagavato ārocesuṁ.",
  "atk-s0101a13:5_5": "Tena vuttaṁ “atha kho vāseṭṭho…pe…",
  "atk-s0101a13:5_6": "yvāyaṁ akkhāto brāhmaṇena tārukkhenā”ti.",
  "atk-s0101a13:6_0": "522.Ettha bho gotamāti etasmiṁ maggāmagge.",
  "atk-s0101a13:6_1": "Viggaho vivādotiādīsu pubbuppattiko viggaho.",
  "atk-s0101a13:6_2": "Aparabhāge vivādo.",
  "atk-s0101a13:6_3": "Duvidhopi eso nānāācariyānaṁ vādato nānāvādo.",
  "atk-s0101a13:7_0": "523.Atha kismiṁ pana voti tvampi ayameva maggoti attano ācariyavādameva paggayha tiṭṭhasi,",
  "atk-s0101a13:7_1": "bhāradvājopi attano ācariyavādameva,",
  "atk-s0101a13:7_2": "ekassāpi ekasmiṁ saṁsayo natthi.",
  "atk-s0101a13:7_3": "Evaṁ sati kismiṁ vo viggahoti pucchati.",
  "atk-s0101a13:8_0": "524.Maggāmagge,",
  "atk-s0101a13:8_1": "bho gotamāti magge bho gotama amagge ca,",
  "atk-s0101a13:8_2": "ujumagge ca anujumagge cāti attho.",
  "atk-s0101a13:8_3": "Esa kira ekabrāhmaṇassāpi maggaṁ “na maggo”ti na vadati.",
  "atk-s0101a13:8_4": "Yathā pana attano ācariyassa maggo ujumaggo,",
  "atk-s0101a13:8_5": "na evaṁ aññesaṁ anujānāti,",
  "atk-s0101a13:8_6": "tasmā tamevatthaṁ dīpento “kiñcāpi bho gotamā”tiādimāha.",
  "atk-s0101a13:9_0": "Sabbāni tānīti liṅgavipallāsena vadati,",
  "atk-s0101a13:9_1": "sabbe teti vuttaṁ hoti.",
  "atk-s0101a13:9_2": "Bahūnīti aṭṭha vā dasa vā.",
  "atk-s0101a13:9_3": "Nānāmaggānīti mahantāmahantajaṅghamaggasakaṭamaggādivasena nānāvidhāni sāmantā gāmanadītaḷākakhettādīhi āgantvā gāmaṁ pavisanamaggāni.",
  "atk-s0101a13:10_0": "525-",
  "atk-s0101a13:10_1": "526.“Niyyantīti vāseṭṭha vadesī”ti bhagavā tikkhattuṁ vacībhedaṁ katvā paṭiññaṁ kārāpesi. Kasmā?",
  "atk-s0101a13:10_2": "Titthiyā hi paṭijānitvā pacchā niggayhamānā avajānanti.",
  "atk-s0101a13:10_3": "So tathā kātuṁ na sakkhissatīti.",
  "atk-s0101a13:11_0": "527-",
  "atk-s0101a13:11_1": "529.Teva tevijjāti te tevijjā.",
  "atk-s0101a13:11_2": "Vakāro āgamasandhimattaṁ.",
  "atk-s0101a13:11_3": "Andhaveṇīti andhapaveṇī,",
  "atk-s0101a13:11_4": "ekena cakkhumatā gahitayaṭṭhiyā koṭiṁ eko andho gaṇhati,",
  "atk-s0101a13:11_5": "taṁ andhaṁ añño taṁ aññoti evaṁ paṇṇāsasaṭṭhi andhā paṭipāṭiyā ghaṭitā andhaveṇīti vuccati.",
  "atk-s0101a13:11_6": "Paramparasaṁsattāti aññamaññaṁ laggā,",
  "atk-s0101a13:11_7": "yaṭṭhigāhakenapi cakkhumatā virahitāti attho.",
  "atk-s0101a13:11_8": "Eko kira dhutto andhagaṇaṁ disvā “asukasmiṁ nāma gāme khajjabhojjaṁ sulabha”nti ussāhetvā “tena hi tattha no sāmi nehi,",
  "atk-s0101a13:11_9": "idaṁ nāma te demā”ti vutte,",
  "atk-s0101a13:11_10": "lañjaṁ gahetvā antarāmagge maggā okkamma mahantaṁ gacchaṁ anuparigantvā purimassa hatthena pacchimassa kacchaṁ gaṇhāpetvā “kiñci kammaṁ atthi,",
  "atk-s0101a13:11_11": "gacchatha tāva tumhe”ti vatvā palāyi,",
  "atk-s0101a13:11_12": "te divasampi gantvā maggaṁ avindamānā “kuhiṁ no cakkhumā,",
  "atk-s0101a13:11_13": "kuhiṁ maggo”ti paridevitvā maggaṁ avindamānā tattheva mariṁsu.",
  "atk-s0101a13:11_14": "Te sandhāya vuttaṁ “paramparasaṁsattā”ti.",
  "atk-s0101a13:11_15": "Purimopīti purimesu dasasu brāhmaṇesu ekopi.",
  "atk-s0101a13:11_16": "Majjhimopīti majjhimesu ācariyapācariyesu ekopi.",
  "atk-s0101a13:11_17": "Pacchimopīti idāni tevijjesu brāhmaṇesu ekopi.",
  "atk-s0101a13:11_18": "Hassakaññevāti hasitabbameva.",
  "atk-s0101a13:11_19": "Nāmakaññevāti lāmakaṁyeva.",
  "atk-s0101a13:11_20": "Tadetaṁ atthābhāvena rittakaṁ,",
  "atk-s0101a13:11_21": "rittakattāyeva tucchakaṁ.",
  "atk-s0101a13:11_22": "Idāni brahmaloko tāva tiṭṭhatu,",
  "atk-s0101a13:11_23": "yo tevijjehi na diṭṭhapubbova.",
  "atk-s0101a13:11_24": "Yepi candimasūriye tevijjā passanti,",
  "atk-s0101a13:11_25": "tesampi sahabyatāya maggaṁ desetuṁ nappahontīti dassanatthaṁ “taṁ kiṁ maññasī”tiādimāha.",
  "atk-s0101a13:12_0": "530.",
  "atk-s0101a13:12_1": "Tattha yato candimasūriyā uggacchantīti yasmiṁ kāle uggacchanti.",
  "atk-s0101a13:12_2": "Yattha ca oggacchantīti yasmiṁ kāle atthamenti,",
  "atk-s0101a13:12_3": "uggamanakāle ca atthaṅgamanakāle ca passantīti attho.",
  "atk-s0101a13:12_4": "Āyācantīti “udehi bhavaṁ canda,",
  "atk-s0101a13:12_5": "udehi bhavaṁ sūriyā”ti evaṁ āyācanti.",
  "atk-s0101a13:12_6": "Thomayantīti “sommo cando,",
  "atk-s0101a13:12_7": "parimaṇḍalo cando,",
  "atk-s0101a13:12_8": "sappabho cando”tiādīni vadantā pasaṁsanti.",
  "atk-s0101a13:12_9": "Pañjalikāti paggahitaañjalikā.",
  "atk-s0101a13:12_10": "Namassamānāti “namo namo”ti vadamānā.",
  "atk-s0101a13:13_0": "531-",
  "atk-s0101a13:13_1": "532.Yaṁ passantīti ettha yanti nipātamattaṁ.",
  "atk-s0101a13:13_2": "Kiṁ pana na kirāti ettha idha pana kiṁ vattabbaṁ.",
  "atk-s0101a13:13_3": "Yattha kira tevijjehi brāhmaṇehi na brahmā sakkhidiṭṭhoti evamattho daṭṭhabbo.",
  "atk-s0101a13:14_0": "Aciravatīnadīupamākathā",
  "atk-s0101a13:15_0": "542.Samatittikāti samabharitā.",
  "atk-s0101a13:15_1": "Kākapeyyāti yattha katthaci tīre ṭhitena kākena sakkā pātunti kākapeyyā.",
  "atk-s0101a13:15_2": "Pāraṁ taritukāmoti nadiṁ atikkamitvā paratīraṁ gantukāmo.",
  "atk-s0101a13:15_3": "Avheyyāti pakkoseyya.",
  "atk-s0101a13:15_4": "Ehi pārāpāranti ambho pāra apāraṁ ehi,",
  "atk-s0101a13:15_5": "atha maṁ sahasāva gahetvā gamissasi,",
  "atk-s0101a13:15_6": "atthi me accāyikakammanti attho.",
  "atk-s0101a13:16_0": "544.Ye dhammā brāhmaṇakārakāti ettha pañcasīladasakusalakammapathabhedā dhammā brāhmaṇakārakāti veditabbā,",
  "atk-s0101a13:16_1": "tabbiparītā abrāhmaṇakārakā.",
  "atk-s0101a13:16_2": "Indamavhāyāmāti indaṁ avhāyāma pakkosāma.",
  "atk-s0101a13:16_3": "Evaṁ brāhmaṇānaṁ avhāyanassa niratthakataṁ dassetvā punapi bhagavā aṇṇavakucchiyaṁ sūriyo viya jalamāno",
  "atk-s0101a13:16_4": "pañcasatabhikkhuparivuto aciravatiyā tīre nisinno aparampi nadīupamaṁyeva āharanto “seyyathāpī”tiādimāha.",
  "atk-s0101a13:17_0": "546.Kāmaguṇāti kāmayitabbaṭṭhena kāmā,",
  "atk-s0101a13:17_1": "bandhanaṭṭhena guṇā.",
  "atk-s0101a13:17_2": "“Anujānāmi bhikkhave,",
  "atk-s0101a13:17_3": "ahatānaṁ vatthānaṁ diguṇaṁ saṅghāṭi”nti ettha hi paṭalaṭṭho guṇaṭṭho.",
  "atk-s0101a13:17_4": "“Accenti kālā tarayanti rattiyo,",
  "atk-s0101a13:17_5": "vayoguṇā anupubbaṁ jahantī”ti ettha rāsaṭṭho guṇaṭṭho.",
  "atk-s0101a13:17_6": "“Sataguṇā dakkhiṇā pāṭikaṅkhitabbā”ti ettha ānisaṁsaṭṭho guṇaṭṭho.",
  "atk-s0101a13:17_7": "“Antaṁ antaguṇaṁ kayirā mālāguṇe bahū”ti ca ettha bandhanaṭṭho guṇaṭṭho.",
  "atk-s0101a13:17_8": "Idhāpi eseva adhippeto.",
  "atk-s0101a13:17_9": "Tena vuttaṁ “bandhanaṭṭhena guṇā”ti.",
  "atk-s0101a13:17_10": "Cakkhuviññeyyāti cakkhuviññāṇena passitabbā.",
  "atk-s0101a13:17_11": "Etenupāyena sotaviññeyyādīsupi attho veditabbo.",
  "atk-s0101a13:17_12": "Iṭṭhāti pariyiṭṭhā vā hontu, mā vā,",
  "atk-s0101a13:17_13": "iṭṭhārammaṇabhūtāti attho.",
  "atk-s0101a13:17_14": "Kantāti kāmanīyā.",
  "atk-s0101a13:17_15": "Manāpāti manavaḍḍhanakā.",
  "atk-s0101a13:17_16": "Piyarūpāti piyajātikā.",
  "atk-s0101a13:17_17": "Kāmūpasañhitāti ārammaṇaṁ katvā uppajjamānena kāmena upasañhitā.",
  "atk-s0101a13:17_18": "Rajanīyāti rañjanīyā,",
  "atk-s0101a13:17_19": "rāguppattikāraṇabhūtāti attho.",
  "atk-s0101a13:18_0": "Gadhitāti gedhena abhibhūtā hutvā.",
  "atk-s0101a13:18_1": "Mucchitāti mucchākārappattāya adhimattakāya taṇhāya abhibhūtā.",
  "atk-s0101a13:18_2": "Ajjhopannāti adhiopannā ogāḷhā “idaṁ sāra”nti pariniṭṭhānappattā hutvā.",
  "atk-s0101a13:18_3": "Anādīnavadassāvinoti ādīnavaṁ apassantā.",
  "atk-s0101a13:18_4": "Anissaraṇapaññāti idamettha nissaraṇanti,",
  "atk-s0101a13:18_5": "evaṁ parijānanapaññāvirahitā,",
  "atk-s0101a13:18_6": "paccavekkhaṇaparibhogavirahitāti attho.",
  "atk-s0101a13:19_0": "548.Āvaraṇātiādīsu āvarantīti āvaraṇā.",
  "atk-s0101a13:19_1": "Nivārentīti nīvaraṇā.",
  "atk-s0101a13:19_2": "Onandhantīti onāhanā.",
  "atk-s0101a13:19_3": "Pariyonandhantīti pariyonāhanā.",
  "atk-s0101a13:19_4": "Kāmacchandādīnaṁ vitthārakathā visuddhimaggato gahetabbā.",
  "atk-s0101a13:20_0": "549-",
  "atk-s0101a13:20_1": "550.Āvutā nivutā onaddhā pariyonaddhāti padāni āvaraṇādīnaṁ vasena vuttāni.",
  "atk-s0101a13:20_2": "Sapariggahoti itthipariggahena sapariggahoti pucchati.",
  "atk-s0101a13:20_3": "Apariggaho bho gotamātiādīsupi kāmacchandassa abhāvato itthipariggahena apariggaho.",
  "atk-s0101a13:20_4": "Byāpādassa abhāvato kenaci saddhiṁ veracittena avero.",
  "atk-s0101a13:20_5": "Thinamiddhassa abhāvato cittagelaññasaṅkhātena byāpajjena abyāpajjo.",
  "atk-s0101a13:20_6": "Uddhaccakukkuccābhāvato uddhaccakukkuccādīhi saṁkilesehi asaṁkiliṭṭhacitto suparisuddhamānaso.",
  "atk-s0101a13:20_7": "Vicikicchāya abhāvato cittaṁ vase vatteti.",
  "atk-s0101a13:20_8": "Yathā ca brāhmaṇā cittagatikā hontīti,",
  "atk-s0101a13:20_9": "cittassa vasena vattanti,",
  "atk-s0101a13:20_10": "na tādisoti vasavattī.",
  "atk-s0101a13:21_0": "552.Idhakho panāti idha brahmalokamagge.",
  "atk-s0101a13:21_1": "Āsīditvāti amaggameva “maggo”ti upagantvā.",
  "atk-s0101a13:21_2": "Saṁsīdantīti “samatala”nti saññāya paṅkaṁ otiṇṇā viya anuppavisanti.",
  "atk-s0101a13:21_3": "Saṁsīditvā visāraṁ pāpuṇantīti evaṁ paṅke viya saṁsīditvā visāraṁ aṅgamaṅgasaṁbhañjanaṁ pāpuṇanti.",
  "atk-s0101a13:21_4": "Sukkhataraṁ maññe tarantīti marīcikāya vañcetvā “kākapeyyā nadī”ti saññāya “tarissāmā”ti hatthehi ca pādehi ca vāyamamānā sukkhataraṇaṁ maññe taranti.",
  "atk-s0101a13:21_5": "Tasmā yathā hatthapādādīnaṁ saṁbhañjanaṁ paribhañjanaṁ,",
  "atk-s0101a13:21_6": "evaṁ apāyesu saṁbhañjanaṁ paribhañjanaṁ pāpuṇanti.",
  "atk-s0101a13:21_7": "Idheva ca sukhaṁ vā sātaṁ vā na labhanti.",
  "atk-s0101a13:21_8": "Tasmā idaṁ tevijjānaṁ brāhmaṇānanti tasmā idaṁ brahmasahabyatāya maggadīpakaṁ tevijjakaṁ pāvacanaṁ tevijjānaṁ brāhmaṇānaṁ.",
  "atk-s0101a13:21_9": "Tevijjāiriṇanti tevijjāaraññaṁ iriṇanti hi agāmakaṁ mahāaraññaṁ vuccati.",
  "atk-s0101a13:21_10": "Tevijjāvivananti pupphaphalehi aparibhogarukkhehi sañchannaṁ nirudakaṁ araññaṁ.",
  "atk-s0101a13:21_11": "Yattha maggato ukkamitvā parivattitumpi na sakkā honti,",
  "atk-s0101a13:21_12": "taṁ sandhāyāha “tevijjāvivanantipi vuccatī”ti.",
  "atk-s0101a13:21_13": "Tevijjābyasananti tevijjānaṁ pañcavidhabyasanasadisametaṁ.",
  "atk-s0101a13:21_14": "Yathā hi ñātirogabhoga diṭṭhi sīlabyasanappattassa sukhaṁ nāma natthi,",
  "atk-s0101a13:21_15": "evaṁ tevijjānaṁ tevijjakaṁ pāvacanaṁ āgamma sukhaṁ nāma natthīti dasseti.",
  "atk-s0101a13:22_0": "554.Jātasaṁvaḍḍhoti jāto ca vaḍḍhito ca,",
  "atk-s0101a13:22_1": "yo hi kevalaṁ tattha jātova hoti,",
  "atk-s0101a13:22_2": "aññattha vaḍḍhito,",
  "atk-s0101a13:22_3": "tassa samantā gāmamaggā na sabbaso paccakkhā honti,",
  "atk-s0101a13:22_4": "tasmā jātasaṁvaḍḍhoti āha.",
  "atk-s0101a13:22_5": "Jātasaṁvaḍḍhopi yo ciranikkhanto,",
  "atk-s0101a13:22_6": "tassa na sabbaso paccakkhā honti.",
  "atk-s0101a13:22_7": "Tasmā “tāvadeva avasaṭa”nti āha,",
  "atk-s0101a13:22_8": "taṅkhaṇameva nikkhantanti attho.",
  "atk-s0101a13:22_9": "Dandhāyitattanti ayaṁ nu kho maggo,",
  "atk-s0101a13:22_10": "ayaṁ na nukhoti kaṅkhāvasena cirāyitattaṁ.",
  "atk-s0101a13:22_11": "Vitthāyitattanti yathā sukhumaṁ atthajātaṁ sahasā pucchitassa kassaci sarīraṁ thaddhabhāvaṁ gaṇhāti,",
  "atk-s0101a13:22_12": "evaṁ thaddhabhāvaggahaṇaṁ.",
  "atk-s0101a13:22_13": "Na tvevāti iminā sabbaññutaññāṇassa appaṭihatabhāvaṁ dasseti.",
  "atk-s0101a13:22_14": "Tassa hi purisassa mārāvaṭṭanādivasena siyā ñāṇassa paṭighāto.",
  "atk-s0101a13:22_15": "Tena so dandhāyeyya vā vitthāyeyya vā.",
  "atk-s0101a13:22_16": "Sabbaññutaññāṇaṁ pana appaṭihataṁ,",
  "atk-s0101a13:22_17": "na sakkā tassa kenaci antarāyo kātunti dīpeti.",
  "atk-s0101a13:23_0": "555.Ullumpatu bhavaṁ gotamoti uddharatu bhavaṁ gotamo.",
  "atk-s0101a13:23_1": "Brāhmaṇiṁ pajanti brāhmaṇadārakaṁ,",
  "atk-s0101a13:23_2": "bhavaṁ gotamo mama brāhmaṇaputtaṁ apāyamaggato uddharitvā brahmalokamagge patiṭṭhapetūti attho.",
  "atk-s0101a13:23_3": "Athassa bhagavā buddhuppādaṁ dassetvā saddhiṁ pubbabhāgapaṭipadāya mettāvihārādibrahmalokagāmimaggaṁ desetukāmo “tena hi vāseṭṭhā”tiādimāha.",
  "atk-s0101a13:23_4": "Tattha “idha tathāgato”tiādi sāmaññaphale vitthāritaṁ.",
  "atk-s0101a13:23_5": "Mettāsahagatenātiādīsu yaṁ vattabbaṁ,",
  "atk-s0101a13:23_6": "taṁ sabbaṁ visuddhimagge brahmavihārakammaṭṭhānakathāyaṁ vuttaṁ.",
  "atk-s0101a13:23_7": "Seyyathāpi vāseṭṭha balavā saṅkhadhamotiādi pana idha apubbaṁ.",
  "atk-s0101a13:23_8": "Tattha balavāti balasampanno.",
  "atk-s0101a13:23_9": "Saṅkhadhamoti saṅkhadhamako.",
  "atk-s0101a13:23_10": "Appakasirenāti akicchena adukkhena.",
  "atk-s0101a13:23_11": "Dubbalo hi saṅkhadhamo saṅkhaṁ dhamantopi na sakkoti catasso disā sarena viññāpetuṁ,",
  "atk-s0101a13:23_12": "nāssa saṅkhasaddo sabbato pharati.",
  "atk-s0101a13:23_13": "Balavato pana vipphāriko hoti,",
  "atk-s0101a13:23_14": "tasmā “balavā”tiādimāha.",
  "atk-s0101a13:23_15": "Mettāya cetovimuttiyāti ettha mettāti vutte upacāropi appanāpi vaṭṭati,",
  "atk-s0101a13:23_16": "“cettovimuttī”ti vutte pana appanāva vaṭṭati.",
  "atk-s0101a13:23_17": "Yaṁ pamāṇakataṁ kammanti pamāṇakataṁ kammaṁ nāma kāmāvacaraṁ vuccati.",
  "atk-s0101a13:23_18": "Appamāṇakataṁ kammaṁ nāma rūpārūpāvacaraṁ.",
  "atk-s0101a13:23_19": "Tañhi pamāṇaṁ atikkamitvā odissakaanodissakadisāpharaṇavasena vaḍḍhetvā katattā appamāṇakatanti vuccati.",
  "atk-s0101a13:23_20": "Na taṁ tatrāvasissati na taṁ tatrāvatiṭṭhatīti taṁ kāmāvacarakammaṁ tasmiṁ rūpāvacarārūpāvacarakamme na ohīyati,",
  "atk-s0101a13:23_21": "na tiṭṭhati.",
  "atk-s0101a13:23_22": "Kiṁ vuttaṁ hoti –",
  "atk-s0101a13:23_23": "taṁ kāmāvacarakammaṁ tassa rūpārūpāvacarakammassa antarā laggituṁ vā ṭhātuṁ vā rūpārūpāvacarakammaṁ pharitvā",
  "atk-s0101a13:23_24": "pariyādiyitvā attano okāsaṁ gahetvā patiṭṭhātuṁ na sakkoti.",
  "atk-s0101a13:23_25": "Atha kho rūpāvacarārūpāvacarakammameva kāmāvacaraṁ mahogho viya parittaṁ udakaṁ pharitvā pariyādiyitvā attano okāsaṁ gahetvā tiṭṭhati.",
  "atk-s0101a13:23_26": "Tassa vipākaṁ paṭibāhitvā sayameva brahmasahabyataṁ upanetīti.",
  "atk-s0101a13:23_27": "Evaṁvihārīti evaṁ mettādivihārī.",
  "atk-s0101a13:24_0": "559.Etemayaṁ bhavantaṁ gotamanti idaṁ tesaṁ dutiyaṁ saraṇagamanaṁ.",
  "atk-s0101a13:24_1": "Paṭhamameva hete majjhimapaṇṇāsake vāseṭṭhasuttaṁ sutvā saraṇaṁ gatā,",
  "atk-s0101a13:24_2": "imaṁ pana tevijjasuttaṁ sutvā dutiyampi saraṇaṁ gatā.",
  "atk-s0101a13:24_3": "Katipāhaccayena pabbajitvā aggaññasutte upasampadañceva arahattañca alatthuṁ.",
  "atk-s0101a13:24_4": "Sesaṁ sabbattha uttānamevāti.",
  "atk-s0101a13:25_0": "Iti sumaṅgalavilāsiniyā dīghanikāyaṭṭhakathāyaṁ",
  "atk-s0101a13:26_0": "Tevijjasuttavaṇṇanā niṭṭhitā.",
  "atk-s0101a13:27_0": "Niṭṭhitā ca terasasuttapaṭimaṇḍitassa sīlakkhandhavaggassa",
  "atk-s0101a13:28_0": "Atthavaṇṇanāti.",
  "atk-s0101a13:29_0": "Sīlakkhandhavaggaṭṭhakathā niṭṭhitā."
}