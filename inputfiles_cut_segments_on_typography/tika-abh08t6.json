{
  "tika-abh08t6:0_0": "7. Sattamo paricchedo",
  "tika-abh08t6:1_0": "Vipākacittappavattiniddesavaṇṇanā",
  "tika-abh08t6:2_0": "376.",
  "tika-abh08t6:3_0": "Anantañāṇenaniraṅgaṇena,",
  "tika-abh08t6:4_0": "Guṇesinā kāruṇikena tena;",
  "tika-abh08t6:5_0": "Vutte vipāke matipāṭavatthaṁ,",
  "tika-abh08t6:6_0": "Vipākacittappabhavaṁ suṇātha.",
  "tika-abh08t6:7_0": "Yena jinena anantañāṇena nikkilesena guṇesinā kāruṇikena tena jinena vutte vipākasmiṁ matipāṭavatthaṁ",
  "tika-abh08t6:7_1": "matichekabhāvatthāya vipākacittappabhavaṁ mayā bhaṇamānaṁ vipākacittappavattiṁ tumhe suṇātha.",
  "tika-abh08t6:8_0": "377.Ekūnatiṁsa kammāni,",
  "tika-abh08t6:8_1": "pākā dvattiṁsa bhagavatā dassitā,",
  "tika-abh08t6:8_2": "kammāni tīsu dvāresu dissare,",
  "tika-abh08t6:8_3": "vipākā chasu dvāresu dissanti.",
  "tika-abh08t6:9_0": "378-",
  "tika-abh08t6:9_1": "9.Kusalaṁ kāmalokasmiṁ kāmalokamhi kusalaṁ pavatte,",
  "tika-abh08t6:9_2": "paṭisandhiyañca taṁtaṁpaccayamāgamma taṁtaṁpaccayaṁ paṭicca.",
  "tika-abh08t6:9_3": "So so paccayo taṁtaṁpaccayo,",
  "tika-abh08t6:9_4": "“tatapaccayo”ti vattabbe niggahītāgamavasena “taṁtaṁpaccayo”ti vuttaṁ.",
  "tika-abh08t6:9_5": "Vicchākammadhārayasamāsoyaṁ.",
  "tika-abh08t6:9_6": "Vividhaṁ phalaṁ dadāti.",
  "tika-abh08t6:9_7": "Ekāya cetanāya ekā paṭisandhi bhagavatā pakāsitā.",
  "tika-abh08t6:9_8": "Nānākammehi nānā paṭisandhiyo ca bhavanti.",
  "tika-abh08t6:10_0": "380-",
  "tika-abh08t6:10_1": "1.Tihetukaṁ tu yaṁ kammaṁ tihetukaṁ yaṁ kammaṁ pana kāmāvacarasaññitaṁ tihetukaṁ vipākaṁ duhetuñca vipākaṁ ahetuñca vipākaṁ deti.",
  "tika-abh08t6:10_2": "Duhetukaṁ tu yaṁ kammaṁ duhetukaṁ yaṁ kammaṁ pana,",
  "tika-abh08t6:10_3": "taṁ kammaṁ tihetukaṁ vipākaṁ na deti,",
  "tika-abh08t6:10_4": "attano vipākaṁ duhetuñca ahetuñca deti.",
  "tika-abh08t6:11_0": "382-",
  "tika-abh08t6:11_1": "3.Tihetukenakammena,",
  "tika-abh08t6:11_2": "paṭisandhi tihetukā hoti,",
  "tika-abh08t6:11_3": "duhetukāpi paṭisandhi hoteva,",
  "tika-abh08t6:11_4": "ahetukā paṭisandhi neva hoti,",
  "tika-abh08t6:11_5": "ukkaṭṭhatihetukakammena tihetukā paṭisandhi,",
  "tika-abh08t6:11_6": "omakatihetukakammena duhetukā paṭisandhi hotīti adhippāyo.",
  "tika-abh08t6:11_7": "Duhetukena kammena duhetukā paṭisandhi,",
  "tika-abh08t6:11_8": "ahetukāpi paṭisandhi hoteva,",
  "tika-abh08t6:11_9": "tihetukā paṭisandhi neva hoti.",
  "tika-abh08t6:11_10": "Ukkaṭṭhaduhetukakammena duhetukā paṭisandhi,",
  "tika-abh08t6:11_11": "omakaduhetukakammena ahetukā paṭisandhi hotīti adhippāyo.",
  "tika-abh08t6:12_0": "384.",
  "tika-abh08t6:12_1": "Asaṅkhārakammaṁ asaṅkhāravipākaṁ deti,",
  "tika-abh08t6:12_2": "sasaṅkhāravipākampi deti,",
  "tika-abh08t6:12_3": "sasaṅkhārakammaṁ sasaṅkhāraphalaṁ,",
  "tika-abh08t6:12_4": "tathā asaṅkhāraphalaṁ deti.",
  "tika-abh08t6:13_0": "385.Ekāya cetanāyettha ettha etāsu cetanāsu ekāya kusalāya cetanāya soḷasavidhā vipākacittāni bhavanti.",
  "tika-abh08t6:13_1": "Iti vacanaṁ jino pakāsaye.",
  "tika-abh08t6:14_0": "386- 92.",
  "tika-abh08t6:14_1": "Vedanāparivattanaṁ ārammaṇena hoteva,",
  "tika-abh08t6:14_2": "tadārammaṇacittampi javanena niyāmitaṁ,",
  "tika-abh08t6:14_3": "somanassayutte kusale javane javite tadārammaṇampi somanassayuttameva hotīti attho.",
  "tika-abh08t6:14_4": "Upekkhāyuttakusalepi eseva nayo.",
  "tika-abh08t6:14_5": "Kāmāvacaracittena kusalenādinā paṭhamena kusalena tulyena vipākacittena.",
  "tika-abh08t6:14_6": "Tatiyāvisesanaṁ.",
  "tika-abh08t6:14_7": "Yena sattena gahitā paṭisandhi ce yadi,",
  "tika-abh08t6:14_8": "iṭṭhe balavārammaṇe manāpe atimahantārammaṇe tassa sattassa cakkhussa cakkhupasādassa āpāthaṁ pākaṭabhāvaṁ",
  "tika-abh08t6:14_9": "āgate sati manodhātuyā tāya bhavaṅgasmiṁ āvaṭṭite bhavaṅgasote chindite sati cakkhuviññāṇakādīsu vīthicittesu",
  "tika-abh08t6:14_10": "jātesu paṭhamaṁ kusalaṁ kāmamānasaṁ javanaṁ hutvā jāyate.",
  "tika-abh08t6:14_11": "Sattakkhattuvārāni javitvāna paṭhame mahākusale gate tadeva taṁ eva iṭṭhaṁ ārammaṇaṁ katvā teneva paṭhamamahākusalena sadisaṁ tadārammaṇavipākacittaṁ.",
  "tika-abh08t6:14_12": "Sandhiyā tulyato paṭisandhiyā tulyabhāvena mūlabhavaṅganti mūlabhavaṅgaṁ nāma bhagavatā pavuccate.",
  "tika-abh08t6:14_13": "Tañca tadārammaṇacittaṁ santīraṇaṁ somanassayuttaṁ santīraṇaṁ dassanaṁ sampaṭicchanaṁ ettha etasmiṁ vīthicitte",
  "tika-abh08t6:14_14": "gaṇanūpagacittāni gaṇanaṁ upagatāni cittāni cattāri eva bhavanti.",
  "tika-abh08t6:15_0": "393-",
  "tika-abh08t6:15_1": "4.Yadā hi dutiyaṁ cittaṁ,",
  "tika-abh08t6:15_2": "kusalaṁ javanaṁ yadā yasmiṁ kāle tasseva somanassatihetuno puggalassa dutiyaṁ kusalaṁ cittaṁ javanaṁ hoti,",
  "tika-abh08t6:15_3": "tadā tasmiṁ kāle tena javanena tulyavipākaṁ tadārammaṇaṁ.",
  "tika-abh08t6:15_4": "Tassa sandhiyā asamānattā tassa tadārammaṇacittassa sandhiyā asamānattā dve nāmāni assa vipākacittassa anena vipākacittena labbhare labbhanti,",
  "tika-abh08t6:15_5": "“āgantukabhavaṅga”nti nāmaṁ “tadārammaṇaka”nti ca nāmaṁ iti dve nāmāni labbhanti.",
  "tika-abh08t6:16_0": "395- 6.",
  "tika-abh08t6:16_1": "Yadā tasseva puggalassa tatiyaṁ puññaṁ javanaṁ hoti,",
  "tika-abh08t6:16_2": "tadā tena javanena sadisaṁ tatiyaṁ pākaṁ tadārammaṇikaṁ siyā.",
  "tika-abh08t6:16_3": "Idaṁ vipākacittaṁ āgantukabhavaṅganti āgantubhavaṅgaṁ nāma bhagavatā vuccate,",
  "tika-abh08t6:16_4": "purimāni ca pañca vipākacittāni iminā pana tatiyavipākena pana saddhiṁ cha cittāni honti.",
  "tika-abh08t6:17_0": "397-",
  "tika-abh08t6:17_1": "8.Yadā catutthaṁ kusalaṁ javanaṁ hoti,",
  "tika-abh08t6:17_2": "tadā tena javanena tulyaṁ catutthavipākaṁ tadārammaṇabhāvaṁ vaje gaccheyya.",
  "tika-abh08t6:17_3": "Catutthavipākaṁ āgantukabhavaṅgaṁ tadārammaṇanāmakaṁ hoti,",
  "tika-abh08t6:17_4": "purimāni cha pākāni iminā saha catutthapākena satta cittāni honti.",
  "tika-abh08t6:18_0": "399-",
  "tika-abh08t6:18_1": "403.Yadā yasmiṁ kāle tasmiṁ cakkhudvāre iṭṭhamajjhattārammaṇaṁ pana tathā āpāthaṁ āgacchati ca,",
  "tika-abh08t6:18_2": "tadā vuttanayena āvajjanadassanasampaṭicchanacittesu jātesu idha imasmiṁ majjhattārammaṇe ārammaṇavasena vedanā parivattati,",
  "tika-abh08t6:18_3": "tasmā upekkhāsahagataṁ santīraṇaṁ mano hoti.",
  "tika-abh08t6:18_4": "Upekkhāsahagatesu eva catūsupi javanesu javitesu tehi javanehi tulyāni cattāri vipākacittāni jāyare.",
  "tika-abh08t6:18_5": "Accantaṁ ekantena vedanāya upekkhāvedanāya purimehi somanassasahagatehi cittehi asamānattā cattāri cittāni nāmato piṭṭhibhavaṅgāni nāma honti,",
  "tika-abh08t6:18_6": "piṭṭhibhavaṅgāni somanassavipākānaṁ pacchābhāge bhavaṅgānīti attho.",
  "tika-abh08t6:18_7": "Imāni upekkhāsahagatāni pañca vipākāni purimehi sattahi vipākehi saddhiṁ dvādasa vipākāni bhavanti.",
  "tika-abh08t6:18_8": "Iti vacanaṁ dhīro viniddise.",
  "tika-abh08t6:19_0": "404- 6.",
  "tika-abh08t6:19_1": "Yathā cakkhudvāre dvādasa vipākāni honti,",
  "tika-abh08t6:19_2": "tathā evaṁ sotādīsu dvāresupi dvādasa pākāni honti.",
  "tika-abh08t6:19_3": "Iti vacanaṁ dhīro niddise,",
  "tika-abh08t6:19_4": "ime mayā vuttā vipākā samasaṭṭhi bhavanti.",
  "tika-abh08t6:19_5": "Evaṁ iminā mayā vuttappakārena ekāya cetanāya kamme āyūhite pavattite samasaṭṭhi vipākāni uppajjanti,",
  "tika-abh08t6:19_6": "imasmiṁ vacane saṁsayo natthi.",
  "tika-abh08t6:19_7": "Gahitāggahaṇenettha ettha etesu vipākesu gahitānaṁ vipākānaṁ aggahaṇena cakkhudvāre dvādasa pākā,",
  "tika-abh08t6:19_8": "sotaviññāṇakādīni cattāri cāti soḷasa pākāni honti.",
  "tika-abh08t6:20_0": "407- 11.",
  "tika-abh08t6:20_1": "Ekena tihetukakusalena asaṅkhārikena kammena āyūhite yathā,",
  "tika-abh08t6:20_2": "evameva sasaṅkhāratihetukakusalenāpi asaṅkhārasasaṅkhāraupekkhāsahagatehipi kusalehi kamme āyūhite pavattite",
  "tika-abh08t6:20_3": "tesaṁ tiṇṇaṁ kusalānaṁ vipākehi tīhipi dinnāya paṭisandhiyā eseva nayo paṇḍitena jānitabbo.",
  "tika-abh08t6:20_4": "Idha imasmiṁ upekkhāsahagatadvaye iṭṭhamajjhattagocarassa vasena vipākacittappavattiṁ paṭhamaṁ dassetvā dassetabbātha pacchā tu,",
  "tika-abh08t6:20_5": "iṭṭhasmiṁ gocare idha atha pacchā mayā vuttacittappavattito pacchākāle pana idha imasmiṁ iṭṭhagocare",
  "tika-abh08t6:20_6": "ekekasmiṁ pana dvādasa dvādasa pākā paṇḍitena dassetabbā.",
  "tika-abh08t6:20_7": "Gahitāggahaṇenettha ettha etesu vipākesu gahitānaṁ vipākānaṁ aggahaṇena soḷasa pākacittāni honti.",
  "tika-abh08t6:20_8": "Pubbe kāle mayā vuttanayeneva sabbaṁ vacanaṁ asesato asesabhāvena paṇḍitena ñeyyaṁ.",
  "tika-abh08t6:21_0": "412-",
  "tika-abh08t6:21_1": "4.Tihetukena kammena,",
  "tika-abh08t6:21_2": "paṭisandhi tihetukā bhavati,",
  "tika-abh08t6:21_3": "iti ayaṁ vāro ettāvatā ettakena vacanena mayā vutto.",
  "tika-abh08t6:21_4": "Ekaṁ kammaṁ ekasmiṁ bhave ekaṁ paṭisandhiṁ janeti,",
  "tika-abh08t6:21_5": "tato paṭisandhito aparaṁ aññaṁ dutiyaṁ paṭisandhiṁ na janeti,",
  "tika-abh08t6:21_6": "pavattiyaṁ anekāni vipākāni sañjaneti.",
  "tika-abh08t6:21_7": "Hi saccaṁ “ekaṁ kamma”ntiādikaṁ vacanaṁ.",
  "tika-abh08t6:21_8": "Ekasmā bījā ekato bījato ekaṁ aṅkuraṁ jāyati,",
  "tika-abh08t6:21_9": "assa bījassa bahūni phalāni hetuppavattito salilādihetuppattiyā honti.",
  "tika-abh08t6:22_0": "415-",
  "tika-abh08t6:22_1": "21.Duhetukena kammena,",
  "tika-abh08t6:22_2": "paṭisandhi duhetukā hoti,",
  "tika-abh08t6:22_3": "iti vacanaṁ ayaṁ vāro anupubbena anupaṭipāṭiyā āgato.",
  "tika-abh08t6:22_4": "Idha imasmiṁ adhikāre duhetukena puññena somanassayuttena asaṅkhārikena cittena kamme āyūhite pana duhetukena",
  "tika-abh08t6:22_5": "somanassayuttakusalena tulyena pākena yena sattena gahitā paṭisandhi ce,",
  "tika-abh08t6:22_6": "iṭṭhe ārammaṇe tassa sattassa cakkhudvāre āpāthaṁ āgate somanassayutte ñāṇahīne kusalamānase tasmiṁ duhetuke",
  "tika-abh08t6:22_7": "sattakkhattuṁ javitvāna gate taṁ eva ārammaṇaṁ katvā tadanantaraṁ tassa javanassa anantaraṁ taṁsarikkhakaṁ",
  "tika-abh08t6:22_8": "tena javanena sadisaṁ ekantaṁ asaṅkhārikamānasaṁ jāyati.",
  "tika-abh08t6:22_9": "Tanti taṁ cittaṁ mūlabhavaṅganti mūlabhavaṅgaṁ nāma tadārammaṇamiccapi tadārammaṇaṁ nāma ubhayampi nāmaṁ tasseva nāmaṁ tassa cittassa eva nāmaṁ.",
  "tika-abh08t6:22_10": "Iti evaṁ iminā pakārena bhagavatā paridīpitaṁ.",
  "tika-abh08t6:22_11": "Duhetuke sasaṅkhāre kusale javane javitepi ca taṁsamaṁ tena cittena sadisaṁ āgantukasaṅkhātaṁ tadārammaṇamānasaṁ hoti.",
  "tika-abh08t6:23_0": "422-",
  "tika-abh08t6:23_1": "9.Tatheva ca tathā eva ca iṭṭhamajjhattagocare duhetūnaṁ dvinnaṁ upekkhāyuttānaṁ javanānaṁ anantaraṁ",
  "tika-abh08t6:23_2": "tādisāni tehi javanehi sadisāni dve tadārammaṇamānasāni jāyante,",
  "tika-abh08t6:23_3": "tesaṁ tadārammaṇamānasānaṁ “piṭṭhibhavaṅga”nti nāmaṁ,",
  "tika-abh08t6:23_4": "“āgantukabhavaṅga”nti ca nāmaṁ hoti.",
  "tika-abh08t6:23_5": "Santīraṇadvayañceva dassanaṁ sampaṭicchanaṁ imāni dve bhavaṅgāni cāti aṭṭha vipākā cakkhudvāre honti.",
  "tika-abh08t6:23_6": "Evaṁ iminā mayā vuttappakārena pañcasu dvāresupi ca aṭṭha aṭṭha vipāke katvā pavattiyaṁ cattālīsa vipākāni bhavanti.",
  "tika-abh08t6:23_7": "Gahitāggahaṇenettha,",
  "tika-abh08t6:23_8": "cakkhudvāre panaṭṭha ca ettha etesu vipākesu gahitānaṁ vipākānaṁ aggahaṇena cakkhudvāre aṭṭha ca vipākā",
  "tika-abh08t6:23_9": "sotaghānādinā vipākena saddhiṁ dvādasa eva vipākāni bhavanti.",
  "tika-abh08t6:23_10": "Ekāya cetanāyevaṁ evaṁ iminā mayā vuttappakārena ekāya cetanāya kamme āyūhite pavattite pana sati dvādaseva vipākāni bhavanti.",
  "tika-abh08t6:23_11": "Iti vacanaṁ vijitakusalayuddhasaṅgāmena pakāsitaṁ desitaṁ.",
  "tika-abh08t6:23_12": "Duhetukattayenāpi,",
  "tika-abh08t6:23_13": "sesena sadisena tu mayā vuttato duhetuto sesena duhetukattayenāpi sadisena pākena ādinnasandhino gahitapaṭisandhikassa",
  "tika-abh08t6:23_14": "sattassa evaṁ nayo mato kathito niraṅgaṇena.",
  "tika-abh08t6:23_15": "Duhetukena kammena duhetukā paṭisandhi hoti.",
  "tika-abh08t6:23_16": "Iti ayaṁ vāro ca ettāvatā ettakena vacanena mayā vutto.",
  "tika-abh08t6:24_0": "430-",
  "tika-abh08t6:24_1": "8.Duhetukena kammena ahetukā paṭisandhi hoti,",
  "tika-abh08t6:24_2": "iti ayaṁ vāro anupubbena paṭipāṭiyā āgato.",
  "tika-abh08t6:24_3": "Tesu catūsupi duhetukesu kusalesu cittesu aññatareneva hetukena kamme āyūhite pavattite sati tasseva",
  "tika-abh08t6:24_4": "duhetukassa kusalajavanassa pākabhūtāya upekkhāsahagatāhetukāya manoviññāṇadhātuyā ādinnapaṭisandhino",
  "tika-abh08t6:24_5": "sattassa sā paṭisandhi kammasadisā nāma na vattabbā paṇḍitehi.",
  "tika-abh08t6:24_6": "Hi saccaṁ “paṭisandhi na vattabbā”tiādikaṁ vacanaṁ.",
  "tika-abh08t6:24_7": "Kammaṁ duhetukaṁ hoti,",
  "tika-abh08t6:24_8": "paṭisandhi ahetukā hoti.",
  "tika-abh08t6:24_9": "Tassa dehino sattassa vuḍḍhimupetassa vuḍḍhiṁ upagatassa cakkhudvāre pana iṭṭhamajjhattagocare āpāthamāgate",
  "tika-abh08t6:24_10": "sati duhetukānaṁ catunnaṁ puññānaṁ yassa kassaci javanassa avasānamhi idaṁ ahetukaṁ mano tadārammaṇabhāvena jāyati.",
  "tika-abh08t6:24_11": "Ettha etasmiṁ vacane saṁsayo sandeho natthi,",
  "tika-abh08t6:24_12": "taṁ ahetukacittaṁ mūlabhavaṅgañca tadārammaṇameva ca hoti.",
  "tika-abh08t6:24_13": "Cakkhuviññāṇakādīsupi vīthicittesu jātesu upekkhāsahagataṁyeva santīraṇampi ca hoti.",
  "tika-abh08t6:24_14": "Tesu ekaṁ ṭhapetvāna,",
  "tika-abh08t6:24_15": "gahitāggahaṇenidha tesu dvīsu santīraṇatadārammaṇakiccesu vipākesu ekaṁ santīraṇakiccaṁ tadārammaṇakiccaṁ",
  "tika-abh08t6:24_16": "taṁ cittaṁ ṭhapetvā gahitānaṁ vipākānaṁ aggahaṇena idha iṭṭhamajjhattārammaṇe gaṇanūpagacittāni tīṇiyeva bhavanti.",
  "tika-abh08t6:25_0": "439-",
  "tika-abh08t6:25_1": "41.Iṭṭhe ārammaṇe cakkhu-",
  "tika-abh08t6:25_2": "dvāre āpāthamāgate tadā santīraṇañceva somanassayuttaṁyeva hoti,",
  "tika-abh08t6:25_3": "tadārammaṇamānasañca somanassayuttaṁyeva hoti,",
  "tika-abh08t6:25_4": "tesu santīraṇatadārammaṇakiccesu vipākesu ekekaṁ santīraṇakiccaṁ,",
  "tika-abh08t6:25_5": "tadārammaṇakiccaṁ vā cittaṁ gahetvā purimāni ca tīṇi cattāri eva vipākāni bhavanti.",
  "tika-abh08t6:25_6": "Evaṁ iminā mayā vuttappakārena pañcasu dvāresupi cattāri cattāri vipākacittānīti pavattiyaṁ vipākāni vīsati cittāni honti.",
  "tika-abh08t6:26_0": "442-",
  "tika-abh08t6:26_1": "8.Cakkhudvāre tu cattāri,",
  "tika-abh08t6:26_2": "gahitāggahaṇenidha gahitānaṁ vipākānaṁ aggahaṇena cakkhudvāre pana cattāri vipākāni idha imasmiṁ iṭṭhārammaṇe",
  "tika-abh08t6:26_3": "sotaghānādinā vipākena saddhiṁ ahetukaṁ aṭṭhakaṁ hoti eva.",
  "tika-abh08t6:26_4": "Ahetukapaṭisandhissa sattassa duhetukaṁ,",
  "tika-abh08t6:26_5": "tihetukaṁ vā tadārammaṇaṁ na bhave na bhaveyya,",
  "tika-abh08t6:26_6": "duhetupaṭisandhino sattassa tihetukaṁ tadārammaṇaṁ na bhave.",
  "tika-abh08t6:26_7": "Jātā sugatiyaṁ yena,",
  "tika-abh08t6:26_8": "pākena paṭisandhi tu sugatiyaṁ yena pākena paṭisandhi jātā,",
  "tika-abh08t6:26_9": "tena vipākena tulyampi,",
  "tika-abh08t6:26_10": "hīnaṁ vā tesaṁ tadārammaṇaṁ bhaveyya.",
  "tika-abh08t6:26_11": "Manussalokaṁ sandhāya,",
  "tika-abh08t6:26_12": "vuttañcāhetukaṭṭhakaṁ sugatiyaṁ ahetukaṭṭhakañca manussalokañca sandhāya paṭicca kāraṇaṁ katvā mayā vuttaṁ.",
  "tika-abh08t6:26_13": "Catūsupi apāyesu pana apeto ayo patiṭṭhā etehīti apāyo, tesu.",
  "tika-abh08t6:26_14": "Pavatte ahetukaṁ aṭṭhakaṁ āpāyikehi labbhati.",
  "tika-abh08t6:26_15": "Thero nerayikānaṁ tu,",
  "tika-abh08t6:26_16": "dhammaṁ deseti vassati thiro thirakāradhammo yasmiṁ atthīti thero,",
  "tika-abh08t6:26_17": "dutiyaaggasāvakabhūto iddhimā moggallānatthero nerayikānaṁ niraye jātānaṁ sattānaṁ dhammaṁ deseti vassati,",
  "tika-abh08t6:26_18": "“ucchaṅge maṁ nisīditvā”tiādīsu viya devaṁ vassāpetīti attho.",
  "tika-abh08t6:26_19": "Gandhaṁ vāyuñca māpeti yadā,",
  "tika-abh08t6:26_20": "tadā pana tesaṁ nerayikānaṁ sattānaṁ tehi nerayikasattehi theraṁ disvā,",
  "tika-abh08t6:26_21": "dhammañca sutvā,",
  "tika-abh08t6:26_22": "gandhañca ghāyitvā jalaṁ udakañca pivataṁ pivantānaṁ muduṁ vāyuñca tehi phusataṁ phusantānaṁ tesaṁ nerayikasattānaṁ",
  "tika-abh08t6:26_23": "cakkhuviññāṇakādīni pañcapi puññajāni eva kusalavipākāni eva santīraṇadvayaṁ puññajaṁ eva kusalavipākaṁ",
  "tika-abh08t6:26_24": "eva puññajā eva ekā manodhātu iti aṭṭhakaṁ hoti.",
  "tika-abh08t6:27_0": "449-",
  "tika-abh08t6:27_1": "50.Ayaṁ tāva kathā “cakkhuviññāṇakādīni puññajānevā”tiādikā ayaṁ kathā iṭṭhaiṭṭhamajjhattagocare kāmāvacare puññānaṁ javanānaṁ vasena mayā vuttā.",
  "tika-abh08t6:27_2": "Tadārammaṇacetaso tadārammaṇacittassa yaṁ niyamattaṁ “tadārammaṇamānasaṁ javanena niyāmita”ntiādivacanena mayā vuttaṁ,",
  "tika-abh08t6:27_3": "taṁ niyamattaṁ kusalaṁ sandhāya vuttaṁ.",
  "tika-abh08t6:27_4": "Somanassayutte kāmāvacarakusale javite tadārammaṇampi somanassayuttameva hoti,",
  "tika-abh08t6:27_5": "upekkhāyutte kāmāvacarakusale javite tadārammaṇampi upekkhāyuttameva hoti,",
  "tika-abh08t6:27_6": "netaṁ akusale upekkhāyutte vicikicchādike akusale javane pana javite somanassayuttampi tadārammaṇaṁ hotīti adhippāyo.",
  "tika-abh08t6:27_7": "Itipi vacanaṁ ācariyena dīpitaṁ.",
  "tika-abh08t6:28_0": "451-",
  "tika-abh08t6:28_1": "7.Idha imasmiṁ adhippāye akusalacittesu somanassayuttesu catūsupi iṭṭhe ārammaṇe tesu cittesu javitesu",
  "tika-abh08t6:28_2": "somanassayuttā ahetumanoviññāṇadhātu tadanantaraṁ tesaṁ akusalajavanānaṁ anantaraṁ tadārammaṇabhāvena jāyati.",
  "tika-abh08t6:28_3": "Upekkhāyuttesu chasu akusalacittesu iṭṭhamajjhatte gocare javitesu puññajā upekkhāsahagatā ahetumanoviññāṇadhātu",
  "tika-abh08t6:28_4": "eva tadanantaraṁ vā tesaṁ upekkhāsahagatānaṁ channaṁ akusalajavanānaṁ anantaraṁ tadārammaṇabhāvena jāyati.",
  "tika-abh08t6:28_5": "Iṭṭhārammaṇayogasmiṁ buddharūpādiiṭṭhārammaṇayogasmiṁ kaṅkhato “buddho nu kho,",
  "tika-abh08t6:28_6": "no buddho”ti kaṅkhantassa sattassa uddhatassa vā sattassa tadārammaṇamānasaṁ somanassayuttaṁ ahetukaṁ vipākaṁ hoti piṭṭhibhavaṅgaṁ.",
  "tika-abh08t6:28_7": "Somanassayute citte,",
  "tika-abh08t6:28_8": "javane javite pana somanassayuttā eva pañca tadārammaṇamānasā paṇḍitena gavesitabbā.",
  "tika-abh08t6:28_9": "Upekkhāsahagate citte javane pana javite sati upekkhāsahagatā cha ca tadārammaṇamānasā paṇḍitena gavesitabbā.",
  "tika-abh08t6:29_0": "458-",
  "tika-abh08t6:29_1": "63.Tihetusomanassena,",
  "tika-abh08t6:29_2": "ādinnapaṭisandhino sattassa jhānato parihīnassa vippaṭisārino taṁ jhānaṁ paccavekkhato paccavekkhantassa domanassayuttaṁ cittaṁ hoti.",
  "tika-abh08t6:29_3": "Tassa domanassassa anantaraṁ kiṁ mānasaṁ jāyate,",
  "tika-abh08t6:29_4": "tvaṁ domanassayuttajavanassa anantaramānasaṁ brūhi kathehi.",
  "tika-abh08t6:29_5": "Paṭṭhāne paṭisiddhā hi domanassassānantaraṁ somanassassa uppatti paṭṭhāne paṭisiddhā paṭṭhānappakaraṇe bhagavatā nivāritā,",
  "tika-abh08t6:29_6": "assa somanassassa vā anantaraṁ domanassassa uppatti paṭṭhāne paṭṭhānappakaraṇe paṭisiddhā bhagavatā nivāritā.",
  "tika-abh08t6:29_7": "Mahaggataṁ panārabbha mahaggataṁ paṭicca javane javitepi ca tadārammaṇamānasaṁ tattheva tasmiṁ paṭṭhāne eva paṭisiddhaṁ bhagavatā nivāritaṁ.",
  "tika-abh08t6:29_8": "Tasmā kāraṇā bhavaṅgapāto vā tadārammaṇameva vā na hoti.",
  "tika-abh08t6:29_9": "Kiṁ nu kātabbaṁ tesaṁ bhavaṅgatadārammaṇānaṁ abhāve kāraṇaṁ yaṁ kātabbaṁ,",
  "tika-abh08t6:29_10": "amhehi taṁ kāraṇaṁ kiṁ nu pucchāma,",
  "tika-abh08t6:29_11": "taṁ tadatthaṁ ābhidhammikabhāvena ābhidhammika taṁ kāraṇaṁ vada vadāhi.",
  "tika-abh08t6:29_12": "Upekkhāsahagatāhetumanoviññāṇadhātu puññāpuññavipākā tadārammaṇikā siyā bhaveyya.",
  "tika-abh08t6:30_0": "464-",
  "tika-abh08t6:30_1": "7.Imassa tadārammaṇassa āvajjanaṁ kiṁ natthi?",
  "tika-abh08t6:30_2": "Taṁ tadārammaṇamānasaṁ kathaṁ kena pakārena jāyate?",
  "tika-abh08t6:30_3": "Bhavaṅgaāvajjanānaṁ cittānaṁ kiṁ āvajjanamattaṁ?",
  "tika-abh08t6:30_4": "Maggassa anantarassa ca phalassāpi kiṁ āvajjanaṁ natthi?",
  "tika-abh08t6:30_5": "Nirodhā ca nirodhato vuṭṭhahantassa bhikkhuno phalacittassa vāti mayā sutaṁ,",
  "tika-abh08t6:30_6": "evaṁ iminā mayā vuttappakārena āvajjanaṁ natthi.",
  "tika-abh08t6:30_7": "Vinā āvajjanenāpi,",
  "tika-abh08t6:30_8": "hotu jāyatu mānasaṁ cittaṁ āvajjanena vinā āvajjanaṁ vajjetvā hotu jāyatu,",
  "tika-abh08t6:30_9": "kimassārammaṇaṁ assa tadārammaṇamānasassa kiṁ ārammaṇaṁ, paṇḍita,",
  "tika-abh08t6:30_10": "tvaṁ ārammaṇaṁ yadi jānāsi,",
  "tika-abh08t6:30_11": "taṁ ārammaṇaṁ brūhi mayhaṁ kathehi.",
  "tika-abh08t6:30_12": "Vinā ārammaṇenetaṁ etaṁ mānasaṁ ārammaṇena vinā ārammaṇaṁ vajjetvā na jāyati.",
  "tika-abh08t6:30_13": "Hi saccaṁ “vinā ārammaṇeneta”ntiādikaṁ vacanaṁ,",
  "tika-abh08t6:30_14": "tadārammaṇamānasaṁ yadā domanassayuttaṁ javanaṁ mahaggatārammaṇaṁ javati,",
  "tika-abh08t6:30_15": "tadā tasmiṁyeva javanacittakkhaṇe parittesu kāmāvacarārammaṇesu yaṁ kiñci parittārammaṇaṁ ārabbha paṭicca jāyati.",
  "tika-abh08t6:31_0": "468-",
  "tika-abh08t6:31_1": "73.Utubījaniyāmo ca utuniyāmo bījaniyāmo ca kammadhammaniyāmatā ca kammaniyāmatā ca sīlādipāramīdhammaniyāmatā",
  "tika-abh08t6:31_2": "ca cittassa niyāmo cāti pañca niyāmatā paṇḍitena ñeyyā.",
  "tika-abh08t6:31_3": "Tattha tesu pañcasu niyāmesu sabbesaṁ pana rukkhānaṁ ekappahārena phalapupphādidhāraṇaṁ utu,",
  "tika-abh08t6:31_4": "ayaṁ utuniyāmatā.",
  "tika-abh08t6:31_5": "Tesaṁ tesaṁ tu bījānaṁ,",
  "tika-abh08t6:31_6": "taṁtaṁtulyaphalubbhavo tesaṁ tesaṁ bījānaṁ pana tehi tehi bījehi tulyānampi sassānaṁ phalānaṁ uppatti,",
  "tika-abh08t6:31_7": "ayaṁ bījaniyāmatā.",
  "tika-abh08t6:31_8": "Matthake nāḷikerassa nāḷikeraphalassa matthake chiddattaṁ chiddabhāvo,",
  "tika-abh08t6:31_9": "ayaṁ bījajo bījato jāto niyāmo.",
  "tika-abh08t6:31_10": "Tihetukakammaṁ tihetukañca vipākaṁ duhetukañca vipākaṁ ahetukañca vipākaṁ yato yaṁ kammaṁ deti,",
  "tika-abh08t6:31_11": "ayaṁ kammaniyāmatā.",
  "tika-abh08t6:31_12": "Bodhisattassa jātiyaṁ jinaṅkurassa jātikkhaṇe medanīkampanādikaṁ anekavisesattaṁ,",
  "tika-abh08t6:31_13": "ayaṁ sīlādipāramīdhammaniyāmatā.",
  "tika-abh08t6:31_14": "Tena gocarena pasādasmiṁ ghaṭṭite sati idha imasmiṁ cittavīthiyaṁ āvajjanādīnaṁ cittānaṁ uppatti,",
  "tika-abh08t6:31_15": "ayaṁ cittaniyāmatā.",
  "tika-abh08t6:32_0": "474.",
  "tika-abh08t6:32_1": "Yo puggalo dhīro dhīrasampanno guṇasampanno vikkhittapāpo mohandhakārāpagamaṁ andhakāramanissāya avijjānissaraṇaṁ yadicche sace iccheyya,",
  "tika-abh08t6:32_2": "so dhīro imaṁ abhidhammāvatārappakaraṇaṁ andhajjanānaṁ andhasadisabālajanānaṁ hadayandhakāraṁ viddhaṁsanaṁ",
  "tika-abh08t6:32_3": "andhakārasannissitassa yassa hadayassa viddhaṁsanakaraṁ jalantaṁ dīpaṁ jalamānaṁ dīpaṁ.",
  "tika-abh08t6:32_4": "Payattoti pakārena yatati vīriyaṁ karotīti payatto,",
  "tika-abh08t6:32_5": "satataṁ sabbadā sikkhetha sajjhāyanadhāraṇacintanavasena sikkheyya.",
  "tika-abh08t6:33_0": "Iti abhidhammāvatāraṭīkāya",
  "tika-abh08t6:34_0": "Vipākacittappavattiniddesavaṇṇanā niṭṭhitā.",
  "tika-abh08t6:35_0": "Sattamo paricchedo."
}