{
  "mil6.2.5:0.1_0": "Milindapañha",
  "mil6.2.5:0.2_0": "Anumānapañha",
  "mil6.2.5:0.3_0": "Nippapañcavagga",
  "mil6.2.5:0.4_0": "5. Akammajādipañha",
  "mil6.2.5:1.1_0": "“Bhante nāgasena,",
  "mil6.2.5:1.1_1": "dissanti loke kammanibbattā,",
  "mil6.2.5:1.1_2": "dissanti hetunibbattā,",
  "mil6.2.5:1.1_3": "dissanti utunibbattā,",
  "mil6.2.5:1.1_4": "yaṁ loke akammajaṁ ahetujaṁ anutujaṁ,",
  "mil6.2.5:1.1_5": "taṁ me kathehī”ti.",
  "mil6.2.5:1.2_0": "“Dveme, mahārāja, lokasmiṁ akammajā ahetujā anutujā.",
  "mil6.2.5:1.3_0": "Katame dve?",
  "mil6.2.5:1.4_0": "Ākāso, mahārāja, akammajo ahetujo anutujo;",
  "mil6.2.5:1.5_0": "nibbānaṁ, mahārāja, akammajaṁ ahetujaṁ anutujaṁ.",
  "mil6.2.5:1.6_0": "Ime kho, mahārāja, dve akammajā ahetujā anutujā”ti.",
  "mil6.2.5:2.1_0": "“Mā, bhante nāgasena, jinavacanaṁ makkhehi, mā ajānitvā pañhaṁ byākarohī”ti.",
  "mil6.2.5:2.2_0": "“Kiṁ kho, mahārāja,",
  "mil6.2.5:2.2_1": "ahaṁ vadāmi,",
  "mil6.2.5:2.2_2": "yaṁ maṁ tvaṁ evaṁ vadesi ‘mā,",
  "mil6.2.5:2.2_3": "bhante nāgasena,",
  "mil6.2.5:2.2_4": "jinavacanaṁ makkhehi,",
  "mil6.2.5:2.2_5": "mā ajānitvā pañhaṁ byākarohī’”ti?",
  "mil6.2.5:2.3_0": "“Bhante nāgasena, yuttamidaṁ tāva vattuṁ ‘ākāso akammajo ahetujo anutujo’ti.",
  "mil6.2.5:2.4_0": "Anekasatehi pana,",
  "mil6.2.5:2.4_1": "bhante nāgasena,",
  "mil6.2.5:2.4_2": "kāraṇehi bhagavatā sāvakānaṁ nibbānassa sacchikiriyāya maggo akkhāto,",
  "mil6.2.5:2.4_3": "atha ca pana tvaṁ evaṁ vadesi ‘ahetujaṁ nibbānan’”ti.",
  "mil6.2.5:2.5_0": "“Saccaṁ, mahārāja,",
  "mil6.2.5:2.5_1": "bhagavatā anekasatehi kāraṇehi sāvakānaṁ nibbānassa sacchikiriyāya maggo akkhāto,",
  "mil6.2.5:2.5_2": "na ca pana nibbānassa uppādāya hetu akkhāto”ti.",
  "mil6.2.5:3.1_0": "“Ettha mayaṁ,",
  "mil6.2.5:3.1_1": "bhante nāgasena,",
  "mil6.2.5:3.1_2": "andhakārato andhakārataraṁ pavisāma,",
  "mil6.2.5:3.1_3": "vanato vanataraṁ pavisāma,",
  "mil6.2.5:3.1_4": "gahanato gahanataraṁ pavisāma,",
  "mil6.2.5:3.1_5": "yatra hi nāma nibbānassa sacchikiriyāya hetu atthi,",
  "mil6.2.5:3.1_6": "tassa pana dhammassa uppādāya hetu natthi.",
  "mil6.2.5:3.2_0": "Yadi,",
  "mil6.2.5:3.2_1": "bhante nāgasena,",
  "mil6.2.5:3.2_2": "nibbānassa sacchikiriyāya hetu atthi,",
  "mil6.2.5:3.2_3": "tena hi nibbānassa uppādāyapi hetu icchitabbo.",
  "mil6.2.5:4.1_0": "Yathā pana, bhante nāgasena, puttassa pitā atthi, tena kāraṇena pitunopi pitā icchitabbo.",
  "mil6.2.5:4.2_0": "Yathā antevāsikassa ācariyo atthi, tena kāraṇena ācariyassapi ācariyo icchitabbo.",
  "mil6.2.5:4.3_0": "Yathā aṅkurassa bījaṁ atthi, tena kāraṇena bījassapi bījaṁ icchitabbaṁ.",
  "mil6.2.5:4.4_0": "Evameva kho,",
  "mil6.2.5:4.4_1": "bhante nāgasena,",
  "mil6.2.5:4.4_2": "yadi nibbānassa sacchikiriyāya hetu atthi,",
  "mil6.2.5:4.4_3": "tena kāraṇena nibbānassa uppādāyapi hetu icchitabbo.",
  "mil6.2.5:5.1_0": "Yathā rukkhassa vā latāya vā agge sati tena kāraṇena majjhampi atthi, mūlampi atthi.",
  "mil6.2.5:5.2_0": "Evameva kho,",
  "mil6.2.5:5.2_1": "bhante nāgasena,",
  "mil6.2.5:5.2_2": "yadi nibbānassa sacchikiriyāya hetu atthi,",
  "mil6.2.5:5.2_3": "tena kāraṇena nibbānassa uppādāyapi hetu icchitabbo”ti.",
  "mil6.2.5:6.1_0": "“Anuppādanīyaṁ, mahārāja, nibbānaṁ, tasmā na nibbānassa uppādāya hetu akkhāto”ti.",
  "mil6.2.5:6.2_0": "“Iṅgha,",
  "mil6.2.5:6.2_1": "bhante nāgasena,",
  "mil6.2.5:6.2_2": "kāraṇaṁ dassetvā kāraṇena maṁ saññāpehi,",
  "mil6.2.5:6.2_3": "yathāhaṁ jāneyyaṁ nibbānassa sacchikiriyāya hetu atthi,",
  "mil6.2.5:6.2_4": "nibbānassa uppādāya hetu natthī”ti.",
  "mil6.2.5:7.1_0": "“Tena hi, mahārāja,",
  "mil6.2.5:7.1_1": "sakkaccaṁ sotaṁ odaha,",
  "mil6.2.5:7.1_2": "sādhukaṁ suṇohi,",
  "mil6.2.5:7.1_3": "vakkhāmi tattha kāraṇaṁ,",
  "mil6.2.5:7.1_4": "sakkuṇeyya, mahārāja,",
  "mil6.2.5:7.1_5": "puriso pākatikena balena ito himavantaṁ pabbatarājaṁ upagantun”ti?",
  "mil6.2.5:7.2_0": "“Āma, bhante”ti.",
  "mil6.2.5:7.3_0": "“Sakkuṇeyya pana so, mahārāja, puriso pākatikena balena himavantaṁ pabbatarājaṁ idha āharitun”ti?",
  "mil6.2.5:7.4_0": "“Na hi, bhante”ti.",
  "mil6.2.5:7.5_0": "“Evameva kho, mahārāja,",
  "mil6.2.5:7.5_1": "sakkā nibbānassa sacchikiriyāya maggo akkhātuṁ,",
  "mil6.2.5:7.5_2": "na sakkā nibbānassa uppādāya hetu dassetuṁ.",
  "mil6.2.5:8.1_0": "Sakkuṇeyya, mahārāja, puriso pākatikena balena mahāsamuddaṁ nāvāya uttaritvā pārimatīraṁ gantun”ti?",
  "mil6.2.5:8.2_0": "“Āma, bhante”ti?",
  "mil6.2.5:8.3_0": "“Sakkuṇeyya pana so, mahārāja, puriso pākatikena balena mahāsamuddassa pārimatīraṁ idha āharitun”ti?",
  "mil6.2.5:8.4_0": "“Na hi, bhante”ti.",
  "mil6.2.5:8.5_0": "“Evameva kho, mahārāja,",
  "mil6.2.5:8.5_1": "sakkā nibbānassa sacchikiriyāya maggo akkhātuṁ,",
  "mil6.2.5:8.5_2": "na sakkā nibbānassa uppādāya hetu dassetuṁ.",
  "mil6.2.5:8.6_0": "Kiṁ kāraṇā?",
  "mil6.2.5:8.7_0": "Asaṅkhatattā dhammassā”ti.",
  "mil6.2.5:9.1_0": "“Asaṅkhataṁ, bhante nāgasena, nibbānan”ti?",
  "mil6.2.5:9.2_0": "“Āma, mahārāja,",
  "mil6.2.5:9.2_1": "asaṅkhataṁ nibbānaṁ na kehici kataṁ, nibbānaṁ, mahārāja,",
  "mil6.2.5:9.2_2": "na vattabbaṁ uppannanti vā anuppannanti vā uppādanīyanti vā atītanti vā anāgatanti vā paccuppannanti",
  "mil6.2.5:9.2_3": "vā cakkhuviññeyyanti vā sotaviññeyyanti vā ghānaviññeyyanti vā jivhāviññeyyanti vā kāyaviññeyyanti vā”ti.",
  "mil6.2.5:9.3_0": "“Yadi,",
  "mil6.2.5:9.3_1": "bhante nāgasena,",
  "mil6.2.5:9.3_2": "nibbānaṁ na uppannaṁ na anuppannaṁ na uppādanīyaṁ na atītaṁ na anāgataṁ na paccuppannaṁ na cakkhuviññeyyaṁ",
  "mil6.2.5:9.3_3": "na sotaviññeyyaṁ na ghānaviññeyyaṁ na jivhāviññeyyaṁ na kāyaviññeyyaṁ, tena hi,",
  "mil6.2.5:9.3_4": "bhante nāgasena,",
  "mil6.2.5:9.3_5": "tumhe natthidhammaṁ nibbānaṁ apadisatha ‘natthi nibbānan’”ti.",
  "mil6.2.5:9.4_0": "“Atthi, mahārāja, nibbānaṁ,",
  "mil6.2.5:9.4_1": "manoviññeyyaṁ nibbānaṁ,",
  "mil6.2.5:9.4_2": "visuddhena mānasena paṇītena ujukena anāvaraṇena nirāmisena sammāpaṭipanno ariyasāvako nibbānaṁ passatī”ti.",
  "mil6.2.5:10.1_0": "“Kīdisaṁ pana taṁ, bhante, nibbānaṁ,",
  "mil6.2.5:10.1_1": "yaṁ taṁ opammehi ādīpanīyaṁ kāraṇehi maṁ saññāpehi,",
  "mil6.2.5:10.1_2": "yathā atthidhammaṁ opammehi ādīpanīyan”ti.",
  "mil6.2.5:10.2_0": "“Atthi, mahārāja, vāto nāmā”ti?",
  "mil6.2.5:10.3_0": "“Āma, bhante”ti.",
  "mil6.2.5:10.4_0": "“Iṅgha, mahārāja, vātaṁ dassehi vaṇṇato vā saṇṭhānato vā aṇuṁ vā thūlaṁ vā dīghaṁ vā rassaṁ vā”ti.",
  "mil6.2.5:10.5_0": "“Na sakkā,",
  "mil6.2.5:10.5_1": "bhante nāgasena,",
  "mil6.2.5:10.5_2": "vāto upadassayituṁ,",
  "mil6.2.5:10.5_3": "na so vāto hatthaggahaṇaṁ vā nimmaddanaṁ vā upeti,",
  "mil6.2.5:10.5_4": "api ca atthi so vāto”ti.",
  "mil6.2.5:10.6_0": "“Yadi, mahārāja, na sakkā vāto upadassayituṁ, tena hi natthi vāto”ti?",
  "mil6.2.5:10.7_0": "“Jānāmahaṁ,",
  "mil6.2.5:10.7_1": "bhante nāgasena,",
  "mil6.2.5:10.7_2": "vāto atthīti me hadaye anupaviṭṭhaṁ,",
  "mil6.2.5:10.7_3": "na cāhaṁ sakkomi vātaṁ upadassayitun”ti.",
  "mil6.2.5:10.8_0": "“Evameva kho, mahārāja,",
  "mil6.2.5:10.8_1": "atthi nibbānaṁ,",
  "mil6.2.5:10.8_2": "na ca sakkā nibbānaṁ upadassayituṁ vaṇṇena vā saṇṭhānena vā”ti.",
  "mil6.2.5:10.9_0": "“Sādhu,",
  "mil6.2.5:10.9_1": "bhante nāgasena,",
  "mil6.2.5:10.9_2": "sūpadassitaṁ opammaṁ,",
  "mil6.2.5:10.9_3": "suniddiṭṭhaṁ kāraṇaṁ,",
  "mil6.2.5:10.9_4": "evametaṁ tathā sampaṭicchāmi ‘atthi nibbānan’”ti.",
  "mil6.2.5:11.1_0": "Akammajādipañho pañcamo."
}