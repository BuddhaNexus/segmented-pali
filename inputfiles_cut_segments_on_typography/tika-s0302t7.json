{
  "tika-s0302t7:0_0": "8. Lakkhaṇasaṁyuttaṁ",
  "tika-s0302t7:1_0": "1. Paṭhamavaggo",
  "tika-s0302t7:2_0": "1. Aṭṭhisuttavaṇṇanā",
  "tika-s0302t7:3_0": "202.Āyasmāca lakkhaṇotiādīsu “ko nāmāyasmā lakkhaṇo,",
  "tika-s0302t7:3_1": "kasmā ca ‘lakkhaṇo’ti nāmaṁ ahosi,",
  "tika-s0302t7:3_2": "ko cāyasmā moggallāno,",
  "tika-s0302t7:3_3": "kasmā ca sitaṁ pātvākāsī”ti taṁ sabbaṁ pakāsetuṁ “yvāya”ntiādi āraddhaṁ.",
  "tika-s0302t7:3_4": "Lakkhaṇasampannenāti purisalakkhaṇasampannena.",
  "tika-s0302t7:4_0": "Īsaṁ hasitaṁ “sita”nti vuccatīti āha “mandahasita”nti.",
  "tika-s0302t7:4_1": "Aṭṭhisaṅkhalikanti nayidaṁ aviññāṇakaṁ aṭṭhisaṅkhalikamattaṁ,",
  "tika-s0302t7:4_2": "atha kho eko petoti āha “petaloke nibbatta”nti.",
  "tika-s0302t7:4_3": "Ete attabhāvāti petattabhāvā.",
  "tika-s0302t7:4_4": "Na āpāthaṁ āgacchantīti devattabhāvā viya na āpāthaṁ āgacchanti pakatiyā.",
  "tika-s0302t7:4_5": "Tesaṁ pana ruciyā āpāthaṁ āgaccheyyuṁ manussānaṁ.",
  "tika-s0302t7:4_6": "Dukkhābhibhūtānaṁ anāthabhāvadassanapadaṭṭhānā karuṇāti āha “kāruññe kattabbe”ti.",
  "tika-s0302t7:4_7": "Attano ca sampattiṁ buddhañāṇassa ca sampattinti paccekaṁ sampattisaddo yojetabbo.",
  "tika-s0302t7:4_8": "Tadubhayaṁ vibhāvetuṁ “taṁ hī”tiādi vuttaṁ.",
  "tika-s0302t7:4_9": "Tattha attano sampattiṁ anussaritvā sitaṁ pātvākāsīti padaṁ ānetvā sambandhitabbaṁ.",
  "tika-s0302t7:4_10": "Dhammadhātūti sabbaññutaññāṇaṁ sandhāya vadati.",
  "tika-s0302t7:4_11": "Dhammadhātūti vā dhammānaṁ sabhāvo.",
  "tika-s0302t7:5_0": "Itaroti lakkhaṇatthero.",
  "tika-s0302t7:5_1": "Upapattīti jāti.",
  "tika-s0302t7:5_2": "Upapattisīsena hi tathārūpaṁ attabhāvaṁ vadati.",
  "tika-s0302t7:5_3": "Lohatuṇḍakehīti lohamayeheva tuṇḍakehi.",
  "tika-s0302t7:5_4": "Carantīti ākāsena gacchanti.",
  "tika-s0302t7:5_5": "Acchariyaṁ vatāti garahacchariyaṁ nāmetaṁ.",
  "tika-s0302t7:5_6": "Cakkhubhūtāti sampattadibbacakkhukā,",
  "tika-s0302t7:5_7": "lokassa cakkhubhūtāti evaṁ vā ettha attho daṭṭhabbo.",
  "tika-s0302t7:6_0": "Yatrāti hetuatthe nipātoti āha “yatrāti kāraṇavacana”nti.",
  "tika-s0302t7:6_1": "Aññatra hi “yatra hi nāmā”ti attho vuccati.",
  "tika-s0302t7:6_2": "Appamāṇe sattanikāye te ca kho vibhāgena kāmabhavādibhede bhave,",
  "tika-s0302t7:6_3": "nirayādibhedā gatiyo,",
  "tika-s0302t7:6_4": "nānattakāyanānattasaññiādiviññāṇaṭṭhitiyo,",
  "tika-s0302t7:6_5": "tathārūpe sattāvāse ca sabbaññutaññāṇañca me upanetuṁ paccakkhaṁ karontena.",
  "tika-s0302t7:7_0": "Goghātakoti gunnaṁ abhiṇhaṁ hananako.",
  "tika-s0302t7:7_1": "Tenāha “vadhitvā vadhitvā”ti.",
  "tika-s0302t7:7_2": "Tassāti gunnaṁ vadhakakammassa.",
  "tika-s0302t7:7_3": "Aparāpariyakammassāti aparāpariyavedanīyakammassa.",
  "tika-s0302t7:7_4": "Balavatā goghātakakammena vipāke dīyamāne aladdhokāsaṁ aparāpariyavedanīyaṁ tasmiṁ vipakkavipāke idāni laddhokāsaṁ “avasesakamma”nti vuttaṁ.",
  "tika-s0302t7:7_5": "Paṭisandhīti pāpakammajanitā paṭisandhi.",
  "tika-s0302t7:7_6": "Kammasabhāgatāyāti kammasadisabhāvena.",
  "tika-s0302t7:7_7": "Ārammaṇasabhāgatāyāti ārammaṇassa sabhāgabhāvena sadisabhāvena.",
  "tika-s0302t7:7_8": "Yādise hi ārammaṇe pubbe taṁ kammaṁ tassa ca vipāko pavatto,",
  "tika-s0302t7:7_9": "tādiseyeva ārammaṇe idaṁ kammaṁ imassa vipāko ca pavattoti katvā vuttaṁ “tasseva kammassa vipākāvasesenā”ti.",
  "tika-s0302t7:7_10": "Bhavati hi taṁsadisepi tabbohāro yathā “so eva tittiro,",
  "tika-s0302t7:7_11": "tāniyeva osadhānī”ti.",
  "tika-s0302t7:7_12": "Nimittaṁ ahosīti pubbe katūpacitassa petūpapattinibbattanavasena katokāsassa tassa kammassa nimittabhūtaṁ",
  "tika-s0302t7:7_13": "idāni tathā upaṭṭhahantaṁ tassa vipākassa nimittaṁ ārammaṇaṁ ahosi.",
  "tika-s0302t7:7_14": "Soti goghātako.",
  "tika-s0302t7:7_15": "Aṭṭhisaṅkhalikapeto jāto kammasarikkhakavipākatāvasena.",
  "tika-s0302t7:8_0": "Aṭṭhisuttavaṇṇanā niṭṭhitā.",
  "tika-s0302t7:9_0": "2. Pesisuttavaṇṇanā",
  "tika-s0302t7:10_0": "203.Gomaṁsapesiyo katvāti gāviṁ vadhitvā vadhitvā gomaṁsaṁ phāletvā pesiyo katvā.",
  "tika-s0302t7:10_1": "Sukkhāpetvāti kālantaraṁ ṭhapanatthaṁ sukkhāpetvā.",
  "tika-s0302t7:10_2": "Sukkhāpiyamānānaṁ maṁsapesīnañhi vallūrasamaññā.",
  "tika-s0302t7:11_0": "Pesisuttavaṇṇanā niṭṭhitā.",
  "tika-s0302t7:12_0": "3. Piṇḍasuttavaṇṇanā",
  "tika-s0302t7:13_0": "204.Nippakkhacammeti vigatapakkhacamme.",
  "tika-s0302t7:14_0": "4. Nicchavisuttavaṇṇanā",
  "tika-s0302t7:15_0": "205. Urabbhe hanatīti orabbhiko. Eḷaketi aje.",
  "tika-s0302t7:16_0": "5. Asilomasuttavaṇṇanā",
  "tika-s0302t7:17_0": "206.Nivāpapuṭṭheti attanā dinnanivāpena posite. Asinā vadhitvā vadhitvā vikkiṇanto.",
  "tika-s0302t7:18_0": "6. Sattisuttavaṇṇanā",
  "tika-s0302t7:19_0": "207.Ekaṁ miganti ekaṁ dīpakamigaṁ.",
  "tika-s0302t7:20_0": "7. Usulomasuttavaṇṇanā",
  "tika-s0302t7:21_0": "208.Kāraṇāhīti yātanāhi. Ñatvāti kammaṭṭhānaṁ ñatvā.",
  "tika-s0302t7:22_0": "8. Sūcilomasuttavaṇṇanā",
  "tika-s0302t7:23_0": "209. Suṇoti pūretīti sūto, assadamakādiko.",
  "tika-s0302t7:24_0": "9. Dutiyasūcilomasuttavaṇṇanā",
  "tika-s0302t7:25_0": "210.",
  "tika-s0302t7:25_1": "Pesuññūpasaṁhāravasena ito sutaṁ amutra,",
  "tika-s0302t7:25_2": "amutra vā sutaṁ idha sūcetīti sūcako.",
  "tika-s0302t7:25_3": "Anayabyasanaṁ pāpesi manusseti sambandho.",
  "tika-s0302t7:26_0": "10. Kumbhaṇḍasuttavaṇṇanā",
  "tika-s0302t7:27_0": "211.Vinicchayāmaccoti raññā aḍḍakaraṇe ṭhapito vinicchayamahāmatto.",
  "tika-s0302t7:27_1": "So hi gāmajanakāyaṁ kūṭeti vañcetīti gāmakūṭakoti vuccati.",
  "tika-s0302t7:27_2": "Keci “tādiso eva gāmajeṭṭhako gāmakūṭako”ti vadanti.",
  "tika-s0302t7:27_3": "Samena bhavitabbaṁ,",
  "tika-s0302t7:27_4": "“dhammaṭṭho”ti vattabbato.",
  "tika-s0302t7:27_5": "Rahassaṅge nisīdanavasena visamā nisajjāva ahosi.",
  "tika-s0302t7:28_0": "Kumbhaṇḍasuttavaṇṇanā niṭṭhitā.",
  "tika-s0302t7:29_0": "Paṭhamavaggavaṇṇanā niṭṭhitā.",
  "tika-s0302t7:30_0": "2. Dutiyavaggo",
  "tika-s0302t7:31_0": "1. Sasīsakasuttavaṇṇanā",
  "tika-s0302t7:32_0": "212.Phusantoti theyyāya phusanto.",
  "tika-s0302t7:33_0": "3. Nicchavitthisuttavaṇṇanā",
  "tika-s0302t7:34_0": "214.Mātugāmo sassāmiko attano phasse anissaro. Vaṭṭitvāti bhassitvā aparaṁ gantvā.",
  "tika-s0302t7:35_0": "4. Maṅgulitthisuttavaṇṇanā",
  "tika-s0302t7:36_0": "215.",
  "tika-s0302t7:36_1": "Maṅganavasena ulatīti maṅguli,",
  "tika-s0302t7:36_2": "virūpabībhacchabhāvena pavattatīti attho.",
  "tika-s0302t7:36_3": "Tenāha “virūpaṁ duddasikaṁ bībhaccha”nti.",
  "tika-s0302t7:37_0": "5. Okilinīsuttavaṇṇanā",
  "tika-s0302t7:38_0": "216.",
  "tika-s0302t7:38_1": "Uddhaṁ uddhaṁ agginā pakkasarīratāya uppakkaṁ.",
  "tika-s0302t7:38_2": "Heṭṭhato paggharaṇavasena kilinnasarīratāya okilinī.",
  "tika-s0302t7:38_3": "Ito cito ca aṅgārasamparikiṇṇatāya okirinī.",
  "tika-s0302t7:38_4": "Tenāha “sā kirā”tiādi.",
  "tika-s0302t7:38_5": "Aṅgāracitaketi aṅgārasañcaye.",
  "tika-s0302t7:38_6": "Sarīrato paggharanti asuciduggandhajegucchāni sedagatāni.",
  "tika-s0302t7:38_7": "Tassa kira raññoti tassa kāliṅgassa rañño.",
  "tika-s0302t7:38_8": "Nāṭakinīti nacce adhikatā itthī.",
  "tika-s0302t7:38_9": "Sedanti sedanaṁ,",
  "tika-s0302t7:38_10": "tāpananti attho.",
  "tika-s0302t7:39_0": "Okilinīsuttavaṇṇanā niṭṭhitā.",
  "tika-s0302t7:40_0": "6. Asīsakasuttavaṇṇanā",
  "tika-s0302t7:41_0": "217.Asīsakaṁ kabandhaṁ hutvā nibbatti kammāyūhanakāle tathā nimittaggahaṇaparicayato.",
  "tika-s0302t7:42_0": "7-11. Pāpabhikkhusuttādivaṇṇanā",
  "tika-s0302t7:43_0": "218-",
  "tika-s0302t7:43_1": "222.Lāmakabhikkhūti hīnācāratāya lāmako,",
  "tika-s0302t7:43_2": "bhikkhuvesatāya,",
  "tika-s0302t7:43_3": "bhikkhāhārena jīvanato ca bhikkhu.",
  "tika-s0302t7:43_4": "Cittakeḷinti cittaruciyaṁ taṁ taṁ kīḷanto.",
  "tika-s0302t7:43_5": "Ayamevāti bhikkhuvatthusmiṁ vuttanayo eva.",
  "tika-s0302t7:44_0": "Pāpabhikkhusuttādivaṇṇanā niṭṭhitā.",
  "tika-s0302t7:45_0": "Sāratthappakāsiniyā saṁyuttanikāya-aṭṭhakathāya",
  "tika-s0302t7:46_0": "Lakkhaṇasaṁyuttavaṇṇanāya līnatthappakāsanā samattā."
}