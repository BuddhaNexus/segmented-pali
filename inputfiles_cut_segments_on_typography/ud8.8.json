{
  "ud8.8:0.1_0": "Udāna 8.8",
  "ud8.8:0.2_0": "Visākhāsutta",
  "ud8.8:1.1_0": "Evaṁ me sutaṁ—",
  "ud8.8:1.2_0": "ekaṁ samayaṁ bhagavā sāvatthiyaṁ viharati pubbārāme migāramātupāsāde.",
  "ud8.8:1.3_0": "Tena kho pana samayena visākhāya migāramātuyā nattā kālaṅkatā hoti piyā manāpā.",
  "ud8.8:1.4_0": "Atha kho visākhā migāramātā allavatthā allakesā divā divassa yena bhagavā tenupasaṅkami;",
  "ud8.8:1.4_1": "upasaṅkamitvā bhagavantaṁ abhivādetvā ekamantaṁ nisīdi.",
  "ud8.8:1.5_0": "Ekamantaṁ nisinnaṁ kho visākhaṁ migāramātaraṁ bhagavā etadavoca:",
  "ud8.8:2.1_0": "“Handa kuto nu tvaṁ, visākhe, āgacchasi allavatthā allakesā idhūpasaṅkantā divā divassā”ti?",
  "ud8.8:2.2_0": "“Nattā me, bhante, piyā manāpā kālaṅkatā.",
  "ud8.8:2.3_0": "Tenāhaṁ allavatthā allakesā idhūpasaṅkantā divā divassā”ti.",
  "ud8.8:2.4_0": "“Iccheyyāsi tvaṁ, visākhe, yāvatikā sāvatthiyā manussā tāvatike putte ca nattāro cā”ti?",
  "ud8.8:2.5_0": "“Iccheyyāhaṁ, bhagavā, yāvatikā sāvatthiyā manussā tāvatike putte ca nattāro cā”ti.",
  "ud8.8:3.1_0": "“Kīvabahukā pana, visākhe, sāvatthiyā manussā devasikaṁ kālaṁ karontī”ti?",
  "ud8.8:3.2_0": "“Dasapi, bhante, sāvatthiyā manussā devasikaṁ kālaṁ karonti;",
  "ud8.8:3.3_0": "navapi, bhante …",
  "ud8.8:3.4_0": "aṭṭhapi, bhante …",
  "ud8.8:3.5_0": "sattapi, bhante …",
  "ud8.8:3.6_0": "chapi, bhante …",
  "ud8.8:3.7_0": "pañcapi, bhante …",
  "ud8.8:3.8_0": "cattāropi, bhante …",
  "ud8.8:3.9_0": "tīṇipi, bhante …",
  "ud8.8:3.10_0": "dvepi, bhante, sāvatthiyā manussā devasikaṁ kālaṁ karonti.",
  "ud8.8:3.11_0": "Ekopi, bhante, sāvatthiyā manusso devasikaṁ kālaṁ karoti.",
  "ud8.8:3.12_0": "Avivittā, bhante, sāvatthi manussehi kālaṁ karontehī”ti.",
  "ud8.8:4.1_0": "“Taṁ kiṁ maññasi, visākhe, api nu tvaṁ kadāci karahaci anallavatthā vā bhaveyyāsi anallakesā vā”ti?",
  "ud8.8:4.2_0": "“No hetaṁ, bhante.",
  "ud8.8:4.3_0": "Alaṁ me, bhante, tāva bahukehi puttehi ca nattārehi cā”ti.",
  "ud8.8:5.1_0": "“Yesaṁ kho, visākhe, sataṁ piyāni, sataṁ tesaṁ dukkhāni;",
  "ud8.8:5.2_0": "yesaṁ navuti piyāni, navuti tesaṁ dukkhāni;",
  "ud8.8:5.3_0": "yesaṁ asīti piyāni, asīti tesaṁ dukkhāni;",
  "ud8.8:5.4_0": "yesaṁ sattati piyāni, sattati tesaṁ dukkhāni;",
  "ud8.8:5.5_0": "yesaṁ saṭṭhi piyāni, saṭṭhi tesaṁ dukkhāni;",
  "ud8.8:5.6_0": "yesaṁ paññāsaṁ piyāni, paññāsaṁ tesaṁ dukkhāni;",
  "ud8.8:5.7_0": "yesaṁ cattārīsaṁ piyāni, cattārīsaṁ tesaṁ dukkhāni,",
  "ud8.8:5.8_0": "yesaṁ tiṁsaṁ piyāni, tiṁsaṁ tesaṁ dukkhāni;",
  "ud8.8:5.9_0": "yesaṁ vīsati piyāni, vīsati tesaṁ dukkhāni,",
  "ud8.8:5.10_0": "yesaṁ dasa piyāni, dasa tesaṁ dukkhāni;",
  "ud8.8:5.11_0": "yesaṁ nava piyāni, nava tesaṁ dukkhāni;",
  "ud8.8:5.12_0": "yesaṁ aṭṭha piyāni, aṭṭha tesaṁ dukkhāni;",
  "ud8.8:5.13_0": "yesaṁ satta piyāni, satta tesaṁ dukkhāni;",
  "ud8.8:5.14_0": "yesaṁ cha piyāni, cha tesaṁ dukkhāni;",
  "ud8.8:5.15_0": "yesaṁ pañca piyāni, pañca tesaṁ dukkhāni;",
  "ud8.8:5.16_0": "yesaṁ cattāri piyāni, cattāri tesaṁ dukkhāni;",
  "ud8.8:5.17_0": "yesaṁ tīṇi piyāni, tīṇi tesaṁ dukkhāni;",
  "ud8.8:5.18_0": "yesaṁ dve piyāni, dve tesaṁ dukkhāni;",
  "ud8.8:5.19_0": "yesaṁ ekaṁ piyaṁ, ekaṁ tesaṁ dukkhaṁ;",
  "ud8.8:5.20_0": "yesaṁ natthi piyaṁ, natthi tesaṁ dukkhaṁ, asokā te virajā anupāyāsāti vadāmī”ti.",
  "ud8.8:6.1_0": "Atha kho bhagavā etamatthaṁ viditvā tāyaṁ velāyaṁ imaṁ udānaṁ udānesi:",
  "ud8.8:7.1_0": "“Ye keci sokā paridevitā vā,",
  "ud8.8:7.2_0": "Dukkhā va lokasmimanekarūpā;",
  "ud8.8:7.3_0": "Piyaṁ paṭiccappabhavanti ete,",
  "ud8.8:7.4_0": "Piye asante na bhavanti ete.",
  "ud8.8:8.1_0": "Tasmā hi te sukhino vītasokā,",
  "ud8.8:8.2_0": "Yesaṁ piyaṁ natthi kuhiñci loke;",
  "ud8.8:8.3_0": "Tasmā asokaṁ virajaṁ patthayāno,",
  "ud8.8:8.4_0": "Piyaṁ na kayirātha kuhiñci loke”ti.",
  "ud8.8:8.5_0": "Aṭṭhamaṁ."
}