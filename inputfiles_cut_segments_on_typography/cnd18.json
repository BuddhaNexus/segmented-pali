{
  "cnd18:0.1_0": "Cūḷaniddesa",
  "cnd18:0.2_0": "Pārāyanavagganiddesa",
  "cnd18:0.3_0": "Pucchāniddesa",
  "cnd18:0.4_0": "14. Posālamāṇavapucchāniddesa",
  "cnd18:1.1_0": "Yo atītaṁ ādisati,",
  "cnd18:1.2_0": "(iccāyasmā posālo)",
  "cnd18:1.3_0": "Anejo chinnasaṁsayo;",
  "cnd18:1.4_0": "Pāraguṁ sabbadhammānaṁ,",
  "cnd18:1.5_0": "Atthi pañhena āgamaṁ.",
  "cnd18:2.1_0": "Yo atītaṁ ādisatīti.",
  "cnd18:2.2_0": "Yoti yo so bhagavā sayambhū.",
  "cnd18:2.3_0": "Anācariyako pubbe ananussutesu dhammesu sāmaṁ saccāni abhisambujjhi,",
  "cnd18:2.3_1": "tattha ca sabbaññutaṁ patto,",
  "cnd18:2.3_2": "balesu ca vasībhāvaṁ.",
  "cnd18:2.4_0": "Atītaṁ ādisatīti bhagavā attano ca paresañca atītampi ādisati,",
  "cnd18:2.4_1": "anāgatampi ādisati,",
  "cnd18:2.4_2": "paccuppannampi ādisati.",
  "cnd18:3.1_0": "Kathaṁ bhagavā attano atītaṁ ādisati?",
  "cnd18:3.2_0": "Bhagavā attano atītaṁ ekampi jātiṁ ādisati,",
  "cnd18:3.2_1": "dvepi jātiyo ādisati,",
  "cnd18:3.2_2": "tissopi jātiyo ādisati,",
  "cnd18:3.2_3": "catassopi jātiyo ādisati,",
  "cnd18:3.2_4": "pañcapi jātiyo ādisati,",
  "cnd18:3.2_5": "dasapi jātiyo ādisati,",
  "cnd18:3.2_6": "vīsampi jātiyo ādisati,",
  "cnd18:3.2_7": "tiṁsampi jātiyo ādisati,",
  "cnd18:3.2_8": "cattālīsampi jātiyo ādisati,",
  "cnd18:3.2_9": "paññāsampi jātiyo ādisati,",
  "cnd18:3.2_10": "jātisatampi …pe…",
  "cnd18:3.3_0": "jātisahassampi …",
  "cnd18:3.4_0": "jātisatasahassampi …",
  "cnd18:3.5_0": "anekepi saṁvaṭṭakappe …",
  "cnd18:3.6_0": "anekepi vivaṭṭakappe …",
  "cnd18:3.7_0": "anekepi saṁvaṭṭavivaṭṭakappe ādisati—",
  "cnd18:3.8_0": "“amutrāsiṁ evaṁnāmo evaṅgotto evaṁvaṇṇo evamāhāro evaṁsukhadukkhappaṭisaṁvedī evamāyupariyanto,",
  "cnd18:3.8_1": "so tato cuto amutra udapādiṁ;",
  "cnd18:3.9_0": "tatrāpāsiṁ evaṁnāmo evaṅgotto evaṁvaṇṇo evamāhāro evaṁsukhadukkhappaṭisaṁvedī evamāyupariyanto,",
  "cnd18:3.9_1": "so tato cuto idhūpapanno”ti.",
  "cnd18:3.10_0": "Iti sākāraṁ sauddesaṁ anekavihitaṁ pubbenivāsaṁ ādisati.",
  "cnd18:3.11_0": "Evaṁ bhagavā attano atītaṁ ādisati.",
  "cnd18:4.1_0": "Kathaṁ bhagavā paresaṁ atītaṁ ādisati?",
  "cnd18:4.2_0": "Bhagavā paresaṁ atītaṁ ekampi jātiṁ ādisati, dvepi jātiyo ādisati …pe…",
  "cnd18:4.3_0": "anekepi saṁvaṭṭavivaṭṭakappe ādisati—",
  "cnd18:4.4_0": "“amutrāsi evaṁnāmo evaṅgotto evaṁvaṇṇo evamāhāro evaṁsukhadukkhappaṭisaṁvedī evamāyupariyanto,",
  "cnd18:4.4_1": "so tato cuto amutra udapādi;",
  "cnd18:4.5_0": "tatrāpāsi evaṁnāmo evaṅgotto evaṁvaṇṇo evamāhāro evaṁsukhadukkhappaṭisaṁvedī evamāyupariyanto,",
  "cnd18:4.5_1": "so tato cuto idhūpapanno”ti.",
  "cnd18:4.6_0": "Iti sākāraṁ sauddesaṁ anekavihitaṁ pubbenivāsaṁ ādisati.",
  "cnd18:4.7_0": "Evaṁ bhagavā paresaṁ atītaṁ ādisati.",
  "cnd18:5.1_0": "Bhagavā pañca jātakasatāni bhāsanto attano ca paresañca atītaṁ ādisati,",
  "cnd18:5.1_1": "mahāpadāniyasuttantaṁ bhāsanto attano ca paresañca atītaṁ ādisati,",
  "cnd18:5.1_2": "mahāsudassaniyasuttantaṁ bhāsanto attano ca paresañca atītaṁ ādisati,",
  "cnd18:5.1_3": "mahāgovindiyasuttantaṁ bhāsanto attano ca paresañca atītaṁ ādisati,",
  "cnd18:5.1_4": "maghadeviyasuttantaṁ bhāsanto attano ca paresañca atītaṁ ādisati.",
  "cnd18:6.1_0": "Vuttañhetaṁ bhagavatā—",
  "cnd18:6.2_0": "“atītaṁ kho, cunda, addhānaṁ ārabbha tathāgatassa satānusāriñāṇaṁ hoti.",
  "cnd18:6.3_0": "So yāvatakaṁ ākaṅkhati tāvatakaṁ anussarati.",
  "cnd18:6.4_0": "Anāgatañca kho, cunda …pe…",
  "cnd18:6.5_0": "paccuppannañca kho, cunda, addhānaṁ ārabbha tathāgatassa bodhijaṁ ñāṇaṁ uppajjati—",
  "cnd18:6.6_0": "‘ayamantimā jāti, natthi dāni punabbhavo’”ti.",
  "cnd18:7.1_0": "Indriyaparopariyattañāṇaṁ tathāgatassa tathāgatabalaṁ,",
  "cnd18:7.1_1": "sattānaṁ āsayānusayañāṇaṁ tathāgatassa tathāgatabalaṁ,",
  "cnd18:7.1_2": "yamakapāṭihīre ñāṇaṁ tathāgatassa tathāgatabalaṁ,",
  "cnd18:7.1_3": "mahākaruṇāsamāpattiyā ñāṇaṁ tathāgatassa tathāgatabalaṁ,",
  "cnd18:7.1_4": "sabbaññutañāṇaṁ tathāgatassa tathāgatabalaṁ,",
  "cnd18:7.1_5": "anāvaraṇañāṇaṁ tathāgatassa tathāgatabalaṁ,",
  "cnd18:7.1_6": "sabbattha asaṅgamappaṭihatamanāvaraṇañāṇaṁ tathāgatassa tathāgatabalaṁ.",
  "cnd18:7.2_0": "Evaṁ bhagavā attano ca paresañca atītampi ādisati anāgatampi ādisati paccuppannampi ādisati ācikkhati",
  "cnd18:7.2_1": "deseti paññapeti paṭṭhapeti vivarati vibhajati uttānīkaroti pakāsetīti—",
  "cnd18:7.3_0": "yo atītaṁ ādisati.",
  "cnd18:8.1_0": "Iccāyasmā posāloti.",
  "cnd18:8.2_0": "Iccāti padasandhi …pe…",
  "cnd18:8.3_0": "āyasmāti piyavacanaṁ …pe…",
  "cnd18:8.4_0": "posāloti tassa brāhmaṇassa nāmaṁ …pe… abhilāpoti—",
  "cnd18:8.5_0": "iccāyasmā posālo.",
  "cnd18:9.1_0": "Anejo chinnasaṁsayoti ejā vuccati taṇhā.",
  "cnd18:9.2_0": "Yo rāgo sārāgo …pe… abhijjhā lobho akusalamūlaṁ.",
  "cnd18:9.3_0": "Sā ejā taṇhā buddhassa bhagavato pahīnā ucchinnamūlā tālāvatthukatā anabhāvaṅkatā āyatiṁ anuppādadhammā.",
  "cnd18:9.4_0": "Tasmā buddho anejo.",
  "cnd18:9.5_0": "Ejāya pahīnattā anejo.",
  "cnd18:9.6_0": "Bhagavā lābhepi na iñjati …pe…",
  "cnd18:9.7_0": "dukkhepi na iñjati na calati na vedhati nappavedhati na sampavedhatīti anejo.",
  "cnd18:9.8_0": "Chinnasaṁsayoti saṁsayo vuccati vicikicchā.",
  "cnd18:9.9_0": "Dukkhe kaṅkhā …pe… chambhitattaṁ cittassa manovilekho.",
  "cnd18:9.10_0": "So saṁsayo buddhassa bhagavato pahīno chinno ucchinno samucchinno vūpasanto paṭinissaggo paṭippassaddho abhabbuppattiko ñāṇagginā daḍḍho.",
  "cnd18:9.11_0": "Tasmā buddho chinnasaṁsayoti—",
  "cnd18:9.12_0": "anejo chinnasaṁsayo.",
  "cnd18:10.1_0": "Pāraguṁ sabbadhammānanti bhagavā sabbadhammānaṁ abhiññāpāragū pariññāpāragū pahānapāragū bhāvanāpāragū",
  "cnd18:10.1_1": "sacchikiriyāpāragū samāpattipāragū abhiññāpāragū sabbadhammānaṁ …pe…",
  "cnd18:10.2_0": "jātimaraṇasaṁsāro natthi tassa punabbhavoti—",
  "cnd18:10.3_0": "pāragū sabbadhammānaṁ.",
  "cnd18:11.1_0": "Atthi pañhena āgamanti pañhena atthiko āgatomhi …pe…",
  "cnd18:11.2_0": "“vahassetaṁ bhāran”ti—",
  "cnd18:11.3_0": "atthi pañhena āgamaṁ.",
  "cnd18:11.4_0": "Tenāha so brāhmaṇo—",
  "cnd18:12.1_0": "“Yo atītaṁ ādisati,",
  "cnd18:12.2_0": "(iccāyasmā posālo)",
  "cnd18:12.3_0": "Anejo chinnasaṁsayo;",
  "cnd18:12.4_0": "Pāraguṁ sabbadhammānaṁ,",
  "cnd18:12.5_0": "Atthi pañhena āgaman”ti.",
  "cnd18:13.1_0": "Vibhūtarūpasaññissa,",
  "cnd18:13.2_0": "sabbakāyappahāyino;",
  "cnd18:13.3_0": "Ajjhattañca bahiddhā ca,",
  "cnd18:13.4_0": "natthi kiñcīti passato;",
  "cnd18:13.5_0": "Ñāṇaṁ sakkānupucchāmi,",
  "cnd18:13.6_0": "kathaṁ neyyo tathāvidho.",
  "cnd18:14.1_0": "Vibhūtarūpasaññissāti katamā rūpasaññā?",
  "cnd18:14.2_0": "Rūpāvacarasamāpattiṁ samāpannassa vā upapannassa vā diṭṭhadhammasukhavihārissa vā saññā sañjānanā sañjānitattaṁ—",
  "cnd18:14.3_0": "ayaṁ rūpasaññā.",
  "cnd18:14.4_0": "Vibhūtarūpasaññissāti catasso arūpasamāpattiyo paṭiladdhassa rūpasaññā vibhūtā honti vigatā atikkantā samatikkantā vītivattāti—",
  "cnd18:14.5_0": "vibhūtarūpasaññissa.",
  "cnd18:15.1_0": "Sabbakāyappahāyinoti sabbo tassa paṭisandhiko rūpakāyo pahīno,",
  "cnd18:15.1_1": "tadaṅgasamatikkamā vikkhambhanappahānena pahīno tassa rūpakāyoti—",
  "cnd18:15.2_0": "sabbakāyappahāyino.",
  "cnd18:16.1_0": "Ajjhattañca bahiddhā ca, natthi kiñcīti passatoti.",
  "cnd18:16.2_0": "Natthi kiñcīti ākiñcaññāyatanasamāpatti.",
  "cnd18:16.3_0": "Kiṅkāraṇā?",
  "cnd18:16.4_0": "Natthi kiñcīti ākiñcaññāyatanasamāpatti.",
  "cnd18:16.5_0": "Yaṁ viññāṇañcāyatanasamāpattiṁ sato samāpajjitvā tato vuṭṭhahitvā taññeva viññāṇaṁ abhāveti,",
  "cnd18:16.5_1": "vibhāveti,",
  "cnd18:16.5_2": "antaradhāpeti,",
  "cnd18:16.5_3": "“natthi kiñcī”ti passati—",
  "cnd18:16.6_0": "taṅkāraṇā natthi kiñcīti ākiñcaññāyatanasamāpattīti—",
  "cnd18:16.7_0": "ajjhattañca bahiddhā ca natthi kiñcīti passato.",
  "cnd18:17.1_0": "Ñāṇaṁ sakkānupucchāmīti.",
  "cnd18:17.2_0": "Sakkāti—",
  "cnd18:17.3_0": "sakko.",
  "cnd18:17.4_0": "Bhagavā sakyakulā pabbajitotipi sakko …pe… pahīnabhayabheravo vigatalomahaṁsotipi sakko.",
  "cnd18:17.5_0": "Ñāṇaṁ sakkānupucchāmīti tassa ñāṇaṁ pucchāmi, paññaṁ pucchāmi, sambuddhaṁ pucchāmi.",
  "cnd18:17.6_0": "“Kīdisaṁ kiṁsaṇṭhitaṁ kiṁpakāraṁ kiṁpaṭibhāgaṁ ñāṇaṁ icchitabban”ti—",
  "cnd18:17.7_0": "ñāṇaṁ sakkānupucchāmi.",
  "cnd18:18.1_0": "Kathaṁ neyyo tathāvidhoti kathaṁ so netabbo vinetabbo anunetabbo paññāpetabbo nijjhāpetabbo pekkhetabbo pasādetabbo?",
  "cnd18:18.2_0": "Kathaṁ tena uttari ñāṇaṁ uppādetabbaṁ?",
  "cnd18:18.3_0": "Tathāvidhoti tathāvidho tādiso tassaṇṭhito tappakāro tappaṭibhāgo yo so ākiñcaññāyatanasamāpattilābhīti—",
  "cnd18:18.4_0": "kathaṁ neyyo tathāvidho.",
  "cnd18:18.5_0": "Tenāha so brāhmaṇo—",
  "cnd18:19.1_0": "“Vibhūtarūpasaññissa,",
  "cnd18:19.2_0": "sabbakāyappahāyino;",
  "cnd18:19.3_0": "Ajjhattañca bahiddhā ca,",
  "cnd18:19.4_0": "natthi kiñcīti passato;",
  "cnd18:19.5_0": "Ñāṇaṁ sakkānupucchāmi,",
  "cnd18:19.6_0": "kathaṁ neyyo tathāvidho”ti.",
  "cnd18:20.1_0": "Viññāṇaṭṭhitiyo sabbā,",
  "cnd18:20.2_0": "(posālāti bhagavā)",
  "cnd18:20.3_0": "Abhijānaṁ tathāgato;",
  "cnd18:20.4_0": "Tiṭṭhantamenaṁ jānāti,",
  "cnd18:20.5_0": "Dhimuttaṁ tapparāyaṇaṁ.",
  "cnd18:21.1_0": "Viññāṇaṭṭhitiyo sabbāti bhagavā abhisaṅkhāravasena catasso viññāṇaṭṭhitiyo jānāti,",
  "cnd18:21.1_1": "paṭisandhivasena satta viññāṇaṭṭhitiyo jānāti.",
  "cnd18:21.2_0": "Kathaṁ bhagavā abhisaṅkhāravasena catasso viññāṇaṭṭhitiyo jānāti?",
  "cnd18:21.3_0": "Vuttañhetaṁ bhagavatā—",
  "cnd18:21.4_0": "“rūpupayaṁ vā,",
  "cnd18:21.4_1": "bhikkhave,",
  "cnd18:21.4_2": "viññāṇaṁ tiṭṭhamānaṁ tiṭṭheyya,",
  "cnd18:21.4_3": "rūpārammaṇaṁ rūpappatiṭṭhaṁ nandūpasecanaṁ vuddhiṁ virūḷhiṁ vepullaṁ āpajjeyya.",
  "cnd18:21.5_0": "Vedanupayaṁ vā, bhikkhave …pe…",
  "cnd18:21.6_0": "saññupayaṁ vā, bhikkhave …pe…",
  "cnd18:21.7_0": "saṅkhārupayaṁ vā,",
  "cnd18:21.7_1": "bhikkhave,",
  "cnd18:21.7_2": "viññāṇaṁ tiṭṭhamānaṁ tiṭṭheyya,",
  "cnd18:21.7_3": "saṅkhārārammaṇaṁ saṅkhārappatiṭṭhaṁ nandūpasecanaṁ vuddhiṁ virūḷhiṁ vepullaṁ āpajjeyyā”ti.",
  "cnd18:21.8_0": "Evaṁ bhagavā abhisaṅkhāravasena catasso viññāṇaṭṭhitiyo jānāti.",
  "cnd18:22.1_0": "Kathaṁ bhagavā paṭisandhivasena satta viññāṇaṭṭhitiyo jānāti?",
  "cnd18:22.2_0": "Vuttañhetaṁ bhagavatā—",
  "cnd18:22.3_0": "“santi, bhikkhave, sattā nānattakāyā nānattasaññino—",
  "cnd18:22.4_0": "seyyathāpi manussā ekacce ca devā ekacce ca vinipātikā.",
  "cnd18:22.5_0": "Ayaṁ paṭhamā viññāṇaṭṭhiti.",
  "cnd18:23.1_0": "Santi, bhikkhave, sattā nānattakāyā ekattasaññino, seyyathāpi devā brahmakāyikā paṭhamābhinibbattā.",
  "cnd18:23.2_0": "Ayaṁ dutiyā viññāṇaṭṭhiti.",
  "cnd18:24.1_0": "Santi, bhikkhave, sattā ekattakāyā nānattasaññino, seyyathāpi devā ābhassarā.",
  "cnd18:24.2_0": "Ayaṁ tatiyā viññāṇaṭṭhiti.",
  "cnd18:25.1_0": "Santi, bhikkhave, sattā ekattakāyā ekattasaññino, seyyathāpi devā subhakiṇhā.",
  "cnd18:25.2_0": "Ayaṁ catutthī viññāṇaṭṭhiti.",
  "cnd18:26.1_0": "Santi,",
  "cnd18:26.1_1": "bhikkhave,",
  "cnd18:26.1_2": "sattā sabbaso rūpasaññānaṁ samatikkamā paṭighasaññānaṁ atthaṅgamā nānattasaññānaṁ amanasikārā,",
  "cnd18:26.1_3": "ananto ākāsoti ākāsānañcāyatanūpagā.",
  "cnd18:26.2_0": "Ayaṁ pañcamī viññāṇaṭṭhiti.",
  "cnd18:27.1_0": "Santi,",
  "cnd18:27.1_1": "bhikkhave,",
  "cnd18:27.1_2": "sattā sabbaso ākāsānañcāyatanaṁ samatikkamma,",
  "cnd18:27.1_3": "anantaṁ viññāṇanti viññāṇañcāyatanūpagā.",
  "cnd18:27.2_0": "Ayaṁ chaṭṭhī viññāṇaṭṭhiti.",
  "cnd18:28.1_0": "Santi, bhikkhave, sattā sabbaso viññāṇañcāyatanaṁ samatikkamma, natthi kiñcīti ākiñcaññāyatanūpagā.",
  "cnd18:28.2_0": "Ayaṁ sattamī viññāṇaṭṭhiti”.",
  "cnd18:28.3_0": "Evaṁ bhagavā paṭisandhivasena satta viññāṇaṭṭhitiyo jānātīti—",
  "cnd18:28.4_0": "viññāṇaṭṭhitiyo sabbā.",
  "cnd18:29.1_0": "Posālāti bhagavāti.",
  "cnd18:29.2_0": "Posālāti bhagavā taṁ brāhmaṇaṁ nāmena ālapati.",
  "cnd18:29.3_0": "Bhagavāti gāravādhivacanametaṁ …pe… sacchikā paññatti, yadidaṁ bhagavāti—",
  "cnd18:29.4_0": "posālāti bhagavā.",
  "cnd18:30.1_0": "Abhijānaṁ tathāgatoti.",
  "cnd18:30.2_0": "Abhijānanti abhijānanto vijānanto paṭivijānanto paṭivijjhanto tathāgato.",
  "cnd18:30.3_0": "Vuttañhetaṁ bhagavatā—",
  "cnd18:30.4_0": "“atītañcepi kho, cunda, hoti abhūtaṁ atacchaṁ anatthasañhitaṁ, na taṁ tathāgato byākaroti.",
  "cnd18:30.5_0": "Atītañcepi, cunda, hoti bhūtaṁ tacchaṁ anatthasañhitaṁ, tampi tathāgato na byākaroti.",
  "cnd18:30.6_0": "Atītañcepi kho, cunda,",
  "cnd18:30.6_1": "hoti bhūtaṁ tacchaṁ atthasañhitaṁ,",
  "cnd18:30.6_2": "tatra kālaññū tathāgato hoti tasseva pañhassa veyyākaraṇāya.",
  "cnd18:30.7_0": "Anāgatañcepi, cunda, hoti …pe…",
  "cnd18:30.8_0": "paccuppannañcepi, cunda, hoti abhūtaṁ atacchaṁ anatthasañhitaṁ, na taṁ tathāgato byākaroti.",
  "cnd18:30.9_0": "Paccuppannañcepi, cunda, hoti bhūtaṁ tacchaṁ anatthasañhitaṁ, tampi tathāgato na byākaroti.",
  "cnd18:30.10_0": "Paccuppannañcepi, cunda,",
  "cnd18:30.10_1": "hoti bhūtaṁ tacchaṁ atthasañhitaṁ,",
  "cnd18:30.10_2": "tatra kālaññū tathāgato hoti tassa pañhassa veyyākaraṇāya.",
  "cnd18:30.11_0": "Iti kho, cunda,",
  "cnd18:30.11_1": "atītānāgatapaccuppannesu dhammesu tathāgato kālavādī bhūtavādī atthavādī dhammavādī vinayavādī.",
  "cnd18:30.12_0": "Tasmā ‘tathāgato’ti vuccati.",
  "cnd18:31.1_0": "Yaṁ kho, cunda,",
  "cnd18:31.1_1": "sadevakassa lokassa samārakassa sabrahmakassa sassamaṇabrāhmaṇiyā pajāya sadevamanussāya diṭṭhaṁ sutaṁ",
  "cnd18:31.1_2": "mutaṁ viññātaṁ pattaṁ pariyesitaṁ anuvicaritaṁ manasā,",
  "cnd18:31.1_3": "sabbaṁ taṁ tathāgatena abhisambuddhaṁ.",
  "cnd18:31.2_0": "Tasmā ‘tathāgato’ti vuccati.",
  "cnd18:31.3_0": "Yañca, cunda,",
  "cnd18:31.3_1": "rattiṁ tathāgato anuttaraṁ sammāsambodhiṁ abhisambujjhati,",
  "cnd18:31.3_2": "yañca rattiṁ anupādisesāya nibbānadhātuyā parinibbāyati,",
  "cnd18:31.3_3": "yaṁ etasmiṁ antare bhāsati lapati niddisati sabbaṁ taṁ tatheva hoti no aññathā.",
  "cnd18:31.4_0": "Tasmā ‘tathāgato’ti vuccati.",
  "cnd18:31.5_0": "Yathāvādī, cunda, tathāgato tathākārī;",
  "cnd18:31.6_0": "yathākārī tathāvādī.",
  "cnd18:31.7_0": "Iti yathāvādī tathākārī, yathākārī tathāvādī.",
  "cnd18:31.8_0": "Tasmā ‘tathāgato’ti vuccati.",
  "cnd18:31.9_0": "Sadevake, cunda,",
  "cnd18:31.9_1": "loke samārake sabrahmake sassamaṇabrāhmaṇiyā pajāya sadevamanussāya tathāgato abhibhū anabhibhūto aññadatthudaso vasavattī.",
  "cnd18:31.10_0": "Tasmā tathāgatoti vuccatī”ti—",
  "cnd18:31.11_0": "abhijānaṁ tathāgato.",
  "cnd18:32.1_0": "Tiṭṭhantamenaṁ jānātīti bhagavā idhatthaññeva jānāti kammābhisaṅkhāravasena—",
  "cnd18:32.2_0": "“ayaṁ puggalo kāyassa bhedā paraṁ maraṇā apāyaṁ duggatiṁ vinipātaṁ nirayaṁ upapajjissatī”ti.",
  "cnd18:32.3_0": "Bhagavā idhatthaññeva jānāti kammābhisaṅkhāravasena—",
  "cnd18:32.4_0": "“ayaṁ puggalo kāyassa bhedā paraṁ maraṇā tiracchānayoniṁ upapajjissatī”ti.",
  "cnd18:32.5_0": "Bhagavā idhatthaññeva jānāti kammābhisaṅkhāravasena—",
  "cnd18:32.6_0": "“ayaṁ puggalo kāyassa bhedā paraṁ maraṇā pettivisayaṁ upapajjissatī”ti.",
  "cnd18:32.7_0": "Bhagavā idhatthaññeva jānāti kammābhisaṅkhāravasena—",
  "cnd18:32.8_0": "“ayaṁ puggalo kāyassa bhedā paraṁ maraṇā manussesu uppajjissatī”ti.",
  "cnd18:32.9_0": "Bhagavā idhatthaññeva jānāti kammābhisaṅkhāravasena—",
  "cnd18:32.10_0": "“ayaṁ puggalo suppaṭipanno kāyassa bhedā paraṁ maraṇā sugatiṁ saggaṁ lokaṁ upapajjissatī”ti.",
  "cnd18:33.1_0": "Vuttañhetaṁ bhagavatā—",
  "cnd18:33.2_0": "“idha panāhaṁ, sāriputta, ekaccaṁ puggalaṁ evaṁ cetasā ceto paricca pajānāmi—",
  "cnd18:33.3_0": "‘tathāyaṁ puggalo paṭipanno,",
  "cnd18:33.3_1": "tathā ca iriyati,",
  "cnd18:33.3_2": "tañca maggaṁ samārūḷho,",
  "cnd18:33.3_3": "yathā kāyassa bhedā paraṁ maraṇā apāyaṁ duggatiṁ vinipātaṁ nirayaṁ upapajjissatī’ti.",
  "cnd18:34.1_0": "Idha panāhaṁ, sāriputta, ekaccaṁ puggalaṁ evaṁ cetasā ceto paricca pajānāmi—",
  "cnd18:34.2_0": "‘tathāyaṁ puggalo paṭipanno tathā ca iriyati tañca maggaṁ samārūḷho,",
  "cnd18:34.2_1": "yathā kāyassa bhedā paraṁ maraṇā tiracchānayoniṁ upapajjissatī’ti.",
  "cnd18:35.1_0": "Idha panāhaṁ, sāriputta, ekaccaṁ puggalaṁ evaṁ cetasā ceto paricca pajānāmi—",
  "cnd18:35.2_0": "‘tathāyaṁ puggalo paṭipanno tathā ca iriyati tañca maggaṁ samārūḷho,",
  "cnd18:35.2_1": "yathā kāyassa bhedā paraṁ maraṇā pettivisayaṁ upapajjissatī’ti.",
  "cnd18:36.1_0": "Idha panāhaṁ, sāriputta, ekaccaṁ puggalaṁ evaṁ cetasā ceto paricca pajānāmi—",
  "cnd18:36.2_0": "‘tathāyaṁ puggalo paṭipanno tathā ca iriyati tañca maggaṁ samārūḷho,",
  "cnd18:36.2_1": "yathā kāyassa bhedā paraṁ maraṇā manussesu uppajjissatī’ti.",
  "cnd18:37.1_0": "Idha panāhaṁ, sāriputta, ekaccaṁ puggalaṁ evaṁ cetasā ceto paricca pajānāmi—",
  "cnd18:37.2_0": "‘tathāyaṁ puggalo paṭipanno tathā ca iriyati tañca maggaṁ samārūḷho,",
  "cnd18:37.2_1": "yathā kāyassa bhedā paraṁ maraṇā sugatiṁ saggaṁ lokaṁ upapajjissatī’ti.",
  "cnd18:38.1_0": "Idha panāhaṁ, sāriputta, ekaccaṁ puggalaṁ evaṁ cetasā ceto paricca pajānāmi—",
  "cnd18:38.2_0": "‘tathāyaṁ puggalo paṭipanno tathā ca iriyati tañca maggaṁ samārūḷho,",
  "cnd18:38.2_1": "yathā āsavānaṁ khayā anāsavaṁ cetovimuttiṁ paññāvimuttiṁ diṭṭheva dhamme sayaṁ abhiññā sacchikatvā upasampajja viharatī’”ti—",
  "cnd18:38.3_0": "tiṭṭhantamenaṁ jānāti.",
  "cnd18:39.1_0": "Dhimuttaṁ tapparāyaṇanti.",
  "cnd18:39.2_0": "Dhimuttanti ākiñcaññāyatanaṁ.",
  "cnd18:39.3_0": "Dhimuttanti vimokkhena dhimuttaṁ tatrādhimuttaṁ tadadhimuttaṁ tadādhipateyyaṁ.",
  "cnd18:39.4_0": "Atha vā bhagavā jānāti—",
  "cnd18:39.5_0": "“ayaṁ puggalo rūpādhimutto saddādhimutto gandhādhimutto rasādhimutto phoṭṭhabbādhimutto kulādhimutto",
  "cnd18:39.5_1": "gaṇādhimutto āvāsādhimutto lābhādhimutto yasādhimutto pasaṁsādhimutto sukhādhimutto cīvarādhimutto piṇḍapātādhimutto",
  "cnd18:39.5_2": "senāsanādhimutto gilānapaccayabhesajjaparikkhārādhimutto suttantādhimutto vinayādhimutto abhidhammādhimutto",
  "cnd18:39.5_3": "āraññakaṅgādhimutto piṇḍapātikaṅgādhimutto paṁsukūlikaṅgādhimutto tecīvarikaṅgādhimutto sapadānacārikaṅgādhimutto",
  "cnd18:39.5_4": "khalupacchābhattikaṅgādhimutto nesajjikaṅgādhimutto yathāsanthatikaṅgādhimutto paṭhamajjhānādhimutto",
  "cnd18:39.5_5": "dutiyajjhānādhimutto tatiyajjhānādhimutto catutthajjhānādhimutto ākāsānañcāyatanasamāpattādhimutto viññāṇañcāyatanasamāpattādhimutto",
  "cnd18:39.5_6": "ākiñcaññāyatanasamāpattādhimutto nevasaññānāsaññāyatanasamāpattādhimutto”ti dhimuttaṁ.",
  "cnd18:40.1_0": "Tapparāyaṇanti ākiñcaññāyatanamayaṁ tapparāyaṇaṁ kammaparāyaṇaṁ vipākaparāyaṇaṁ kammagarukaṁ paṭisandhigarukaṁ.",
  "cnd18:40.2_0": "Atha vā bhagavā jānāti—",
  "cnd18:40.3_0": "“ayaṁ puggalo rūpaparāyaṇo …pe…",
  "cnd18:40.4_0": "nevasaññānāsaññāyatanasamāpattiparāyaṇo”ti—",
  "cnd18:40.5_0": "dhimuttaṁ tapparāyaṇaṁ.",
  "cnd18:40.6_0": "Tenāha bhagavā—",
  "cnd18:41.1_0": "“Viññāṇaṭṭhitiyo sabbā,",
  "cnd18:41.2_0": "(posālāti bhagavā)",
  "cnd18:41.3_0": "Abhijānaṁ tathāgato;",
  "cnd18:41.4_0": "Tiṭṭhantamenaṁ jānāti,",
  "cnd18:41.5_0": "Dhimuttaṁ tapparāyaṇan”ti.",
  "cnd18:42.1_0": "Ākiñcaññasambhavaṁ ñatvā,",
  "cnd18:42.2_0": "Nandisaṁyojanaṁ iti;",
  "cnd18:42.3_0": "Evametaṁ abhiññāya,",
  "cnd18:42.4_0": "Tato tattha vipassati;",
  "cnd18:42.5_0": "Etaṁ ñāṇaṁ tathaṁ tassa,",
  "cnd18:42.6_0": "Brāhmaṇassa vusīmato.",
  "cnd18:43.1_0": "Ākiñcaññasambhavaṁ ñatvāti ākiñcaññasambhavoti vuccati ākiñcaññāyatanasaṁvattaniko kammābhisaṅkhāro.",
  "cnd18:43.2_0": "Ākiñcaññāyatanasaṁvattanikaṁ kammābhisaṅkhāraṁ ākiñcaññasambhavoti ñatvā,",
  "cnd18:43.2_1": "laggananti ñatvā,",
  "cnd18:43.2_2": "bandhananti ñatvā,",
  "cnd18:43.2_3": "palibodhoti ñatvā jānitvā tulayitvā tīrayitvā vibhāvayitvā vibhūtaṁ katvāti—",
  "cnd18:43.3_0": "ākiñcaññasambhavaṁ ñatvā.",
  "cnd18:44.1_0": "Nandisaṁyojanaṁ itīti nandisaṁyojanaṁ vuccati arūparāgo.",
  "cnd18:44.2_0": "Arūparāgena taṁ kammaṁ laggaṁ laggitaṁ palibuddhaṁ arūparāgaṁ nandisaṁyojananti ñatvā,",
  "cnd18:44.2_1": "laggananti ñatvā,",
  "cnd18:44.2_2": "bandhananti ñatvā,",
  "cnd18:44.2_3": "palibodhoti ñatvā jānitvā tulayitvā tīrayitvā vibhāvayitvā vibhūtaṁ katvā.",
  "cnd18:44.3_0": "Itīti padasandhi padasaṁsaggo padapāripūrī akkharasamavāyo byañjanasiliṭṭhatā padānupubbatāpetaṁ itīti—",
  "cnd18:44.4_0": "nandisaṁyojanaṁ iti.",
  "cnd18:45.1_0": "Evametaṁ abhiññāyāti evaṁ etaṁ abhiññāya jānitvā tulayitvā tīrayitvā vibhāvayitvā vibhūtaṁ katvāti—",
  "cnd18:45.2_0": "evametaṁ abhiññāya.",
  "cnd18:46.1_0": "Tato tattha vipassatīti.",
  "cnd18:46.2_0": "Tatthāti ākiñcaññāyatanaṁ samāpajjitvā tato vuṭṭhahitvā tattha jāte cittacetasike dhamme aniccato vipassati,",
  "cnd18:46.2_1": "dukkhato vipassati,",
  "cnd18:46.2_2": "rogato …pe…",
  "cnd18:46.3_0": "nissaraṇato vipassati dakkhati oloketi nijjhāyati upaparikkhatīti—",
  "cnd18:46.4_0": "tato tattha vipassati.",
  "cnd18:47.1_0": "Etaṁ ñāṇaṁ tathaṁ tassāti etaṁ ñāṇaṁ tacchaṁ bhūtaṁ yāthāvaṁ aviparītaṁ tassāti—",
  "cnd18:47.2_0": "etaṁ ñāṇaṁ tathaṁ tassa.",
  "cnd18:48.1_0": "Brāhmaṇassa vusīmatoti.",
  "cnd18:48.2_0": "Brāhmaṇoti sattannaṁ dhammānaṁ bāhitattā brāhmaṇo …pe… asito tādi pavuccate sa brahmāti.",
  "cnd18:48.3_0": "Brāhmaṇassa vusīmatoti puthujjanakalyāṇaṁ upādāya satta sekkhā appattassa pattiyā anadhigatassa adhigamāya",
  "cnd18:48.3_1": "asacchikatassa sacchikiriyāya vasanti saṁvasanti āvasanti parivasanti;",
  "cnd18:48.4_0": "arahā vusitavā katakaraṇīyo ohitabhāro anuppattasadattho parikkhīṇabhavasaṁyojano sammadaññāvimutto,",
  "cnd18:48.5_0": "so vutthavāso ciṇṇacaraṇo …pe… jātimaraṇasaṁsāro;",
  "cnd18:48.6_0": "natthi tassa punabbhavoti—",
  "cnd18:48.7_0": "brāhmaṇassa vusīmato.",
  "cnd18:48.8_0": "Tenāha bhagavā—",
  "cnd18:49.1_0": "“Ākiñcaññasambhavaṁ ñatvā,",
  "cnd18:49.2_0": "nandisaṁyojanaṁ iti;",
  "cnd18:49.3_0": "Evametaṁ abhiññāya,",
  "cnd18:49.4_0": "tato tattha vipassati;",
  "cnd18:49.5_0": "Etaṁ ñāṇaṁ tathaṁ tassa,",
  "cnd18:49.6_0": "brāhmaṇassa vusīmato”ti.",
  "cnd18:50.1_0": "Saha gāthāpariyosānā …pe…",
  "cnd18:50.2_0": "satthā me, bhante bhagavā, sāvakohamasmīti.",
  "cnd18:50.3_0": "Posālamāṇavapucchāniddeso cuddasamo."
}