{
  "tika-abh08t4:0_0": "5. Pañcamo paricchedo",
  "tika-abh08t4:1_0": "Bhūmipuggalacittuppattiniddesavaṇṇanā",
  "tika-abh08t4:2_0": "182.",
  "tika-abh08t4:3_0": "Ito paraṁ pavakkhāmi, buddhivuddhikaraṁ nayaṁ;",
  "tika-abh08t4:4_0": "Cittānaṁ bhūmisuppattiṁ, puggalānaṁ vasena ca.",
  "tika-abh08t4:5_0": "Ahaṁ ito paraṁ buddhivuddhikaraṁ nayaṁ mativaddhikaraṁ nayaṁ pavakkhāmi desessāmi.",
  "tika-abh08t4:5_1": "Cittānaṁ bhūmisuppattiṁ puggalānaṁ vasena ca bhūmīsu cittānaṁ uppattiṁ,",
  "tika-abh08t4:5_2": "puggalānaṁ vasena bhūmīsu cittānaṁ uppattiñca pavakkhāmi.",
  "tika-abh08t4:6_0": "183.Devāceva manussā ca,",
  "tika-abh08t4:6_1": "tisso ca apāyabhūmiyo honti,",
  "tika-abh08t4:6_2": "gatiyo pañca tesaṁ devamanussatiracchānapetanirayagatīnaṁ vasena pañca gatiyo niddiṭṭhā satthunā dassitā bhagavatā.",
  "tika-abh08t4:6_3": "Tayo bhavā pana kāmarūpārūpabhavavasena tayo satthunā niddiṭṭhā dassitā.",
  "tika-abh08t4:7_0": "184-",
  "tika-abh08t4:7_1": "5.Bhūmiyo tattha tiṁseva,",
  "tika-abh08t4:7_2": "tāsu tiṁseva puggalā tattha tesu tīsu bhavesu tiṁsa eva bhūmiyo honti,",
  "tika-abh08t4:7_3": "tāsu bhūmīsu uppannā puggalā tiṁsa eva honti,",
  "tika-abh08t4:7_4": "etāsu bhūmīsu uppannā sabbe ca pana puggalā paṭisandhikacittānaṁ vasena ekūnavīsati honti.",
  "tika-abh08t4:7_5": "Paṭisandhi ca nāmesā esā paṭisandhi ca nāma duvidhā dvippakārā samudīritā satthunā kathitā.",
  "tika-abh08t4:8_0": "186.",
  "tika-abh08t4:8_1": "Acittakā paṭisandhi,",
  "tika-abh08t4:8_2": "sacittakā paṭisandhi ca iti duvidhā paṭisandhi hoti,",
  "tika-abh08t4:8_3": "asaññibrahmānaṁ paṭisandhi acittakā rūpapaṭisandhi hoti.",
  "tika-abh08t4:8_4": "Sesā rūpapaṭisandhito sesā sacittakā sacittakapaṭisandhi ñeyyā paṇḍitena jānitabbā.",
  "tika-abh08t4:8_5": "Sā pana sacittakā paṭisandhi ekūnavīsati hoti.",
  "tika-abh08t4:9_0": "187.Paṭisandhivaseneva sacittakapaṭisandhivasena eva vīsati puggalā honti.",
  "tika-abh08t4:9_1": "Idha imasmiṁ cittādhikāre cittādhikārattā acittakapaṭisandhi rūpapaṭisandhi na ca uddhaṭā na ca kathitā mayā.",
  "tika-abh08t4:10_0": "188.Ahetudvitihetūti,",
  "tika-abh08t4:10_1": "puggalā tividhā siyuṁ ahetukadvihetukatihetukā iti tividhā tippakārā puggalā siyuṁ bhaveyyuṁ.",
  "tika-abh08t4:10_2": "Ariyā pana puggalā aṭṭha iti evaṁ iminā mayā vuttappakārena sabbe puggalā ekādasa īritā kathitā bhagavatā.",
  "tika-abh08t4:11_0": "189.Bhūmīsu tiṁsabhūmīsu cittānaṁ uppattiṁ etesaṁ pana sabbesaṁ puggalānaṁ pabhedato bhūmīsu cittānaṁ",
  "tika-abh08t4:11_1": "uppattiñca gaṇhato gaṇhantassa mama vacanaṁ nibodhatha,",
  "tika-abh08t4:11_2": "tumhe jānātha suṇātha.",
  "tika-abh08t4:12_0": "190.",
  "tika-abh08t4:12_1": "Tīsu bhūmīsu kati cittāni jāyanti?",
  "tika-abh08t4:12_2": "Me mayhaṁ vada tāni cittāni tvaṁ kathehi,",
  "tika-abh08t4:12_3": "sabbāsu bhūmīsu cuddasa eva cittāni.",
  "tika-abh08t4:12_4": "Taṁ yathā –",
  "tika-abh08t4:13_0": "Voṭṭhabbaṁ kāmapuññañca, viyuttāni ca diṭṭhiyā;",
  "tika-abh08t4:14_0": "Uddhaccasahitañceva, honti sabbattha cuddasa.",
  "tika-abh08t4:15_0": "191.Sadā vīsati cittāni,",
  "tika-abh08t4:15_1": "kāmeyeva bhave siyuṁ vīsati cittāni kāmeyeva bhave sadā sabbasmiṁ kāle siyuṁ bhaveyyunti.",
  "tika-abh08t4:15_2": "Taṁ yathā –",
  "tika-abh08t4:16_0": "Kāme aṭṭha mahāpākā, domanassadvayampi ca;",
  "tika-abh08t4:17_0": "Tathā ghānādiviññāṇattayaṁ pākā apuññajā.",
  "tika-abh08t4:18_0": "Ghānādiviññāṇattayanti kusalavipākaghānādittayaṁ.",
  "tika-abh08t4:18_1": "Pākā apuññajā akusalato jātā ahetukā satta vipākā.",
  "tika-abh08t4:18_2": "Pañca rūpabhaveyeva pañca cittāni rūpabhaveyeva bhavanti.",
  "tika-abh08t4:18_3": "Cattāreva arūpisu cattāri cittāni arūpīsuyeva honti.",
  "tika-abh08t4:18_4": "Taṁ yathā –",
  "tika-abh08t4:19_0": "Rūpeva rūpapākā vāruppapākā arūpisu;",
  "tika-abh08t4:20_0": "Nava mahaggatā pākā, rūpārūpeva jāyare.",
  "tika-abh08t4:21_0": "192. Kāmarūpabhavesveva aṭṭhārasa cittāni bhavanti.",
  "tika-abh08t4:22_0": "Taṁ yathā –",
  "tika-abh08t4:23_0": "Puññarūpāni pañceva, puññajaṁ sampaṭicchanaṁ;",
  "tika-abh08t4:24_0": "Cakkhusotadvayaṁ puññapākaṁ santīraṇadvayaṁ.",
  "tika-abh08t4:25_0": "Puññapākaṁ hasituppādamanodhātukriyāpi ca;",
  "tika-abh08t4:26_0": "Aṭṭhārasādimaggena, pañca rūpakriyāpi ca;",
  "tika-abh08t4:27_0": "Kāmarūpabhavesveva, etāneva sadā siyuṁ.",
  "tika-abh08t4:28_0": "Dvecattālīsa cittāni, honti tīsu bhavesupi dvecattālīsa cittāni honti. Taṁ yathā –",
  "tika-abh08t4:29_0": "Paṭighadvayavajjitāni, apuññāni daseva ca;",
  "tika-abh08t4:30_0": "Mahāpuññāni aṭṭheva, voṭṭhabbanakriyāni ca.",
  "tika-abh08t4:31_0": "Puññāruppāni cattāri, āruppakiriyāni ca;",
  "tika-abh08t4:32_0": "Kaniṭṭhamaggavajjāni, satta lokuttarāni ca;",
  "tika-abh08t4:33_0": "Dvecattālīsa cittāni, honti tīsu bhavesupi.",
  "tika-abh08t4:34_0": "193.Ṭhapetvā pana sabbesaṁ,",
  "tika-abh08t4:34_1": "catassopāyabhūmiyo catasso apāyabhūmiyo ṭhapetvā vajjetvā apāyato sesānaṁ sabbesaṁ puggalānaṁ chabbīsabhūmīsu terasa eva cittāni honti.",
  "tika-abh08t4:34_2": "Taṁ yathā –",
  "tika-abh08t4:35_0": "Catutthārūpāvacaraṁ, anāgāmiphalādayo;",
  "tika-abh08t4:36_0": "Mahākriyā ca jāyanti, terasāpāyavajjitā.",
  "tika-abh08t4:37_0": "Anāgāmiphalādayoti ādi-saddena hi arahattaphalāni gahitāni.",
  "tika-abh08t4:38_0": "194.Aparāni catassopi,",
  "tika-abh08t4:38_1": "ṭhapetvāruppabhūmiyo catasso arūpabhūmiyo ṭhapetvā sesāsu chabbīsabhūmīsu aparāni cha cittāni jāyanti.",
  "tika-abh08t4:38_2": "Taṁ yathā –",
  "tika-abh08t4:39_0": "Manodhātukriyañceva, puññajaṁ sampaṭicchanaṁ;",
  "tika-abh08t4:40_0": "Cakkhusotadvayaṁ puññapākaṁ santīraṇadvayaṁ;",
  "tika-abh08t4:41_0": "Cheva cittāni jāyanti, tathā uparivajjite.",
  "tika-abh08t4:42_0": "195.Suddhāvāsikadevānaṁ,",
  "tika-abh08t4:42_1": "ṭhapetvā pañca bhūmiyo pañca bhūmiyo ṭhapetvā pañcavīsatibhūmīsu pañca cittāni jāyanti.",
  "tika-abh08t4:42_2": "Taṁ yathā –",
  "tika-abh08t4:43_0": "Diṭṭhiyā sampayuttānaṁ, vicikicchāyutaṁ tathā;",
  "tika-abh08t4:44_0": "Pañca sabbattha jāyanti, suddhāvāsavivajjite.",
  "tika-abh08t4:45_0": "196.",
  "tika-abh08t4:46_0": "Aparāniduve honti, pañcavīsatibhūmisu;",
  "tika-abh08t4:47_0": "Ṭhapetvā nevasaññañca, catassopāyabhūmiyo.",
  "tika-abh08t4:48_0": "Catassopāyabhūmiyo nevasaññānāsaññañca ṭhapetvāyeva pañcavīsatibhūmīsu aparāni duve cittāni honti.",
  "tika-abh08t4:48_1": "Taṁ yathā –",
  "tika-abh08t4:49_0": "Ṭhapetvā nevasaññañca, catassopāyabhūmiyo;",
  "tika-abh08t4:50_0": "Sesāsu tatiyāruppajavanaṁ jāyati dvayaṁ.",
  "tika-abh08t4:51_0": "197.Dvepi cittāni jāyanti,",
  "tika-abh08t4:51_1": "catuvīsatibhūmisu catassopāyabhūmiyo ākiñcaññañca nevasaññañca ṭhapetvā sesāsu catuvīsatibhūmīsu dvepi cittāni jāyanti.",
  "tika-abh08t4:51_2": "Taṁ yathā –",
  "tika-abh08t4:52_0": "Catutthatatiyāruppaṁ, ṭhapetvāpāyabhūmiyo;",
  "tika-abh08t4:53_0": "Sesāsu dutiyāruppa-javanaṁ jāyati dvayaṁ.",
  "tika-abh08t4:54_0": "198.Apāyabhūmiyo hitvā catasso apāyabhūmiyo tisso upari arūpabhūmiyo hitvā chaḍḍetvā sesāsu tevīsatibhūmīsu dveyeva pana cittāni honti.",
  "tika-abh08t4:54_1": "Taṁ yathā –",
  "tika-abh08t4:55_0": "Apāyabhūmiyo hitvā, tissocāruppabhūmiyo;",
  "tika-abh08t4:56_0": "Sesāsu paṭhamāruppaṁ, javanadvayaṁ jāyati.",
  "tika-abh08t4:57_0": "199.Arūpe ca apāye ca aṭṭha bhūmiyo ṭhapetvā sesāsu bāvīsatibhūmīsu ekādasavidhaṁ cittaṁ hoti.",
  "tika-abh08t4:57_1": "Taṁ yathā –",
  "tika-abh08t4:58_0": "Sabbaṁ rūpañca vipākaṁ, ṭhapetvā sitamānasaṁ;",
  "tika-abh08t4:59_0": "Ekādaseva jāyati, apāyārūpavajjite.",
  "tika-abh08t4:60_0": "200.Suddhāvāseapāye ca nava bhūmiyo ṭhapetvā sesāsu ekavīsāsu bhūmīsu niccampi cattāro eva mānasā honti.",
  "tika-abh08t4:60_1": "Taṁ yathā –",
  "tika-abh08t4:61_0": "Sotāpattiphalañceva, sakadāgāmiphalampi ca;",
  "tika-abh08t4:62_0": "Sakadāgāmimaggo ca, ṭhapetvāpāyasuddhake;",
  "tika-abh08t4:63_0": "Anāgāmimaggo ceva, ekavīsāsu honti hi.",
  "tika-abh08t4:64_0": "201.Ekaṁ sattarasasveva,",
  "tika-abh08t4:64_1": "cittaṁ jāyati bhūmisu suddhāvāsaapāyāruppabhūmiyo ṭhapetvā avasesāsu sattarasasu bhūmīsu ekaṁ cittaṁ jāyati.",
  "tika-abh08t4:64_2": "Taṁ yathā –",
  "tika-abh08t4:65_0": "Suddhāvāse apāye ca, ṭhapetvāruppabhūmiyo;",
  "tika-abh08t4:66_0": "Ādimaggo eko hoti, sattarasasu bhūmisu.",
  "tika-abh08t4:67_0": "202.",
  "tika-abh08t4:68_0": "Dvādaseva tu jāyante, ekādasasu bhūmisu;",
  "tika-abh08t4:69_0": "Ṭhapetvā pana sabbāpi, bhūmiyo hi mahaggatā. –",
  "tika-abh08t4:70_0": "Ekūnavīsatibhūmiyo ṭhapetvā sesāsu ekādasasu bhūmīsu dvādasa cittāni jāyanti. Taṁ yathā –",
  "tika-abh08t4:71_0": "Domanassadvayāpuññapākā satta ca puññajaṁ;",
  "tika-abh08t4:72_0": "Ghānādittayaṁ sesāsu, hitvā sabbā mahaggatā.",
  "tika-abh08t4:73_0": "203.Kāmāvacaradevānaṁ vasena ca manussānaṁ vasena ca sattasu kāmāvacarabhūmīsu aṭṭha cittāni sabbadā jāyanti.",
  "tika-abh08t4:73_1": "Taṁ yathā –",
  "tika-abh08t4:74_0": "Kāme devamanussānaṁ, mahāpākāni jāyare;",
  "tika-abh08t4:75_0": "Sadā sattasu etāni, hitvā tevīsa bhūmiyo.",
  "tika-abh08t4:76_0": "204.Pañcamajjhānapākeko,",
  "tika-abh08t4:76_1": "jāyate chasu bhūmisu eko pañcamajjhānavipāko vehapphalādīsu chasu bhūmīsu jāyati.",
  "tika-abh08t4:76_2": "Cattāri pana rūpavipākacittāni tīsu tīsu bhūmīsu jāyanti.",
  "tika-abh08t4:76_3": "Ayametthādhippāyo –",
  "tika-abh08t4:76_4": "eko paṭhamarūpavipāko brahmapārisajjabrahmapurohitamahābrahmānaṁ tīsu bhūmīsu jāyati,",
  "tika-abh08t4:76_5": "eko dutiyarūpavipāko,",
  "tika-abh08t4:76_6": "eko tatiyarūpavipāko ca parittābhāappamāṇābhāābhassarānaṁ tīsu bhūmīsu jāyati,",
  "tika-abh08t4:76_7": "eko catuttharūpavipāko parittasubhaappamāṇasubhasubhakiṇhānaṁ tīsu bhūmīsu jāyati.",
  "tika-abh08t4:77_0": "205.Cattāri pana cittāni,",
  "tika-abh08t4:77_1": "honti ekekabhūmisu arūpāvacaravipākānaṁ vasena cattāri pana cittāni ekekabhūmīsu ekekāsu bhūmīsu honti,",
  "tika-abh08t4:77_2": "iti evaṁ iminā mayā vuttappakārena sabbāsu bhūmīsu cittuppādaṁ paridīpaye paṇḍito katheyya.",
  "tika-abh08t4:78_0": "206-",
  "tika-abh08t4:78_1": "7.Kusalākusalā kāme kāme vīsati kusalākusalā,",
  "tika-abh08t4:78_2": "tesaṁ pākā ahetukā tesaṁ kusalākusalānaṁ ahetukā pañcadasa vipākā āvajjanadvayañca iti evaṁ iminā mayā",
  "tika-abh08t4:78_3": "vuttappakārena sattatiṁsa mānasā narakādīsu catūsu apāyesupi jāyare.",
  "tika-abh08t4:78_4": "Avasesāni dvipaññāsa cittāni kadācipi kismiñci kālepi nuppajjanti.",
  "tika-abh08t4:78_5": "Taṁ yathā –",
  "tika-abh08t4:79_0": "Pañcadasāni rūpe tu, arūpe dvādasīritā;",
  "tika-abh08t4:80_0": "Aṭṭha lokuttarāneva, kāmapākā sahetukā.",
  "tika-abh08t4:81_0": "Aṭṭha mahākriyā ceva, hasituppādamānasaṁ;",
  "tika-abh08t4:82_0": "Dvipaññāsāni cittāni, apāyesu na jāyare.",
  "tika-abh08t4:83_0": "208.Kāme devamanussānaṁ kāmāvacare devamanussānaṁ mahaggatā nava pākā neva jāyanti,",
  "tika-abh08t4:83_1": "asīti hadayā mānasā sadā jāyanti.",
  "tika-abh08t4:83_2": "Taṁ yathā –",
  "tika-abh08t4:84_0": "Dvādasākusalāneva, kusalānekavīsati;",
  "tika-abh08t4:85_0": "Sattavīsati pākā ca, mahaggatavivajjitā.",
  "tika-abh08t4:86_0": "Kāme devamanussānaṁ, kriyacittāni vīsati;",
  "tika-abh08t4:87_0": "Honti asīti cittāni, viññeyyāni vibhāvinā.",
  "tika-abh08t4:88_0": "209-",
  "tika-abh08t4:88_1": "12.Kāme kāmāvacare aṭṭha mahāvipākā domanassadvayampi ca tathā ghānādiviññāṇattayaṁ kusalavipākaṁ apuññajā satta pākā.",
  "tika-abh08t4:88_2": "Natthi āruppapākā ca,",
  "tika-abh08t4:88_3": "rūpāvacarabhūmiyaṁ arūpapākā ca cattāro rūpāvacarabhūmiyaṁ natthi.",
  "tika-abh08t4:88_4": "Ayametthādhippāyo –",
  "tika-abh08t4:88_5": "rūpāvacarabhūmiyaṁ aṭṭha mahāvipākā kāmasugatisattānaṁ dvinnaṁ vipākacittattā na honti,",
  "tika-abh08t4:88_6": "jhānena vikkhambhitattā domanassadvayampi natthi,",
  "tika-abh08t4:88_7": "ghānajivhākāyapasādavirahitattā kusalavipākaṁ ghānādittayaṁ natthi,",
  "tika-abh08t4:88_8": "aniṭṭhārammaṇānaṁ abhāvato satta akusalavipākā ca natthi,",
  "tika-abh08t4:88_9": "arūpapākā ca natthi. Kasmā?",
  "tika-abh08t4:88_10": "Arūpānaṁ vipākacittattā.",
  "tika-abh08t4:88_11": "Imehi saha cittehi imehi catuvīsaticittehi saha tayo maggā phaladvayaṁ sotāpattimaggo sakadāgāmimaggo",
  "tika-abh08t4:88_12": "anāgāmimaggo ca sotāpattiphalasakadāgāmiphalāni ca cattāro diṭṭhisaṁyuttā vicikicchāsaṁyuttampi ca cattāro",
  "tika-abh08t4:88_13": "heṭṭhimā pākā ca suddhāvāse na labbhare na labbhanti.",
  "tika-abh08t4:88_14": "Ayametthādhippāyo –",
  "tika-abh08t4:88_15": "puthujjanasotāpannasakadāgāmipuggalānaṁ asādhāraṇattā suddho ca āvāso,",
  "tika-abh08t4:88_16": "atha vā ghorātikkamaṭṭhitattā anāgāmipuggalā suddhā nāma,",
  "tika-abh08t4:88_17": "caturoghatiṇṇattā khīṇāsavā suddhā nāma,",
  "tika-abh08t4:88_18": "tesaṁ suddhānaṁ dvinnaṁ uttamasattānaṁ āvāsotipi suddhāvāso, tasmiṁ.",
  "tika-abh08t4:89_0": "Ayametthādhippāyo –",
  "tika-abh08t4:89_1": "suddhāvāse pana sotāpattimaggasotāpattiphalasakadāgāmimaggasakadāgāmiphalaanāgāmimaggā na vijjanti.",
  "tika-abh08t4:89_2": "Kasmāti ce?",
  "tika-abh08t4:89_3": "Anāgāmiphalaṭṭhānaṁyeva tasmiṁ uppajjanato cattāro diṭṭhisaṁyuttā ca vicikicchāyuttañca pañca akusalacittānaṁ sotāpannena vināsitattā,",
  "tika-abh08t4:89_4": "iti tasmā kāraṇā na jāyanti.",
  "tika-abh08t4:89_5": "Cattāro heṭṭhimavipākā heṭṭhimānaṁ rūpabrahmānaṁ vipākacittattā natthi.",
  "tika-abh08t4:89_6": "Sesāni ekapaññāsa cittāni suddhāvāse pana labbhanti.",
  "tika-abh08t4:89_7": "Taṁ yathā –",
  "tika-abh08t4:90_0": "Diṭṭhiyā vippayuttāni, uddhaccasahagataṁ tathā;",
  "tika-abh08t4:91_0": "Kāmapuññāni aṭṭha ca, rūpapuññāni pañca vā.",
  "tika-abh08t4:92_0": "Arūpakusalāneva, maggo khīṇāsavassa ca;",
  "tika-abh08t4:93_0": "Cakkhusotamanodhātu, puññajā tīraṇā duve.",
  "tika-abh08t4:94_0": "Pañcamajjhānapāko ca, anāgāmiphalādayo;",
  "tika-abh08t4:95_0": "Suddhāvāsesu labbhanti, kriyacittāni vīsati.",
  "tika-abh08t4:96_0": "Rūpāvacarikā sabbe sabbāni rūpāvacarāni pañcadasa cittāni, kāmadhātuyā sabbe tevīsati vipākā.",
  "tika-abh08t4:97_0": "213.Domanassādimaggo ca domanassadvayañca ādimaggo ca sotāpattimaggo ca,",
  "tika-abh08t4:97_1": "kriyā ca dve ahetukā pañcadvārāvajjanahasituppādāni kiriyāni cāti tecattālīsa cittāni arūpabhūmiyaṁ natthi.",
  "tika-abh08t4:97_2": "Pañca rūpāvacaravipākā rūpīnaṁ vipākacittattā natthi.",
  "tika-abh08t4:97_3": "Rūpajavanāni heṭṭhimajhānānaṁ virattattā natthi.",
  "tika-abh08t4:97_4": "Cakkhusotaviññāṇāni puññajāni pasādarahitattā natthi.",
  "tika-abh08t4:97_5": "Ghānādiviññāṇāni pakatiyāyeva natthi.",
  "tika-abh08t4:97_6": "Kusalavipākā manodhātu cakkhādiggahitapañcārammaṇattā arūpānaṁ dhammārammaṇattā natthi,",
  "tika-abh08t4:97_7": "asati cakkhādiviññāṇe sā ca puññajā manodhātu tāya ca asatiyā cakkhādiviññāṇampi natthiyeva.",
  "tika-abh08t4:97_8": "Kiriyāmanodhātupi pañcārammaṇattāyeva natthi,",
  "tika-abh08t4:97_9": "hasituppādopi rūpakāyābhāvā sitassābhāvā natthi,",
  "tika-abh08t4:97_10": "pubbeva diṭṭhasaccā ariyā rūpabhūmikā,",
  "tika-abh08t4:97_11": "tasmā ādimaggopi natthi.",
  "tika-abh08t4:98_0": "214.Evaṁ bhūmivaseneva,",
  "tika-abh08t4:98_1": "cittuppattiṁ vibhāvaye evaṁ iminā mayā vuttappakārena bhūmivasena cittuppattiṁ vibhāvaye dhīro katheyya.",
  "tika-abh08t4:98_2": "Tathā evaṁ ekādasannaṁ puggalānaṁ vasena cittuppattiṁ dhīro vibhāvaye katheyya.",
  "tika-abh08t4:99_0": "215.",
  "tika-abh08t4:100_0": "Kusalākusalā kāme,",
  "tika-abh08t4:101_0": "Tesaṁ pākā ahetukā;",
  "tika-abh08t4:102_0": "Āvajjanadvayañcāti,",
  "tika-abh08t4:103_0": "Sattatiṁseva mānasāti. –",
  "tika-abh08t4:104_0": "Ayaṁ vuttatthā.",
  "tika-abh08t4:105_0": "216.",
  "tika-abh08t4:105_1": "Evaṁ catūsvapāyabhūmīsu manussabhūmiyañcāti pañcabhūmīsu ahetukassa sattassa jāyante uppajjanti.",
  "tika-abh08t4:105_2": "Dvepaññāsāvasesāni,",
  "tika-abh08t4:105_3": "na jāyanti kadācipi avasesāni dvepaññāsa cittāni kadācipi na jāyanti na uppajjanti,",
  "tika-abh08t4:105_4": "tāni sarūpato vuttāneva.",
  "tika-abh08t4:106_0": "217.Ahetukassa sattassa uppajjantehi sattatiṁsacittehi saha duhetukā,",
  "tika-abh08t4:106_1": "catumahāvipākā cāti cattālīsa cittāni tathā ekakaṁ duhetukassa sattassa jāyanti.",
  "tika-abh08t4:107_0": "218-",
  "tika-abh08t4:107_1": "23.Sabbe mahaggatā ceva sabbe sattavīsatividhā mahaggatā ceva sabbepi ca anāsavā sabbe aṭṭha lokuttarā",
  "tika-abh08t4:107_2": "ceva cattāro tihetukavipākā ca kāme hasituppādo sahetukamahākiriyā cāti nava kriyāpi ceti cattālīsaṁ",
  "tika-abh08t4:107_3": "tathā aṭṭha ca duhetuno sattassa na jāyanti.",
  "tika-abh08t4:108_0": "Ayametthādhippāyo –",
  "tika-abh08t4:108_1": "duhetuno rūpārūpasamāpattiyā asamatthatāya sattavīsa mahaggatā na jāyanti,",
  "tika-abh08t4:108_2": "maggaphalaṁ adhigantuṁ asamatthatāya aṭṭha lokuttarā na jāyanti,",
  "tika-abh08t4:108_3": "tihetukavipākā tihetukānaṁ sattānaṁ vipākacittattā na jāyanti,",
  "tika-abh08t4:108_4": "nava kiriyāni khīṇāsavānaṁyeva uppajjamānattā na jāyantīti.",
  "tika-abh08t4:108_5": "Kāmāvacarasattassa,",
  "tika-abh08t4:108_6": "tihetupaṭisandhino puthujjanassa catupaññāsa mānasā jāyanti.",
  "tika-abh08t4:108_7": "Katamāni tāni?",
  "tika-abh08t4:108_8": "Duhetukassa vuttāni cattālīsa cittāni tathā ekañca kāmadhātuyaṁ cattāro ñāṇasampayuttavipākā rūpārūpesu nava puññāni cāti catupaññāsa mānasā jāyanti.",
  "tika-abh08t4:108_9": "Puthujjanassa tihetuno kāmasattassa pañcatiṁsa cittāni na jāyare na jāyanti.",
  "tika-abh08t4:108_10": "Taṁ yathā –",
  "tika-abh08t4:109_0": "Āvajjanadvayaṁ hitvā, aṭṭhārasa kriyāpi ca;",
  "tika-abh08t4:110_0": "Nava mahaggatā pākā, aṭṭha lokuttarāni ca.",
  "tika-abh08t4:111_0": "Kāmaputhujjanasseva, tihetupaṭisandhino;",
  "tika-abh08t4:112_0": "Pañcatiṁseva cittāni, na jāyanti kadācipi.",
  "tika-abh08t4:113_0": "Chadevesu manussesu cāti sattasu bhūmīsu jātassa sotāpannassa dehino sattassa paññāsa cittāni jāyanti.",
  "tika-abh08t4:113_1": "Iti vacanaṁ dhīro niddise katheyya.",
  "tika-abh08t4:113_2": "Taṁ yathā –",
  "tika-abh08t4:114_0": "Diṭṭhiyā vippayuttāni, domanassadvayampi ca;",
  "tika-abh08t4:115_0": "Uddhaccasahitañceva, kāmapuññāni aṭṭha ca.",
  "tika-abh08t4:116_0": "Nava mahaggatapuññāni, āvajjanadvayampi ca;",
  "tika-abh08t4:117_0": "Sabbe kāmavipākā ca, sotāpattiphalampi ca.",
  "tika-abh08t4:118_0": "Assa sotāpannassa navatiṁseva cittāni na uppajjanti. Iti vacanaṁ dhīro dīpaye deseyya. Taṁ yathā –",
  "tika-abh08t4:119_0": "Āvajjanadvayaṁ hitvā, aṭṭhārasa kriyāpi ca;",
  "tika-abh08t4:120_0": "Nava mahaggatā pākā, satta lokuttarāni ca.",
  "tika-abh08t4:121_0": "Diṭṭhiyā sampayuttāni, vicikicchāyutaṁ tathā;",
  "tika-abh08t4:122_0": "Navatiṁsa na jāyanti, sotāpannassa dehino.",
  "tika-abh08t4:123_0": "224.",
  "tika-abh08t4:123_1": "Paṭhamaṁ phalaṁ ṭhapetvā sotāpannassa puggalassa vuttāni cittāni attano sakadāgāmino phalena sakadāgāmiphalena saha sakadāgāmipuggalassa siyuṁ.",
  "tika-abh08t4:124_0": "225.Sotāpannassa vuttāni,",
  "tika-abh08t4:124_1": "ṭhapetvā paṭighadvayaṁ dutiyañca phalaṁ sakadāgāmiphalañca hitvā attano anāgāmiphalena saha sotāpannassa",
  "tika-abh08t4:124_2": "sattassa vuttāni yāni aṭṭhacattālīsa cittāni atthi,",
  "tika-abh08t4:124_3": "tāni anāgāmissa sattassa jāyanti.",
  "tika-abh08t4:124_4": "Iti vacanaṁ dhīro viniddise.",
  "tika-abh08t4:125_0": "226.Kati cittāni jāyanti,",
  "tika-abh08t4:125_1": "kāme arahato pana kāme sattasu kāmabhūmīsu jātassa arahato khīṇāsavassa kati cittāni jāyanti?",
  "tika-abh08t4:125_2": "Cattāri ca cattārīsañca cittāni kāme sattasu kāmabhūmīsu jātassa arahato siyuṁ bhaveyyuṁ.",
  "tika-abh08t4:125_3": "Taṁ yathā –",
  "tika-abh08t4:126_0": "Tevīsa kāmapākāni, kriyacittāni vīsati;",
  "tika-abh08t4:127_0": "Arahattaphaleneva, kāme arahato siyuṁ.",
  "tika-abh08t4:128_0": "227.Maggaṭṭhānaṁcatunnampi tesaṁ puggalānaṁ sakaṁ sakaṁ maggacittaṁ siyā bhaveyya.",
  "tika-abh08t4:128_1": "Ekacittakkhaṇā hi te hi saccaṁ taṁ mayā vuttaṁ vacanaṁ.",
  "tika-abh08t4:128_2": "Te maggā ekacittakkhaṇā.",
  "tika-abh08t4:129_0": "228.Puthujjanassa tīsveva,",
  "tika-abh08t4:129_1": "paṭhamajjhānabhūmisu tīsu eva paṭhamajjhānabhūmīsu jātassa puthujjanassa brahmuno pañcatiṁsa eva cittāni jāyanti.",
  "tika-abh08t4:129_2": "Iti vacanaṁ dhīro viniddise uccāreyya.",
  "tika-abh08t4:129_3": "Taṁ yathā –",
  "tika-abh08t4:130_0": "Domanassadvayaṁ hitvā, apuññāni daseva ca;",
  "tika-abh08t4:131_0": "Kāmapuññāni aṭṭheva, nava puññā mahaggatā.",
  "tika-abh08t4:132_0": "Cakkhusotadvayaṁ puññapākaṁ santīraṇadvayaṁ;",
  "tika-abh08t4:133_0": "Āvajjanadvayañceva, puññajaṁ sampaṭicchanaṁ;",
  "tika-abh08t4:134_0": "Paṭhamajjhānapāko ca, pañcatiṁseva jāyare.",
  "tika-abh08t4:135_0": "229-",
  "tika-abh08t4:135_1": "234.Ghānādīsu pasādesu pavattaṁ kusalavipākaṁ viññāṇattayaṁ satta apuññajā pākā aṭṭha mahāpākā tathā",
  "tika-abh08t4:135_2": "uparijhānabhūmīsu jātā pākā āruppā cattāro vipākāpi ca domanassadvayampi ca āvajjanadvayavajjā aṭṭhārasa",
  "tika-abh08t4:135_3": "kriyā ceva aṭṭha lokuttarāni ca etāni catupaññāsa cittāni paṭhamajjhānabhūmīsu tīsu nibbattassa puthujjanassa",
  "tika-abh08t4:135_4": "dehino sattassa na ca labbhare na labbhanti.",
  "tika-abh08t4:135_5": "Tāsu tīsu bhūmīsu nibbattassa puthujjanassa brahmuno vuttesu cittesu apuññapañcakaṁ hitvā tattha tīsu",
  "tika-abh08t4:135_6": "paṭhamajjhānabhūmīsu nibbattassa sotāpannassa brahmuno paṭhamaphalena saha ekatiṁsa cittāni jāyare jāyanti.",
  "tika-abh08t4:135_7": "Sakadāgāmino tattha tīsu paṭhamajjhānabhūmīsu jātassa sakadāgāmino brahmuno tesu cittesu paṭhamaṁ phalaṁ",
  "tika-abh08t4:135_8": "ṭhapetvā sakadāgāmiphalaṁ pakkhipitvā ekatiṁseva cittāni jāyare.",
  "tika-abh08t4:135_9": "Anāgāmissa tattheva tīsu paṭhamajjhānabhūmīsu eva jātassa anāgāmissa dutiyaṁ phalaṁ ṭhapetvā attano phalacittena saha ekatiṁseva cittāni jāyanti.",
  "tika-abh08t4:136_0": "235.",
  "tika-abh08t4:137_0": "Viññāṇaṁ cakkhusotānaṁ, puññajaṁ sampaṭicchanaṁ;",
  "tika-abh08t4:138_0": "Santīraṇadvayañceva, kriyacittāni vīsati.",
  "tika-abh08t4:139_0": "236- 7.",
  "tika-abh08t4:139_1": "Arahattaphalaṁ paṭhamajjhānato sambhavo pāko sattavīsati cittāni arahantassa khīṇāsavassa jāyare.",
  "tika-abh08t4:139_2": "Puthujjanassa tīsveva tīsu eva dutiyajjhānabhūmīsu jātassa puthujjanassa brahmuno dutiyajjhānatatiyajjhānapākena saha chattiṁsa cittāni jāyanti.",
  "tika-abh08t4:139_3": "Taṁ yathā –",
  "tika-abh08t4:140_0": "Domanassadvayaṁ hitvā, apuññāni daseva ca;",
  "tika-abh08t4:141_0": "Kāmapuññāni aṭṭheva, nava puññamahaggatā.",
  "tika-abh08t4:142_0": "Cakkhusotadvayaṁ puññapākaṁ santīraṇadvayaṁ;",
  "tika-abh08t4:143_0": "Āvajjanadvayañceva, puññajaṁ sampaṭicchanaṁ.",
  "tika-abh08t4:144_0": "Dutiyajjhānapākena, tatiyajjhānapākato;",
  "tika-abh08t4:145_0": "Chattiṁseva ca cittāni, dutiyajjhānadehino.",
  "tika-abh08t4:146_0": "238-",
  "tika-abh08t4:146_1": "241.Puthujjanassa vuttesu,",
  "tika-abh08t4:146_2": "hitvā vāpuññapañcakaṁ attano phalena saha bāttiṁsa cittāni sotāpannassa jāyanti.",
  "tika-abh08t4:146_3": "Sotāpannassa vuttesu,",
  "tika-abh08t4:146_4": "ṭhapetvā paṭhamaṁ phalaṁ sotāpannassa vuttesu paṭhamaṁ phalaṁ ṭhapetvā attano phalacittena saha bāttiṁsa cittāni,",
  "tika-abh08t4:146_5": "sakadāgāmissa vuttesu dutiyaṁ phalaṁ ṭhapetvā anāgāmiphalena saha bāttiṁseva cittāni assa anāgāmino bhavanti.",
  "tika-abh08t4:146_6": "Arahantassa tīsveva,",
  "tika-abh08t4:146_7": "aṭṭhavīsati attano tīsu eva dutiyajjhānabhūmīsu jātassa arahato attano phalena dutiyajjhānatatiyajjhānapākato pākehi saha aṭṭhavīsati cittāni honti.",
  "tika-abh08t4:146_8": "Taṁ yathā –",
  "tika-abh08t4:147_0": "Viññāṇaṁ cakkhusotānaṁ, puññajaṁ sampaṭicchanaṁ;",
  "tika-abh08t4:148_0": "Santīraṇadvayañceva, kriyacittāni vīsati.",
  "tika-abh08t4:149_0": "Arahattaphalaṁ pāko, dutiyajjhānasambhavo;",
  "tika-abh08t4:150_0": "Tatiyajjhānapāko ca, aṭṭhavīsati mānasā.",
  "tika-abh08t4:151_0": "242-",
  "tika-abh08t4:151_1": "6.Parittakasubhādīnaṁ,",
  "tika-abh08t4:151_2": "devānaṁ tīsu bhūmīsu catutthajjhānavipākena saha pañcatiṁseva cittāni jāyanti.",
  "tika-abh08t4:151_3": "Sotāpannassa tattheka-",
  "tika-abh08t4:151_4": "tiṁsa cittāni jāyaretattha tāsu tīsu parittakasubhādīnaṁ bhūmīsu sotāpannassa ca ekatiṁsa cittāni jāyare.",
  "tika-abh08t4:151_5": "Yathā evaṁ sakadāgāmino ekatiṁsa cittāni jāyare.",
  "tika-abh08t4:151_6": "Tathā anāgāmino ekatiṁsa jāyare.",
  "tika-abh08t4:151_7": "Tattheva tāsu tīsu bhūmīsu eva jātassa khīṇāsavassa sattavīsati mānasā honti,",
  "tika-abh08t4:151_8": "tathā evaṁ vehapphale vehapphalabhūmiyaṁ jātānaṁ puthujjanasekkhānaṁ pañcannaṁ sabbesaṁ puggalānaṁ mānasā honti.",
  "tika-abh08t4:151_9": "Pañcasu suddhāvāsikabhūmīsu jātassa anāgāmino sattassa ekatiṁseva cittāni honti.",
  "tika-abh08t4:151_10": "Iti vacanaṁ dhīro paridīpaye deseyya.",
  "tika-abh08t4:151_11": "Tattheva tāsu suddhāvāsabhūmīsu eva jātassa arahato sattavīsati mānasā honti.",
  "tika-abh08t4:151_12": "Evaṁ iminā mayā vuttappakārena rūpīsu pañcadasasu rūpibhūmīsu jātānaṁ sabbesaṁ puggalānaṁ cittāni vibhāvinā dhīrena viññeyyāni jānitabbāni.",
  "tika-abh08t4:152_0": "247.Catuvīsati cittāni,",
  "tika-abh08t4:152_1": "paṭhamāruppabhūmiyaṁ paṭhamaāruppabhūmiyaṁ jātassa puthujjanassa catuvīsati cittāni jāyanti.",
  "tika-abh08t4:152_2": "Iti vacanaṁ dhīro viniddise.",
  "tika-abh08t4:152_3": "Taṁ yathā –",
  "tika-abh08t4:153_0": "Domanassadvayaṁ hitvā, apuññāni daseva ca;",
  "tika-abh08t4:154_0": "Kāmapuññāni aṭṭheva, āruppakusalāni ca;",
  "tika-abh08t4:155_0": "Paṭhamāruppapāko ca, kriyāvoṭṭhabbanampi ca.",
  "tika-abh08t4:156_0": "248-",
  "tika-abh08t4:156_1": "251.Sotāpannassa tattheva,",
  "tika-abh08t4:156_2": "ṭhapetvāpuññapañcakaṁtattha tissaṁ paṭhamāruppabhūmiyaṁ eva sotāpannassa puggalassa apuññapañcakaṁ hitvā attano phalena saha vīsati cittāni honti.",
  "tika-abh08t4:156_3": "Tathā tattha tissaṁ paṭhamāruppabhūmiyaṁ sakadāgāmino,",
  "tika-abh08t4:156_4": "anāgāminopi ca puggalassa pubbaṁ pubbaṁ phalaṁ vinā vajjetvā attano phalena saha vīsati cittāni jāyanti.",
  "tika-abh08t4:156_5": "Khīṇāsavassa tattheva tattha tissaṁ paṭhamāruppabhūmiyaṁ eva jātassa khīṇāsavassa dasa pañca mānasā ca jāyanti.",
  "tika-abh08t4:156_6": "Taṁ yathā –",
  "tika-abh08t4:157_0": "Mahākriyāni aṭṭheva, catvāruppakriyāni ca;",
  "tika-abh08t4:158_0": "Arahattaphalaṁ pāko, voṭṭhabbañcāpi mānasaṁ.",
  "tika-abh08t4:159_0": "Dutiyāruppabhūmiyaṁ jātassa puthujjanassa sattassa tevīsati cittāni honti. Taṁ yathā –",
  "tika-abh08t4:160_0": "Domanassadvayaṁ hitvā, apuññāni daseva ca;",
  "tika-abh08t4:161_0": "Kāmapuññāni aṭṭheva, puññārūpūparī tayo;",
  "tika-abh08t4:162_0": "Dutiyāruppapāko ca, voṭṭhabbañcāpi mānasaṁ.",
  "tika-abh08t4:163_0": "Iti evaṁ iminā pakārena vatvā kathetvā dhīro paṇḍito vibhāvaye deseyya.",
  "tika-abh08t4:163_1": "Ettha etissaṁ dutiyāruppabhūmiyaṁ jātānaṁ tiṇṇannaṁ sekkhānampi ekūnavīsati cittāni honti.",
  "tika-abh08t4:163_2": "Taṁ yathā –",
  "tika-abh08t4:164_0": "Diṭṭhiyā vippayuttāni, uddhaccasahitaṁ tathā;",
  "tika-abh08t4:165_0": "Kāmapuññāni aṭṭheva, puññārūpūparī tayo.",
  "tika-abh08t4:166_0": "Dutiyāruppapāko ca, voṭṭhabbañcāpi mānasaṁ;",
  "tika-abh08t4:167_0": "Sakasakaphaleneva, cittānekūnavīsati.",
  "tika-abh08t4:168_0": "252.Cuddaseva tu cittāni dutiyāruppabhūmiyaṁ jātassa khīṇāsavassa kiriyacittāni dvādasa eko pāko arahattaphalañcāti cuddaseva cittāni honti.",
  "tika-abh08t4:168_1": "Taṁ yathā –",
  "tika-abh08t4:169_0": "Mahākriyāni aṭṭheva, kriyārūpūparī tayo;",
  "tika-abh08t4:170_0": "Voṭṭhabbañca sako pāko, arahattaphalampi ca.",
  "tika-abh08t4:171_0": "253.Puthujjanassa sattassa,",
  "tika-abh08t4:171_1": "tatiyāruppabhūmiyaṁ tatiyaarūpabhūmiyaṁ jātassa puthujjanassa sattassa bāvīsati cittāni bhavanti.",
  "tika-abh08t4:171_2": "Iti vacanaṁ dhīro pakāsaye.",
  "tika-abh08t4:171_3": "Taṁ yathā –",
  "tika-abh08t4:172_0": "Domanassadvayaṁ hitvā, apuññāni daseva ca;",
  "tika-abh08t4:173_0": "Kāmapuññāni aṭṭheva, puññārūpūparī duve;",
  "tika-abh08t4:174_0": "Tatiyāruppapāko ca, voṭṭhabbañcāpi mānasaṁ.",
  "tika-abh08t4:175_0": "254-5.Aṭṭhāraseva cittāni, sotāpannassa puggalassa aṭṭhārasa eva cittāni jāyare. Taṁ yathā –",
  "tika-abh08t4:176_0": "Diṭṭhiyā vippayuttāni, uddhaccasahitaṁ tathā;",
  "tika-abh08t4:177_0": "Mahāpuññāni aṭṭheva, puññārūpūparī duve.",
  "tika-abh08t4:178_0": "Aṭṭhāraseva pākena, sotāpattiphalena ca;",
  "tika-abh08t4:179_0": "Voṭṭhabbañcāpi mānasaṁ, sotāpannassa jāyare.",
  "tika-abh08t4:180_0": "Sakadāgāmino paṭhamaṁ phalaṁ ṭhapetvā attano phalena tāni aṭṭhārasa cittāni honti.",
  "tika-abh08t4:180_1": "Sakadāgāmino vuttesu cittesu dutiyaṁ phalaṁ ṭhapetvā attano phalena saha aṭṭhārasa cittāni eva anāgāmissa jāyare.",
  "tika-abh08t4:181_0": "256.Teraseva ca cittāni,",
  "tika-abh08t4:181_1": "tatiyāruppabhūmiyaṁ tatiyaarūpabhūmiyaṁ jātassa khīṇāsavassa teraseva cittāni jāyanti.",
  "tika-abh08t4:181_2": "Iti vacanaṁ dhīro viniddise.",
  "tika-abh08t4:181_3": "Taṁ yathā –",
  "tika-abh08t4:182_0": "Mahākriyāni aṭṭheva, kriyārūpūparī duve;",
  "tika-abh08t4:183_0": "Arahattaphalaṁ pāko, voṭṭhabbañcāpi mānasaṁ.",
  "tika-abh08t4:184_0": "257.Ekavīsati cittāni,",
  "tika-abh08t4:184_1": "catutthāruppabhūmiyaṁ catutthaarūpabhūmiyaṁ jātassa puthujjanassa sattassa ekavīsati cittāni jāyanti.",
  "tika-abh08t4:184_2": "Iti idaṁ vacanaṁ dhīro viniddise.",
  "tika-abh08t4:184_3": "Taṁ yathā –",
  "tika-abh08t4:185_0": "Domanassadvayaṁ hitvā, apuññāni daseva ca;",
  "tika-abh08t4:186_0": "Kāmapuññāni aṭṭheva, voṭṭhabbañcāpi mānasaṁ;",
  "tika-abh08t4:187_0": "Catutthāruppapuññañca, sapākenekavīsati.",
  "tika-abh08t4:188_0": "258-260.Sotāpannassa sattassa, sattarasa cittāni dhīro pakāsaye. Taṁ yathā –",
  "tika-abh08t4:189_0": "Diṭṭhiyā vippayuttāni, uddhaccasahitaṁ tathā;",
  "tika-abh08t4:190_0": "Kāmapuññāni aṭṭheva, sotāpattiphalampi ca;",
  "tika-abh08t4:191_0": "Catutthāruppapuññañca, sapāko voṭṭhabbampi ca.",
  "tika-abh08t4:192_0": "Sakadāgāmino paṭhamaṁ phalaṁ ṭhapetvā tāni eva cittāni saphalena honti.",
  "tika-abh08t4:192_1": "Sakadāgāmino vuttesu cittesu dutiyaṁ phalaṁ ṭhapetvā attano phalena sattarasa mānasā anāgāmissa honti.",
  "tika-abh08t4:192_2": "Dvādaseva tu cittāni,",
  "tika-abh08t4:192_3": "catutthāruppabhūmiyaṁ jātassa arahantassa dvādasa eva cittāni jāyanti.",
  "tika-abh08t4:192_4": "Taṁ yathā –",
  "tika-abh08t4:193_0": "Mahākriyāni aṭṭheva, voṭṭhabbañcāpi mānasaṁ;",
  "tika-abh08t4:194_0": "Catutthañca kriyārūpaṁ, pāko arahato phalaṁ.",
  "tika-abh08t4:195_0": "Iti evaṁ iminā mayā vuttappakārena puggalānaṁ vasena bhūmīsu cittappavattiṁ vidū dhīro vibhāvaye.",
  "tika-abh08t4:196_0": "261-",
  "tika-abh08t4:196_1": "2.Heṭṭhimānaṁ arūpīnaṁ,",
  "tika-abh08t4:196_2": "brahmānaṁ uparūpari jātā arūpakusalā ceva kiriyāpi ca uppajjanti.",
  "tika-abh08t4:196_3": "Uddhaṁ uddhaṁ bhāge jātānaṁ arūpīnaṁ brahmānaṁ heṭṭhimā heṭṭhimā āruppā heṭṭhābhāge jātā arūpāvacarā pana neva jāyanti.",
  "tika-abh08t4:196_4": "Kasmā kāraṇāti?",
  "tika-abh08t4:196_5": "Kira mayā sutaṁ,",
  "tika-abh08t4:196_6": "heṭṭhimajhānesu diṭṭhādīnavato diṭṭhadosabhāvato neva jāyanti.",
  "tika-abh08t4:197_0": "263-",
  "tika-abh08t4:197_1": "5.Ṭhapetvā paṭhamaṁ maggaṁ sotāpattimaggaṁ ṭhapetvā kusalānuttarā tayo tayo anuttarā kusalā tayo maggā,",
  "tika-abh08t4:197_2": "kāmāvacarapuññāni aṭṭha,",
  "tika-abh08t4:197_3": "tathā dasa apuññāni cittāni,",
  "tika-abh08t4:197_4": "arūpapuññāni cattāri.",
  "tika-abh08t4:197_5": "Sabbe pākā anuttarā sabbāni lokuttaraphalāni,",
  "tika-abh08t4:197_6": "paṭhamāruppapāko ca nava kāmakiriyāpi ca,",
  "tika-abh08t4:197_7": "arūpāpi sabbā kiriyā,",
  "tika-abh08t4:197_8": "etāni pana tecattālīsa mānasā paṭhamāruppabhūmiyaṁ uppajjanti.",
  "tika-abh08t4:198_0": "266- 7.",
  "tika-abh08t4:198_1": "Sabbo tevīsatikāmavipāko,",
  "tika-abh08t4:198_2": "sabbo pannarasavidho mahaggato rūpo cittuppādo,",
  "tika-abh08t4:198_3": "manodhātu kiriyāmanodhātu,",
  "tika-abh08t4:198_4": "domanassadvayampi ca ādimaggo ca tathā upari jātā tayo arūpapākā cāti chacattālīsa cittāni ettha etissaṁ paṭhamāruppabhūmiyaṁ natthi.",
  "tika-abh08t4:199_0": "268-",
  "tika-abh08t4:199_1": "9.Vuttesupana cittesu,",
  "tika-abh08t4:199_2": "paṭhamāruppabhūmiyaṁ vuttesu cittesu kusalapākakiriyāvasena paṭhamāruppattayaṁ ṭhapetvā attano pāko cāti",
  "tika-abh08t4:199_3": "cattālīsa cittāni dutiyāruppabhūmiyaṁ jāyanti.",
  "tika-abh08t4:199_4": "Evaṁ iminā mayā vuttappakārena sesadvaye paṭhamadutiyāruppato sesaākiñcaññāyatananevasaññānāsaññāyatanabhūmidvaye",
  "tika-abh08t4:199_5": "heṭṭhimaheṭṭhimaṁ kusalavipākakiriyāvasena heṭṭhābhāge jātaṁ arūpattayaṁ hitvā attano attano pākā evaṁ",
  "tika-abh08t4:199_6": "iminā mayā vuttappakārena paṇḍitena ñeyyā jānitabbā.",
  "tika-abh08t4:200_0": "270-",
  "tika-abh08t4:200_1": "3.Cattāro ca anāsavā,",
  "tika-abh08t4:200_2": "vipākā cattāri lokuttaraphalacittāni,",
  "tika-abh08t4:200_3": "sabbe sabbāni ca catūsu āruppabhūmīsu honti.",
  "tika-abh08t4:200_4": "Voṭṭhabbanena cittena saha kāme aṭṭha mahākiriyā,",
  "tika-abh08t4:200_5": "catasso arūpakiriyāpi cāti terasa eva kiriyā paṭhamāruppabhūmiyaṁ jātassa khīṇāsavassa jāyanti.",
  "tika-abh08t4:200_6": "Dutiyāruppabhūmiyaṁ jātassa khīṇāsavassa paṭhamāruppakiriyaṁ hitvā dvādasa eva kiriyā honti.",
  "tika-abh08t4:200_7": "Tatiyāruppabhūmiyaṁ jātassa khīṇāsavassa paṭhamadutiyāruppakiriyāni hitvā ekādasa kiriyā honti.",
  "tika-abh08t4:200_8": "Catutthāruppabhūmiyaṁ jātassa khīṇāsavassa paṭhamadutiyatatiyāruppakiriyāni hitvā daseva kiriyā ñeyyā jānitabbā.",
  "tika-abh08t4:201_0": "274.",
  "tika-abh08t4:202_0": "Arahato pana cittāni, honti ekūnavīsati;",
  "tika-abh08t4:203_0": "Arahattaṁ kriyā sabbā, ṭhapetvāvajjanadvayaṁ.",
  "tika-abh08t4:204_0": "Āvajjanadvayaṁ ṭhapetvā sabbā kiriyā,",
  "tika-abh08t4:204_1": "arahattaphalañcāti ekūnavīsati cittāni arahato pana honti.",
  "tika-abh08t4:204_2": "Āvajjanadvayaṁ kiñcāpi khīṇāsavassa honti,",
  "tika-abh08t4:204_3": "evampi aññesaṁ puthujjanasekkhānampi hontiyeva.",
  "tika-abh08t4:204_4": "Ekūnavīsati cittāni khīṇāsavassa eva honti,",
  "tika-abh08t4:204_5": "na aññesanti ñāpanatthaṁ “āvajjanadvayaṁ ṭhapetvā”ti vuttaṁ.",
  "tika-abh08t4:205_0": "275-",
  "tika-abh08t4:205_1": "6.Catunnaṁphalaṭṭhānaṁ puggalānañca tihetukaputhujjane ca teraseva cittāni bhavanti.",
  "tika-abh08t4:205_2": "Iti vacanaṁ dhīro pakāsaye.",
  "tika-abh08t4:205_3": "Taṁ yathā –",
  "tika-abh08t4:205_4": "cattāro ñāṇasampayuttā mahāvipākāni,",
  "tika-abh08t4:205_5": "nava rūpārūpapākā ca ime teraseva cittāni bhavanti.",
  "tika-abh08t4:206_0": "277-",
  "tika-abh08t4:206_1": "9.Catunnaṁ phalaṭṭhānaṁ puggalānañca duhetukaputhujjane ca ñāṇaparihīnāni cattāri vipākāni eva jāyare.",
  "tika-abh08t4:206_2": "Puthujjanānaṁ tiṇṇampi,",
  "tika-abh08t4:206_3": "catunnaṁ ariyadehinaṁ ariyagatānaṁ sattannaṁ puggalānaṁ sattaraseva cittāni bhavanti.",
  "tika-abh08t4:206_4": "Taṁ yathā –",
  "tika-abh08t4:206_5": "duve pañcaviññāṇāni,",
  "tika-abh08t4:206_6": "manodhātuttayasantīraṇāni,",
  "tika-abh08t4:206_7": "voṭṭhabbanañca ime sattarasa eva honti.",
  "tika-abh08t4:207_0": "280-",
  "tika-abh08t4:207_1": "5.Heṭṭhā tiṇṇaṁ phalaṭṭhānaṁ,",
  "tika-abh08t4:207_2": "tihetukaputhujjane catunnaṁ puggalānaṁ mahaggatāni eva kusalāni honti.",
  "tika-abh08t4:207_3": "Tiṇṇaṁ puthujjanānañca,",
  "tika-abh08t4:207_4": "ādito tiṇṇaṁ ariyānaṁ heṭṭhā ariyānaṁ teraseva cittāni uppajjanti.",
  "tika-abh08t4:207_5": "Iti vacanaṁ dhīro niddise.",
  "tika-abh08t4:207_6": "Aṭṭheva kāmapuññāni,",
  "tika-abh08t4:207_7": "apuññato akusalavasena diṭṭhihīnā cattāro cittuppādāpi,",
  "tika-abh08t4:207_8": "uddhaccasampayuttañcāti terasa cittāni honti.",
  "tika-abh08t4:207_9": "Heṭṭhā dvinnaṁ phalaṭṭhānaṁ sotāpannasakadāgāmipuggalānaṁ sabbaputhujjane ahetukaduhetukatihetukaputhujjane domanassayuttaṁ dvayameva cittaṁ jāyate.",
  "tika-abh08t4:207_10": "Tiṇṇaṁ puthujjanānañca pañca eva jāyare.",
  "tika-abh08t4:207_11": "Taṁ yathā –",
  "tika-abh08t4:208_0": "Cattāri diṭṭhiyuttāni, vicikicchāyutampi ca;",
  "tika-abh08t4:209_0": "Maggaṭṭhānaṁ catunnampi, maggacittaṁ sakaṁ sakaṁ.",
  "tika-abh08t4:210_0": "Tesaṁ catunnaṁ maggaṭṭhānaṁ puggalānaṁ sakaṁ sakaṁ ekameva maggacittaṁ bhave bhaveyya.",
  "tika-abh08t4:210_1": "Iti evaṁ iminā mayā vuttappakārena dhīro paṇḍito vibhāvaye cittappavattiṁ pakāsaye.",
  "tika-abh08t4:211_0": "286-",
  "tika-abh08t4:211_1": "9.Mayā bhavesu cittānaṁ,",
  "tika-abh08t4:211_2": "puggalānaṁ vasena ca.",
  "tika-abh08t4:211_3": "Bhavesu sabbabhavesu cittānaṁ,",
  "tika-abh08t4:211_4": "puggalānaṁ vasena ca cittappavatti bhikkhūnaṁ ābhidhammikabhikkhūnaṁ pāṭavatthāya chekabhāvāya mayā pakāsitā.",
  "tika-abh08t4:211_5": "Evaṁ sabbamidaṁ cittaṁ,",
  "tika-abh08t4:211_6": "bhūmipuggalabhedato evaṁ iminā mayā vuttappakārena bhūmipuggalabhedato idaṁ sabbaṁ cittaṁ bahudhāpi ca bahuppakārampi ca hoti.",
  "tika-abh08t4:211_7": "Iti gahaṇaṁ vibhāvinā viññātabbaṁ.",
  "tika-abh08t4:211_8": "Sakkā vuttānusārena mayā vuttassa anusārena bhedo cittabhedo vibhāvinā ñātuṁ vijānituṁ sakkā.",
  "tika-abh08t4:211_9": "Ganthavitthārabhītena mayā idaṁ cittappavattidīpakavacanaṁ saṁkhittaṁ,",
  "tika-abh08t4:211_10": "pubbāparaṁ viloketvā,",
  "tika-abh08t4:211_11": "cintetvā ca punappunaṁ atthaṁ upaparikkhitvā vibhāvinā gahetabbaṁ.",
  "tika-abh08t4:212_0": "290.Imañcābhidhammāvatāraṁ susāraṁ,",
  "tika-abh08t4:212_1": "varaṁ sattamohandhakārappadīpaṁ imañca abhidhammāvatārappakaraṇaṁ susāraṁ sundarasārabhūtaṁ varaṁ sattaandhakārasadise",
  "tika-abh08t4:212_2": "mohe padīpaṁ pajjotappadīpaṁ yo naro sādhukaṁ cinteti vācetipi,",
  "tika-abh08t4:212_3": "taṁ naraṁ rāgadosā ciraṁ cirakālaṁ nopayanti na upagacchanti.",
  "tika-abh08t4:213_0": "Iti abhidhammāvatāraṭīkāya",
  "tika-abh08t4:214_0": "Bhūmipuggalacittuppattiniddesavaṇṇanā niṭṭhitā.",
  "tika-abh08t4:215_0": "Pañcamo paricchedo."
}