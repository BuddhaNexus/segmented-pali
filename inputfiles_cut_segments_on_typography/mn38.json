{
  "mn38:0.1_0": "Majjhima Nikāya 38",
  "mn38:0.2_0": "Mahātaṇhāsaṅkhayasutta",
  "mn38:1.1_0": "Evaṁ me sutaṁ—",
  "mn38:1.2_0": "ekaṁ samayaṁ bhagavā sāvatthiyaṁ viharati jetavane anāthapiṇḍikassa ārāme.",
  "mn38:2.1_0": "Tena kho pana samayena sātissa nāma bhikkhuno kevaṭṭaputtassa evarūpaṁ pāpakaṁ diṭṭhigataṁ uppannaṁ hoti:",
  "mn38:2.2_0": "“tathāhaṁ bhagavatā dhammaṁ desitaṁ ājānāmi yathā tadevidaṁ viññāṇaṁ sandhāvati saṁsarati anaññan”ti.",
  "mn38:3.1_0": "Assosuṁ kho sambahulā bhikkhū:",
  "mn38:3.2_0": "“sātissa kira nāma bhikkhuno kevaṭṭaputtassa evarūpaṁ pāpakaṁ diṭṭhigataṁ uppannaṁ:",
  "mn38:3.3_0": "‘tathāhaṁ bhagavatā dhammaṁ desitaṁ ājānāmi yathā tadevidaṁ viññāṇaṁ sandhāvati saṁsarati,",
  "mn38:3.3_1": "anaññan’”ti.",
  "mn38:3.4_0": "Atha kho te bhikkhū yena sāti bhikkhu kevaṭṭaputto tenupasaṅkamiṁsu;",
  "mn38:3.4_1": "upasaṅkamitvā sātiṁ bhikkhuṁ kevaṭṭaputtaṁ etadavocuṁ:",
  "mn38:3.5_0": "“saccaṁ kira te, āvuso sāti, evarūpaṁ pāpakaṁ diṭṭhigataṁ uppannaṁ:",
  "mn38:3.6_0": "‘tathāhaṁ bhagavatā dhammaṁ desitaṁ ājānāmi yathā tadevidaṁ viññāṇaṁ sandhāvati saṁsarati,",
  "mn38:3.6_1": "anaññan’”ti?",
  "mn38:3.7_0": "“Evaṁ byā kho ahaṁ, āvuso,",
  "mn38:3.7_1": "bhagavatā dhammaṁ desitaṁ ājānāmi yathā tadevidaṁ viññāṇaṁ sandhāvati saṁsarati,",
  "mn38:3.7_2": "anaññan”ti.",
  "mn38:3.8_0": "Atha kho te bhikkhū sātiṁ bhikkhuṁ kevaṭṭaputtaṁ etasmā pāpakā diṭṭhigatā vivecetukāmā samanuyuñjanti samanugāhanti samanubhāsanti:",
  "mn38:3.9_0": "“mā evaṁ,",
  "mn38:3.9_1": "āvuso sāti, avaca,",
  "mn38:3.9_2": "mā bhagavantaṁ abbhācikkhi,",
  "mn38:3.9_3": "na hi sādhu bhagavato abbhakkhānaṁ,",
  "mn38:3.9_4": "na hi bhagavā evaṁ vadeyya.",
  "mn38:3.10_0": "Anekapariyāyenāvuso sāti,",
  "mn38:3.10_1": "paṭiccasamuppannaṁ viññāṇaṁ vuttaṁ bhagavatā,",
  "mn38:3.10_2": "aññatra paccayā natthi viññāṇassa sambhavo”ti.",
  "mn38:3.11_0": "Evampi kho sāti bhikkhu kevaṭṭaputto tehi bhikkhūhi samanuyuñjiyamāno samanugāhiyamāno samanubhāsiyamāno",
  "mn38:3.11_1": "tadeva pāpakaṁ diṭṭhigataṁ thāmasā parāmāsā abhinivissa voharati:",
  "mn38:3.12_0": "“evaṁ byā kho ahaṁ, āvuso,",
  "mn38:3.12_1": "bhagavatā dhammaṁ desitaṁ ājānāmi yathā tadevidaṁ viññāṇaṁ sandhāvati saṁsarati anaññan”ti.",
  "mn38:4.1_0": "Yato kho te bhikkhū nāsakkhiṁsu sātiṁ bhikkhuṁ kevaṭṭaputtaṁ etasmā pāpakā diṭṭhigatā vivecetuṁ,",
  "mn38:4.1_1": "atha kho te bhikkhū yena bhagavā tenupasaṅkamiṁsu;",
  "mn38:4.1_2": "upasaṅkamitvā bhagavantaṁ abhivādetvā ekamantaṁ nisīdiṁsu.",
  "mn38:4.1_3": "Ekamantaṁ nisinnā kho te bhikkhū bhagavantaṁ etadavocuṁ:",
  "mn38:4.2_0": "“sātissa nāma, bhante, bhikkhuno kevaṭṭaputtassa evarūpaṁ pāpakaṁ diṭṭhigataṁ uppannaṁ:",
  "mn38:4.3_0": "‘tathāhaṁ bhagavatā dhammaṁ desitaṁ ājānāmi yathā tadevidaṁ viññāṇaṁ sandhāvati saṁsarati,",
  "mn38:4.3_1": "anaññan’ti.",
  "mn38:4.4_0": "Assumha kho mayaṁ, bhante,",
  "mn38:4.4_1": "sātissa kira nāma bhikkhuno kevaṭṭaputtassa evarūpaṁ pāpakaṁ diṭṭhigataṁ uppannaṁ:",
  "mn38:4.5_0": "‘tathāhaṁ bhagavatā dhammaṁ desitaṁ ājānāmi yathā tadevidaṁ viññāṇaṁ sandhāvati saṁsarati,",
  "mn38:4.5_1": "anaññan’ti.",
  "mn38:4.6_0": "Atha kho mayaṁ, bhante,",
  "mn38:4.6_1": "yena sāti bhikkhu kevaṭṭaputto tenupasaṅkamimha;",
  "mn38:4.6_2": "upasaṅkamitvā sātiṁ bhikkhuṁ kevaṭṭaputtaṁ etadavocumha:",
  "mn38:4.7_0": "‘saccaṁ kira te, āvuso sāti, evarūpaṁ pāpakaṁ diṭṭhigataṁ uppannaṁ:",
  "mn38:4.8_0": "“tathāhaṁ bhagavatā dhammaṁ desitaṁ ājānāmi yathā tadevidaṁ viññāṇaṁ sandhāvati saṁsarati,",
  "mn38:4.8_1": "anaññan”’ti?",
  "mn38:4.9_0": "Evaṁ vutte, bhante, sāti bhikkhu kevaṭṭaputto amhe etadavoca:",
  "mn38:4.10_0": "‘evaṁ byā kho ahaṁ, āvuso,",
  "mn38:4.10_1": "bhagavatā dhammaṁ desitaṁ ājānāmi yathā tadevidaṁ viññāṇaṁ sandhāvati saṁsarati,",
  "mn38:4.10_2": "anaññan’ti.",
  "mn38:4.11_0": "Atha kho mayaṁ, bhante,",
  "mn38:4.11_1": "sātiṁ bhikkhuṁ kevaṭṭaputtaṁ etasmā pāpakā diṭṭhigatā vivecetukāmā samanuyuñjimha samanugāhimha samanubhāsimha:",
  "mn38:4.12_0": "‘mā evaṁ,",
  "mn38:4.12_1": "āvuso sāti, avaca,",
  "mn38:4.12_2": "mā bhagavantaṁ abbhācikkhi,",
  "mn38:4.12_3": "na hi sādhu bhagavato abbhakkhānaṁ,",
  "mn38:4.12_4": "na hi bhagavā evaṁ vadeyya.",
  "mn38:4.13_0": "Anekapariyāyenāvuso sāti,",
  "mn38:4.13_1": "paṭiccasamuppannaṁ viññāṇaṁ vuttaṁ bhagavatā,",
  "mn38:4.13_2": "aññatra paccayā natthi viññāṇassa sambhavo’ti.",
  "mn38:4.14_0": "Evampi kho, bhante,",
  "mn38:4.14_1": "sāti bhikkhu kevaṭṭaputto amhehi samanuyuñjiyamāno samanugāhiyamāno samanubhāsiyamāno tadeva pāpakaṁ",
  "mn38:4.14_2": "diṭṭhigataṁ thāmasā parāmasā abhinivissa voharati:",
  "mn38:4.15_0": "‘evaṁ byā kho ahaṁ, āvuso,",
  "mn38:4.15_1": "bhagavatā dhammaṁ desitaṁ ājānāmi yathā tadevidaṁ viññāṇaṁ sandhāvati saṁsarati,",
  "mn38:4.15_2": "anaññan’ti.",
  "mn38:4.16_0": "Yato kho mayaṁ, bhante,",
  "mn38:4.16_1": "nāsakkhimha sātiṁ bhikkhuṁ kevaṭṭaputtaṁ etasmā pāpakā diṭṭhigatā vivecetuṁ,",
  "mn38:4.16_2": "atha mayaṁ etamatthaṁ bhagavato ārocemā”ti.",
  "mn38:5.1_0": "Atha kho bhagavā aññataraṁ bhikkhuṁ āmantesi:",
  "mn38:5.2_0": "“ehi tvaṁ bhikkhu, mama vacanena sātiṁ bhikkhuṁ kevaṭṭaputtaṁ āmantehi:",
  "mn38:5.3_0": "‘satthā taṁ, āvuso sāti, āmantetī’”ti.",
  "mn38:5.4_0": "“Evaṁ,",
  "mn38:5.4_1": "bhante”ti kho so bhikkhu bhagavato paṭissutvā yena sāti bhikkhu kevaṭṭaputto tenupasaṅkami;",
  "mn38:5.4_2": "upasaṅkamitvā sātiṁ bhikkhuṁ kevaṭṭaputtaṁ etadavoca:",
  "mn38:5.5_0": "“satthā taṁ, āvuso sāti, āmantetī”ti.",
  "mn38:5.6_0": "“Evamāvuso”ti kho sāti bhikkhu kevaṭṭaputto tassa bhikkhuno paṭissutvā yena bhagavā tenupasaṅkami;",
  "mn38:5.6_1": "upasaṅkamitvā bhagavantaṁ abhivādetvā ekamantaṁ nisīdi.",
  "mn38:5.6_2": "Ekamantaṁ nisinnaṁ kho sātiṁ bhikkhuṁ kevaṭṭaputtaṁ bhagavā etadavoca:",
  "mn38:5.7_0": "“saccaṁ kira te, sāti, evarūpaṁ pāpakaṁ diṭṭhigataṁ uppannaṁ:",
  "mn38:5.8_0": "‘tathāhaṁ bhagavatā dhammaṁ desitaṁ ājānāmi yathā tadevidaṁ viññāṇaṁ sandhāvati saṁsarati,",
  "mn38:5.8_1": "anaññan’”ti?",
  "mn38:5.9_0": "“Evaṁ byā kho ahaṁ, bhante,",
  "mn38:5.9_1": "bhagavatā dhammaṁ desitaṁ ājānāmi yathā tadevidaṁ viññāṇaṁ sandhāvati saṁsarati,",
  "mn38:5.9_2": "anaññan”ti.",
  "mn38:5.10_0": "“Katamaṁ taṁ, sāti, viññāṇan”ti?",
  "mn38:5.11_0": "“Yvāyaṁ, bhante, vado vedeyyo tatra tatra kalyāṇapāpakānaṁ kammānaṁ vipākaṁ paṭisaṁvedetī”ti.",
  "mn38:5.12_0": "“Kassa nu kho nāma tvaṁ, moghapurisa, mayā evaṁ dhammaṁ desitaṁ ājānāsi?",
  "mn38:5.13_0": "Nanu mayā,",
  "mn38:5.13_1": "moghapurisa,",
  "mn38:5.13_2": "anekapariyāyena paṭiccasamuppannaṁ viññāṇaṁ vuttaṁ,",
  "mn38:5.13_3": "aññatra paccayā natthi viññāṇassa sambhavoti?",
  "mn38:5.14_0": "Atha ca pana tvaṁ,",
  "mn38:5.14_1": "moghapurisa,",
  "mn38:5.14_2": "attanā duggahitena amhe ceva abbhācikkhasi,",
  "mn38:5.14_3": "attānañca khaṇasi,",
  "mn38:5.14_4": "bahuñca apuññaṁ pasavasi.",
  "mn38:5.15_0": "Tañhi te, moghapurisa, bhavissati dīgharattaṁ ahitāya dukkhāyā”ti.",
  "mn38:6.1_0": "Atha kho bhagavā bhikkhū āmantesi:",
  "mn38:6.2_0": "“Taṁ kiṁ maññatha, bhikkhave,",
  "mn38:6.3_0": "api nāyaṁ sāti bhikkhu kevaṭṭaputto usmīkatopi imasmiṁ dhammavinaye”ti?",
  "mn38:6.4_0": "“Kiñhi siyā, bhante?",
  "mn38:6.5_0": "No hetaṁ, bhante”ti.",
  "mn38:6.6_0": "Evaṁ vutte,",
  "mn38:6.6_1": "sāti bhikkhu kevaṭṭaputto tuṇhībhūto maṅkubhūto pattakkhandho adhomukho pajjhāyanto appaṭibhāno nisīdi.",
  "mn38:6.7_0": "Atha kho bhagavā sātiṁ bhikkhuṁ kevaṭṭaputtaṁ tuṇhībhūtaṁ maṅkubhūtaṁ pattakkhandhaṁ adhomukhaṁ pajjhāyantaṁ",
  "mn38:6.7_1": "appaṭibhānaṁ viditvā sātiṁ bhikkhuṁ kevaṭṭaputtaṁ etadavoca:",
  "mn38:6.8_0": "“paññāyissasi kho tvaṁ, moghapurisa, etena sakena pāpakena diṭṭhigatena.",
  "mn38:6.9_0": "Idhāhaṁ bhikkhū paṭipucchissāmī”ti.",
  "mn38:7.1_0": "Atha kho bhagavā bhikkhū āmantesi:",
  "mn38:7.2_0": "“tumhepi me,",
  "mn38:7.2_1": "bhikkhave,",
  "mn38:7.2_2": "evaṁ dhammaṁ desitaṁ ājānātha yathāyaṁ sāti bhikkhu kevaṭṭaputto attanā duggahitena amhe ceva abbhācikkhati,",
  "mn38:7.2_3": "attānañca khaṇati,",
  "mn38:7.2_4": "bahuñca apuññaṁ pasavatī”ti?",
  "mn38:7.3_0": "“No hetaṁ, bhante.",
  "mn38:7.4_0": "Anekapariyāyena hi no, bhante,",
  "mn38:7.4_1": "paṭiccasamuppannaṁ viññāṇaṁ vuttaṁ bhagavatā,",
  "mn38:7.4_2": "aññatra paccayā natthi viññāṇassa sambhavo”ti.",
  "mn38:7.5_0": "“Sādhu sādhu, bhikkhave.",
  "mn38:7.6_0": "Sādhu kho me tumhe, bhikkhave, evaṁ dhammaṁ desitaṁ ājānātha.",
  "mn38:7.7_0": "Anekapariyāyena hi vo,",
  "mn38:7.7_1": "bhikkhave,",
  "mn38:7.7_2": "paṭiccasamuppannaṁ viññāṇaṁ vuttaṁ mayā,",
  "mn38:7.7_3": "aññatra paccayā natthi viññāṇassa sambhavo”ti.",
  "mn38:7.8_0": "Atha ca panāyaṁ sāti bhikkhu kevaṭṭaputto attanā duggahitena amhe ceva abbhācikkhati,",
  "mn38:7.8_1": "attānañca khaṇati,",
  "mn38:7.8_2": "bahuñca apuññaṁ pasavati.",
  "mn38:7.9_0": "Tañhi tassa moghapurisassa bhavissati dīgharattaṁ ahitāya dukkhāya.",
  "mn38:8.1_0": "“Yaṁ yadeva,",
  "mn38:8.1_1": "bhikkhave,",
  "mn38:8.1_2": "paccayaṁ paṭicca uppajjati viññāṇaṁ,",
  "mn38:8.1_3": "tena teneva viññāṇantveva saṅkhyaṁ gacchati.",
  "mn38:8.2_0": "Cakkhuñca paṭicca rūpe ca uppajjati viññāṇaṁ, cakkhuviññāṇantveva saṅkhyaṁ gacchati;",
  "mn38:8.3_0": "sotañca paṭicca sadde ca uppajjati viññāṇaṁ, sotaviññāṇantveva saṅkhyaṁ gacchati;",
  "mn38:8.4_0": "ghānañca paṭicca gandhe ca uppajjati viññāṇaṁ, ghānaviññāṇantveva saṅkhyaṁ gacchati;",
  "mn38:8.5_0": "jivhañca paṭicca rase ca uppajjati viññāṇaṁ, jivhāviññāṇantveva saṅkhyaṁ gacchati;",
  "mn38:8.6_0": "kāyañca paṭicca phoṭṭhabbe ca uppajjati viññāṇaṁ, kāyaviññāṇantveva saṅkhyaṁ gacchati;",
  "mn38:8.7_0": "manañca paṭicca dhamme ca uppajjati viññāṇaṁ, manoviññāṇantveva saṅkhyaṁ gacchati.",
  "mn38:8.8_0": "Seyyathāpi, bhikkhave, yaṁ yadeva paccayaṁ paṭicca aggi jalati tena teneva saṅkhyaṁ gacchati.",
  "mn38:8.9_0": "Kaṭṭhañca paṭicca aggi jalati, kaṭṭhaggitveva saṅkhyaṁ gacchati;",
  "mn38:8.10_0": "sakalikañca paṭicca aggi jalati, sakalikaggitveva saṅkhyaṁ gacchati;",
  "mn38:8.11_0": "tiṇañca paṭicca aggi jalati, tiṇaggitveva saṅkhyaṁ gacchati;",
  "mn38:8.12_0": "gomayañca paṭicca aggi jalati, gomayaggitveva saṅkhyaṁ gacchati;",
  "mn38:8.13_0": "thusañca paṭicca aggi jalati, thusaggitveva saṅkhyaṁ gacchati;",
  "mn38:8.14_0": "saṅkārañca paṭicca aggi jalati, saṅkāraggitveva saṅkhyaṁ gacchati.",
  "mn38:8.15_0": "Evameva kho,",
  "mn38:8.15_1": "bhikkhave,",
  "mn38:8.15_2": "yaṁ yadeva paccayaṁ paṭicca uppajjati viññāṇaṁ,",
  "mn38:8.15_3": "tena teneva saṅkhyaṁ gacchati.",
  "mn38:8.16_0": "Cakkhuñca paṭicca rūpe ca uppajjati viññāṇaṁ, cakkhuviññāṇantveva saṅkhyaṁ gacchati;",
  "mn38:8.17_0": "sotañca paṭicca sadde ca uppajjati viññāṇaṁ, sotaviññāṇantveva saṅkhyaṁ gacchati,",
  "mn38:8.18_0": "ghānañca paṭicca gandhe ca uppajjati viññāṇaṁ, ghānaviññāṇantveva saṅkhyaṁ gacchati,",
  "mn38:8.19_0": "jivhañca paṭicca rase ca uppajjati viññāṇaṁ, jivhāviññāṇantveva saṅkhyaṁ gacchati.",
  "mn38:8.20_0": "Kāyañca paṭicca phoṭṭhabbe ca uppajjati viññāṇaṁ, kāyaviññāṇantveva saṅkhyaṁ gacchati.",
  "mn38:8.21_0": "Manañca paṭicca dhamme ca uppajjati viññāṇaṁ, manoviññāṇantveva saṅkhyaṁ gacchati.",
  "mn38:9.1_0": "Bhūtamidanti, bhikkhave, passathā”ti?",
  "mn38:9.2_0": "“Evaṁ, bhante”.",
  "mn38:9.3_0": "“Tadāhārasambhavanti, bhikkhave, passathā”ti?",
  "mn38:9.4_0": "“Evaṁ, bhante”.",
  "mn38:9.5_0": "“Tadāhāranirodhā yaṁ bhūtaṁ, taṁ nirodhadhammanti, bhikkhave, passathā”ti?",
  "mn38:9.6_0": "“Evaṁ, bhante”.",
  "mn38:10.1_0": "“Bhūtamidaṁ nossūti, bhikkhave, kaṅkhato uppajjati vicikicchā”ti?",
  "mn38:10.2_0": "“Evaṁ, bhante”.",
  "mn38:10.3_0": "“Tadāhārasambhavaṁ nossūti, bhikkhave, kaṅkhato uppajjati vicikicchā”ti?",
  "mn38:10.4_0": "“Evaṁ, bhante”.",
  "mn38:10.5_0": "“Tadāhāranirodhā yaṁ bhūtaṁ,",
  "mn38:10.5_1": "taṁ nirodhadhammaṁ nossūti,",
  "mn38:10.5_2": "bhikkhave,",
  "mn38:10.5_3": "kaṅkhato uppajjati vicikicchā”ti?",
  "mn38:10.6_0": "“Evaṁ, bhante”.",
  "mn38:11.1_0": "“Bhūtamidanti, bhikkhave, yathābhūtaṁ sammappaññāya passato yā vicikicchā sā pahīyatī”ti?",
  "mn38:11.2_0": "“Evaṁ, bhante”.",
  "mn38:11.3_0": "“Tadāhārasambhavanti, bhikkhave, yathābhūtaṁ sammappaññāya passato yā vicikicchā sā pahīyatī”ti?",
  "mn38:11.4_0": "“Evaṁ, bhante”.",
  "mn38:11.5_0": "“Tadāhāranirodhā yaṁ bhūtaṁ,",
  "mn38:11.5_1": "taṁ nirodhadhammanti,",
  "mn38:11.5_2": "bhikkhave,",
  "mn38:11.5_3": "yathābhūtaṁ sammappaññāya passato yā vicikicchā sā pahīyatī”ti?",
  "mn38:11.6_0": "“Evaṁ, bhante”.",
  "mn38:12.1_0": "“Bhūtamidanti, bhikkhave, itipi vo ettha nibbicikicchā”ti?",
  "mn38:12.2_0": "“Evaṁ, bhante”.",
  "mn38:12.3_0": "“Tadāhārasambhavanti, bhikkhave, itipi vo ettha nibbicikicchā”ti?",
  "mn38:12.4_0": "“Evaṁ, bhante”.",
  "mn38:12.5_0": "“Tadāhāranirodhā yaṁ bhūtaṁ taṁ nirodhadhammanti, bhikkhave, itipi vo ettha nibbicikicchā”ti?",
  "mn38:12.6_0": "“Evaṁ, bhante”.",
  "mn38:13.1_0": "“Bhūtamidanti, bhikkhave, yathābhūtaṁ sammappaññāya sudiṭṭhan”ti?",
  "mn38:13.2_0": "“Evaṁ, bhante”.",
  "mn38:13.3_0": "“Tadāhārasambhavanti, bhikkhave, yathābhūtaṁ sammappaññāya sudiṭṭhan”ti?",
  "mn38:13.4_0": "“Evaṁ, bhante”.",
  "mn38:13.5_0": "“Tadāhāranirodhā yaṁ bhūtaṁ taṁ nirodhadhammanti, bhikkhave, yathābhūtaṁ sammappaññāya sudiṭṭhan”ti?",
  "mn38:13.6_0": "“Evaṁ, bhante”.",
  "mn38:14.1_0": "“Imañce tumhe,",
  "mn38:14.1_1": "bhikkhave,",
  "mn38:14.1_2": "diṭṭhiṁ evaṁ parisuddhaṁ evaṁ pariyodātaṁ allīyetha kelāyetha dhanāyetha mamāyetha,",
  "mn38:14.1_3": "api nu me tumhe,",
  "mn38:14.1_4": "bhikkhave,",
  "mn38:14.1_5": "kullūpamaṁ dhammaṁ desitaṁ ājāneyyātha nittharaṇatthāya no gahaṇatthāyā”ti?",
  "mn38:14.2_0": "“No hetaṁ, bhante”.",
  "mn38:14.3_0": "“Imañce tumhe,",
  "mn38:14.3_1": "bhikkhave,",
  "mn38:14.3_2": "diṭṭhiṁ evaṁ parisuddhaṁ evaṁ pariyodātaṁ na allīyetha na kelāyetha na dhanāyetha na mamāyetha,",
  "mn38:14.3_3": "api nu me tumhe,",
  "mn38:14.3_4": "bhikkhave,",
  "mn38:14.3_5": "kullūpamaṁ dhammaṁ desitaṁ ājāneyyātha nittharaṇatthāya no gahaṇatthāyā”ti?",
  "mn38:14.4_0": "“Evaṁ, bhante”.",
  "mn38:15.1_0": "“Cattārome, bhikkhave, āhārā bhūtānaṁ vā sattānaṁ ṭhitiyā, sambhavesīnaṁ vā anuggahāya.",
  "mn38:15.2_0": "Katame cattāro?",
  "mn38:15.3_0": "Kabaḷīkāro āhāro oḷāriko vā sukhumo vā, phasso dutiyo, manosañcetanā tatiyā, viññāṇaṁ catutthaṁ.",
  "mn38:16.1_0": "Ime ca, bhikkhave, cattāro āhārā kiṁnidānā kiṁsamudayā kiṁjātikā kiṁpabhavā?",
  "mn38:16.2_0": "Ime cattāro āhārā taṇhānidānā taṇhāsamudayā taṇhājātikā taṇhāpabhavā.",
  "mn38:16.3_0": "Taṇhā cāyaṁ, bhikkhave, kiṁnidānā kiṁsamudayā kiṁjātikā kiṁpabhavā?",
  "mn38:16.4_0": "Taṇhā vedanānidānā vedanāsamudayā vedanājātikā vedanāpabhavā.",
  "mn38:16.5_0": "Vedanā cāyaṁ, bhikkhave, kiṁnidānā kiṁsamudayā kiṁjātikā kiṁpabhavā?",
  "mn38:16.6_0": "Vedanā phassanidānā phassasamudayā phassajātikā phassapabhavā.",
  "mn38:16.7_0": "Phasso cāyaṁ, bhikkhave, kiṁnidāno kiṁsamudayo kiṁjātiko kiṁpabhavo?",
  "mn38:16.8_0": "Phasso saḷāyatananidāno saḷāyatanasamudayo saḷāyatanajātiko saḷāyatanapabhavo.",
  "mn38:16.9_0": "Saḷāyatanañcidaṁ, bhikkhave, kiṁnidānaṁ kiṁsamudayaṁ kiṁjātikaṁ kiṁpabhavaṁ?",
  "mn38:16.10_0": "Saḷāyatanaṁ nāmarūpanidānaṁ nāmarūpasamudayaṁ nāmarūpajātikaṁ nāmarūpapabhavaṁ.",
  "mn38:16.11_0": "Nāmarūpañcidaṁ, bhikkhave, kiṁnidānaṁ kiṁsamudayaṁ kiṁjātikaṁ kiṁpabhavaṁ?",
  "mn38:16.12_0": "Nāmarūpaṁ viññāṇanidānaṁ viññāṇasamudayaṁ viññāṇajātikaṁ viññāṇapabhavaṁ.",
  "mn38:16.13_0": "Viññāṇañcidaṁ, bhikkhave, kiṁnidānaṁ kiṁsamudayaṁ kiṁjātikaṁ kiṁpabhavaṁ?",
  "mn38:16.14_0": "Viññāṇaṁ saṅkhāranidānaṁ saṅkhārasamudayaṁ saṅkhārajātikaṁ saṅkhārapabhavaṁ.",
  "mn38:16.15_0": "Saṅkhārā cime, bhikkhave, kiṁnidānā kiṁsamudayā kiṁjātikā kiṁpabhavā?",
  "mn38:16.16_0": "Saṅkhārā avijjānidānā avijjāsamudayā avijjājātikā avijjāpabhavā.",
  "mn38:17.1_0": "Iti kho, bhikkhave, avijjāpaccayā saṅkhārā,",
  "mn38:17.2_0": "saṅkhārapaccayā viññāṇaṁ,",
  "mn38:17.3_0": "viññāṇapaccayā nāmarūpaṁ,",
  "mn38:17.4_0": "nāmarūpapaccayā saḷāyatanaṁ,",
  "mn38:17.5_0": "saḷāyatanapaccayā phasso,",
  "mn38:17.6_0": "phassapaccayā vedanā,",
  "mn38:17.7_0": "vedanāpaccayā taṇhā,",
  "mn38:17.8_0": "taṇhāpaccayā upādānaṁ,",
  "mn38:17.9_0": "upādānapaccayā bhavo,",
  "mn38:17.10_0": "bhavapaccayā jāti,",
  "mn38:17.11_0": "jātipaccayā jarāmaraṇaṁ sokaparidevadukkhadomanassupāyāsā sambhavanti.",
  "mn38:17.12_0": "Evametassa kevalassa dukkhakkhandhassa samudayo hoti.",
  "mn38:18.1_0": "Jātipaccayā jarāmaraṇanti iti kho panetaṁ vuttaṁ;",
  "mn38:18.2_0": "jātipaccayā nu kho, bhikkhave, jarāmaraṇaṁ, no vā, kathaṁ vā ettha hotī”ti?",
  "mn38:18.3_0": "“Jātipaccayā, bhante, jarāmaraṇaṁ;",
  "mn38:18.4_0": "evaṁ no ettha hoti—",
  "mn38:18.5_0": "jātipaccayā jarāmaraṇan”ti.",
  "mn38:18.6_0": "“Bhavapaccayā jātīti iti kho panetaṁ vuttaṁ;",
  "mn38:18.7_0": "bhavapaccayā nu kho, bhikkhave, jāti, no vā, kathaṁ vā ettha hotī”ti?",
  "mn38:18.8_0": "“Bhavapaccayā, bhante, jāti;",
  "mn38:18.9_0": "evaṁ no ettha hoti—",
  "mn38:18.10_0": "bhavapaccayā jātī”ti.",
  "mn38:18.11_0": "“Upādānapaccayā bhavoti iti kho panetaṁ vuttaṁ;",
  "mn38:18.12_0": "upādānapaccayā nu kho, bhikkhave, bhavo, no vā, kathaṁ vā ettha hotī”ti?",
  "mn38:18.13_0": "“Upādānapaccayā, bhante, bhavo;",
  "mn38:18.14_0": "evaṁ no ettha hoti—",
  "mn38:18.15_0": "upādānapaccayā bhavo”ti.",
  "mn38:18.16_0": "“Taṇhāpaccayā upādānanti iti kho panetaṁ vuttaṁ,",
  "mn38:18.16_1": "taṇhāpaccayā nu kho,",
  "mn38:18.16_2": "bhikkhave, upādānaṁ, no vā,",
  "mn38:18.16_3": "kathaṁ vā ettha hotī”ti?",
  "mn38:18.17_0": "“Taṇhāpaccayā, bhante, upādānaṁ;",
  "mn38:18.18_0": "evaṁ no ettha hoti—",
  "mn38:18.19_0": "taṇhāpaccayā upādānan”ti.",
  "mn38:18.20_0": "“Vedanāpaccayā taṇhāti iti kho panetaṁ vuttaṁ;",
  "mn38:18.21_0": "vedanāpaccayā nu kho, bhikkhave, taṇhā, no vā, kathaṁ vā ettha hotī”ti?",
  "mn38:18.22_0": "“Vedanāpaccayā, bhante, taṇhā;",
  "mn38:18.23_0": "evaṁ no ettha hoti—",
  "mn38:18.24_0": "vedanāpaccayā taṇhā”ti.",
  "mn38:18.25_0": "“Phassapaccayā vedanāti iti kho panetaṁ vuttaṁ;",
  "mn38:18.26_0": "phassapaccayā nu kho, bhikkhave, vedanā, no vā, kathaṁ vā ettha hotī”ti?",
  "mn38:18.27_0": "“Phassapaccayā, bhante, vedanā;",
  "mn38:18.28_0": "evaṁ no ettha hoti—",
  "mn38:18.29_0": "phassapaccayā vedanā”ti.",
  "mn38:18.30_0": "“Saḷāyatanapaccayā phassoti iti kho panetaṁ vuttaṁ;",
  "mn38:18.31_0": "saḷāyatanapaccayā nu kho, bhikkhave, phasso, no vā, kathaṁ vā ettha hotī”ti?",
  "mn38:18.32_0": "“Saḷāyatanapaccayā, bhante, phasso;",
  "mn38:18.33_0": "evaṁ no ettha hoti—",
  "mn38:18.34_0": "saḷāyatanapaccayā phasso”ti.",
  "mn38:18.35_0": "“Nāmarūpapaccayā saḷāyatananti iti kho panetaṁ vuttaṁ;",
  "mn38:18.36_0": "nāmarūpapaccayā nu kho, bhikkhave, saḷāyatanaṁ, no vā, kathaṁ vā ettha hotī”ti?",
  "mn38:18.37_0": "“Nāmarūpapaccayā, bhante, saḷāyatanaṁ;",
  "mn38:18.38_0": "evaṁ no ettha hoti—",
  "mn38:18.39_0": "nāmarūpapaccayā saḷāyatanan”ti.",
  "mn38:18.40_0": "“Viññāṇapaccayā nāmarūpanti iti kho panetaṁ vuttaṁ;",
  "mn38:18.41_0": "viññāṇapaccayā nu kho, bhikkhave, nāmarūpaṁ, no vā, kathaṁ vā ettha hotī”ti?",
  "mn38:18.42_0": "“Viññāṇapaccayā, bhante, nāmarūpaṁ;",
  "mn38:18.43_0": "evaṁ no ettha hoti—",
  "mn38:18.44_0": "viññāṇapaccayā nāmarūpan”ti.",
  "mn38:18.45_0": "“Saṅkhārapaccayā viññāṇanti iti kho panetaṁ vuttaṁ;",
  "mn38:18.46_0": "saṅkhārapaccayā nu kho, bhikkhave, viññāṇaṁ, no vā, kathaṁ vā ettha hotī”ti?",
  "mn38:18.47_0": "“Saṅkhārapaccayā, bhante, viññāṇaṁ;",
  "mn38:18.48_0": "evaṁ no ettha hoti—",
  "mn38:18.49_0": "saṅkhārapaccayā viññāṇan”ti.",
  "mn38:18.50_0": "“Avijjāpaccayā saṅkhārāti iti kho panetaṁ vuttaṁ;",
  "mn38:18.51_0": "avijjāpaccayā nu kho, bhikkhave, saṅkhārā, no vā, kathaṁ vā ettha hotī”ti?",
  "mn38:18.52_0": "“Avijjāpaccayā, bhante, saṅkhārā;",
  "mn38:18.53_0": "evaṁ no ettha hoti—",
  "mn38:18.54_0": "avijjāpaccayā saṅkhārā”ti.",
  "mn38:19.1_0": "“Sādhu, bhikkhave.",
  "mn38:19.2_0": "Iti kho, bhikkhave, tumhepi evaṁ vadetha, ahampi evaṁ vadāmi—",
  "mn38:19.3_0": "imasmiṁ sati idaṁ hoti, imassuppādā idaṁ uppajjati, yadidaṁ—",
  "mn38:19.4_0": "avijjāpaccayā saṅkhārā,",
  "mn38:19.5_0": "saṅkhārapaccayā viññāṇaṁ,",
  "mn38:19.6_0": "viññāṇapaccayā nāmarūpaṁ,",
  "mn38:19.7_0": "nāmarūpapaccayā saḷāyatanaṁ,",
  "mn38:19.8_0": "saḷāyatanapaccayā phasso,",
  "mn38:19.9_0": "phassapaccayā vedanā,",
  "mn38:19.10_0": "vedanāpaccayā taṇhā,",
  "mn38:19.11_0": "taṇhāpaccayā upādānaṁ,",
  "mn38:19.12_0": "upādānapaccayā bhavo,",
  "mn38:19.13_0": "bhavapaccayā jāti,",
  "mn38:19.14_0": "jātipaccayā jarāmaraṇaṁ sokaparidevadukkhadomanassupāyāsā sambhavanti.",
  "mn38:19.15_0": "Evametassa kevalassa dukkhakkhandhassa samudayo hoti.",
  "mn38:20.1_0": "Avijjāya tveva asesavirāganirodhā saṅkhāranirodho,",
  "mn38:20.2_0": "saṅkhāranirodhā viññāṇanirodho,",
  "mn38:20.3_0": "viññāṇanirodhā nāmarūpanirodho,",
  "mn38:20.4_0": "nāmarūpanirodhā saḷāyatananirodho,",
  "mn38:20.5_0": "saḷāyatananirodhā phassanirodho,",
  "mn38:20.6_0": "phassanirodhā vedanānirodho,",
  "mn38:20.7_0": "vedanānirodhā taṇhānirodho,",
  "mn38:20.8_0": "taṇhānirodhā upādānanirodho,",
  "mn38:20.9_0": "upādānanirodhā bhavanirodho,",
  "mn38:20.10_0": "bhavanirodhā jātinirodho,",
  "mn38:20.11_0": "jātinirodhā jarāmaraṇaṁ sokaparidevadukkhadomanassupāyāsā nirujjhanti.",
  "mn38:20.12_0": "Evametassa kevalassa dukkhakkhandhassa nirodho hoti.",
  "mn38:21.1_0": "Jātinirodhā jarāmaraṇanirodhoti iti kho panetaṁ vuttaṁ;",
  "mn38:21.2_0": "jātinirodhā nu kho, bhikkhave, jarāmaraṇanirodho, no vā, kathaṁ vā ettha hotī”ti?",
  "mn38:21.3_0": "“Jātinirodhā, bhante, jarāmaraṇanirodho;",
  "mn38:21.4_0": "evaṁ no ettha hoti—",
  "mn38:21.5_0": "jātinirodhā jarāmaraṇanirodho”ti.",
  "mn38:21.6_0": "“Bhavanirodhā jātinirodhoti iti kho panetaṁ vuttaṁ;",
  "mn38:21.7_0": "bhavanirodhā nu kho, bhikkhave, jātinirodho, no vā, kathaṁ vā ettha hotī”ti?",
  "mn38:21.8_0": "“Bhavanirodhā, bhante, jātinirodho;",
  "mn38:21.9_0": "evaṁ no ettha hoti—",
  "mn38:21.10_0": "bhavanirodhā jātinirodho”ti.",
  "mn38:21.11_0": "“Upādānanirodhā bhavanirodhoti iti kho panetaṁ vuttaṁ;",
  "mn38:21.12_0": "upādānanirodhā nu kho, bhikkhave, bhavanirodho, no vā, kathaṁ vā ettha hotī”ti?",
  "mn38:21.13_0": "“Upādānanirodhā, bhante, bhavanirodho;",
  "mn38:21.14_0": "evaṁ no ettha hoti—",
  "mn38:21.15_0": "upādānanirodhā bhavanirodho”ti.",
  "mn38:21.16_0": "“Taṇhānirodhā upādānanirodhoti iti kho panetaṁ vuttaṁ;",
  "mn38:21.17_0": "taṇhānirodhā nu kho, bhikkhave, upādānanirodho, no vā, kathaṁ vā ettha hotī”ti?",
  "mn38:21.18_0": "“Taṇhānirodhā, bhante, upādānanirodho;",
  "mn38:21.19_0": "evaṁ no ettha hoti—",
  "mn38:21.20_0": "taṇhānirodhā upādānanirodho”ti.",
  "mn38:21.21_0": "“Vedanānirodhā taṇhānirodhoti iti kho panetaṁ vuttaṁ;",
  "mn38:21.22_0": "vedanānirodhā nu kho, bhikkhave, taṇhānirodho, no vā, kathaṁ vā ettha hotī”ti?",
  "mn38:21.23_0": "“Vedanānirodhā, bhante, taṇhānirodho;",
  "mn38:21.24_0": "evaṁ no ettha hoti—",
  "mn38:21.25_0": "vedanānirodhā taṇhānirodho”ti.",
  "mn38:21.26_0": "“Phassanirodhā vedanānirodhoti iti kho panetaṁ vuttaṁ;",
  "mn38:21.27_0": "phassanirodhā nu kho, bhikkhave, vedanānirodho, no vā, kathaṁ vā ettha hotī”ti?",
  "mn38:21.28_0": "“Phassanirodhā, bhante, vedanānirodho;",
  "mn38:21.29_0": "evaṁ no ettha hoti—",
  "mn38:21.30_0": "phassanirodhā vedanānirodho”ti.",
  "mn38:21.31_0": "“Saḷāyatananirodhā phassanirodhoti iti kho panetaṁ vuttaṁ;",
  "mn38:21.32_0": "saḷāyatananirodhā nu kho, bhikkhave, phassanirodho, no vā, kathaṁ vā ettha hotīti?",
  "mn38:21.33_0": "Saḷāyatananirodhā, bhante, phassanirodho;",
  "mn38:21.34_0": "evaṁ no ettha hoti—",
  "mn38:21.35_0": "saḷāyatananirodhā phassanirodho”ti.",
  "mn38:21.36_0": "“Nāmarūpanirodhā saḷāyatananirodhoti iti kho panetaṁ vuttaṁ;",
  "mn38:21.37_0": "nāmarūpanirodhā nu kho, bhikkhave, saḷāyatananirodho, no vā, kathaṁ vā ettha hotī”ti?",
  "mn38:21.38_0": "“Nāmarūpanirodhā, bhante, saḷāyatananirodho;",
  "mn38:21.39_0": "evaṁ no ettha hoti—",
  "mn38:21.40_0": "nāmarūpanirodhā saḷāyatananirodho”ti.",
  "mn38:21.41_0": "“Viññāṇanirodhā nāmarūpanirodhoti iti kho panetaṁ vuttaṁ;",
  "mn38:21.42_0": "viññāṇanirodhā nu kho, bhikkhave, nāmarūpanirodho, no vā, kathaṁ vā ettha hotī”ti?",
  "mn38:21.43_0": "“Viññāṇanirodhā, bhante, nāmarūpanirodho;",
  "mn38:21.44_0": "evaṁ no ettha hoti—",
  "mn38:21.45_0": "viññāṇanirodhā nāmarūpanirodho”ti.",
  "mn38:21.46_0": "“Saṅkhāranirodhā viññāṇanirodhoti iti kho panetaṁ vuttaṁ;",
  "mn38:21.47_0": "saṅkhāranirodhā nu kho, bhikkhave, viññāṇanirodho, no vā, kathaṁ vā ettha hotī”ti?",
  "mn38:21.48_0": "“Saṅkhāranirodhā, bhante, viññāṇanirodho;",
  "mn38:21.49_0": "evaṁ no ettha hoti—",
  "mn38:21.50_0": "saṅkhāranirodhā viññāṇanirodho”ti.",
  "mn38:21.51_0": "“Avijjānirodhā saṅkhāranirodhoti iti kho panetaṁ vuttaṁ;",
  "mn38:21.52_0": "avijjānirodhā nu kho, bhikkhave, saṅkhāranirodho, no vā, kathaṁ vā ettha hotī”ti?",
  "mn38:21.53_0": "“Avijjānirodhā, bhante, saṅkhāranirodho;",
  "mn38:21.54_0": "evaṁ no ettha hoti—",
  "mn38:21.55_0": "avijjānirodhā saṅkhāranirodho”ti.",
  "mn38:22.1_0": "“Sādhu, bhikkhave.",
  "mn38:22.2_0": "Iti kho, bhikkhave, tumhepi evaṁ vadetha, ahampi evaṁ vadāmi—",
  "mn38:22.3_0": "imasmiṁ asati idaṁ na hoti, imassa nirodhā idaṁ nirujjhati, yadidaṁ—",
  "mn38:22.4_0": "avijjānirodhā saṅkhāranirodho,",
  "mn38:22.5_0": "saṅkhāranirodhā viññāṇanirodho,",
  "mn38:22.6_0": "viññāṇanirodhā nāmarūpanirodho,",
  "mn38:22.7_0": "nāmarūpanirodhā saḷāyatananirodho,",
  "mn38:22.8_0": "saḷāyatananirodhā phassanirodho,",
  "mn38:22.9_0": "phassanirodhā vedanānirodho,",
  "mn38:22.10_0": "vedanānirodhā taṇhānirodho,",
  "mn38:22.11_0": "taṇhānirodhā upādānanirodho,",
  "mn38:22.12_0": "upādānanirodhā bhavanirodho,",
  "mn38:22.13_0": "bhavanirodhā jātinirodho,",
  "mn38:22.14_0": "jātinirodhā jarāmaraṇaṁ sokaparidevadukkhadomanassupāyāsā nirujjhanti.",
  "mn38:22.15_0": "Evametassa kevalassa dukkhakkhandhassa nirodho hoti.",
  "mn38:23.1_0": "Api nu tumhe, bhikkhave, evaṁ jānantā evaṁ passantā pubbantaṁ vā paṭidhāveyyātha:",
  "mn38:23.2_0": "‘ahesumha nu kho mayaṁ atītamaddhānaṁ,",
  "mn38:23.2_1": "nanu kho ahesumha atītamaddhānaṁ,",
  "mn38:23.2_2": "kiṁ nu kho ahesumha atītamaddhānaṁ,",
  "mn38:23.2_3": "kathaṁ nu kho ahesumha atītamaddhānaṁ,",
  "mn38:23.2_4": "kiṁ hutvā kiṁ ahesumha nu kho mayaṁ atītamaddhānan’”ti?",
  "mn38:23.3_0": "“No hetaṁ, bhante”.",
  "mn38:23.4_0": "“Api nu tumhe, bhikkhave, evaṁ jānantā evaṁ passantā aparantaṁ vā paṭidhāveyyātha—",
  "mn38:23.5_0": "bhavissāma nu kho mayaṁ anāgatamaddhānaṁ,",
  "mn38:23.5_1": "nanu kho bhavissāma anāgatamaddhānaṁ,",
  "mn38:23.5_2": "kiṁ nu kho bhavissāma anāgatamaddhānaṁ,",
  "mn38:23.5_3": "kathaṁ nu kho bhavissāma anāgatamaddhānaṁ,",
  "mn38:23.5_4": "kiṁ hutvā kiṁ bhavissāma nu kho mayaṁ anāgatamaddhānan”ti?",
  "mn38:23.6_0": "“No hetaṁ, bhante”.",
  "mn38:24.1_0": "“Api nu tumhe,",
  "mn38:24.1_1": "bhikkhave,",
  "mn38:24.1_2": "evaṁ jānantā evaṁ passantā etarahi vā paccuppannamaddhānaṁ ajjhattaṁ kathaṅkathī assatha—",
  "mn38:24.2_0": "ahaṁ nu khosmi,",
  "mn38:24.2_1": "no nu khosmi,",
  "mn38:24.2_2": "kiṁ nu khosmi,",
  "mn38:24.2_3": "kathaṁ nu khosmi,",
  "mn38:24.2_4": "ayaṁ nu kho satto kuto āgato,",
  "mn38:24.2_5": "so kuhiṁ gāmī bhavissatī”ti?",
  "mn38:24.3_0": "“No hetaṁ, bhante”.",
  "mn38:24.4_0": "“Api nu tumhe, bhikkhave, evaṁ jānantā evaṁ passantā evaṁ vadeyyātha—",
  "mn38:24.5_0": "satthā no garu, satthugāravena ca mayaṁ evaṁ vademā”ti?",
  "mn38:24.6_0": "“No hetaṁ, bhante”.",
  "mn38:24.7_0": "“Api nu tumhe, bhikkhave, evaṁ jānantā evaṁ passantā evaṁ vadeyyātha—",
  "mn38:24.8_0": "samaṇo evamāha, samaṇā ca nāma mayaṁ evaṁ vademā”ti?",
  "mn38:24.9_0": "“No hetaṁ, bhante”.",
  "mn38:24.10_0": "“Api nu tumhe, bhikkhave, evaṁ jānantā evaṁ passantā aññaṁ satthāraṁ uddiseyyāthā”ti?",
  "mn38:24.11_0": "“No hetaṁ, bhante”.",
  "mn38:24.12_0": "“Api nu tumhe,",
  "mn38:24.12_1": "bhikkhave,",
  "mn38:24.12_2": "evaṁ jānantā evaṁ passantā yāni tāni puthusamaṇabrāhmaṇānaṁ vata kotūhalamaṅgalāni tāni sārato paccāgaccheyyāthā”ti?",
  "mn38:24.13_0": "“No hetaṁ, bhante”.",
  "mn38:24.14_0": "“Nanu, bhikkhave, yadeva tumhākaṁ sāmaṁ ñātaṁ sāmaṁ diṭṭhaṁ sāmaṁ viditaṁ, tadeva tumhe vadethā”ti.",
  "mn38:24.15_0": "“Evaṁ, bhante”.",
  "mn38:25.1_0": "“Sādhu,",
  "mn38:25.1_1": "bhikkhave,",
  "mn38:25.1_2": "upanītā kho me tumhe,",
  "mn38:25.1_3": "bhikkhave,",
  "mn38:25.1_4": "iminā sandiṭṭhikena dhammena akālikena ehipassikena opaneyyikena paccattaṁ veditabbena viññūhi.",
  "mn38:25.2_0": "Sandiṭṭhiko ayaṁ, bhikkhave, dhammo akāliko ehipassiko opaneyyiko paccattaṁ veditabbo viññūhi—",
  "mn38:25.3_0": "iti yantaṁ vuttaṁ, idametaṁ paṭicca vuttanti.",
  "mn38:26.1_0": "Tiṇṇaṁ kho pana, bhikkhave, sannipātā gabbhassāvakkanti hoti.",
  "mn38:26.2_0": "Idha mātāpitaro ca sannipatitā honti,",
  "mn38:26.2_1": "mātā ca na utunī hoti,",
  "mn38:26.2_2": "gandhabbo ca na paccupaṭṭhito hoti,",
  "mn38:26.2_3": "neva tāva gabbhassāvakkanti hoti.",
  "mn38:26.3_0": "Idha mātāpitaro ca sannipatitā honti,",
  "mn38:26.3_1": "mātā ca utunī hoti,",
  "mn38:26.3_2": "gandhabbo ca na paccupaṭṭhito hoti,",
  "mn38:26.3_3": "neva tāva gabbhassāvakkanti hoti.",
  "mn38:26.4_0": "Yato ca kho,",
  "mn38:26.4_1": "bhikkhave,",
  "mn38:26.4_2": "mātāpitaro ca sannipatitā honti,",
  "mn38:26.4_3": "mātā ca utunī hoti,",
  "mn38:26.4_4": "gandhabbo ca paccupaṭṭhito hoti—evaṁ tiṇṇaṁ sannipātā gabbhassāvakkanti hoti.",
  "mn38:27.1_0": "Tamenaṁ,",
  "mn38:27.1_1": "bhikkhave,",
  "mn38:27.1_2": "mātā nava vā dasa vā māse gabbhaṁ kucchinā pariharati mahatā saṁsayena garubhāraṁ.",
  "mn38:27.2_0": "Tamenaṁ,",
  "mn38:27.2_1": "bhikkhave,",
  "mn38:27.2_2": "mātā navannaṁ vā dasannaṁ vā māsānaṁ accayena vijāyati mahatā saṁsayena garubhāraṁ.",
  "mn38:27.3_0": "Tamenaṁ jātaṁ samānaṁ sakena lohitena poseti.",
  "mn38:27.4_0": "Lohitañhetaṁ, bhikkhave, ariyassa vinaye yadidaṁ mātuthaññaṁ.",
  "mn38:28.1_0": "Sa kho so, bhikkhave, kumāro vuddhimanvāya indriyānaṁ paripākamanvāya",
  "mn38:28.2_0": "yāni tāni kumārakānaṁ kīḷāpanakāni tehi kīḷati,",
  "mn38:28.2_1": "seyyathidaṁ—vaṅkakaṁ ghaṭikaṁ mokkhacikaṁ ciṅgulakaṁ pattāḷhakaṁ rathakaṁ dhanukaṁ.",
  "mn38:29.1_0": "Sa kho so, bhikkhave, kumāro vuddhimanvāya indriyānaṁ paripākamanvāya",
  "mn38:29.2_0": "pañcahi kāmaguṇehi samappito samaṅgībhūto paricāreti—",
  "mn38:29.3_0": "cakkhuviññeyyehi rūpehi iṭṭhehi kantehi manāpehi piyarūpehi kāmūpasaṁhitehi rajanīyehi,",
  "mn38:29.4_0": "sotaviññeyyehi saddehi …",
  "mn38:29.5_0": "ghānaviññeyyehi gandhehi …",
  "mn38:29.6_0": "jivhāviññeyyehi rasehi …",
  "mn38:29.7_0": "kāyaviññeyyehi phoṭṭhabbehi iṭṭhehi kantehi manāpehi piyarūpehi kāmūpasaṁhitehi rajanīyehi.",
  "mn38:30.1_0": "So cakkhunā rūpaṁ disvā piyarūpe rūpe sārajjati,",
  "mn38:30.1_1": "appiyarūpe rūpe byāpajjati,",
  "mn38:30.1_2": "anupaṭṭhitakāyasati ca viharati parittacetaso.",
  "mn38:30.2_0": "Tañca cetovimuttiṁ paññāvimuttiṁ yathābhūtaṁ nappajānāti yatthassa te pāpakā akusalā dhammā aparisesā nirujjhanti.",
  "mn38:30.3_0": "So evaṁ anurodhavirodhaṁ samāpanno yaṁ kiñci vedanaṁ vedeti sukhaṁ vā dukkhaṁ vā adukkhamasukhaṁ vā,",
  "mn38:30.3_1": "so taṁ vedanaṁ abhinandati abhivadati ajjhosāya tiṭṭhati.",
  "mn38:30.4_0": "Tassa taṁ vedanaṁ abhinandato abhivadato ajjhosāya tiṭṭhato uppajjati nandī.",
  "mn38:30.5_0": "Yā vedanāsu nandī tadupādānaṁ,",
  "mn38:30.5_1": "tassupādānapaccayā bhavo,",
  "mn38:30.5_2": "bhavapaccayā jāti,",
  "mn38:30.5_3": "jātipaccayā jarāmaraṇaṁ sokaparidevadukkhadomanassupāyāsā sambhavanti.",
  "mn38:30.6_0": "Evametassa kevalassa dukkhakkhandhassa samudayo hoti.",
  "mn38:30.7_0": "Sotena saddaṁ sutvā …pe…",
  "mn38:30.8_0": "ghānena gandhaṁ ghāyitvā …pe…",
  "mn38:30.9_0": "jivhāya rasaṁ sāyitvā …pe…",
  "mn38:30.10_0": "kāyena phoṭṭhabbaṁ phusitvā …pe…",
  "mn38:30.11_0": "manasā dhammaṁ viññāya piyarūpe dhamme sārajjati,",
  "mn38:30.11_1": "appiyarūpe dhamme byāpajjati,",
  "mn38:30.11_2": "anupaṭṭhitakāyasati ca viharati parittacetaso.",
  "mn38:30.12_0": "Tañca cetovimuttiṁ paññāvimuttiṁ yathābhūtaṁ nappajānāti yatthassa te pāpakā akusalā dhammā aparisesā nirujjhanti.",
  "mn38:30.13_0": "So evaṁ anurodhavirodhaṁ samāpanno yaṁ kiñci vedanaṁ vedeti sukhaṁ vā dukkhaṁ vā adukkhamasukhaṁ vā,",
  "mn38:30.13_1": "so taṁ vedanaṁ abhinandati abhivadati ajjhosāya tiṭṭhati.",
  "mn38:30.14_0": "Tassa taṁ vedanaṁ abhinandato abhivadato ajjhosāya tiṭṭhato uppajjati nandī.",
  "mn38:30.15_0": "Yā vedanāsu nandī tadupādānaṁ,",
  "mn38:30.15_1": "tassupādānapaccayā bhavo,",
  "mn38:30.15_2": "bhavapaccayā jāti,",
  "mn38:30.15_3": "jātipaccayā jarāmaraṇaṁ sokaparidevadukkhadomanassupāyāsā sambhavanti.",
  "mn38:30.16_0": "Evametassa kevalassa dukkhakkhandhassa samudayo hoti.",
  "mn38:31.1_0": "Idha,",
  "mn38:31.1_1": "bhikkhave,",
  "mn38:31.1_2": "tathāgato loke uppajjati arahaṁ sammāsambuddho vijjācaraṇasampanno sugato lokavidū anuttaro purisadammasārathi satthā devamanussānaṁ buddho bhagavā.",
  "mn38:31.2_0": "So imaṁ lokaṁ sadevakaṁ samārakaṁ sabrahmakaṁ sassamaṇabrāhmaṇiṁ pajaṁ sadevamanussaṁ sayaṁ abhiññā sacchikatvā pavedeti.",
  "mn38:31.3_0": "So dhammaṁ deseti ādikalyāṇaṁ majjhekalyāṇaṁ pariyosānakalyāṇaṁ sātthaṁ sabyañjanaṁ;",
  "mn38:31.4_0": "kevalaparipuṇṇaṁ parisuddhaṁ brahmacariyaṁ pakāseti.",
  "mn38:32.1_0": "Taṁ dhammaṁ suṇāti gahapati vā gahapatiputto vā aññatarasmiṁ vā kule paccājāto.",
  "mn38:32.2_0": "So taṁ dhammaṁ sutvā tathāgate saddhaṁ paṭilabhati.",
  "mn38:32.3_0": "So tena saddhāpaṭilābhena samannāgato iti paṭisañcikkhati:",
  "mn38:32.4_0": "‘sambādho gharāvāso rajāpatho, abbhokāso pabbajjā.",
  "mn38:32.5_0": "Nayidaṁ sukaraṁ agāraṁ ajjhāvasatā ekantaparipuṇṇaṁ ekantaparisuddhaṁ saṅkhalikhitaṁ brahmacariyaṁ carituṁ.",
  "mn38:32.6_0": "Yannūnāhaṁ kesamassuṁ ohāretvā, kāsāyāni vatthāni acchādetvā, agārasmā anagāriyaṁ pabbajeyyan’”ti.",
  "mn38:32.7_0": "So aparena samayena appaṁ vā bhogakkhandhaṁ pahāya,",
  "mn38:32.7_1": "mahantaṁ vā bhogakkhandhaṁ pahāya,",
  "mn38:32.7_2": "appaṁ vā ñātiparivaṭṭaṁ pahāya,",
  "mn38:32.7_3": "mahantaṁ vā ñātiparivaṭṭaṁ pahāya,",
  "mn38:32.7_4": "kesamassuṁ ohāretvā,",
  "mn38:32.7_5": "kāsāyāni vatthāni acchādetvā,",
  "mn38:32.7_6": "agārasmā anagāriyaṁ pabbajati.",
  "mn38:33.1_0": "So evaṁ pabbajito samāno bhikkhūnaṁ sikkhāsājīvasamāpanno pāṇātipātaṁ pahāya pāṇātipātā paṭivirato hoti,",
  "mn38:33.1_1": "nihitadaṇḍo nihitasattho lajjī dayāpanno sabbapāṇabhūtahitānukampī viharati.",
  "mn38:33.2_0": "Adinnādānaṁ pahāya adinnādānā paṭivirato hoti,",
  "mn38:33.2_1": "dinnādāyī dinnapāṭikaṅkhī athenena sucibhūtena attanā viharati.",
  "mn38:33.3_0": "Abrahmacariyaṁ pahāya brahmacārī hoti, ārācārī virato methunā gāmadhammā.",
  "mn38:33.4_0": "Musāvādaṁ pahāya musāvādā paṭivirato hoti,",
  "mn38:33.4_1": "saccavādī saccasandho theto paccayiko avisaṁvādako lokassa.",
  "mn38:33.5_0": "Pisuṇaṁ vācaṁ pahāya pisuṇāya vācāya paṭivirato hoti—ito sutvā na amutra akkhātā imesaṁ bhedāya,",
  "mn38:33.5_1": "amutra vā sutvā na imesaṁ akkhātā amūsaṁ bhedāya.",
  "mn38:33.5_2": "Iti bhinnānaṁ vā sandhātā,",
  "mn38:33.5_3": "sahitānaṁ vā anuppadātā samaggārāmo samaggarato samagganandī,",
  "mn38:33.5_4": "samaggakaraṇiṁ vācaṁ bhāsitā hoti.",
  "mn38:33.6_0": "Pharusaṁ vācaṁ pahāya pharusāya vācāya paṭivirato hoti—yā sā vācā nelā kaṇṇasukhā pemanīyā hadayaṅgamā",
  "mn38:33.6_1": "porī bahujanakantā bahujanamanāpā tathārūpiṁ vācaṁ bhāsitā hoti.",
  "mn38:33.7_0": "Samphappalāpaṁ pahāya samphappalāpā paṭivirato hoti,",
  "mn38:33.7_1": "kālavādī bhūtavādī atthavādī dhammavādī vinayavādī,",
  "mn38:33.7_2": "nidhānavatiṁ vācaṁ bhāsitā kālena,",
  "mn38:33.7_3": "sāpadesaṁ pariyantavatiṁ atthasaṁhitaṁ.",
  "mn38:33.8_0": "So bījagāmabhūtagāmasamārambhā paṭivirato hoti,",
  "mn38:33.9_0": "ekabhattiko hoti rattūparato, virato vikālabhojanā.",
  "mn38:33.10_0": "Naccagītavāditavisūkadassanā paṭivirato hoti,",
  "mn38:33.11_0": "mālāgandhavilepanadhāraṇamaṇḍanavibhūsanaṭṭhānā paṭivirato hoti,",
  "mn38:33.12_0": "uccāsayanamahāsayanā paṭivirato hoti,",
  "mn38:33.13_0": "jātarūparajatapaṭiggahaṇā paṭivirato hoti,",
  "mn38:33.14_0": "āmakadhaññapaṭiggahaṇā paṭivirato hoti,",
  "mn38:33.15_0": "āmakamaṁsapaṭiggahaṇā paṭivirato hoti,",
  "mn38:33.16_0": "itthikumārikapaṭiggahaṇā paṭivirato hoti,",
  "mn38:33.17_0": "dāsidāsapaṭiggahaṇā paṭivirato hoti,",
  "mn38:33.18_0": "ajeḷakapaṭiggahaṇā paṭivirato hoti,",
  "mn38:33.19_0": "kukkuṭasūkarapaṭiggahaṇā paṭivirato hoti,",
  "mn38:33.20_0": "hatthigavāssavaḷavapaṭiggahaṇā paṭivirato hoti,",
  "mn38:33.21_0": "khettavatthupaṭiggahaṇā paṭivirato hoti,",
  "mn38:33.22_0": "dūteyyapahiṇagamanānuyogā paṭivirato hoti,",
  "mn38:33.23_0": "kayavikkayā paṭivirato hoti,",
  "mn38:33.24_0": "tulākūṭakaṁsakūṭamānakūṭā paṭivirato hoti,",
  "mn38:33.25_0": "ukkoṭanavañcananikatisāciyogā paṭivirato hoti,",
  "mn38:33.26_0": "chedanavadhabandhanaviparāmosaālopasahasākārā paṭivirato hoti.",
  "mn38:34.1_0": "So santuṭṭho hoti kāyaparihārikena cīvarena kucchiparihārikena piṇḍapātena.",
  "mn38:34.1_1": "So yena yeneva pakkamati samādāyeva pakkamati.",
  "mn38:34.2_0": "Seyyathāpi nāma pakkhī sakuṇo yena yeneva ḍeti sapattabhārova ḍeti;",
  "mn38:34.3_0": "evameva bhikkhu santuṭṭho hoti kāyaparihārikena cīvarena,",
  "mn38:34.3_1": "kucchiparihārikena piṇḍapātena.",
  "mn38:34.3_2": "So yena yeneva pakkamati samādāyeva pakkamati.",
  "mn38:34.4_0": "So iminā ariyena sīlakkhandhena samannāgato ajjhattaṁ anavajjasukhaṁ paṭisaṁvedeti.",
  "mn38:35.1_0": "So cakkhunā rūpaṁ disvā na nimittaggāhī hoti nānubyañjanaggāhī.",
  "mn38:35.2_0": "Yatvādhikaraṇamenaṁ cakkhundriyaṁ asaṁvutaṁ viharantaṁ abhijjhādomanassā pāpakā akusalā dhammā anvāssaveyyuṁ tassa saṁvarāya paṭipajjati,",
  "mn38:35.2_1": "rakkhati cakkhundriyaṁ,",
  "mn38:35.2_2": "cakkhundriye saṁvaraṁ āpajjati.",
  "mn38:35.3_0": "Sotena saddaṁ sutvā …pe…",
  "mn38:35.4_0": "ghānena gandhaṁ ghāyitvā …pe…",
  "mn38:35.5_0": "jivhāya rasaṁ sāyitvā …pe…",
  "mn38:35.6_0": "kāyena phoṭṭhabbaṁ phusitvā …pe…",
  "mn38:35.7_0": "manasā dhammaṁ viññāya na nimittaggāhī hoti nānubyañjanaggāhī.",
  "mn38:35.8_0": "Yatvādhikaraṇamenaṁ manindriyaṁ asaṁvutaṁ viharantaṁ abhijjhādomanassā pāpakā akusalā dhammā anvāssaveyyuṁ tassa saṁvarāya paṭipajjati,",
  "mn38:35.8_1": "rakkhati manindriyaṁ manindriye saṁvaraṁ āpajjati.",
  "mn38:35.9_0": "So iminā ariyena indriyasaṁvarena samannāgato ajjhattaṁ abyāsekasukhaṁ paṭisaṁvedeti.",
  "mn38:36.1_0": "So abhikkante paṭikkante sampajānakārī hoti,",
  "mn38:36.1_1": "ālokite vilokite sampajānakārī hoti,",
  "mn38:36.1_2": "samiñjite pasārite sampajānakārī hoti,",
  "mn38:36.1_3": "saṅghāṭipattacīvaradhāraṇe sampajānakārī hoti,",
  "mn38:36.1_4": "asite pīte khāyite sāyite sampajānakārī hoti,",
  "mn38:36.1_5": "uccārapassāvakamme sampajānakārī hoti,",
  "mn38:36.1_6": "gate ṭhite nisinne sutte jāgarite bhāsite tuṇhībhāve sampajānakārī hoti.",
  "mn38:37.1_0": "So iminā ca ariyena sīlakkhandhena samannāgato,",
  "mn38:37.1_1": "imāya ca ariyāya santuṭṭhiyā samannāgato,",
  "mn38:37.1_2": "iminā ca ariyena indriyasaṁvarena samannāgato,",
  "mn38:37.1_3": "iminā ca ariyena satisampajaññena samannāgato,",
  "mn38:37.2_0": "vivittaṁ senāsanaṁ bhajati—araññaṁ rukkhamūlaṁ pabbataṁ kandaraṁ giriguhaṁ susānaṁ vanapatthaṁ abbhokāsaṁ palālapuñjaṁ.",
  "mn38:38.1_0": "So pacchābhattaṁ piṇḍapātapaṭikkanto nisīdati pallaṅkaṁ ābhujitvā,",
  "mn38:38.1_1": "ujuṁ kāyaṁ paṇidhāya,",
  "mn38:38.1_2": "parimukhaṁ satiṁ upaṭṭhapetvā.",
  "mn38:38.2_0": "So abhijjhaṁ loke pahāya vigatābhijjhena cetasā viharati, abhijjhāya cittaṁ parisodheti;",
  "mn38:38.3_0": "byāpādapadosaṁ pahāya abyāpannacitto viharati,",
  "mn38:38.3_1": "sabbapāṇabhūtahitānukampī,",
  "mn38:38.3_2": "byāpādapadosā cittaṁ parisodheti;",
  "mn38:38.4_0": "thinamiddhaṁ pahāya vigatathinamiddho viharati ālokasaññī,",
  "mn38:38.4_1": "sato sampajāno,",
  "mn38:38.4_2": "thinamiddhā cittaṁ parisodheti;",
  "mn38:38.5_0": "uddhaccakukkuccaṁ pahāya anuddhato viharati ajjhattaṁ vūpasantacitto,",
  "mn38:38.5_1": "uddhaccakukkuccā cittaṁ parisodheti;",
  "mn38:38.6_0": "vicikicchaṁ pahāya tiṇṇavicikiccho viharati akathaṅkathī kusalesu dhammesu,",
  "mn38:38.6_1": "vicikicchāya cittaṁ parisodheti.",
  "mn38:39.1_0": "So ime pañca nīvaraṇe pahāya cetaso upakkilese paññāya dubbalīkaraṇe,",
  "mn38:39.2_0": "vivicceva kāmehi vivicca akusalehi dhammehi savitakkaṁ savicāraṁ vivekajaṁ pītisukhaṁ paṭhamaṁ jhānaṁ upasampajja viharati.",
  "mn38:39.3_0": "Puna caparaṁ,",
  "mn38:39.3_1": "bhikkhave,",
  "mn38:39.3_2": "bhikkhu vitakkavicārānaṁ vūpasamā ajjhattaṁ sampasādanaṁ cetaso ekodibhāvaṁ avitakkaṁ avicāraṁ samādhijaṁ pītisukhaṁ dutiyaṁ jhānaṁ …pe…",
  "mn38:39.4_0": "tatiyaṁ jhānaṁ …pe…",
  "mn38:39.5_0": "catutthaṁ jhānaṁ upasampajja viharati.",
  "mn38:40.1_0": "So cakkhunā rūpaṁ disvā piyarūpe rūpe na sārajjati,",
  "mn38:40.1_1": "appiyarūpe rūpe na byāpajjati,",
  "mn38:40.1_2": "upaṭṭhitakāyasati ca viharati appamāṇacetaso.",
  "mn38:40.2_0": "Tañca cetovimuttiṁ paññāvimuttiṁ yathābhūtaṁ pajānāti yatthassa te pāpakā akusalā dhammā aparisesā nirujjhanti.",
  "mn38:40.3_0": "So evaṁ anurodhavirodhavippahīno yaṁ kiñci vedanaṁ vedeti,",
  "mn38:40.3_1": "sukhaṁ vā dukkhaṁ vā adukkhamasukhaṁ vā,",
  "mn38:40.3_2": "so taṁ vedanaṁ nābhinandati nābhivadati nājjhosāya tiṭṭhati.",
  "mn38:40.4_0": "Tassa taṁ vedanaṁ anabhinandato anabhivadato anajjhosāya tiṭṭhato yā vedanāsu nandī sā nirujjhati.",
  "mn38:40.5_0": "Tassa nandīnirodhā upādānanirodho,",
  "mn38:40.5_1": "upādānanirodhā bhavanirodho,",
  "mn38:40.5_2": "bhavanirodhā jātinirodho,",
  "mn38:40.5_3": "jātinirodhā jarāmaraṇaṁ sokaparidevadukkhadomanassupāyāsā nirujjhanti.",
  "mn38:40.6_0": "Evametassa kevalassa dukkhakkhandhassa nirodho hoti.",
  "mn38:41.1_0": "Sotena saddaṁ sutvā …pe…",
  "mn38:41.2_0": "ghānena gandhaṁ ghāyitvā …pe…",
  "mn38:41.3_0": "jivhāya rasaṁ sāyitvā …pe…",
  "mn38:41.4_0": "kāyena phoṭṭhabbaṁ phusitvā …pe…",
  "mn38:41.5_0": "manasā dhammaṁ viññāya piyarūpe dhamme na sārajjati,",
  "mn38:41.5_1": "appiyarūpe dhamme na byāpajjati,",
  "mn38:41.5_2": "upaṭṭhitakāyasati ca viharati appamāṇacetaso,",
  "mn38:41.6_0": "tañca cetovimuttiṁ paññāvimuttiṁ yathābhūtaṁ pajānāti yatthassa te pāpakā akusalā dhammā aparisesā nirujjhanti.",
  "mn38:41.7_0": "So evaṁ anurodhavirodhavippahīno yaṁ kiñci vedanaṁ vedeti,",
  "mn38:41.7_1": "sukhaṁ vā dukkhaṁ vā adukkhamasukhaṁ vā,",
  "mn38:41.7_2": "so taṁ vedanaṁ nābhinandati nābhivadati nājjhosāya tiṭṭhati.",
  "mn38:41.8_0": "Tassa taṁ vedanaṁ anabhinandato anabhivadato anajjhosāya tiṭṭhato yā vedanāsu nandī sā nirujjhati.",
  "mn38:41.9_0": "Tassa nandīnirodhā upādānanirodho,",
  "mn38:41.9_1": "upādānanirodhā bhavanirodho,",
  "mn38:41.9_2": "bhavanirodhā jātinirodho,",
  "mn38:41.9_3": "jātinirodhā jarāmaraṇaṁ sokaparidevadukkhadomanassupāyāsā nirujjhanti.",
  "mn38:41.10_0": "Evametassa kevalassa dukkhakkhandhassa nirodho hoti.",
  "mn38:41.11_0": "Imaṁ kho me tumhe,",
  "mn38:41.11_1": "bhikkhave,",
  "mn38:41.11_2": "saṅkhittena taṇhāsaṅkhayavimuttiṁ dhāretha,",
  "mn38:41.11_3": "sātiṁ pana bhikkhuṁ kevaṭṭaputtaṁ mahātaṇhājālataṇhāsaṅghāṭappaṭimukkan”ti.",
  "mn38:41.12_0": "Idamavoca bhagavā.",
  "mn38:41.13_0": "Attamanā te bhikkhū bhagavato bhāsitaṁ abhinandunti.",
  "mn38:41.14_0": "Mahātaṇhāsaṅkhayasuttaṁ niṭṭhitaṁ aṭṭhamaṁ."
}