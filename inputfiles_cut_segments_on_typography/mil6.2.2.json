{
  "mil6.2.2:0.1_0": "Milindapañha",
  "mil6.2.2:0.2_0": "Anumānapañha",
  "mil6.2.2:0.3_0": "Nippapañcavagga",
  "mil6.2.2:0.4_0": "2. Khīṇāsavabhāvapañha",
  "mil6.2.2:1.1_0": "“Bhante nāgasena, tumhe bhaṇatha—",
  "mil6.2.2:1.2_0": "‘yo gihī arahattaṁ patto,",
  "mil6.2.2:1.2_1": "dve vāssa gatiyo bhavanti anaññā,",
  "mil6.2.2:1.2_2": "tasmiṁyeva divase pabbajati vā parinibbāyati vā.",
  "mil6.2.2:1.3_0": "Na so divaso sakkā atikkametun’ti.",
  "mil6.2.2:1.4_0": "Sace so,",
  "mil6.2.2:1.4_1": "bhante nāgasena,",
  "mil6.2.2:1.4_2": "tasmiṁ divase ācariyaṁ vā upajjhāyaṁ vā pattacīvaraṁ vā na labhetha,",
  "mil6.2.2:1.4_3": "api nu kho so arahā sayaṁ vā pabbajeyya divasaṁ vā atikkameyya,",
  "mil6.2.2:1.4_4": "añño koci arahā iddhimā āgantvā taṁ pabbājeyya vā parinibbāyeyya vā”ti?",
  "mil6.2.2:1.5_0": "“Na so, mahārāja,",
  "mil6.2.2:1.5_1": "arahā sayaṁ pabbajeyya,",
  "mil6.2.2:1.5_2": "sayaṁ pabbajanto theyyaṁ āpajjati,",
  "mil6.2.2:1.5_3": "na ca divasaṁ atikkameyya,",
  "mil6.2.2:1.5_4": "aññassa arahantassa āgamanaṁ bhaveyya vā na vā bhaveyya,",
  "mil6.2.2:1.5_5": "tasmiṁyeva divase parinibbāyeyyā”ti.",
  "mil6.2.2:1.6_0": "“Tena hi,",
  "mil6.2.2:1.6_1": "bhante nāgasena,",
  "mil6.2.2:1.6_2": "arahattassa santabhāvo vijahito hoti,",
  "mil6.2.2:1.6_3": "yena adhigatassa jīvitahāro bhavatī”ti.",
  "mil6.2.2:2.1_0": "“Visamaṁ, mahārāja,",
  "mil6.2.2:2.1_1": "gihiliṅgaṁ,",
  "mil6.2.2:2.1_2": "visame liṅge liṅgadubbalatāya arahattaṁ patto gihī tasmiṁyeva divase pabbajati vā parinibbāyati vā.",
  "mil6.2.2:2.2_0": "Neso, mahārāja, doso arahattassa, gihiliṅgasseveso doso yadidaṁ liṅgadubbalatā.",
  "mil6.2.2:3.1_0": "Yathā, mahārāja,",
  "mil6.2.2:3.1_1": "bhojanaṁ sabbasattānaṁ āyupālakaṁ jīvitarakkhakaṁ visamakoṭṭhassa mandadubbalagahaṇikassa avipākena jīvitaṁ harati.",
  "mil6.2.2:3.2_0": "Neso, mahārāja, doso bhojanassa, koṭṭhasseveso doso yadidaṁ aggidubbalatā.",
  "mil6.2.2:3.3_0": "Evameva kho, mahārāja,",
  "mil6.2.2:3.3_1": "visame liṅge liṅgadubbalatāya arahattaṁ patto gihī tasmiṁyeva divase pabbajati vā parinibbāyati vā.",
  "mil6.2.2:3.4_0": "Neso, mahārāja, doso arahattassa, gihiliṅgasseveso doso yadidaṁ liṅgadubbalatā.",
  "mil6.2.2:4.1_0": "Yathā vā pana, mahārāja,",
  "mil6.2.2:4.1_1": "parittaṁ tiṇasalākaṁ upari garuke pāsāṇe ṭhapite dubbalatāya bhijjitvā patati;",
  "mil6.2.2:4.2_0": "evameva kho, mahārāja,",
  "mil6.2.2:4.2_1": "arahattaṁ patto gihī tena liṅgena arahattaṁ dhāretuṁ asakkonto tasmiṁyeva divase pabbajati vā parinibbāyati vā.",
  "mil6.2.2:5.1_0": "Yathā vā pana, mahārāja,",
  "mil6.2.2:5.1_1": "puriso abalo dubbalo nihīnajacco parittapuñño mahatimahārajjaṁ labhitvā khaṇena paripatati paridhaṁsati osakkati,",
  "mil6.2.2:5.1_2": "na sakkoti issariyaṁ dhāretuṁ;",
  "mil6.2.2:5.2_0": "evameva kho, mahārāja,",
  "mil6.2.2:5.2_1": "arahattaṁ patto gihī tena liṅgena arahattaṁ dhāretuṁ na sakkoti,",
  "mil6.2.2:5.2_2": "tena kāraṇena tasmiṁyeva divase pabbajati vā parinibbāyati vā”ti.",
  "mil6.2.2:5.3_0": "“Sādhu, bhante nāgasena, evametaṁ tathā sampaṭicchāmī”ti.",
  "mil6.2.2:6.1_0": "Khīṇāsavabhāvapañho dutiyo."
}