{
  "atk-s0508a210:0_0": "14. Cuddasakanipāto",
  "atk-s0508a210:1_0": "1. Khadiravaniyarevatattheragāthāvaṇṇanā",
  "atk-s0508a210:2_0": "Cuddasakanipāte yadā ahantiādikā āyasmato khadiravaniyarevatattherassa gāthā.",
  "atk-s0508a210:2_1": "Kā uppatti?",
  "atk-s0508a210:2_2": "Kāmañcimassa therassa gāthā heṭṭhā ekakanipāte āgatā.",
  "atk-s0508a210:2_3": "Tattha panassa attano bhāgineyyesu satijananamattaṁ dassitanti tassā ekakanipāte saṅgaho kato.",
  "atk-s0508a210:2_4": "Imā pana therassa pabbajitakālato paṭṭhāya yāva parinibbānā paṭipattipakāsitā gāthā imasmiṁ cuddasakanipāte saṅgahaṁ āropitā.",
  "atk-s0508a210:2_5": "Tattha aṭṭhuppatti heṭṭhā vuttāyeva.",
  "atk-s0508a210:2_6": "Ayaṁ pana viseso –",
  "atk-s0508a210:2_7": "thero kira arahattaṁ patvā kālena kālaṁ satthu dhammasenāpatippabhūtīnaṁ mahātherānañca upaṭṭhānaṁ gantvā",
  "atk-s0508a210:2_8": "katipāhameva tattha vasitvā khadiravanameva paccāgantvā phalasamāpattisukhena brahmavihārehi ca vītināmeti.",
  "atk-s0508a210:2_9": "Evaṁ gacchante kāle jiṇṇo vuḍḍho vayo anuppatto ahosi.",
  "atk-s0508a210:2_10": "So ekadivasaṁ buddhupaṭṭhānaṁ gacchanto antarāmagge sāvatthiyā avidūre araññe vasi.",
  "atk-s0508a210:2_11": "Tena ca samayena corā nagare katakammā ārakkhamanussehi anubandhā palāyantā therassa samīpe gahitabhaṇḍaṁ chaḍḍetvā palāyiṁsu.",
  "atk-s0508a210:2_12": "Manussā anudhāvantā therassa samīpe bhaṇḍaṁ disvā theraṁ bandhitvā “coro”ti saññāya gahetvā rañño dassesuṁ, “ayaṁ, deva, coro”ti.",
  "atk-s0508a210:2_13": "Rājā theraṁ muñcāpetvā, “kiṁ, bhante,",
  "atk-s0508a210:2_14": "tumhehi idaṁ corikakammaṁ kataṁ vā,",
  "atk-s0508a210:2_15": "no vā”ti pucchi.",
  "atk-s0508a210:2_16": "Thero kiñcāpi jātito paṭṭhāya attanā tādisaṁ na katapubbaṁ,",
  "atk-s0508a210:2_17": "taṁ pabbajitato paṭṭhāya pana akatabhāvassa,",
  "atk-s0508a210:2_18": "sabbaso kilesānaṁ samucchinnattā tādisassa karaṇe abhabbatāya pakāsanatthaṁ samīpe ṭhitānaṁ bhikkhūnaṁ rañño ca dhammaṁ desento –",
  "atk-s0508a210:3_0": "645.",
  "atk-s0508a210:4_0": "“Yadā ahaṁ pabbajito, agārasmānagāriyaṁ;",
  "atk-s0508a210:5_0": "Nābhijānāmi saṅkappaṁ, anariyaṁ dosasaṁhitaṁ.",
  "atk-s0508a210:6_0": "646.",
  "atk-s0508a210:7_0": "“‘Ime haññantu vajjhantu, dukkhaṁ pappontu pāṇino’;",
  "atk-s0508a210:8_0": "Saṅkappaṁ nābhijānāmi, imasmiṁ dīghamantare.",
  "atk-s0508a210:9_0": "647.",
  "atk-s0508a210:10_0": "“Mettañca abhijānāmi, appamāṇaṁ subhāvitaṁ;",
  "atk-s0508a210:11_0": "Anupubbaṁ paricitaṁ, yathā buddhena desitaṁ.",
  "atk-s0508a210:12_0": "648.",
  "atk-s0508a210:13_0": "“Sabbamitto sabbasakho, sabbabhūtānukampako;",
  "atk-s0508a210:14_0": "Mettacittañca bhāvemi, abyāpajjarato sadā.",
  "atk-s0508a210:15_0": "649.",
  "atk-s0508a210:16_0": "“Asaṁhīraṁ asaṁkuppaṁ, cittaṁ āmodayāmahaṁ;",
  "atk-s0508a210:17_0": "Brahmavihāraṁ bhāvemi, akāpurisasevitaṁ.",
  "atk-s0508a210:18_0": "650.",
  "atk-s0508a210:19_0": "“Avitakkaṁ samāpanno, sammāsambuddhasāvako;",
  "atk-s0508a210:20_0": "Ariyena tuṇhībhāvena, upeto hoti tāvade.",
  "atk-s0508a210:21_0": "651.",
  "atk-s0508a210:22_0": "“Yathāpi pabbato selo, acalo suppatiṭṭhito;",
  "atk-s0508a210:23_0": "Evaṁ mohakkhayā bhikkhu, pabbatova na vedhati.",
  "atk-s0508a210:24_0": "652.",
  "atk-s0508a210:25_0": "“Anaṅgaṇassa posassa, niccaṁ sucigavesino;",
  "atk-s0508a210:26_0": "Vālaggamattaṁ pāpassa, abbhamattaṁva khāyati.",
  "atk-s0508a210:27_0": "653.",
  "atk-s0508a210:28_0": "“Nagaraṁ yathā paccantaṁ, guttaṁ santarabāhiraṁ;",
  "atk-s0508a210:29_0": "Evaṁ gopetha attānaṁ, khaṇo vo mā upaccagā.",
  "atk-s0508a210:30_0": "654.",
  "atk-s0508a210:31_0": "“Nābhinandāmi maraṇaṁ, nābhinandāmi jīvitaṁ;",
  "atk-s0508a210:32_0": "Kālañca paṭikaṅkhāmi, nibbisaṁ bhatako yathā.",
  "atk-s0508a210:33_0": "655.",
  "atk-s0508a210:34_0": "“Nābhinandāmi maraṇaṁ, nābhinandāmi jīvitaṁ;",
  "atk-s0508a210:35_0": "Kālañca paṭikaṅkhāmi, sampajāno patissato.",
  "atk-s0508a210:36_0": "656.",
  "atk-s0508a210:37_0": "“Pariciṇṇo mayā satthā, kataṁ buddhassa sāsanaṁ;",
  "atk-s0508a210:38_0": "Ohito garuko bhāro, bhavanetti samūhatā.",
  "atk-s0508a210:39_0": "657.",
  "atk-s0508a210:40_0": "“Yassa catthāya pabbajito, agārasmānagāriyaṁ;",
  "atk-s0508a210:41_0": "So me attho anuppatto, sabbasaṁyojanakkhayo.",
  "atk-s0508a210:42_0": "658.",
  "atk-s0508a210:43_0": "“Sampādethappamādena, esā me anusāsanī;",
  "atk-s0508a210:44_0": "Handāhaṁ parinibbissaṁ vippamuttomhi sabbadhī”ti. – imā gāthā abhāsi;",
  "atk-s0508a210:45_0": "Tatthāyaṁ apubbapadavaṇṇanā imasmiṁ dīghamantareti,",
  "atk-s0508a210:45_1": "yadā ahaṁ pabbajitomhi,",
  "atk-s0508a210:45_2": "tato paṭṭhāya ayañca me carimakālo,",
  "atk-s0508a210:45_3": "etasmiṁ dīghamantare kāle “idaṁ mayhaṁ hotū”ti abhijjhāvasena vā,",
  "atk-s0508a210:45_4": "“ime sattā haññantū”tiādinā byāpādavasena vā anariyaṁ dosasaṁhitaṁ saṅkappaṁ nābhijānāmīti yojanā.",
  "atk-s0508a210:46_0": "Mettañcaabhijānāmīti,",
  "atk-s0508a210:46_1": "mijjati siniyhati etāyāti mettā, abyāpādo.",
  "atk-s0508a210:46_2": "Mettā etissā atthīti mettā,",
  "atk-s0508a210:46_3": "mettābhāvanā mettābrahmavihāro,",
  "atk-s0508a210:46_4": "taṁ mettaṁ. Ca-",
  "atk-s0508a210:46_5": "saddena karuṇaṁ muditaṁ upekkhañcāti itarabrahmavihāre saṅgaṇhāti.",
  "atk-s0508a210:46_6": "Abhijānāmīti,",
  "atk-s0508a210:46_7": "abhimukhato jānāmi.",
  "atk-s0508a210:46_8": "Adhigatañhi jhānaṁ paccavekkhato paccavekkhaṇañāṇassa abhimukhaṁ hoti.",
  "atk-s0508a210:46_9": "Kīdisanti āha “appamāṇa”ntiādi.",
  "atk-s0508a210:46_10": "Tañhi yathā buddhena bhagavatā desitaṁ,",
  "atk-s0508a210:46_11": "tathā anodissakapharaṇavasena aparimāṇasattārammaṇatāya appamāṇaṁ.",
  "atk-s0508a210:46_12": "Paguṇabalavabhāvāpādanena suṭṭhu bhāvitattā subhāvitaṁ.",
  "atk-s0508a210:46_13": "Paṭhamaṁ mettā,",
  "atk-s0508a210:46_14": "tato karuṇā,",
  "atk-s0508a210:46_15": "tato muditā,",
  "atk-s0508a210:46_16": "pacchā upekkhāti evaṁ anupubbaṁ anukkamena paricitaṁ āsevitaṁ,",
  "atk-s0508a210:46_17": "bahulīkataṁ abhijānāmīti yojanā.",
  "atk-s0508a210:47_0": "Sabbesaṁ sattānaṁ mitto,",
  "atk-s0508a210:47_1": "sabbe vā te mayhaṁ mittāti sabbamitto.",
  "atk-s0508a210:47_2": "Mettañhi bhāvento sattānaṁ piyo hoti.",
  "atk-s0508a210:47_3": "Sabbasakhoti,",
  "atk-s0508a210:47_4": "etthāpi eseva nayo.",
  "atk-s0508a210:47_5": "Sabbabhūtānukampakoti,",
  "atk-s0508a210:47_6": "sabbasattānaṁ anuggaṇhanako.",
  "atk-s0508a210:47_7": "Mettacittañca bhāvemīti,",
  "atk-s0508a210:47_8": "mettāya sahitaṁ sampayuttaṁ cittaṁ visesato bhāvemi, vaḍḍhemi,",
  "atk-s0508a210:47_9": "pakāsemi vā akathentepi bhāvanāya ukkaṁsagatabhāvato.",
  "atk-s0508a210:47_10": "“Mettaṁ cittañca bhāvemī”ti vā pāṭho.",
  "atk-s0508a210:47_11": "Tassattho heṭṭhā vuttanayova.",
  "atk-s0508a210:47_12": "Abyāpajjaratoti,",
  "atk-s0508a210:47_13": "abyāpajje sattānaṁ hitūpasaṁhāre abhirato. Sadāti,",
  "atk-s0508a210:47_14": "sabbakālaṁ,",
  "atk-s0508a210:47_15": "tena tattha sātaccakiriyaṁ dasseti.",
  "atk-s0508a210:48_0": "Asaṁhīranti na saṁhīraṁ,",
  "atk-s0508a210:48_1": "āsannapaccatthikena rāgena anākaḍḍhaniyaṁ.",
  "atk-s0508a210:48_2": "Asaṁkuppanti na kuppaṁ,",
  "atk-s0508a210:48_3": "dūrapaccatthikena byāpādena akopiyaṁ,",
  "atk-s0508a210:48_4": "evaṁbhūtaṁ katvā mama mettacittaṁ āmodayāmi abhippamodayāmi brahmavihāraṁ bhāvemi.",
  "atk-s0508a210:48_5": "Akāpurisasevitanti,",
  "atk-s0508a210:48_6": "kāpurisehi nīcajanehi asevitaṁ,",
  "atk-s0508a210:48_7": "akāpurisehi vā ariyehi buddhādīhi sevitaṁ brahmaṁ seṭṭhaṁ niddosaṁ mettādivihāraṁ bhāvemi vaḍḍhemīti attho.",
  "atk-s0508a210:49_0": "Evaṁ attuddesavasena pañcahi gāthāhi attano paṭipattiṁ dassetvā idāni taṁ aññāpadesena dassento “avitakka”ntiādinā catasso gāthā abhāsi.",
  "atk-s0508a210:49_1": "Tattha avitakkaṁ samāpannoti,",
  "atk-s0508a210:49_2": "vitakkavirahitaṁ dutiyādijhānaṁ samāpanno,",
  "atk-s0508a210:49_3": "etena thero brahmavihārabhāvanāya aññāpadesena attanā dutiyādijhānādhigamamāha.",
  "atk-s0508a210:49_4": "Yasmā panāyaṁ thero tameva jhānaṁ pādakaṁ katvā vipassanaṁ vaḍḍhetvā ekāsaneneva arahattaṁ gaṇhi,",
  "atk-s0508a210:49_5": "tasmā tamatthaṁ aññāpadeseneva dassento “avitakkaṁ samāpanno”ti vatvā “sammāsambuddhasāvako.",
  "atk-s0508a210:49_6": "Ariyena tuṇhībhāvena,",
  "atk-s0508a210:49_7": "upeto hoti tāvade”ti āha.",
  "atk-s0508a210:49_8": "Tattha vacīsaṅkhārābhāvato avitakkāvicārā samāpatti “ariyo tuṇhībhāvo”ti vadanti.",
  "atk-s0508a210:49_9": "“Sannipatitānaṁ vo,",
  "atk-s0508a210:49_10": "bhikkhave,",
  "atk-s0508a210:49_11": "dvayaṁ karaṇīyaṁ dhammī vā kathā ariyo vā tuṇhībhāvo”ti pana vacanato yā kāci samāpatti ariyo tuṇhībhāvo nāma.",
  "atk-s0508a210:49_12": "Idha pana catutthajjhānikā aggaphalasamāpatti adhippetā.",
  "atk-s0508a210:50_0": "Idāni tassādhigatattā lokadhammehi akampanīyataṁ upamāya pakāsento “yathāpi pabbato”ti gāthamāha.",
  "atk-s0508a210:50_1": "Tattha yathāpi pabbato seloti,",
  "atk-s0508a210:50_2": "yathā silāmayo ekaghanaselo pabbato,",
  "atk-s0508a210:50_3": "na paṁsupabbato na missakapabbatoti attho.",
  "atk-s0508a210:50_4": "Acalo suppatiṭṭhitoti,",
  "atk-s0508a210:50_5": "suṭṭhu patiṭṭhitamūlo pakativātehi acalo akampanīyo hoti,",
  "atk-s0508a210:50_6": "tasmā arahattaṁ nibbānañca evaṁ mohakkhayā bhikkhu,",
  "atk-s0508a210:50_7": "pabbatova na vedhatīti mohassa anavasesappahānā,",
  "atk-s0508a210:50_8": "mohamūlakattā ca sabbākusalānaṁ pahīnasabbākusalo bhikkhu yathā so pabbato pakativātehi,",
  "atk-s0508a210:50_9": "evaṁ lokadhammehi na vedhati na kampati,",
  "atk-s0508a210:50_10": "mohakkhayoti vā yasmā arahattaṁ nibbānañca vuccati,",
  "atk-s0508a210:50_11": "tasmā mohakkhayāti mohakkhayassa hetu nibbānassa arahattassa ca adhigatattā catūsu ariyasaccesu suppatiṭṭhito",
  "atk-s0508a210:50_12": "asamāpannakālepi pabbato viya na vedhati,",
  "atk-s0508a210:50_13": "pageva samāpannakāleti adhippāyo.",
  "atk-s0508a210:51_0": "Idāni pāpaṁ nāmetaṁ asucisīlo eva samācarati,",
  "atk-s0508a210:51_1": "na ca sucisīlo,",
  "atk-s0508a210:51_2": "sucisīlassa pana taṁ aṇumattampi bhāriyaṁ hutvā upaṭṭhātīti dassento “anaṅgaṇassā”tiādigāthamāha.",
  "atk-s0508a210:51_3": "Tassattho –",
  "atk-s0508a210:51_4": "rāgādiaṅgaṇābhāvato anaṅgaṇassa sabbakālaṁ sucianavajjadhamme eva gavesantassa sappurisassa vālaggamattaṁ",
  "atk-s0508a210:51_5": "kesaggamattaṁ pāpassa lesamattampi sakalaṁ lokadhātuṁ pharitvā ṭhitaṁ abbhamattaṁ hutvā upaṭṭhāti,",
  "atk-s0508a210:51_6": "tasmā na evarūpe kamme mādisā āsaṅkitabbāti adhippāyo.",
  "atk-s0508a210:52_0": "Yasmā nikkilesesupi andhabālā evarūpe apavāde samuṭṭhāpenti,",
  "atk-s0508a210:52_1": "tasmā atthakāmehi sakkaccaṁ attā rakkhitabboti ovādaṁ dento “nagaraṁ yathā”tiādigāthamāha.",
  "atk-s0508a210:52_2": "Tassattho –",
  "atk-s0508a210:52_3": "yathā pana paccantanagaravāsīhi manussehi paccantaṁ nagaraṁ dvārapākārādīni thirāni karontehi saantaraṁ,",
  "atk-s0508a210:52_4": "uddāpaparikhādīni thirāni karontehi sabāhiranti santarabāhiraṁ guttaṁ karīyati,",
  "atk-s0508a210:52_5": "evaṁ tumhehipi satiṁ upaṭṭhapetvā ajjhattikāni cha dvārāni pidahitvā dvārarakkhitaṁ satiṁ avissajjetvā",
  "atk-s0508a210:52_6": "yathā gayhamānāni bāhirāni cha āyatanāni ajjhattikāni upaghātāya saṁvattanti,",
  "atk-s0508a210:52_7": "tathā aggahaṇena tānipi thirāni katvā tesaṁ appavesāya dvārarakkhitaṁ satiṁ appahāya vicarantā attānaṁ gopetha. Kasmā?",
  "atk-s0508a210:52_8": "Khaṇo vo mā upaccagā.",
  "atk-s0508a210:52_9": "Yo hi evaṁ attānaṁ na gopeti,",
  "atk-s0508a210:52_10": "taṁ puggalaṁ buddhuppādakkhaṇo,",
  "atk-s0508a210:52_11": "manussattabhāvakkhaṇo,",
  "atk-s0508a210:52_12": "majjhimadese uppattikkhaṇo,",
  "atk-s0508a210:52_13": "sammādiṭṭhiyā paṭiladdhakkhaṇo,",
  "atk-s0508a210:52_14": "channaṁ āyatanānaṁ avekallakkhaṇoti sabbopi ayaṁ khaṇo atikkamati,",
  "atk-s0508a210:52_15": "so khaṇo tumhe mā atikkamatūti.",
  "atk-s0508a210:53_0": "Evaṁ thero imāya gāthāya sarājikaṁ parisaṁ bhikkhū ca ovaditvā puna maraṇe jīvite ca attano samacittataṁ",
  "atk-s0508a210:53_1": "katakiccatañca pakāsento “nābhinandāmi maraṇa”ntiādimāha.",
  "atk-s0508a210:53_2": "Taṁ heṭṭhā vuttatthameva.",
  "atk-s0508a210:54_0": "Evaṁ pana vatvā attano parinibbānakālaṁ upaṭṭhitaṁ disvā saṅkhepeneva nesaṁ ovādaṁ datvā parinibbānaṁ pavedento osānagāthamāha.",
  "atk-s0508a210:54_1": "Tattha sampādethappamādenāti sampādetabbaṁ dānasīlādiṁ appamādena sampādetha,",
  "atk-s0508a210:54_2": "diṭṭhadhammikasamparāyikapabhede gahaṭṭhavatte sīlānurakkhaṇe samathaanuyoge vipassanābhāvanāya ca appamattā hotha.",
  "atk-s0508a210:54_3": "Esā me anusāsanīti dānasīlādīsu na pamajjathāti esā mama anusiṭṭhi ovādo.",
  "atk-s0508a210:55_0": "Evaṁ sikhāpattaṁ parahitapaṭipattiṁ dīpetvā attahitapaṭipattiyāpi matthakaṁ gaṇhanto “handāhaṁ parinibbissaṁ,",
  "atk-s0508a210:55_1": "vippamuttomhi sabbadhī”ti āha.",
  "atk-s0508a210:55_2": "Tattha vippamuttomhi sabbadhīti sabbaso kilesehi bhavehi ca vippamutto amhi,",
  "atk-s0508a210:55_3": "tasmā ekaṁsena parinibbāyissāmīti.",
  "atk-s0508a210:56_0": "Evaṁ pana vatvā ākāse pallaṅkena nisinno tejodhātuṁ samāpajjitvā pajjalanto anupādisesāya nibbānadhātuyā parinibbāyi.",
  "atk-s0508a210:57_0": "Khadiravaniyarevatattheragāthāvaṇṇanā niṭṭhitā.",
  "atk-s0508a210:58_0": "2. Godattattheragāthāvaṇṇanā",
  "atk-s0508a210:59_0": "Yathāpi bhaddotiādikā āyasmato godattattherassa gāthā.",
  "atk-s0508a210:59_1": "Kā uppatti?",
  "atk-s0508a210:59_2": "Ayampi purimabuddhesu katādhikāro tattha tattha bhave vivaṭṭūpanissayaṁ kusalaṁ upacinitvā devamanussesu",
  "atk-s0508a210:59_3": "saṁsaranto imasmiṁ buddhuppāde sāvatthiyaṁ satthavāhakule nibbatto.",
  "atk-s0508a210:59_4": "Godattoti nāmena vayappatto pitari kālaṅkate kuṭumbaṁ saṇṭhapento pañcahi sakaṭasatehi bhaṇḍaṁ ādāya",
  "atk-s0508a210:59_5": "aparāparaṁ sañcaritvā vāṇijjena jīvikaṁ kappeti yathāvibhavaṁ puññānipi karoti.",
  "atk-s0508a210:59_6": "So ekadivasaṁ antarāmagge dhure yuttagoṇe vahituṁ asakkonte patite manussesu taṁ vuṭṭhāpetuṁ asakkontesu sayameva gantvā taṁ naṅguṭṭhe gāḷhaṁ vijjhi.",
  "atk-s0508a210:59_7": "Goṇo “ayaṁ asappuriso mama balābalaṁ ajānanto gāḷhaṁ vijjhatī”ti kuddho manussavācāya,",
  "atk-s0508a210:59_8": "“bho godatta,",
  "atk-s0508a210:59_9": "ahaṁ ettakaṁ kālaṁ attano balaṁ aniguhanto tuyhaṁ bhāraṁ vahiṁ,",
  "atk-s0508a210:59_10": "ajja pana asamatthabhāvena patitaṁ maṁ ativiya bādhasi, hotu,",
  "atk-s0508a210:59_11": "ito cavitvā nibbattanibbattaṭṭhāne taṁ bādhetuṁ samattho paṭisattu bhaveyya”nti patthanānurūpena akkosi.",
  "atk-s0508a210:59_12": "Taṁ sutvā godatto “evaṁ nāma satte bādhetvā kiṁ imāya jīvikāyā”ti saṁvegajāto sabbaṁ vibhavaṁ pahāya",
  "atk-s0508a210:59_13": "aññatarassa mahātherassa santike pabbajitvā vipassanāya kammaṁ karonto nacirasseva arahattaṁ patvā samāpattisukhena",
  "atk-s0508a210:59_14": "vītināmento ekadivasaṁ attano santikaṁ upagatānaṁ gahaṭṭhapabbajitānaṁ ariyagaṇānaṁ lokadhamme ārabbha",
  "atk-s0508a210:59_15": "dhammaṁ kathento –",
  "atk-s0508a210:60_0": "659.",
  "atk-s0508a210:61_0": "“Yathāpi bhaddo ājañño, dhure yutto dhurassaho;",
  "atk-s0508a210:62_0": "Mathito atibhārena, saṁyugaṁ nātivattati.",
  "atk-s0508a210:63_0": "660.",
  "atk-s0508a210:64_0": "“Evaṁ paññāya ye tittā, samuddo vārinā yathā;",
  "atk-s0508a210:65_0": "Na pare atimaññanti, ariyadhammova pāṇinaṁ.",
  "atk-s0508a210:66_0": "661.",
  "atk-s0508a210:67_0": "“Kāle kālavasaṁ pattā, bhavābhavavasaṁ gatā;",
  "atk-s0508a210:68_0": "Narā dukkhaṁ nigacchanti, tedha socanti māṇavā.",
  "atk-s0508a210:69_0": "662.",
  "atk-s0508a210:70_0": "“Unnatā sukhadhammena, dukkhadhammena conatā;",
  "atk-s0508a210:71_0": "Dvayena bālā haññanti, yathābhūtaṁ adassino.",
  "atk-s0508a210:72_0": "663.",
  "atk-s0508a210:73_0": "“Ye ca dukkhe sukhasmiñca, majjhe sibbinimaccagū;",
  "atk-s0508a210:74_0": "Ṭhitā te indakhīlova, na te unnataonatā.",
  "atk-s0508a210:75_0": "664.",
  "atk-s0508a210:76_0": "“Na heva lābhe nālābhe, na yase na ca kittiyā;",
  "atk-s0508a210:77_0": "Na nindāyaṁ pasaṁsāya, na te dukkhe sukhamhi ca.",
  "atk-s0508a210:78_0": "665.",
  "atk-s0508a210:79_0": "“Sabbattha te na limpanti, udabinduva pokkhare;",
  "atk-s0508a210:80_0": "Sabbattha sukhitā dhīrā, sabbattha aparājitā.",
  "atk-s0508a210:81_0": "666.",
  "atk-s0508a210:82_0": "“Dhammena ca alābho yo, yo ca lābho adhammiko;",
  "atk-s0508a210:83_0": "Alābho dhammiko seyyo, yañce lābho adhammiko.",
  "atk-s0508a210:84_0": "667.",
  "atk-s0508a210:85_0": "“Yaso ca appabuddhīnaṁ, viññūnaṁ ayaso ca yo;",
  "atk-s0508a210:86_0": "Ayasova seyyo viññūnaṁ, na yaso appabuddhinaṁ.",
  "atk-s0508a210:87_0": "668.",
  "atk-s0508a210:88_0": "“Dummedhehi pasaṁsā ca, viññūhi garahā ca yā;",
  "atk-s0508a210:89_0": "Garahāva seyyo viññūhi, yañce bālappasaṁsanā.",
  "atk-s0508a210:90_0": "669.",
  "atk-s0508a210:91_0": "“Sukhañca kāmamayikaṁ, dukkhañca pavivekiyaṁ;",
  "atk-s0508a210:92_0": "Pavivekadukkhaṁ seyyo, yañce kāmamayaṁ sukhaṁ.",
  "atk-s0508a210:93_0": "670.",
  "atk-s0508a210:94_0": "“Jīvitañca adhammena, dhammena maraṇañca yaṁ;",
  "atk-s0508a210:95_0": "Maraṇaṁ dhammikaṁ seyyo, yañce jīve adhammikaṁ.",
  "atk-s0508a210:96_0": "671.",
  "atk-s0508a210:97_0": "“Kāmakopappahīnā ye, santacittā bhavābhave;",
  "atk-s0508a210:98_0": "Caranti loke asitā, natthi tesaṁ piyāpiyaṁ.",
  "atk-s0508a210:99_0": "672.",
  "atk-s0508a210:100_0": "“Bhāvayitvāna bojjhaṅge, indriyāni balāni ca;",
  "atk-s0508a210:101_0": "Pappuyya paramaṁ santiṁ, parinibbantināsavā”ti. – imā gāthā abhāsi;",
  "atk-s0508a210:102_0": "Tattha ājaññoti,",
  "atk-s0508a210:102_1": "usabhājānīyo.",
  "atk-s0508a210:102_2": "Dhure yuttoti,",
  "atk-s0508a210:102_3": "sakaṭadhure yojito.",
  "atk-s0508a210:102_4": "Dhurassahoti,",
  "atk-s0508a210:102_5": "dhuravāho.",
  "atk-s0508a210:102_6": "Gāthāsukhatthañcettha dvisakārato niddeso kato,",
  "atk-s0508a210:102_7": "sakaṭabhāraṁ vahituṁ samatthoti attho.",
  "atk-s0508a210:102_8": "Mathito atibhārenāti,",
  "atk-s0508a210:102_9": "atibhārena garubhārena pīḷito.",
  "atk-s0508a210:102_10": "“Maddito”tipi pāḷi,",
  "atk-s0508a210:102_11": "so evattho.",
  "atk-s0508a210:102_12": "Saṁyuganti,",
  "atk-s0508a210:102_13": "attano khandhe ṭhapitaṁ yugaṁ nātivattati na atikkāmeti,",
  "atk-s0508a210:102_14": "sammā yo uddharitvā dhuraṁ chaḍḍetvā na tiṭṭhati.",
  "atk-s0508a210:102_15": "Evanti yathā so dhorayho attano bhadrājānīyatāya attano dhīravīratāya attano bhāraṁ nātivattati na pariccajati,",
  "atk-s0508a210:102_16": "evaṁ ye vārinā viya mahāsamuddo lokiyalokuttarāya paññāya tittā dhātā paripuṇṇā,",
  "atk-s0508a210:102_17": "te pare nihīnapaññe na atimaññanti,",
  "atk-s0508a210:102_18": "na paribhavanti.",
  "atk-s0508a210:102_19": "Tattha kāraṇamāha “ariyadhammova pāṇina”nti,",
  "atk-s0508a210:102_20": "pāṇinaṁ sattesu ayaṁ ariyānaṁ dhammo yadidaṁ tesaṁ paññāya pāripūriṁ gatattā lābhādinā attānukkaṁsanaṁ viya alābhādinā paresaṁ avambhanaṁ.",
  "atk-s0508a210:103_0": "Evaṁ paññāpāripūriyā ariyānaṁ sukhavihāraṁ dassetvā tadabhāvato anariyānaṁ dukkhavihāraṁ dassetuṁ “kāle”tiādi vuttaṁ.",
  "atk-s0508a210:103_1": "Tattha kāleti lābhālābhādinā samaṅgībhūtakāle.",
  "atk-s0508a210:103_2": "Kālavasaṁ pattāti lābhādikālassa ca vasaṁ upagatā,",
  "atk-s0508a210:103_3": "lābhādinā somanassitā alābhādinā ca domanassitāti attho.",
  "atk-s0508a210:103_4": "Bhavābhavavasaṁ gatāti bhavassa abhavassa ca vasaṁ upagatā vuddhihāniyo anuvattantā te.",
  "atk-s0508a210:103_5": "Narā dukkhaṁ nigacchanti,",
  "atk-s0508a210:103_6": "tedha socanti māṇavāti te narā “māṇavā”ti laddhanāmā sattā lābhālābhādivasena vuddhihānivasena anurodhapaṭivirodhaṁ āpannā idhaloke socanti,",
  "atk-s0508a210:103_7": "paraloke ca nirayādidukkhaṁ gacchanti pāpuṇantīti attho.",
  "atk-s0508a210:104_0": "“Unnatā”tiādināpi lokadhammavasena sattānaṁ anatthappattimeva dasseti.",
  "atk-s0508a210:104_1": "Tattha unnatā sukhadhammenāti sukhahetunā sukhapaccayena bhogasampattiādinā unnatiṁ gatā,",
  "atk-s0508a210:104_2": "bhogamadādinā mattāti attho.",
  "atk-s0508a210:104_3": "Dukkhadhammena conatāti dukkhahetunā dukkhapaccayena bhogavipattiādinā nihīnataṁ gatā dāliddiyādinā kāpaññataṁ pattā.",
  "atk-s0508a210:104_4": "Dvayenāti yathāvuttena unnationatidvayena lābhālābhādidvayena vā bālaputhujjanā haññanti,",
  "atk-s0508a210:104_5": "anurodhapaṭivirodhavasena vibādhīyanti pīḷiyanti. Kasmā?",
  "atk-s0508a210:104_6": "Yathābhūtaṁ adassino yasmā te dhammasabhāvaṁ yāthāvato nabbhaññaṁsu,",
  "atk-s0508a210:104_7": "pariññātakkhandhā pahīnakilesā ca na honti,",
  "atk-s0508a210:104_8": "tasmāti attho.",
  "atk-s0508a210:104_9": "“Yathābhūtaṁ adassanā”tipi paṭhanti,",
  "atk-s0508a210:104_10": "adassanahetūti attho.",
  "atk-s0508a210:104_11": "Ye ca dukkhe sukhasmiñca,",
  "atk-s0508a210:104_12": "majjhe sibbinimaccagūti ye pana ariyā dukkhavedanāya sukhavedanāya majjhattatāvedanāya ca tappaṭibaddhaṁ",
  "atk-s0508a210:104_13": "chandarāgabhūtaṁ sibbiniṁ taṇhaṁ aggamaggādhigamena accagū atikkamiṁsu,",
  "atk-s0508a210:104_14": "te indakhīlo viya vātehi lokadhammehi asampakampiyā ṭhitā,",
  "atk-s0508a210:104_15": "na te unnataonatā,",
  "atk-s0508a210:104_16": "kadācipi unnatā vā onatā vā na honti sabbaso anunayapaṭighābhāvato.",
  "atk-s0508a210:105_0": "Evaṁ vedanādhiṭṭhānaṁ arahato anupalepaṁ dassetvā idāni lokadhamme vibhajitvā sabbatthakamevassa anupalepaṁ dassento “na hevā”tiādimāha.",
  "atk-s0508a210:105_1": "Tattha lābheti cīvarādīnaṁ paccayānaṁ paṭilābhe.",
  "atk-s0508a210:105_2": "Alābheti tesaṁyeva appaṭilābhe apagame.",
  "atk-s0508a210:105_3": "Na yaseti parivārahāniyaṁ akittiyañca.",
  "atk-s0508a210:105_4": "Kittiyāti parammukhā kittane patthaṭayasatāyaṁ.",
  "atk-s0508a210:105_5": "Nindāyanti sammukhā garahāyaṁ.",
  "atk-s0508a210:105_6": "Pasaṁsāyanti,",
  "atk-s0508a210:105_7": "paccakkhato guṇābhitthavane.",
  "atk-s0508a210:105_8": "Dukkheti dukkhe uppanne.",
  "atk-s0508a210:105_9": "Sukheti etthāpi eseva nayo.",
  "atk-s0508a210:106_0": "Sabbatthāti sabbasmiṁ yathāvutte aṭṭhavidhepi lokadhamme,",
  "atk-s0508a210:106_1": "sabbattha vā rūpādike visaye te khīṇāsavā na limpanti sabbaso pahīnakilesattā.",
  "atk-s0508a210:106_2": "Yathā kiṁ?",
  "atk-s0508a210:106_3": "Udabinduva pokkhare yathā kamaladale jalabindu allīyitvā ṭhitampi tena na limpati,",
  "atk-s0508a210:106_4": "jalabindunā ca kamaladalaṁ,",
  "atk-s0508a210:106_5": "aññadatthu visaṁsaṭṭhameva,",
  "atk-s0508a210:106_6": "evametepi upaṭṭhite lābhādike,",
  "atk-s0508a210:106_7": "āpāthagate rūpādiārammaṇe ca visaṁsaṭṭhā evaṁ.",
  "atk-s0508a210:106_8": "Tato eva dhīrā paṇḍitā sabbattha lābhādīsu ñāṇamukhena piyanimittānaṁ sokādīnañca abhāvato sukhitā lābhādīhi",
  "atk-s0508a210:106_9": "ca anabhibhavanīyato sabbattha aparājitāva honti.",
  "atk-s0508a210:107_0": "Idāni lābhālābhādīsu seyyaṁ niddhāretvā dassento “dhammenā”tiādimāha.",
  "atk-s0508a210:107_1": "Tattha dhammena ca alābho yoti yo dhammaṁ rakkhantassa taṁnimittaṁ alābho lābhābhāvo,",
  "atk-s0508a210:107_2": "lābhahāni.",
  "atk-s0508a210:107_3": "Yo ca lābho adhammiko adhammena aññāyena buddhapaṭikuṭṭhena vidhinā uppanno,",
  "atk-s0508a210:107_4": "tesu dvīsu alābho dhammiko dhammāvaho seyyo,",
  "atk-s0508a210:107_5": "yādisaṁ lābhaṁ parivajjantassa akusalā dhammā parihāyanti,",
  "atk-s0508a210:107_6": "kusalā dhammā abhivaḍḍhanti,",
  "atk-s0508a210:107_7": "tādiso alābho pāsaṁsataro atthāvaho.",
  "atk-s0508a210:107_8": "Yañce lābho adhammikoti yo lābho adhammena uppanno,",
  "atk-s0508a210:107_9": "so na seyyoti adhippāyo.",
  "atk-s0508a210:108_0": "Yasoca appabuddhīnaṁ,",
  "atk-s0508a210:108_1": "viññūnaṁ ayaso ca yoti yo appabuddhīnaṁ duppaññānaṁ vasena puggalassa yaso labbhati,",
  "atk-s0508a210:108_2": "yo ca viññūnaṁ paṇḍitānaṁ vasena ayaso yasahāni.",
  "atk-s0508a210:108_3": "Imesu dvīsu ayasova seyyo viññūnaṁ.",
  "atk-s0508a210:108_4": "Te hissa yathā akusalā dhammā parihāyanti,",
  "atk-s0508a210:108_5": "kusalā dhammā abhivaḍḍhanti,",
  "atk-s0508a210:108_6": "evaṁ yasahāniṁ iccheyyuṁ,",
  "atk-s0508a210:108_7": "tathā ca bhabbajātiko taṁ aguṇaṁ pahāya guṇe patiṭṭheyya.",
  "atk-s0508a210:108_8": "Na yaso appabuddhīnanti duppaññānaṁ vasena yaso seyyo hoti,",
  "atk-s0508a210:108_9": "te hi abhūtaguṇābhibyāhāravasenāpi naṁ uppādeyyuṁ,",
  "atk-s0508a210:108_10": "so cassa idha ceva viññūgarahādinā samparāye ca duggatiyaṁ dukkhaparikkilesādinā anatthāvaho.",
  "atk-s0508a210:108_11": "Tenāha bhagavā –",
  "atk-s0508a210:108_12": "“lābho siloko sakkāro,",
  "atk-s0508a210:108_13": "micchāladdho ca yo yaso”ti “sakkāro kāpurisaṁ hantī”ti ca.",
  "atk-s0508a210:109_0": "Dummedhehīti, nippaññehi. Yañce bālappasaṁsanāti bālehi aviddasūhi yā nāma pasaṁsanā.",
  "atk-s0508a210:110_0": "Kāmamayikanti vatthukāmamayaṁ,",
  "atk-s0508a210:110_1": "kāmaguṇe paṭicca uppannaṁ.",
  "atk-s0508a210:110_2": "Dukkhañca pavivekiyanti pavivekato nibbattaṁ kāyakilamathavasena pavattaṁ visamāsanupatāpādihetukaṁ kāyikaṁ dukkhaṁ,",
  "atk-s0508a210:110_3": "taṁ pana nirāmisavivaṭṭūpanissayatāya viññūnaṁ pāsaṁsā.",
  "atk-s0508a210:110_4": "Tena vuttaṁ “pavivekadukkhaṁ seyyo”ti.",
  "atk-s0508a210:111_0": "Jīvitañcaadhammenāti adhammena jīvikakappanaṁ jīvitahetu adhammacaraṇaṁ.",
  "atk-s0508a210:111_1": "Dhammena maraṇaṁ nāma “imaṁ nāma pāpaṁ akarontaṁ taṁ māressāmī”ti kenaci vutte mārentepi tasmiṁ pāpaṁ",
  "atk-s0508a210:111_2": "akatvā dhammaṁ avikopentassa dhammahetumaraṇaṁ dhammikaṁ seyyoti tādisaṁ maraṇaṁ dhammato anapetattā",
  "atk-s0508a210:111_3": "dhammikaṁ saggasampāpanato nibbānupanissayato ca viññūnaṁ pāsaṁsataraṁ.",
  "atk-s0508a210:111_4": "Tathā hi vuttaṁ –",
  "atk-s0508a210:112_0": "“Caje dhanaṁ aṅgavarassa hetu, aṅgaṁ caje jīvitaṁ rakkhamāno;",
  "atk-s0508a210:113_0": "Aṅgaṁ dhanaṁ jīvitañcāpi sabbaṁ, caje naro dhammamanussaranto”ti. ;",
  "atk-s0508a210:114_0": "Yañce jīve adhammikanti puriso yaṁ dhammato apetaṁ jīvikaṁ jīveyya,",
  "atk-s0508a210:114_1": "taṁ na seveyya viññūhi garahitattā apāyasampāpanato cāti adhippāyo.",
  "atk-s0508a210:115_0": "Idāni yathāvuttaṁ khīṇāsavānaṁ anupalepaṁ kāraṇato dassento “kāmakopapahīnā”tiādigāthamāha.",
  "atk-s0508a210:116_0": "Tattha kāmakopapahīnāti ariyamaggena sabbasova pahīnā anurodhapaṭivirodhā.",
  "atk-s0508a210:116_1": "Santacittā bhavābhaveti khuddake ceva mahante ca bhave anavasesapahīnakilesapariḷāhatāya vūpasantacittā.",
  "atk-s0508a210:116_2": "Loketi khandhādiloke.",
  "atk-s0508a210:116_3": "Asitāti taṇhādiṭṭhinissayavasena anissitā.",
  "atk-s0508a210:116_4": "Natthi tesaṁ piyāpiyanti tesaṁ khīṇāsavānaṁ katthaci lābhādike rūpādivisaye ca piyaṁ vā apiyaṁ vā natthi,",
  "atk-s0508a210:116_5": "taṁnimittānaṁ kilesānaṁ sabbaso samucchinnattā.",
  "atk-s0508a210:117_0": "Idāni yāya bhāvanāya te evarūpā jātā,",
  "atk-s0508a210:117_1": "taṁ dassetvā anupādisesāya nibbānadhātuyā desanāya kūṭaṁ gaṇhanto “bhāvayitvānā”ti osānagāthamāha.",
  "atk-s0508a210:117_2": "Tattha pappuyyāti,",
  "atk-s0508a210:117_3": "pāpuṇitvā.",
  "atk-s0508a210:117_4": "Sesaṁ heṭṭhā vuttanayameva.",
  "atk-s0508a210:117_5": "Imā eva ca gāthā therassa aññābyākaraṇāpi ahesuṁ.",
  "atk-s0508a210:118_0": "Godattattheragāthāvaṇṇanā niṭṭhitā.",
  "atk-s0508a210:119_0": "Cuddasakanipātavaṇṇanā niṭṭhitā."
}