{
  "atk-s0515a12:0_0": "12. Cūḷabyūhasuttaniddesavaṇṇanā",
  "atk-s0515a12:1_0": "Dvādasame cūḷabyūhasuttaniddese sakaṁsakaṁdiṭṭhiparibbasānāti idampi tasmiṁyeva mahāsamaye “sabbepime diṭṭhigatikā ‘sādhurūpāmhā’ti bhaṇanti,",
  "atk-s0515a12:1_1": "kiṁ nu kho sādhurūpāva ime attano eva diṭṭhiyā patiṭṭhahanti,",
  "atk-s0515a12:1_2": "udāhu aññampi diṭṭhiṁ gaṇhantī”ti uppannacittānaṁ ekaccānaṁ devatānaṁ tamatthaṁ pakāsetuṁ purimanayeneva nimmitabuddhena attānaṁ pucchāpetvā vuttaṁ.",
  "atk-s0515a12:2_0": "113.",
  "atk-s0515a12:2_1": "Tattha ādito dvepi gāthā pucchāgāthāyeva.",
  "atk-s0515a12:2_2": "Tāsu sakaṁ sakaṁ diṭṭhiparibbasānāti attano attano diṭṭhiyā vasamānā.",
  "atk-s0515a12:2_3": "Viggayha nānā kusalā vadantīti taṁ diṭṭhiṁ balavaggāhaṁ gahetvā “tattha kusalāmhā”ti paṭijānamānā puthu puthu vadanti,",
  "atk-s0515a12:2_4": "ekaṁ na vadanti.",
  "atk-s0515a12:2_5": "Yo evaṁ jānāti sa vedi dhammaṁ,",
  "atk-s0515a12:2_6": "idaṁ paṭikkosamakevalī soti tañca diṭṭhiṁ sandhāya yo evaṁ jānāti,",
  "atk-s0515a12:2_7": "so dhammaṁ vediyi.",
  "atk-s0515a12:2_8": "Idaṁ pana paṭikkosanto hīno hotīti ca vadanti.",
  "atk-s0515a12:3_0": "Nānā vadantīti nānākāraṇaṁ bhaṇanti.",
  "atk-s0515a12:3_1": "Vividhaṁ vadantīti nānāvidhaṁ bhaṇanti.",
  "atk-s0515a12:3_2": "Aññoññaṁ vadantīti ekaṁ avatvā aññaṁ aññaṁ gahetvā vadanti.",
  "atk-s0515a12:3_3": "Akevalī soti yo akusalo ayaṁ.",
  "atk-s0515a12:3_4": "Asamattoti na paripūro.",
  "atk-s0515a12:3_5": "Aparipuṇṇoti na sampuṇṇo.",
  "atk-s0515a12:4_0": "114.Bāloti hīno. Akkusaloti avidvā.",
  "atk-s0515a12:5_0": "115.",
  "atk-s0515a12:5_1": "Idāni tisso vissajjanagāthā hontīti.",
  "atk-s0515a12:5_2": "Tā purimaḍḍhena vuttamatthaṁ pacchimaḍḍhena paṭibyūhitvā ṭhitā.",
  "atk-s0515a12:5_3": "Tena byūhena uttarasuttato ca appakattā idaṁ suttaṁ “cūḷabyūha”nti nāmaṁ labhi.",
  "atk-s0515a12:5_4": "Tattha paṭhamagāthāyaṁ tāva parassa ce dhammanti parassa diṭṭhiṁ.",
  "atk-s0515a12:5_5": "Sabbevime bālāti evaṁ sante sabbeva ime bālā hontīti adhippāyo.",
  "atk-s0515a12:5_6": "Kiṁkāraṇā?",
  "atk-s0515a12:5_7": "Sabbevime diṭṭhiparibbasānāti.",
  "atk-s0515a12:6_0": "116.Sandiṭṭhiyāceva na vīvadātā,",
  "atk-s0515a12:6_1": "saṁsuddhapaññā kusalā mutīmāti sakāya diṭṭhiyā anavīvadātā avodātā saṁkiliṭṭhāva samānā saṁsuddhapaññā ca kusalā ca mutimanto ca te honti ce.",
  "atk-s0515a12:6_2": "Atha vā “sandiṭṭhiyā ce vadātā”ti pāṭho,",
  "atk-s0515a12:6_3": "tassattho –",
  "atk-s0515a12:6_4": "sakāya pana diṭṭhiyā vodātā saṁsuddhapaññā kusalā mutimanto honti ce,",
  "atk-s0515a12:6_5": "na tesaṁ kocīti evaṁ sante tesaṁ ekopi nihīnapañño na hoti,",
  "atk-s0515a12:6_6": "kiṁkāraṇā?",
  "atk-s0515a12:6_7": "Diṭṭhī hi tesampi tathā samattā,",
  "atk-s0515a12:6_8": "yathā itaresanti.",
  "atk-s0515a12:7_0": "117.Na vāhametanti gāthāya saṅkhepattho –",
  "atk-s0515a12:7_1": "yaṁ te mithu dve dve janā aññamaññaṁ “bālo”ti āhu,",
  "atk-s0515a12:7_2": "ahaṁ etaṁ tathiyanti tacchanti neva brūmi.",
  "atk-s0515a12:7_3": "Kiṁkāraṇā?",
  "atk-s0515a12:7_4": "Yasmā sabbeva te sakaṁ sakaṁ diṭṭhiṁ “idameva saccaṁ moghamañña”nti akaṁsu,",
  "atk-s0515a12:7_5": "tena ca kāraṇena paraṁ “bālo”ti dahanti.",
  "atk-s0515a12:7_6": "Ettha ca tathiyaṁ,",
  "atk-s0515a12:7_7": "tathevanti dvepi pāṭhā.",
  "atk-s0515a12:8_0": "Tacchanti atucchaṁ.",
  "atk-s0515a12:8_1": "Tathanti aviparītaṁ,",
  "atk-s0515a12:8_2": "bhūtanti santaṁ.",
  "atk-s0515a12:8_3": "Yāthāvanti saṁvijjamānaṁ.",
  "atk-s0515a12:8_4": "Aviparitanti na visaṅketaṁ.",
  "atk-s0515a12:9_0": "118.Yamāhūti pucchāgāthāya “yaṁ diṭṭhisaccaṁ tathiya”nti eke āhu.",
  "atk-s0515a12:10_0": "119.Ekañhi saccanti vissajjanagāthāya ekaṁ saccaṁ nirodho maggo vā.",
  "atk-s0515a12:10_1": "Yasmiṁ pajā no vivade pajānanti yamhi sacce pajānanto pajā no vivadeyyuṁ.",
  "atk-s0515a12:10_2": "Sayaṁ thunantīti attanā vadanti.",
  "atk-s0515a12:11_0": "120.Kasmā nūti pucchāgāthāya pavādiyāseti vādino.",
  "atk-s0515a12:11_1": "Udāhu te takkamanussarantīti te vādino udāhu attano takkamattaṁ anugacchanti.",
  "atk-s0515a12:12_0": "Takkapariyāhatanti vitakkena samantato āhataṁ.",
  "atk-s0515a12:12_1": "Vīmaṁsānucaritanti attano upaṭṭhitapaññāya vicaritaṁ.",
  "atk-s0515a12:12_2": "Sayaṁpaṭibhānanti attano paṭibhānaṁ.",
  "atk-s0515a12:13_0": "121.Nahevāti vissajjanagāthāya aññatra saññāya niccānīti ṭhapetvā saññāmattena niccanti gahitaggahaṇāni.",
  "atk-s0515a12:13_1": "Takkañca diṭṭhīsu pakappayitvāti attano niccasaṅkappamattaṁ diṭṭhīsu janetvā.",
  "atk-s0515a12:14_0": "Yasmā pana diṭṭhīsu vitakkaṁ janentā diṭṭhiyo sañjanenti,",
  "atk-s0515a12:14_1": "tasmā vuttaṁ “diṭṭhigatāni janenti sañjanentī”tiādi.",
  "atk-s0515a12:14_2": "Janentīti uparūpari diṭṭhiṁ uppādentā janenti.",
  "atk-s0515a12:14_3": "Sañjanentītiādīni upasaggavasena padaṁ vaḍḍhetvā vuttāni.",
  "atk-s0515a12:14_4": "Mayhaṁ saccanti mama vacanaṁ tacchaṁ.",
  "atk-s0515a12:15_0": "122.",
  "atk-s0515a12:15_1": "Idāni evaṁ nānāsaccesu asantesu takkamattaṁ anussarantānaṁ diṭṭhigatikānaṁ vippaṭipattiṁ dassetuṁ “diṭṭhe sute”tiādikā gāthāyo abhāsi.",
  "atk-s0515a12:15_2": "Tattha diṭṭheti diṭṭhaṁ,",
  "atk-s0515a12:15_3": "diṭṭhasuddhinti adhippāyo.",
  "atk-s0515a12:15_4": "Esa nayo sutādīsu.",
  "atk-s0515a12:15_5": "Ete ca nissāya vimānadassīti ete diṭṭhidhamme nissayitvā suddhibhāvasaṅkhātaṁ vimānaṁ asammānaṁ passantopi.",
  "atk-s0515a12:15_6": "Vinicchaye ṭhatvā pahassamāno,",
  "atk-s0515a12:15_7": "bālo paro akkusaloti cāhāti evaṁ vimānadassīpi tasmiṁ diṭṭhivinicchaye ṭhatvā tuṭṭhijāto hāsajāto hutvā paro “hīno ca avidvā cā”ti evaṁ vadatiyeva.",
  "atk-s0515a12:16_0": "Na sammānetītipi vimānadassīti na bahumānaṁ karotīti evampi vimānadassī na bahumānadassī.",
  "atk-s0515a12:16_1": "Domanassaṁ janetīti paṭhamaṁ diṭṭhinissayaṁ allīyitvā domanassaṁ patvā pacchā diṭṭhivinicchaye ṭhitakāle somanassaṁ uppādetīti attho.",
  "atk-s0515a12:17_0": "Vinicchayadiṭṭhiyā ṭhatvāti sanniṭṭhānaṁ katvā gahitadiṭṭhiyā ṭhatvā.",
  "atk-s0515a12:18_0": "123.",
  "atk-s0515a12:18_1": "Evaṁ sante yenevāti gāthā.",
  "atk-s0515a12:18_2": "Tattha sayamattanāti sayameva attānaṁ.",
  "atk-s0515a12:18_3": "Vimānetīti garahati.",
  "atk-s0515a12:18_4": "Tadeva pāvāti tadeva vacanaṁ diṭṭhiṁ vadati,",
  "atk-s0515a12:18_5": "taṁ vā puggalaṁ.",
  "atk-s0515a12:19_0": "124.Atisāradiṭṭhiyāti gāthāyattho –",
  "atk-s0515a12:19_1": "so evaṁ tāya lakkhaṇātisāriniyā atisāradiṭṭhiyā samatto paripuṇṇo uddhumāto,",
  "atk-s0515a12:19_2": "tena ca diṭṭhimānena matto “paripuṇṇo ahaṁ kevalī”ti evaṁ paripuṇṇamānī.",
  "atk-s0515a12:19_3": "Sayameva attānaṁ manasā “ahaṁ paṇḍito”ti abhisiñcati.",
  "atk-s0515a12:19_4": "Kiṁkāraṇā?",
  "atk-s0515a12:19_5": "Diṭṭhī hi sā tassa tathā samattāti.",
  "atk-s0515a12:20_0": "Sabbā tā diṭṭhiyo lakkhaṇātikkantāti tā sabbā dvāsaṭṭhidiṭṭhiyo lakkhaṇaṁ atītā atisarantīti atikkantā.",
  "atk-s0515a12:20_1": "Anomoti anūno.",
  "atk-s0515a12:21_0": "125.Parassa ceti gāthāya sambandho attho ca –",
  "atk-s0515a12:21_1": "kiñca bhiyyo?",
  "atk-s0515a12:21_2": "Yo so vinicchaye ṭhatvā pahassamāno “bālo paro akkusalo”ti cāha,",
  "atk-s0515a12:21_3": "tassa parassa ce hi vacasā so tena vuccamāno nihīno hoti,",
  "atk-s0515a12:21_4": "tumo sahā hoti nihīnapañño,",
  "atk-s0515a12:21_5": "sopi teneva saha nihīnapañño hoti.",
  "atk-s0515a12:21_6": "Sopi hi taṁ “bālo”ti vadati.",
  "atk-s0515a12:21_7": "Atha tassa vacanaṁ appamāṇaṁ,",
  "atk-s0515a12:21_8": "so pana sayameva vedagū ca dhīro ca hoti.",
  "atk-s0515a12:21_9": "Evaṁ sante na koci bālo samaṇesu atthi.",
  "atk-s0515a12:21_10": "Sabbepi hi te attano icchāya paṇḍitā.",
  "atk-s0515a12:22_0": "Vācāyāti kathanena.",
  "atk-s0515a12:22_1": "Vacanenāti bhāsitena.",
  "atk-s0515a12:22_2": "Ninditakāraṇāti garahahetunā.",
  "atk-s0515a12:22_3": "Garahitakāraṇāti avaññātahetunā.",
  "atk-s0515a12:22_4": "Upavaditakāraṇāti upavādahetunā.",
  "atk-s0515a12:23_0": "126.Aññaṁ itoti gāthāya sambandho attho ca –",
  "atk-s0515a12:23_1": "“atha ce sayaṁ vedagū hoti dhīro.",
  "atk-s0515a12:23_2": "Na koci bālo samaṇesu atthī”ti evañhi vuttepi siyā kassaci “kasmā”ti.",
  "atk-s0515a12:23_3": "Tattha vuccate –",
  "atk-s0515a12:23_4": "yasmā aññaṁ ito yābhivadanti dhammaṁ,",
  "atk-s0515a12:23_5": "aparaddhā suddhimakevalī te.",
  "atk-s0515a12:23_6": "Evampi titthyā puthuso vadanti,",
  "atk-s0515a12:23_7": "ye ito aññaṁ diṭṭhiṁ abhivadanti,",
  "atk-s0515a12:23_8": "te aparaddhā viraddhā suddhimaggaṁ,",
  "atk-s0515a12:23_9": "akevalino ca teti evaṁ puthutitthiyā yasmā vadantīti vuttaṁ hoti.",
  "atk-s0515a12:23_10": "Kasmā panevaṁ vadantīti ce?",
  "atk-s0515a12:23_11": "Sandiṭṭhirāgena hi tebhirattā,",
  "atk-s0515a12:23_12": "yasmā sakena diṭṭhirāgena te abhirattāti vuttaṁ hoti.",
  "atk-s0515a12:24_0": "Te suddhimagganti te aññatitthiyā akiliṭṭhamaggaṁ.",
  "atk-s0515a12:24_1": "Visuddhimagganti niddosamaggaṁ.",
  "atk-s0515a12:24_2": "Parisuddhimagganti sukkamaggaṁ.",
  "atk-s0515a12:24_3": "Vodātamagganti paṇḍaramaggaṁ.",
  "atk-s0515a12:24_4": "Pariyodātamagganti pabhāvantamaggaṁ.",
  "atk-s0515a12:24_5": "Viraddhāti vuttavidhinā maggena virajjhitvā ṭhitā.",
  "atk-s0515a12:24_6": "Aparaddhāti aparajjhitvā ṭhitā.",
  "atk-s0515a12:24_7": "Khalitāti parihīnā.",
  "atk-s0515a12:24_8": "Galitāti tato bhaṭṭhā.",
  "atk-s0515a12:24_9": "Aññāyāti aññāṇena.",
  "atk-s0515a12:24_10": "Aparaddhāti parājayamāpannā.",
  "atk-s0515a12:24_11": "Atha vā “ñāyāparaddhā”tipi pāṭho.",
  "atk-s0515a12:24_12": "Ñāyena maggena viraddhāti attho.",
  "atk-s0515a12:25_0": "127.",
  "atk-s0515a12:25_1": "Evaṁ abhirattā ca –",
  "atk-s0515a12:25_2": "idheva suddhinti gāthā.",
  "atk-s0515a12:25_3": "Tattha sakāyaneti sakamagge.",
  "atk-s0515a12:25_4": "Daḷhaṁ vadānāti daḷhavādā.",
  "atk-s0515a12:26_0": "Thiravādāti sanniṭṭhānavādā. Balikavādāti balavantavādā. Avaṭṭhitavādāti patiṭṭhahitvā kathitavādā.",
  "atk-s0515a12:27_0": "128.",
  "atk-s0515a12:27_1": "Ye evañca daḷhavādā,",
  "atk-s0515a12:27_2": "tesu yo koci titthiyo sakāyane vāpi daḷhaṁ vadāno kamettha bāloti paraṁ daheyya,",
  "atk-s0515a12:27_3": "saṅkhepato tattha sassatucchedasaṅkhāte vitthārato natthikaissarakārakaniyatiādibhede sake ayane “idameva",
  "atk-s0515a12:27_4": "sacca”nti daḷhaṁ vadāno kaṁ paraṁ ettha diṭṭhigate “bālo”ti saha dhammena passeyya,",
  "atk-s0515a12:27_5": "nanu sabbopi tassa matena paṇḍito eva suppaṭipanno eva ca.",
  "atk-s0515a12:27_6": "Evaṁ sante sayameva so medhagamāvaheyya,",
  "atk-s0515a12:27_7": "paraṁ vadaṁ bālamasuddhidhammaṁ.",
  "atk-s0515a12:27_8": "Sopi paraṁ “bālo ca asuddhidhammo ca aya”nti vadanto attanāva kalahaṁ āvaheyya. Kasmā?",
  "atk-s0515a12:27_9": "Yasmā sabbopi tassa matena paṇḍitoyeva suppaṭipannoyeva ca.",
  "atk-s0515a12:28_0": "129.",
  "atk-s0515a12:28_1": "Evaṁ sabbathāpi vinicchaye ṭhatvā sayaṁ pamāya,",
  "atk-s0515a12:28_2": "uddhaṁ sa lokasmiṁ vivādametīti diṭṭhiyā ṭhatvā sayañca satthārādiṁ minitvā so bhiyyo vivādametīti.",
  "atk-s0515a12:28_3": "Evaṁ pana vinicchayesu ādīnavaṁ ñatvā ariyamaggena hitvāna sabbāni vinicchayāni,",
  "atk-s0515a12:28_4": "na medhagaṁ kubbati jantu loketi arahattanikūṭena desanaṁ niṭṭhāpesi.",
  "atk-s0515a12:29_0": "Sayaṁ pamāyāti attanā minitvā.",
  "atk-s0515a12:29_1": "Paminitvāti pamāṇaṁ katvā.",
  "atk-s0515a12:29_2": "“Pavinetvā”tipi pāṭho,",
  "atk-s0515a12:29_3": "taṁ na sundaraṁ.",
  "atk-s0515a12:29_4": "Uddhaṁ vādena saddhinti attano upari kathentena saha.",
  "atk-s0515a12:29_5": "Desanāpariyosāne purābhedasutte vuttasadiso eva abhisamayo ahosīti.",
  "atk-s0515a12:30_0": "Saddhammappajjotikāya mahāniddesaṭṭhakathāya",
  "atk-s0515a12:31_0": "Cūḷabyūhasuttaniddesavaṇṇanā niṭṭhitā."
}