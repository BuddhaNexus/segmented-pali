{
  "atk-vin02a27:0_0": "8. Cīvarakkhandhakaṁ",
  "atk-vin02a27:1_0": "Jīvakavatthukathā",
  "atk-vin02a27:2_0": "326.",
  "atk-vin02a27:2_1": "Cīvarakkhandhake –",
  "atk-vin02a27:2_2": "padakkhiṇāti chekā kusalā.",
  "atk-vin02a27:2_3": "Abhisaṭāti abhigatā.",
  "atk-vin02a27:2_4": "Kehi abhigatāti?",
  "atk-vin02a27:2_5": "Atthikehi atthikehi manussehi;",
  "atk-vin02a27:2_6": "karaṇatthe pana sāmivacanaṁ katvā “atthikānaṁ atthikānaṁ manussāna”nti vuttaṁ.",
  "atk-vin02a27:2_7": "Paññāsāya ca rattiṁ gacchatīti paññāsa kahāpaṇe gahetvā rattiṁ gacchati.",
  "atk-vin02a27:2_8": "Negamoti kuṭumbiyagaṇo.",
  "atk-vin02a27:3_0": "327.Sālavatiṁ kumāriṁ gaṇikaṁ vuṭṭhāpesīti nāgarā dve satasahassāni,",
  "atk-vin02a27:3_1": "rājā satasahassanti tīṇi satasahassāni,",
  "atk-vin02a27:3_2": "aññañca ārāmuyyānavāhanādiparicchedaṁ datvā vuṭṭhāpesuṁ;",
  "atk-vin02a27:3_3": "gaṇikaṭṭhāne ṭhapesunti attho.",
  "atk-vin02a27:3_4": "Paṭisatena ca rattiṁ gacchatīti rattiṁ paṭisatena gacchati.",
  "atk-vin02a27:3_5": "Gilānaṁ paṭivedeyyanti gilānabhāvaṁ jānāpeyyaṁ.",
  "atk-vin02a27:3_6": "Kattarasuppeti jiṇṇasuppe.",
  "atk-vin02a27:4_0": "328.Kā me deva mātā,",
  "atk-vin02a27:4_1": "ko pitāti kasmā pucchi?",
  "atk-vin02a27:4_2": "Taṁ kira aññe rājadārakā kīḷantā kalahe uṭṭhite “nimmātiko nippitiko”ti vadanti.",
  "atk-vin02a27:4_3": "Yathā ca aññesaṁ dārakānaṁ chaṇādīsu cuḷamātāmahāmātādayo kiñci paṇṇākāraṁ pesenti,",
  "atk-vin02a27:4_4": "tathā tassa na koci kiñci peseti.",
  "atk-vin02a27:4_5": "Iti so taṁ sabbaṁ cintetvā “nimmātikoyeva nu kho aha”nti jānanatthaṁ “kā me deva mātā,",
  "atk-vin02a27:4_6": "ko pitā”ti pucchi.",
  "atk-vin02a27:5_0": "Yannūnāhaṁ sippaṁ sikkheyyanti yaṁnūna ahaṁ vejjasippaṁ sikkheyyanti cintesi.",
  "atk-vin02a27:5_1": "Tassa kira etadahosi –",
  "atk-vin02a27:5_2": "“imāni kho hatthiassasippādīni parūpaghātapaṭisaṁyuttāni,",
  "atk-vin02a27:5_3": "vejjasippaṁ mettāpubbabhāgaṁ sattānaṁ hitapaṭisaṁyutta”nti.",
  "atk-vin02a27:5_4": "Tasmā vejjasippameva sandhāya “yaṁnūnāhaṁ sippaṁ sikkheyya”nti cintesi.",
  "atk-vin02a27:5_5": "Apicāyaṁ ito kappasatasahassassa upari padumuttarassa bhagavato upaṭṭhākaṁ “buddhupaṭṭhāko aya”nti catuparisantare",
  "atk-vin02a27:5_6": "patthataguṇaṁ vejjaṁ disvā “aho vatāhampi evarūpaṁ ṭhānantaraṁ pāpuṇeyya”nti cintetvā sattāhaṁ buddhappamukhassa",
  "atk-vin02a27:5_7": "saṅghassa dānaṁ datvā bhagavantaṁ vanditvā “ahampi bhagavā tumhākaṁ upaṭṭhāko asukavejjo viya anāgate",
  "atk-vin02a27:5_8": "buddhupaṭṭhāko bhaveyya”nti patthanamakāsi.",
  "atk-vin02a27:5_9": "Tāya purimapatthanāya codiyamānopesa vejjasippameva sandhāya “yaṁnūnāhaṁ sippaṁ sikkheyya”nti cintesi.",
  "atk-vin02a27:6_0": "329.Disāpāmokkhoti sabbadisāsu vidito pākaṭo padhāno vāti attho.",
  "atk-vin02a27:6_1": "Tasmiñca samaye takkasīlato vāṇijā abhayarājakumāraṁ dassanāya agamaṁsu.",
  "atk-vin02a27:6_2": "Te jīvako “kuto tumhe āgatā”ti pucchi.",
  "atk-vin02a27:6_3": "“Takkasīlato”ti vutte “atthi tattha vejjasippācariyo”ti pucchi.",
  "atk-vin02a27:6_4": "“Āma kumāra,",
  "atk-vin02a27:6_5": "takkasīlāyaṁ disāpāmokkho vejjo paṭivasatī”ti sutvā “tena hi yadā gacchatha,",
  "atk-vin02a27:6_6": "mayhaṁ āroceyyāthā”ti āha.",
  "atk-vin02a27:6_7": "Te tathā akaṁsu.",
  "atk-vin02a27:6_8": "So pitaraṁ anāpucchā tehi saddhiṁ takkasīlaṁ agamāsi.",
  "atk-vin02a27:6_9": "Tena vuttaṁ –",
  "atk-vin02a27:6_10": "“abhayaṁ rājakumāraṁ anāpucchā”tiādi.",
  "atk-vin02a27:7_0": "Icchāmahaṁ ācariya sippaṁ sikkhitunti taṁ kira upasaṅkamantaṁ disvā so vejjo “kosi tvaṁ tātā”ti pucchi.",
  "atk-vin02a27:7_1": "So “bimbisāramahārājassa nattā abhayakumārassa puttomhī”ti āha.",
  "atk-vin02a27:7_2": "“Kasmā pana tvamasi tāta idhāgato”ti,",
  "atk-vin02a27:7_3": "tato so “tumhākaṁ santike sippaṁ sikkhitu”nti vatvā icchāmahaṁ ācariya sippaṁ sikkhitunti āha.",
  "atk-vin02a27:7_4": "Bahuñca gaṇhātīti yathā aññe khattiyakumārādayo ācariyassa dhanaṁ datvā kiñci kammaṁ akatvā sikkhantiyeva,",
  "atk-vin02a27:7_5": "na so evaṁ.",
  "atk-vin02a27:7_6": "So pana kiñci dhanaṁ adatvā dhammantevāsikova hutvā ekaṁ kālaṁ upajjhāyassa kammaṁ karoti,",
  "atk-vin02a27:7_7": "ekaṁ kālaṁ sikkhati.",
  "atk-vin02a27:7_8": "Evaṁ santepi abhinīhārasampanno kulaputto attano medhāvitāya bahuñca gaṇhāti,",
  "atk-vin02a27:7_9": "lahuñca gaṇhāti,",
  "atk-vin02a27:7_10": "suṭṭhu ca upadhāreti,",
  "atk-vin02a27:7_11": "gahitañcassa na sammussati.",
  "atk-vin02a27:8_0": "Satta ca me vassāni adhīyantassa nayimassa sippassa anto paññāyatīti ettha ayaṁ kira jīvako yattakaṁ ācariyo jānāti,",
  "atk-vin02a27:8_1": "yaṁ aññe soḷasahi vassehi uggaṇhanti,",
  "atk-vin02a27:8_2": "taṁ sabbaṁ sattahi vassehi uggahesi.",
  "atk-vin02a27:8_3": "Sakkassa pana devarañño etadahosi –",
  "atk-vin02a27:8_4": "“ayaṁ buddhānaṁ upaṭṭhāko aggavissāsako bhavissati,",
  "atk-vin02a27:8_5": "handa naṁ bhesajjayojanaṁ sikkhāpemī”ti ācariyassa sarīre ajjhāvasitvā yathā ṭhapetvā kammavipākaṁ avasesarogaṁ",
  "atk-vin02a27:8_6": "ekeneva bhesajjayogena tikicchituṁ sakkoti,",
  "atk-vin02a27:8_7": "tathā naṁ bhesajjayojanaṁ sikkhāpesi.",
  "atk-vin02a27:8_8": "So pana “ācariyassa santike sikkhāmī”ti maññati,",
  "atk-vin02a27:8_9": "tasmā “samattho idāni jīvako tikicchitu”nti sakkena vissaṭṭhamatte evaṁ cintetvā ācariyaṁ pucchi.",
  "atk-vin02a27:8_10": "Ācariyo pana “na iminā mamānubhāvena uggahitaṁ,",
  "atk-vin02a27:8_11": "devatānubhāvena uggahita”nti ñatvāva tena hi bhaṇetiādimāha.",
  "atk-vin02a27:8_12": "Samantā yojanaṁ āhiṇḍantoti divase divase ekekena dvārena nikkhamitvā cattāro divase āhiṇḍanto.",
  "atk-vin02a27:8_13": "Parittaṁ pātheyyaṁ pādāsīti appamattakaṁ adāsi. Kasmā?",
  "atk-vin02a27:8_14": "Tassa kira etadahosi –",
  "atk-vin02a27:8_15": "“ayaṁ mahākulassa putto gatamattoyeva pitipitāmahānaṁ santikā mahāsakkāraṁ labhissati,",
  "atk-vin02a27:8_16": "tato mayhaṁ vā sippassa vā guṇaṁ na jānissati,",
  "atk-vin02a27:8_17": "antarāmagge pana khīṇapātheyyo sippaṁ payojetvā avassaṁ mayhañca sippassa ca guṇaṁ jānissatī”ti parittaṁ dāpesi.",
  "atk-vin02a27:9_0": "Seṭṭhibhariyādivatthukathā",
  "atk-vin02a27:10_0": "330.Pasatenāti ekahatthapuṭena.",
  "atk-vin02a27:10_1": "Picunāti kappāsapaṭalena.",
  "atk-vin02a27:10_2": "Yatrahi nāmāti yā nāma.",
  "atk-vin02a27:10_3": "Kimpimāyanti kimpi me ayaṁ.",
  "atk-vin02a27:10_4": "Upajānāmetassa saṁyamassāti katassa ca rogūpasamassa ca upakāraṁ jānāmāti adhippāyo.",
  "atk-vin02a27:11_0": "331.Sabbālaṅkāraṁ tuyhaṁ hotūti rājā kira “sace imaṁ gaṇhissati,",
  "atk-vin02a27:11_1": "pamāṇayutte ṭhāne naṁ ṭhapessāmi.",
  "atk-vin02a27:11_2": "Sace na gaṇhissati,",
  "atk-vin02a27:11_3": "abbhantarikaṁ naṁ vissāsakaṁ karissāmī”ti cintetvā evamāha.",
  "atk-vin02a27:11_4": "Abhayakumārassāpi nāṭakānampi cittaṁ uppajji “aho vata na gaṇheyyā”ti.",
  "atk-vin02a27:11_5": "Sopi tesaṁ cittaṁ ñatvā viya “idaṁ me deva ayyikānaṁ ābharaṇaṁ,",
  "atk-vin02a27:11_6": "nayidaṁ mayhaṁ gaṇhituṁ patirūpa”nti vatvā alaṁ devātiādimāha.",
  "atk-vin02a27:11_7": "Adhikāraṁ me devo saratūti katassa upakāraṁ me devo saratūti attho.",
  "atk-vin02a27:11_8": "Rājā pasanno sabbākārasampannaṁ gehañca ambavanuyyānañca anusaṁvaccharaṁ satasahassauṭṭhānakaṁ gāmañca mahāsakkārañca datvā tena hi bhaṇetiādimāha.",
  "atk-vin02a27:12_0": "Rājagahaseṭṭhivatthukathā",
  "atk-vin02a27:13_0": "332.Sakkhissasipana tvaṁ gahapatīti kasmā āha?",
  "atk-vin02a27:13_1": "Iriyāpathasamparivattanena kira matthaluṅgaṁ na saṇṭhāti,",
  "atk-vin02a27:13_2": "assa ca tīhi sattāhehi niccalassa nipannassa matthaluṅgaṁ saṇṭhahissatīti ñatvā appeva nāma sattasattamāse",
  "atk-vin02a27:13_3": "paṭijānitvā sattasattadivasepi nipajjeyyāti naṁ evamāha.",
  "atk-vin02a27:13_4": "Teneva parato vuttaṁ “api ca paṭikacceva mayā ñāto”ti.",
  "atk-vin02a27:13_5": "Sīsacchaviṁ uppāṭetvāti sīsacammaṁ apanetvā.",
  "atk-vin02a27:13_6": "Sibbiniṁ vināmetvāti sibbiniṁ vivaritvā.",
  "atk-vin02a27:13_7": "Nāhaṁ ācariya sakkomīti tassa kira sarīre mahāḍāho uppajji,",
  "atk-vin02a27:13_8": "tasmā evamāha.",
  "atk-vin02a27:13_9": "Tīhi sattāhehīti tīhi passehi ekekena sattāhena.",
  "atk-vin02a27:14_0": "333.Janaṁussāretvāti janaṁ nīharāpetvā.",
  "atk-vin02a27:15_0": "Pajjotarājavatthukathā",
  "atk-vin02a27:16_0": "334.Jegucchaṁ me sappīti ayaṁ kira rājā vicchikassa jāto,",
  "atk-vin02a27:16_1": "vicchikavisapaṭighātāya ca sappi bhesajjaṁ hoti vicchikānaṁ paṭikūlaṁ,",
  "atk-vin02a27:16_2": "tasmā evamāha.",
  "atk-vin02a27:16_3": "Uddekaṁ dassatīti uggāraṁ dassati.",
  "atk-vin02a27:16_4": "Paññāsa yojanikā hotīti paññāsa yojanāni gantuṁ samatthā hoti.",
  "atk-vin02a27:16_5": "Na kevalañcassa rañño hatthinīyeva,",
  "atk-vin02a27:16_6": "nāḷāgiri nāma hatthī yojanasataṁ gacchati,",
  "atk-vin02a27:16_7": "celakaṇṇo ca muñcakeso cāti dve assā vīsayojanasataṁ gacchanti,",
  "atk-vin02a27:16_8": "kāko dāso saṭṭhiyojanāni gacchati.",
  "atk-vin02a27:17_0": "Ekassa kira kulaputtassa anuppanne buddhe ekadivasaṁ bhuñjituṁ nisinnassa paccekabuddho dvāre ṭhatvā agamāsi,",
  "atk-vin02a27:17_1": "tasseko puriso “paccekabuddho āgantvā gato”ti ārocesi.",
  "atk-vin02a27:17_2": "So sutvā “gaccha,",
  "atk-vin02a27:17_3": "vegena pattaṁ āharā”ti āharāpetvā attano sajjitaṁ bhattaṁ sabbaṁ datvā pesesi.",
  "atk-vin02a27:17_4": "Itaro taṁ āharitvā paccekabuddhassa hatthe ṭhapetvā “ahaṁ bhante tumhākaṁ katena iminā kāyaveyyāvatikena",
  "atk-vin02a27:17_5": "yattha yattha nibbattopi vāhanasampanno homī”ti patthanaṁ akāsi.",
  "atk-vin02a27:17_6": "So ayaṁ etarahi pajjoto nāma rājā jāto,",
  "atk-vin02a27:17_7": "tāya patthanāya ayaṁ vāhanasampatti.",
  "atk-vin02a27:18_0": "Sappiṁ pāyetvāti sappiñca pāyetvā;",
  "atk-vin02a27:18_1": "paricārikānañca āhārācāre vidhiṁ ācikkhitvā.",
  "atk-vin02a27:18_2": "Nakhena bhesajjaṁ olumpetvāti nakhena bhesajjaṁ odahitvā;",
  "atk-vin02a27:18_3": "pakkhipitvāti attho.",
  "atk-vin02a27:18_4": "Nicchāresīti virecesi.",
  "atk-vin02a27:19_0": "Siveyyakadussayugakathā",
  "atk-vin02a27:20_0": "335.Siveyyakaṁ nāma uttarakurūsu sivathikaṁ avamaṅgalavatthaṁ.",
  "atk-vin02a27:20_1": "Tattha kira manussā mataṁ tena vatthena veṭhetvā nikkhipanti,",
  "atk-vin02a27:20_2": "taṁ “maṁsapesī”ti sallakkhetvā hatthisoṇḍakasakuṇā ukkhipitvā himavantakūṭe ṭhapetvā vatthaṁ apanetvā khādanti.",
  "atk-vin02a27:20_3": "Atha vanacarakā vatthaṁ disvā rañño āharanti.",
  "atk-vin02a27:20_4": "Evamidaṁ pajjotena laddhaṁ.",
  "atk-vin02a27:20_5": "Siviraṭṭhe kusalā itthiyo tīhi aṁsūhi suttaṁ kantanti,",
  "atk-vin02a27:20_6": "tena suttena vāyitavatthaṁ etantipi vadanti.",
  "atk-vin02a27:21_0": "Samattiṁsavirecanakathā",
  "atk-vin02a27:22_0": "336.Sinehethāti kiṁ pana bhagavato kāyo lūkhoti na lūkho?",
  "atk-vin02a27:22_1": "Bhagavato hi āhāre sadā devatā dibbojaṁ pakkhipanti,",
  "atk-vin02a27:22_2": "sinehapānaṁ pana sabbattha dose temeti,",
  "atk-vin02a27:22_3": "sirā mudukā karoti,",
  "atk-vin02a27:22_4": "tenāyaṁ evamāha.",
  "atk-vin02a27:22_5": "Tīṇi uppalahatthānīti ekaṁ oḷārikadosaharaṇatthaṁ,",
  "atk-vin02a27:22_6": "ekaṁ majjhimadosaharaṇatthaṁ,",
  "atk-vin02a27:22_7": "ekaṁ sukhumadosaharaṇatthaṁ.",
  "atk-vin02a27:22_8": "Nacirasseva pakatatto ahosīti evaṁ pakatatte pana kāye nāgarā dānaṁ sampādesuṁ.",
  "atk-vin02a27:22_9": "Jīvako āgantvā bhagavantaṁ etadavoca –",
  "atk-vin02a27:22_10": "“bhagavā ajja nāgarā tumhākaṁ dānaṁ dātukāmā,",
  "atk-vin02a27:22_11": "mā antogāmaṁ piṇḍāya pavisathā”ti.",
  "atk-vin02a27:22_12": "Mahāmoggallānatthero cintesi –",
  "atk-vin02a27:22_13": "“kuto nu kho ajja bhagavato paṭhamaṁ piṇḍapāto laddhuṁ vaṭṭatī”ti.",
  "atk-vin02a27:22_14": "Tato cintesi –",
  "atk-vin02a27:22_15": "“soṇo seṭṭhiputto khettaparikammato paṭṭhāya aññehi asādhāraṇānaṁ khīrodakasecanasaṁvaddhānaṁ gandhasālīnaṁ odanaṁ bhuñjati,",
  "atk-vin02a27:22_16": "tato bhagavato piṇḍapātaṁ āharissāmī”ti iddhiyā gantvā tassa pāsādatale attānaṁ dassesi.",
  "atk-vin02a27:22_17": "So therassa pattaṁ gahetvā paṇītaṁ piṇḍapātaṁ adāsi.",
  "atk-vin02a27:22_18": "Therassa ca gamanākāraṁ disvā “bhuñjatha bhante”ti āha.",
  "atk-vin02a27:22_19": "Thero tamatthaṁ ārocesi “bhuñjatha bhante,",
  "atk-vin02a27:22_20": "ahaṁ aññaṁ bhagavato dassāmī”ti theraṁ bhojetvā gandhehi pattaṁ ubbaṭṭetvā piṇḍapātassa pūretvā adāsi,",
  "atk-vin02a27:22_21": "taṁ thero āharitvā bhagavato adāsi.",
  "atk-vin02a27:23_0": "Rājāpi kho bimbisāro “ajja bhagavā kiṁ bhuñjissatī”ti vihāraṁ āgantvā pavisamānova piṇḍapātagandhaṁ ghāyitvā bhuñjitukāmo ahosi.",
  "atk-vin02a27:23_1": "Bhagavato dvīsuyeva piṇḍapātesu bhājanagatesu devatā ojaṁ pakkhipiṁsu –",
  "atk-vin02a27:23_2": "yañca sujātā adāsi;",
  "atk-vin02a27:23_3": "yañca parinibbānakāle cundo kammāraputto;",
  "atk-vin02a27:23_4": "aññesu kabaḷe kabaḷe pakkhipiṁsu,",
  "atk-vin02a27:23_5": "tasmā bhagavā rañño icchaṁ jānitvā apakkhittojameva thokaṁ piṇḍapātaṁ rañño dāpesi.",
  "atk-vin02a27:23_6": "So paribhuñjitvā pucchi –",
  "atk-vin02a27:23_7": "“kiṁ bhante,",
  "atk-vin02a27:23_8": "uttarakuruto ābhataṁ bhojana”nti?",
  "atk-vin02a27:23_9": "“Na mahārāja,",
  "atk-vin02a27:23_10": "uttarakuruto;",
  "atk-vin02a27:23_11": "apica kho taveva raṭṭhavāsino gahapatiputtassa bhojanaṁ eta”nti vatvā soṇassa sampattiṁ ācikkhi.",
  "atk-vin02a27:23_12": "Taṁ sutvā rājā soṇaṁ daṭṭhukāmo hutvā cammakkhandhake vuttanayena asītiyā kulaputtasahassehi saddhiṁ soṇassa āgamanaṁ akāsi.",
  "atk-vin02a27:23_13": "Te bhagavato dhammadesanaṁ sutvā sotāpannā jātā.",
  "atk-vin02a27:23_14": "Soṇo pana pabbajitvā arahatte patiṭṭhito.",
  "atk-vin02a27:23_15": "Bhagavāpi etadatthameva rañño piṇḍapātaṁ dāpesi.",
  "atk-vin02a27:24_0": "Varayācanakathā",
  "atk-vin02a27:25_0": "337.",
  "atk-vin02a27:25_1": "Evaṁ katabhattakicce bhagavati atha kho jīvako komārabhacco taṁ siveyyakaṁ dussayugaṁ ādāya…pe…",
  "atk-vin02a27:25_2": "etadavoca.",
  "atk-vin02a27:25_3": "Atikkantavarāti ettha vinicchayo mahākhandhake vuttanayeneva veditabbo.",
  "atk-vin02a27:25_4": "Bhagavā bhante paṁsukūliko bhikkhusaṅgho cāti bhagavato hi buddhattaṁ pattato paṭṭhāya yāva idaṁ vatthaṁ,",
  "atk-vin02a27:25_5": "etthantare vīsati vassāni na koci gahapaticīvaraṁ sādiyi,",
  "atk-vin02a27:25_6": "sabbe paṁsukūlikāva ahesuṁ.",
  "atk-vin02a27:25_7": "Tenāyaṁ evamāha.",
  "atk-vin02a27:25_8": "Gahapaticīvaranti gahapatīhi dinnacīvaraṁ.",
  "atk-vin02a27:25_9": "Dhammiyā kathāyāti vatthadānānisaṁsapaṭisaṁyuttāya kathāya.",
  "atk-vin02a27:25_10": "Itarītarenāpīti appagghenapi mahagghenapi;",
  "atk-vin02a27:25_11": "yena kenacīti attho.",
  "atk-vin02a27:25_12": "Pāvāroti salomako kappāsādibhedo.",
  "atk-vin02a27:25_13": "Anujānāmi bhikkhave kojavanti ettha pakatikojavameva vaṭṭati,",
  "atk-vin02a27:25_14": "mahāpiṭṭhiyakojavaṁ na vaṭṭati.",
  "atk-vin02a27:25_15": "Mahāpiṭṭhiyakojavanti uṇṇāmayo pāvārasadiso kojavo.",
  "atk-vin02a27:26_0": "Kambalānujānanādikathā",
  "atk-vin02a27:27_0": "338.Kāsirājāti kāsīnaṁ rājā;",
  "atk-vin02a27:27_1": "pasenadissa ekapitikabhātā esa.",
  "atk-vin02a27:27_2": "Aḍḍhakāsiyanti ettha kāsīti sahassaṁ vuccati taṁ agghanako kāsiyo.",
  "atk-vin02a27:27_3": "Ayaṁ pana pañcasatāni agghati,",
  "atk-vin02a27:27_4": "tasmā “aḍḍhakāsiyo”ti vutto.",
  "atk-vin02a27:27_5": "Tenevāha –",
  "atk-vin02a27:27_6": "“upaḍḍhakāsīnaṁ khamamāna”nti.",
  "atk-vin02a27:28_0": "339.Uccāvacānīti sundarāni ca asundarāni ca.",
  "atk-vin02a27:28_1": "Bhaṅgaṁ nāma khomādīhi pañcahi suttehi missetvā kataṁ;",
  "atk-vin02a27:28_2": "vākamayamevātipi vadanti.",
  "atk-vin02a27:29_0": "340.Ekaṁyeva bhagavatā cīvaraṁ anuññātaṁ na dveti te kira itarītarena cīvarenāti etassa “gahapatikena vā paṁsukūlena vā”ti evaṁ atthaṁ sallakkhiṁsu.",
  "atk-vin02a27:29_1": "Nāgamesunti yāva te susānato āgacchanti,",
  "atk-vin02a27:29_2": "tāva te na acchiṁsu;",
  "atk-vin02a27:29_3": "pakkamiṁsuyeva.",
  "atk-vin02a27:29_4": "Nākāmā bhāgaṁ dātunti na anicchāya dātuṁ;",
  "atk-vin02a27:29_5": "yadi pana icchanti, dātabbo.",
  "atk-vin02a27:29_6": "Āgamesunti upacāre acchiṁsu.",
  "atk-vin02a27:29_7": "Tenāha bhagavā āha –",
  "atk-vin02a27:29_8": "“anujānāmi bhikkhave āgamentānaṁ akāmā bhāgaṁ dātu”nti.",
  "atk-vin02a27:29_9": "Yadi pana manussā “idhāgatā eva gaṇhantū”ti denti,",
  "atk-vin02a27:29_10": "saññāṇaṁ vā katvā gacchanti “sampattā gaṇhantū”ti sampattānaṁ sabbesampi pāpuṇanti.",
  "atk-vin02a27:29_11": "Sace chaḍḍetvā gatā,",
  "atk-vin02a27:29_12": "yena gahitaṁ,",
  "atk-vin02a27:29_13": "so eva sāmī.",
  "atk-vin02a27:29_14": "Sadisā susānaṁ okkamiṁsūti sabbe samaṁ okkamiṁsu;",
  "atk-vin02a27:29_15": "ekadisāya vā okkamiṁsūtipi attho.",
  "atk-vin02a27:29_16": "Te katikaṁ katvāti laddhaṁ paṁsukūlaṁ sabbe bhājetvā gaṇhissāmāti bahimeva katikaṁ katvā.",
  "atk-vin02a27:30_0": "342.",
  "atk-vin02a27:30_1": "Cīvarapaṭiggāhakanti yo gahapatikehi saṅghassa dīyamānaṁ cīvaraṁ gaṇhāti.",
  "atk-vin02a27:30_2": "Yo na chandāgatiṁ gaccheyyātiādīsu cīvarapaṭiggāhakesu pacchā āgatānampi attano ñātakādīnaṁ paṭhamataraṁ",
  "atk-vin02a27:30_3": "paṭiggaṇhanto vā ekaccasmiṁ pemaṁ dassetvā gaṇhanto vā lobhapakatikatāya attano pariṇāmento vā chandāgatiṁ",
  "atk-vin02a27:30_4": "gacchati nāma.",
  "atk-vin02a27:30_5": "Paṭhamataraṁ āgatassāpi kodhavasena pacchā gaṇhanto vā duggatamanussesu avamaññaṁ katvā gaṇhanto vā “kiṁ vo ghare ṭhapanokāso natthi,",
  "atk-vin02a27:30_6": "tumhākaṁ santakaṁ gahetvā gacchathā”ti evaṁ saṅghassa lābhantarāyaṁ karonto vā dosāgatiṁ gacchati nāma.",
  "atk-vin02a27:30_7": "Yo pana muṭṭhassati asampajāno,",
  "atk-vin02a27:30_8": "ayaṁ mohāgatiṁ gacchati nāma.",
  "atk-vin02a27:30_9": "Pacchā āgatānampi issarānampi bhayena paṭhamataraṁ paṭiggaṇhanto vā “cīvarapaṭiggāhakaṭṭhānaṁ nāmetaṁ",
  "atk-vin02a27:30_10": "bhāriya”nti santasanto vā bhayāgatiṁ gacchati nāma.",
  "atk-vin02a27:30_11": "“Mayā idañcidañca gahitaṁ,",
  "atk-vin02a27:30_12": "idañciṁdañca na gahita”nti evaṁ jānanto gahitāgahitaṁ jānāti nāma.",
  "atk-vin02a27:30_13": "Tasmā yo na chandāgatiādivasena gacchati,",
  "atk-vin02a27:30_14": "ñātakaaññātakaaḍḍhaduggatesu visesaṁ akatvā āgatapaapāṭiyā gaṇhāti,",
  "atk-vin02a27:30_15": "sīlācārapaṭipattiyutto hoti,",
  "atk-vin02a27:30_16": "satimā medhāvī bahussuto,",
  "atk-vin02a27:30_17": "sakkoti dāyakānaṁ vissaṭṭhavācāya parimaṇḍalehi padabyañjanehi anumodanaṁ karonto pasādaṁ janetuṁ,",
  "atk-vin02a27:30_18": "evarūpo sammannitabbo.",
  "atk-vin02a27:31_0": "Evañca pana bhikkhave sammannitabboti ettha pana etāya yathāvuttāya kammavācāyapi apalokanenāpi antovihāre",
  "atk-vin02a27:31_1": "sabbasaṅghamajjhepi khaṇḍasīmāyapi sammannituṁ vaṭṭatiyeva.",
  "atk-vin02a27:31_2": "Evaṁ sammatena ca vihārapaccante vā padhānaghare vā na acchitabbaṁ.",
  "atk-vin02a27:31_3": "Yattha pana āgatāgatā manussā sukhaṁ passanti,",
  "atk-vin02a27:31_4": "tādise dhuravihāraṭṭhāne bījaniṁ passe ṭhapetvā sunivatthena supārutena nisīditabbanti.",
  "atk-vin02a27:32_0": "Tattheva ujjhitvāti “paṭiggahaṇameva amhākaṁ bhāro”ti vatvā gahitaṭṭhāneyeva chaḍḍetvā gacchanti.",
  "atk-vin02a27:32_1": "Cīvaranidahakanti cīvarapaṭisāmakaṁ.",
  "atk-vin02a27:32_2": "Yo na chandāgatiṁ gaccheyyātiādīsu cettha ito parañca sabbattha vuttanayeneva vinicchayo veditabbo.",
  "atk-vin02a27:32_3": "Sammutivinicchayopi kathitānusāreneva jānitabbo.",
  "atk-vin02a27:33_0": "Bhaṇḍāgārasammutiādikathā",
  "atk-vin02a27:34_0": "343.Vihāraṁvātiādīsu yo ārāmamajjhe ārāmikasāmaṇerādīhi avivitto sabbesaṁ samosaraṇaṭṭhāne vihāro vā aḍḍhayogo vā hoti,",
  "atk-vin02a27:34_1": "so sammannitabbo.",
  "atk-vin02a27:34_2": "Paccantasenāsanaṁ pana na sammannitabbaṁ.",
  "atk-vin02a27:34_3": "Idaṁ pana bhaṇḍāgāraṁ khaṇḍasīmaṁ gantvā khaṇḍasīmāya nisinnehi sammannituṁ na vaṭṭati,",
  "atk-vin02a27:34_4": "vihāramajjheyeva sammannitabbaṁ.",
  "atk-vin02a27:35_0": "Guttāguttañca jāneyyāti ettha yassa tāva chadanādīsu koci doso natthi,",
  "atk-vin02a27:35_1": "taṁ guttaṁ.",
  "atk-vin02a27:35_2": "Yassa pana chadanatiṇaṁ vā chadaniṭṭhakā vā yattha katthaci patitā,",
  "atk-vin02a27:35_3": "yena ovassati vā,",
  "atk-vin02a27:35_4": "mūsikādīnaṁ vā paveso hoti,",
  "atk-vin02a27:35_5": "bhittiādīsu vā katthaci chiddaṁ hoti,",
  "atk-vin02a27:35_6": "upacikā vā uṭṭhahanti,",
  "atk-vin02a27:35_7": "taṁ sabbaṁ aguttaṁ nāma.",
  "atk-vin02a27:35_8": "Taṁ sallakkhetvā paṭisaṅkharitabbaṁ.",
  "atk-vin02a27:35_9": "Sītasamaye dvārañca vātapānañca supihitaṁ kātabbaṁ,",
  "atk-vin02a27:35_10": "sītena hi cīvarāni kaṇṇakitāni honti.",
  "atk-vin02a27:35_11": "Uṇhasamaye antarantarā vātappavesanatthaṁ vivaritabbaṁ.",
  "atk-vin02a27:35_12": "Evaṁ karonto hi guttāguttaṁ jānāti nāma.",
  "atk-vin02a27:36_0": "Imehi pana cīvarapaṭiggāhakādīhi tīhipi attano vattaṁ jānitabbaṁ.",
  "atk-vin02a27:36_1": "Tattha cīvarapaṭiggāhakena tāva yaṁ yaṁ manussā “kālacīvara”nti vā “akālacīvara”nti vā “accekacīvara”nti",
  "atk-vin02a27:36_2": "vā “vassikasāṭika”nti vā “nisīdana”nti vā “paccattharaṇa”nti vā “mukhapuñchanacoḷa”nti vā denti,",
  "atk-vin02a27:36_3": "taṁ sabbaṁ ekarāsiṁ katvā missetvā na gaṇhitabbaṁ,",
  "atk-vin02a27:36_4": "visuṁ visuṁ katvāva gaṇhitvā cīvaranidahakassa tatheva ācikkhitvā dātabbaṁ.",
  "atk-vin02a27:36_5": "Cīvaranidahakenāpi bhaṇḍāgārikassa dadamānena idaṁ kālacīvaraṁ…pe…",
  "atk-vin02a27:36_6": "idaṁ mukhapuñchanacoḷanti ācikkhitvāva dātabbaṁ.",
  "atk-vin02a27:36_7": "Bhaṇḍāgārikenāpi tatheva visuṁ visuṁ viya saññāṇaṁ katvā ṭhapetabbaṁ.",
  "atk-vin02a27:36_8": "Tato saṅghena “kālacīvaraṁ āharā”ti vutte kālacīvarameva dātabbaṁ…pe…",
  "atk-vin02a27:36_9": "mukhapuñchanacoḷakaṁ āharāti vutte tadeva dātabbaṁ.",
  "atk-vin02a27:37_0": "Iti bhagavatā cīvarapaṭiggāhako anuññāto,",
  "atk-vin02a27:37_1": "cīvaranidahako anuññāto,",
  "atk-vin02a27:37_2": "bhaṇḍāgāraṁ anuññātaṁ,",
  "atk-vin02a27:37_3": "bhaṇḍāgāriko anuññāto,",
  "atk-vin02a27:37_4": "na bāhulikatāya na asantuṭṭhiyā;",
  "atk-vin02a27:37_5": "apica kho saṅghassānuggahāya.",
  "atk-vin02a27:37_6": "Sace hi āhaṭāhaṭaṁ gahetvā bhikkhū bhājeyyuṁ,",
  "atk-vin02a27:37_7": "neva āhaṭaṁ na anāhaṭaṁ na dinnaṁ nādinnaṁ na laddhaṁ nāladdhaṁ jāneyyuṁ,",
  "atk-vin02a27:37_8": "āhaṭāhaṭaṁ therāsane vā dadeyyuṁ,",
  "atk-vin02a27:37_9": "khaṇḍākhaṇḍaṁ vā chinditvā gaṇheyyuṁ;",
  "atk-vin02a27:37_10": "evaṁ sati ayuttaparibhogo ca hoti,",
  "atk-vin02a27:37_11": "na ca sabbesaṁ saṅgaho kato hoti.",
  "atk-vin02a27:37_12": "Bhaṇḍāgāre pana cīvaraṁ ṭhapetvā ussannakāle ekekassa bhikkhuno ticīvaraṁ vā dve dve vā ekekaṁ vā cīvaraṁ dassanti,",
  "atk-vin02a27:37_13": "laddhāladdhaṁ jānissanti,",
  "atk-vin02a27:37_14": "aladdhabhāvaṁ ñatvā saṅgahaṁ kātuṁ maññissantīti.",
  "atk-vin02a27:38_0": "Na bhikkhave bhaṇḍāgāriko vuṭṭhāpetabboti ettha aññepi avuṭṭhāpanīyā jānitabbā.",
  "atk-vin02a27:38_1": "Cattāro hi na vuṭṭhāpetabbā –",
  "atk-vin02a27:38_2": "vuḍḍhataro,",
  "atk-vin02a27:38_3": "bhaṇḍāgāriko, gilāno,",
  "atk-vin02a27:38_4": "saṅghato laddhasenāsanoti.",
  "atk-vin02a27:38_5": "Tattha vuḍḍhataro attano vuḍḍhatāya navakatarena na vuṭṭhāpetabbo,",
  "atk-vin02a27:38_6": "bhaṇḍāgāriko saṅghena sammannitvā bhaṇḍāgārassa dinnatāya,",
  "atk-vin02a27:38_7": "gilāno attano gilānatāya,",
  "atk-vin02a27:38_8": "saṅgho pana bahussutassa uddesaparipucchādīhi bahupakārassa bhāranitthārakassa phāsukaṁ āvāsaṁ anuṭṭhāpanīyaṁ katvā deti,",
  "atk-vin02a27:38_9": "tasmā so upakāratāya ca saṅghato laddhatāya ca na vuṭṭhāpetabboti.",
  "atk-vin02a27:39_0": "Ussannaṁhotīti bahu rāsikataṁ hoti,",
  "atk-vin02a27:39_1": "bhaṇḍāgāraṁ na gaṇhāti.",
  "atk-vin02a27:39_2": "Sammukhībhūtenāti antoupacārasīmāyaṁ ṭhitena.",
  "atk-vin02a27:39_3": "Bhājetunti kālaṁ ghosetvā paṭipāṭiyā bhājetuṁ.",
  "atk-vin02a27:39_4": "Kolāhalaṁ akāsīti “amhākaṁ ācariyassa detha,",
  "atk-vin02a27:39_5": "upajjhāyassa dethā”ti evaṁ mahāsaddaṁ akāsi.",
  "atk-vin02a27:39_6": "Cīvarabhājanakaṅgesu sabhāgānaṁ bhikkhūnaṁ apāpuṇantampi mahagghaṁ cīvaraṁ dento chandāgatiṁ gacchati nāma.",
  "atk-vin02a27:39_7": "Aññesaṁ vuḍḍhatarānaṁ pāpuṇantampi mahagghaṁ cīvaraṁ adatvā appagghaṁ dento dosāgatiṁ gacchati nāma.",
  "atk-vin02a27:39_8": "Mohamūḷho cīvaradānavattaṁ ajānanto mohāgatiṁ gacchati nāma.",
  "atk-vin02a27:39_9": "Mukharānaṁ navakānampi bhayena apāpuṇantameva mahagghaṁ cīvaraṁ dento bhayāgatiṁ gacchati nāma.",
  "atk-vin02a27:39_10": "Yo evaṁ na gacchati,",
  "atk-vin02a27:39_11": "sabbesaṁ tulābhūto pamāṇabhūto majjhatto hoti,",
  "atk-vin02a27:39_12": "so sammannitabbo.",
  "atk-vin02a27:39_13": "Bhājitābhājitanti “ettakāni vatthāni bhājitāni,",
  "atk-vin02a27:39_14": "ettakāni abhājitānī”ti jānanto “bhājitābhājitañca jāneyyā”ti vuccati.",
  "atk-vin02a27:40_0": "Uccinitvāti “idaṁ thūlaṁ,",
  "atk-vin02a27:40_1": "idaṁ saṇhaṁ,",
  "atk-vin02a27:40_2": "idaṁ ghanaṁ,",
  "atk-vin02a27:40_3": "idaṁ tanukaṁ,",
  "atk-vin02a27:40_4": "idaṁ paribhuttaṁ,",
  "atk-vin02a27:40_5": "idaṁ aparibhuttaṁ,",
  "atk-vin02a27:40_6": "idaṁ dīghato ettakaṁ puthulato ettaka”nti evaṁ vatthāni vicinitvā.",
  "atk-vin02a27:40_7": "Tulayitvāti “idaṁ ettakaṁ agghati,",
  "atk-vin02a27:40_8": "idaṁ ettaka”nti evaṁ agghaparicchedaṁ katvā.",
  "atk-vin02a27:40_9": "Vaṇṇāvaṇṇaṁ katvāti sace sabbesaṁ ekekameva dasagghanakaṁ pāpuṇāti,",
  "atk-vin02a27:40_10": "iccetaṁ kusalaṁ;",
  "atk-vin02a27:40_11": "no ce pāpuṇāti,",
  "atk-vin02a27:40_12": "yaṁ nava vā aṭṭha vā agghati,",
  "atk-vin02a27:40_13": "taṁ aññena ekaagghanakena ca dviagghanakena ca saddhiṁ bandhitvā etena upāyena same paṭivīse ṭhapetvāti attho.",
  "atk-vin02a27:40_14": "Bhikkhū gaṇetvā vaggaṁ bandhitvāti sace ekekassa diyamāne divaso nappahoti,",
  "atk-vin02a27:40_15": "dasa dasa bhikkhū gaṇetvā dasa dasa cīvarapaṭivīse ekavaggaṁ bandhitvā ekaṁ bhaṇḍikaṁ katvā evaṁ cīvarapaṭivīsaṁ ṭhapetuṁ anujānāmīti attho.",
  "atk-vin02a27:40_16": "Evaṁ ṭhapitesu cīvarapaṭivīsesu kuso pātetabbo.",
  "atk-vin02a27:40_17": "Tehipi bhikkhūhi puna kusapātaṁ katvā bhājetabbaṁ.",
  "atk-vin02a27:41_0": "Sāmaṇerānaṁ upaḍḍhapaṭivīsanti ettha ye sāmaṇerā attissarā bhikkhusaṅghassa kattabbakammaṁ na karonti,",
  "atk-vin02a27:41_1": "uddesaparipucchāsu yuttā ācariyupajjhāyānaṁyeva vattapaṭipattiṁ karonti,",
  "atk-vin02a27:41_2": "aññesaṁ na karonti,",
  "atk-vin02a27:41_3": "etesaṁyeva upaḍḍhabhāgo dātabbo.",
  "atk-vin02a27:41_4": "Ye pana purebhattañca pacchābhattañca bhikkhusaṅghasseva kattabbakiccaṁ karonti,",
  "atk-vin02a27:41_5": "tesaṁ samako dātabbo.",
  "atk-vin02a27:41_6": "Idañca piṭṭhisamaye uppannena bhaṇḍāgāre ṭhapitena akālacīvareneva kathitaṁ.",
  "atk-vin02a27:41_7": "Kālacīvaraṁ pana samakameva dātabbaṁ.",
  "atk-vin02a27:41_8": "Tatruppādavassāvāsikaṁ sammuñjanībandhanādi saṅghassa phātikammaṁ katvā gahetabbaṁ.",
  "atk-vin02a27:41_9": "Etañhettha sabbesaṁ vattaṁ.",
  "atk-vin02a27:41_10": "Bhaṇḍāgārikacīvarepi sace sāmaṇerā āgantvā “bhante mayaṁ yāguṁ pacāma,",
  "atk-vin02a27:41_11": "bhattaṁ pacāma,",
  "atk-vin02a27:41_12": "khajjakaṁ pacāma,",
  "atk-vin02a27:41_13": "appaharitakaṁ karoma,",
  "atk-vin02a27:41_14": "dantakaṭṭhaṁ āharāma,",
  "atk-vin02a27:41_15": "raṅgachalliṁ kappiyaṁ katvā dema,",
  "atk-vin02a27:41_16": "kiṁ amhehi na kataṁ nāmā”ti ukkuṭṭhiṁ karonti,",
  "atk-vin02a27:41_17": "samabhāgova dātabbo.",
  "atk-vin02a27:41_18": "Etaṁ ye ca virajjhitvā karonti,",
  "atk-vin02a27:41_19": "yesañca karaṇabhāvo na paññāyati,",
  "atk-vin02a27:41_20": "te sandhāya vuttaṁ.",
  "atk-vin02a27:41_21": "Kurundiyaṁ pana “sace sāmaṇerā ‘kasmā mayaṁ bhante saṅghakammaṁ na karoma,",
  "atk-vin02a27:41_22": "karissāmā’ti yācanti,",
  "atk-vin02a27:41_23": "samapaṭivīso dātabbo”ti vuttaṁ.",
  "atk-vin02a27:42_0": "Uttaritukāmoti nadiṁ vā kantāraṁ vā uttaritukāmo;",
  "atk-vin02a27:42_1": "satthaṁ labhitvā disā pakkamitukāmoti attho.",
  "atk-vin02a27:42_2": "Sakaṁ bhāgaṁ dātunti idaṁ bhaṇḍāgārato cīvarāni nīharitvā puñje kate ghaṇṭiyā pahaṭāya bhikkhusaṅghe",
  "atk-vin02a27:42_3": "sannipatite satthaṁ labhitvā gantukāmo “satthato mā parihāyī”ti etamatthaṁ sandhāya vuttaṁ.",
  "atk-vin02a27:42_4": "Tasmā anīhatesu vā cīvaresu appahaṭāya vā ghaṇṭiyā asannipatite vā saṅghe dātuṁ na vaṭṭati.",
  "atk-vin02a27:42_5": "Cīvaresu pana nīhatesu ghaṇṭiṁ paharitvā bhikkhusaṅghe sannipatite cīvarabhājakena “imassa bhikkhuno",
  "atk-vin02a27:42_6": "koṭṭhāsena ettakena bhavitabba”nti takketvā nayaggāhena cīvaraṁ dātabbaṁ.",
  "atk-vin02a27:42_7": "Tulāya tulitamiva hi samasamaṁ dātuṁ na sakkā,",
  "atk-vin02a27:42_8": "tasmā ūnaṁ vā hotu adhikaṁ vā,",
  "atk-vin02a27:42_9": "evaṁ takkena nayena dinnaṁ sudinnaṁ.",
  "atk-vin02a27:42_10": "Neva ūnakaṁ puna dātabbaṁ,",
  "atk-vin02a27:42_11": "nātirittaṁ paṭiggaṇhitabbanti.",
  "atk-vin02a27:43_0": "Atirekabhāgenāti dasa bhikkhū honti,",
  "atk-vin02a27:43_1": "sāṭakāpi daseva,",
  "atk-vin02a27:43_2": "tesu eko dvādasa agghati,",
  "atk-vin02a27:43_3": "sesā dasagghanakā.",
  "atk-vin02a27:43_4": "Sabbesu dasagghanakavasena kuse pātite yassa bhikkhuno dvādasagghanako kuso pātito,",
  "atk-vin02a27:43_5": "so “ettakena mama cīvaraṁ pahotī”ti tena atirekabhāgena gantukāmo hoti.",
  "atk-vin02a27:43_6": "Bhikkhū “atirekaṁ āvuso saṅghassa santaka”nti vadanti,",
  "atk-vin02a27:43_7": "taṁ sutvā bhagavā “saṅghike ca gaṇasantake ca appakaṁ nāma natthi,",
  "atk-vin02a27:43_8": "sabbattha saṁyamo kātabbo,",
  "atk-vin02a27:43_9": "gaṇhantenāpi kukkuccāyitabba”nti dassetuṁ “anujānāmi bhikkhave anukkhepe dinne”ti āha.",
  "atk-vin02a27:43_10": "Tattha anukkhepo nāma yaṁkiñci anukkhipitabbaṁ anuppadātabbaṁ kappiyabhaṇḍaṁ;",
  "atk-vin02a27:43_11": "yattakaṁ tassa paṭivīse adhikaṁ,",
  "atk-vin02a27:43_12": "tattake agghanake yasmiṁ kismiñci kappiyabhaṇḍe dinneti attho.",
  "atk-vin02a27:44_0": "Vikalake tosetvāti ettha cīvaravikalakaṁ puggalavikalakanti dve vikalakā.",
  "atk-vin02a27:44_1": "Cīvaravikalakaṁ nāma sabbesaṁ pañca pañca vatthāni pattāni,",
  "atk-vin02a27:44_2": "sesānipi atthi,",
  "atk-vin02a27:44_3": "ekekaṁ pana na pāpuṇāti,",
  "atk-vin02a27:44_4": "chinditvā dātabbāni.",
  "atk-vin02a27:44_5": "Chindantehi ca aḍḍhamaṇḍalādīnaṁ vā upāhanatthavikādīnaṁ vā pahonakāni khaṇḍāni katvā dātabbāni,",
  "atk-vin02a27:44_6": "heṭṭhimaparicchedena caturaṅgulavitthārampi anuvātappahonakāyāmaṁ khaṇḍaṁ katvā dātuṁ vaṭṭati,",
  "atk-vin02a27:44_7": "aparibhogaṁ pana na kātabbanti evamettha cīvarassa appahonakabhāvo cīvaravikalakaṁ.",
  "atk-vin02a27:44_8": "Chinditvā dinne pana taṁ tositaṁ hoti,",
  "atk-vin02a27:44_9": "atha kusapāto kātabbo.",
  "atk-vin02a27:44_10": "Sacepi ekassa bhikkhuno koṭṭhāse ekaṁ vā dve vā vatthāni nappahonti,",
  "atk-vin02a27:44_11": "tattha aññaṁ sāmaṇakaṁ parikkhāraṁ ṭhapetvā yo tena tussati,",
  "atk-vin02a27:44_12": "tassa taṁ bhāgaṁ datvā pacchā kusapāto kātabbo.",
  "atk-vin02a27:44_13": "Idampi cīvaravikalakanti andhakaṭṭhakathāyaṁ vuttaṁ.",
  "atk-vin02a27:45_0": "Puggalavikalakaṁ nāma dasa dasa bhikkhū gaṇetvā vaggaṁ karontānaṁ eko vaggo na pūrati,",
  "atk-vin02a27:45_1": "aṭṭha vā nava vā honti,",
  "atk-vin02a27:45_2": "tesaṁ aṭṭha vā nava vā koṭṭhāsā “tumhe ime gahetvā visuṁ bhājethā”ti dātabbā.",
  "atk-vin02a27:45_3": "Evamayaṁ puggalānaṁ appahonakabhāvo puggalavikalakaṁ.",
  "atk-vin02a27:45_4": "Visuṁ dinne pana taṁ tositaṁ hoti,",
  "atk-vin02a27:45_5": "evaṁ tosetvā kusapāto kātabboti.",
  "atk-vin02a27:45_6": "Atha vā vikalake tosetvāti yo cīvaravibhāgo ūnako,",
  "atk-vin02a27:45_7": "taṁ aññena parikkhārena samaṁ katvā kusapāto kātabbo.",
  "atk-vin02a27:46_0": "Cīvararajanakathā",
  "atk-vin02a27:47_0": "344.Chakaṇenāti gomayena.",
  "atk-vin02a27:47_1": "Paṇḍumattikāyāti tambamattikāya.",
  "atk-vin02a27:47_2": "Mūlarajanādīsu haliddiṁ ṭhapetvā sabbaṁ mūlarajanaṁ vaṭṭati.",
  "atk-vin02a27:47_3": "Mañjiṭṭhiñca tuṅgahārañca ṭhapetvā sabbaṁ khandharajanaṁ vaṭṭati.",
  "atk-vin02a27:47_4": "Tuṅgahāro nāma eko sakaṇṭakarukkho,",
  "atk-vin02a27:47_5": "tassa haritālavaṇṇaṁ khandharajanaṁ hoti.",
  "atk-vin02a27:47_6": "Loddañca kaṇḍulañca ṭhapetvā sabbaṁ tacarajanaṁ vaṭṭati.",
  "atk-vin02a27:47_7": "Allipattaṁ nīlipattañca ṭhapetvā sabbaṁ pattarajanaṁ vaṭṭati.",
  "atk-vin02a27:47_8": "Gihiparibhuttaṁ pana allipattena ekavāraṁ rajituṁ vaṭṭati.",
  "atk-vin02a27:47_9": "Kiṁsukapupphañca kusumbhapupphañca ṭhapetvā sabbaṁ puppharajanaṁ vaṭṭati.",
  "atk-vin02a27:47_10": "Phalarajane pana na kiñci na vaṭṭati.",
  "atk-vin02a27:48_0": "Sītudakāti apakkarajanaṁ vuccati.",
  "atk-vin02a27:48_1": "Uttarāḷumpanti vaṭṭādhārakaṁ,",
  "atk-vin02a27:48_2": "rajanakumbhiyā majjhe ṭhapetvā taṁ ādhārakaṁ parikkhipitvā rajanaṁ pakkhipituṁ anujānāmīti attho.",
  "atk-vin02a27:48_3": "Evañhi kate rajanaṁ na uttarati.",
  "atk-vin02a27:48_4": "Udake vā nakhapiṭṭhikāya vāti sace paripakkaṁ hoti,",
  "atk-vin02a27:48_5": "udakapātiyā dinno thevo sahasā na visarati,",
  "atk-vin02a27:48_6": "nakhapiṭṭhiyampi avisaranto tiṭṭhati.",
  "atk-vin02a27:48_7": "Rajanuḷuṅkanti rajanauḷuṅkaṁ.",
  "atk-vin02a27:48_8": "Daṇḍakathālakanti tameva sadaṇḍakaṁ.",
  "atk-vin02a27:48_9": "Rajanakolambanti rajanakuṇḍaṁ.",
  "atk-vin02a27:48_10": "Omaddantīti sammaddanti.",
  "atk-vin02a27:48_11": "Na ca acchinne theve pakkamitunti yāva rajanabindu gaḷitaṁ na chijjati,",
  "atk-vin02a27:48_12": "tāva na aññatra gantabbaṁ.",
  "atk-vin02a27:48_13": "Patthinnanti atirajitattā thaddhaṁ.",
  "atk-vin02a27:48_14": "Udake osāretunti udake pakkhipitvā ṭhapetuṁ.",
  "atk-vin02a27:48_15": "Rajane pana nikkhante taṁ udakaṁ chaḍḍetvā cīvaraṁ madditabbaṁ.",
  "atk-vin02a27:48_16": "Dantakāsāvānīti ekaṁ vā dve vā vāre rajitvā dantavaṇṇāni dhārenti.",
  "atk-vin02a27:49_0": "Chinnakacīvarānujānanakathā",
  "atk-vin02a27:50_0": "345.Acchibaddhanti caturassakedārakabaddhaṁ.",
  "atk-vin02a27:50_1": "Pāḷibaddhanti āyāmato ca vitthārato ca dīghamariyādabaddhaṁ.",
  "atk-vin02a27:50_2": "Mariyādabaddhanti antarantarā rassamariyādabaddhaṁ.",
  "atk-vin02a27:50_3": "Siṅghāṭakabaddhanti mariyādāya mariyādaṁ vinivijjhitvā gataṭṭhāne siṅghāṭakabaddhaṁ;",
  "atk-vin02a27:50_4": "catukkasaṇṭhānanti attho.",
  "atk-vin02a27:50_5": "Saṁvidahitunti kātuṁ.",
  "atk-vin02a27:50_6": "Ussahasi tvaṁ ānandāti sakkosi tvaṁ ānanda.",
  "atk-vin02a27:50_7": "Ussahāmi bhagavāti tumhehi dinnanayena sakkomīti dasseti.",
  "atk-vin02a27:50_8": "Yatra hi nāmāti yo nāma.",
  "atk-vin02a27:50_9": "Kusimpi nāmātiādīsu kusīti āyāmato ca vitthārato ca anuvātādīnaṁ dīghapattānametaṁ adhivacanaṁ.",
  "atk-vin02a27:50_10": "Aḍḍhakusīti antarantarā rassapattānaṁ nāmaṁ.",
  "atk-vin02a27:50_11": "Maṇḍalanti pañcakhaṇḍikacīvarassa ekekasmiṁ khaṇḍe mahāmaṇḍalaṁ.",
  "atk-vin02a27:50_12": "Aḍḍhamaṇḍalanti khuddakamaṇḍalaṁ.",
  "atk-vin02a27:50_13": "Vivaṭṭanti maṇḍalañca aḍḍhamaṇḍalañca ekato katvā sibbitaṁ majjhimakhaṇḍaṁ.",
  "atk-vin02a27:51_0": "Anuvivaṭṭanti tassa ubhosu passesu dve khaṇḍāni.",
  "atk-vin02a27:51_1": "Gīveyyakanti gīvāveṭhanaṭṭhāne daḷhīkaraṇatthaṁ aññaṁ suttasaṁsibbitaṁ āgantukapattaṁ.",
  "atk-vin02a27:51_2": "Jaṅgheyyakanti jaṅghapāpuṇanaṭṭhāne tatheva saṁsibbitaṁ pattaṁ.",
  "atk-vin02a27:51_3": "Gīvaṭṭhāne ca jaṅghaṭṭhāne ca pattānamevetaṁ nāmantipi vadanti.",
  "atk-vin02a27:51_4": "Bāhantanti anuvivaṭṭānaṁ bahi ekekaṁ khaṇḍaṁ.",
  "atk-vin02a27:51_5": "Iti pañcakhaṇḍikacīvarenetaṁ vicāritanti.",
  "atk-vin02a27:51_6": "Atha vā anuvivaṭṭanti vivaṭṭassa ekapassato dvinnaṁ ekapassato dvinnanti catunnampi khaṇḍānametaṁ nāmaṁ.",
  "atk-vin02a27:51_7": "Bāhantanti suppamāṇaṁ cīvaraṁ pārupantena saṁharitvā bāhāya upari ṭhapitā ubho antā bahimukhā tiṭṭhanti,",
  "atk-vin02a27:51_8": "tesaṁ etaṁ nāmaṁ.",
  "atk-vin02a27:51_9": "Ayameva hi nayo mahāaṭṭhakathāyaṁ vuttoti.",
  "atk-vin02a27:52_0": "Ticīvarānujānanakathā",
  "atk-vin02a27:53_0": "346.Cīvarehiubbhaṇḍiketi cīvarehi ubbhaṇḍe kate;",
  "atk-vin02a27:53_1": "yathā ukkhittabhaṇḍā honti evaṁ kate;",
  "atk-vin02a27:53_2": "ukkhittabhaṇḍikabhāvaṁ āpāditeti attho.",
  "atk-vin02a27:53_3": "Cīvarabhisinti ettha bhisīti dve tīṇi ekato katvā bhisisaṅkhepena saṁharitacīvarāni vuttāni.",
  "atk-vin02a27:53_4": "Te kira bhikkhū “dakkhiṇāgirito bhagavā lahuṁ paṭinivattissatī”ti tattha gacchantā jīvakavatthusmiṁ laddhacīvarāni ṭhapetvā agamaṁsu.",
  "atk-vin02a27:53_5": "Idāni pana cirena āgamissatīti maññamānā ādāya pakkamiṁsu.",
  "atk-vin02a27:53_6": "Antaraṭṭhakāsūti māghassa ca phagguṇassa ca antarā aṭṭhasu.",
  "atk-vin02a27:53_7": "Na bhagavantaṁ sītaṁ ahosīti bhagavato sītaṁ nāhosi.",
  "atk-vin02a27:53_8": "Etadahosi yepi kho te kulaputtāti na bhagavā ajjhokāse anisīditvā etamatthaṁ na jānāti,",
  "atk-vin02a27:53_9": "mahājanasaññāpanatthaṁ pana evamakāsi.",
  "atk-vin02a27:53_10": "Sītālukāti sītapakatikā;",
  "atk-vin02a27:53_11": "ye pakatiyāva sītena kilamanti.",
  "atk-vin02a27:53_12": "Diguṇaṁ saṅghāṭinti dupaṭṭaṁ saṅghāṭiṁ.",
  "atk-vin02a27:53_13": "Ekacciyanti ekapaṭṭaṁ.",
  "atk-vin02a27:53_14": "Iti “bhagavā attanā catūhi cīvarehi yāpeti,",
  "atk-vin02a27:53_15": "amhākaṁ pana ticīvaraṁ anujānātī”ti vacanassa okāsaṁ upacchindituṁ diguṇaṁ saṅghāṭiṁ anujānāti,",
  "atk-vin02a27:53_16": "ekaccike itare.",
  "atk-vin02a27:53_17": "Evañhi nesaṁ cattāri bhavissantīti.",
  "atk-vin02a27:54_0": "Atirekacīvarādikathā",
  "atk-vin02a27:55_0": "348.Aggaḷaṁ acchupeyyanti chiddaṭṭhāne pilotikakhaṇḍaṁ laggāpeyyaṁ.",
  "atk-vin02a27:55_1": "Ahatakappānanti ekavāraṁ dhotānaṁ.",
  "atk-vin02a27:55_2": "Utuddhaṭānanti ututo dīghakālato uddhaṭānaṁ hatavatthakānaṁ,",
  "atk-vin02a27:55_3": "pilotikānanti vuttaṁ hoti.",
  "atk-vin02a27:55_4": "Pāpaṇiketi antarāpaṇato patitapilotikacīvare.",
  "atk-vin02a27:55_5": "Ussāho karaṇīyoti pariyesanā kātabbā.",
  "atk-vin02a27:55_6": "Paricchedo panettha natthi,",
  "atk-vin02a27:55_7": "paṭṭasatampi vaṭṭati.",
  "atk-vin02a27:55_8": "Sabbamidaṁ sādiyantassa bhikkhuno vasena vuttaṁ.",
  "atk-vin02a27:55_9": "Aggaḷaṁ tunnanti ettha uddharitvā allīyāpanakhaṇḍaṁ aggaḷaṁ,",
  "atk-vin02a27:55_10": "suttena saṁsibbitaṁ tunnaṁ;",
  "atk-vin02a27:55_11": "vaṭṭetvā karaṇaṁ ovaṭṭikaṁ.",
  "atk-vin02a27:55_12": "Kaṇḍusakaṁ vuccati muddikā.",
  "atk-vin02a27:55_13": "Daḷhīkammanti anuddharitvāva upassayaṁ katvā allīyāpanakaṁ vatthakhaṇḍaṁ.",
  "atk-vin02a27:56_0": "349- 351.",
  "atk-vin02a27:56_1": "Visākhāvatthu uttānatthaṁ.",
  "atk-vin02a27:56_2": "Tato paraṁ pubbe vinicchitameva.",
  "atk-vin02a27:56_3": "Sovaggikanti saggappattahetukaṁ.",
  "atk-vin02a27:56_4": "Tenevāha “sovaggika”nti.",
  "atk-vin02a27:56_5": "Sokaṁ apanetīti sokanudaṁ.",
  "atk-vin02a27:56_6": "Anāmayāti arogā.",
  "atk-vin02a27:56_7": "Saggamhi kāyamhīti saggopapannā.",
  "atk-vin02a27:57_0": "353.Puthujjanā kāmesu vītarāgāti jhānalābhino.",
  "atk-vin02a27:58_0": "356.Sandiṭṭhoti diṭṭhamattakamitto.",
  "atk-vin02a27:58_1": "Sambhattoti ekasambhogo daḷhamitto.",
  "atk-vin02a27:58_2": "Ālapitoti “mama santakaṁ yaṁ iccheyyāsi,",
  "atk-vin02a27:58_3": "taṁ gaṇhāhī”ti evaṁ vutto.",
  "atk-vin02a27:58_4": "Etesu tīsu aññataranāmena saddhiṁ jīvati,",
  "atk-vin02a27:58_5": "gahite attamano hotīti imehi gahitavissāso ruhati.",
  "atk-vin02a27:59_0": "Pacchimavikappanupagacīvarādikathā",
  "atk-vin02a27:60_0": "359.Paṁsukūlakatoti katapaṁsukūlo.",
  "atk-vin02a27:60_1": "Garuko hotīti jiṇṇajiṇṇaṭṭhāne aggaḷāropanena garuko hoti.",
  "atk-vin02a27:60_2": "Suttalūkhaṁ kātunti sutteneva aggaḷaṁ kātunti attho.",
  "atk-vin02a27:60_3": "Vikaṇṇo hotīti suttaṁ acchetvā acchetvā sibbantānaṁ eko saṅghāṭikoṇo dīgho hoti.",
  "atk-vin02a27:60_4": "Vikaṇṇaṁ uddharitunti dīghakoṇaṁ chindituṁ.",
  "atk-vin02a27:60_5": "Okiriyantīti chinnakoṇato gaḷanti.",
  "atk-vin02a27:60_6": "Anuvātaṁ paribhaṇḍanti anuvātañceva paribhaṇḍañca.",
  "atk-vin02a27:60_7": "Pattā lujjantīti mahantesu pattamukhesu dinnāni suttāni gaḷanti,",
  "atk-vin02a27:60_8": "tato pattā lujjanti.",
  "atk-vin02a27:60_9": "Aṭṭhapadakaṁ kātunti aṭṭhapadakacchannena pattamukhaṁ sibbituṁ.",
  "atk-vin02a27:61_0": "360.Anvādhikampi āropetunti āgantukapattampi dātuṁ.",
  "atk-vin02a27:61_1": "Idaṁ pana appahonake āropetabbaṁ.",
  "atk-vin02a27:61_2": "Sace pahoti,",
  "atk-vin02a27:61_3": "āgantukapattaṁ na vaṭṭati,",
  "atk-vin02a27:61_4": "chinditabbameva.",
  "atk-vin02a27:62_0": "361.Na ca bhikkhave saddhādeyyanti ettha sesañātīnaṁ dento vinipātetiyeva.",
  "atk-vin02a27:62_1": "Mātāpitaro pana sace rajje ṭhitā patthayanti, dātabbaṁ.",
  "atk-vin02a27:63_0": "362.Gilānoti gilānatāya gahetvā gantuṁ asamattho.",
  "atk-vin02a27:63_1": "Vassikasaṅketanti vassike cattāro māse.",
  "atk-vin02a27:63_2": "Nadīpāranti nadiyā pāre bhattaṁ bhuñjitabbaṁ hoti.",
  "atk-vin02a27:63_3": "Aggaḷaguttivihāroti sabbesveva cetesu gilānavassikasaṅketanadīpāragamanaatthatakathinabhāvesu aggaḷaguttiyeva pamāṇaṁ.",
  "atk-vin02a27:63_4": "Gutte eva hi vihāre etesu kāraṇesu nikkhipitvā bahi gantuṁ vaṭṭati,",
  "atk-vin02a27:63_5": "na agutte.",
  "atk-vin02a27:63_6": "Āraññakassa pana vihāro na sugutto hoti,",
  "atk-vin02a27:63_7": "tena bhaṇḍukkhalikāya pakkhipitvā pāsāṇasusira rukkhasusirādīsu suppaṭicchannesu ṭhapetvā gantabbaṁ.",
  "atk-vin02a27:64_0": "Saṅghikacīvaruppādakathā",
  "atk-vin02a27:65_0": "363.Tuyheva bhikkhu tāni cīvarānīti aññattha gahetvā haṭānipi tuyheva;",
  "atk-vin02a27:65_1": "na tesaṁ añño koci issaroti.",
  "atk-vin02a27:65_2": "Evañca pana vatvā anāgatepi nikkukkuccā gaṇhissantīti dassetuṁ idha panātiādimāha.",
  "atk-vin02a27:65_3": "Tasseva tāni cīvarāni yāva kathinassa ubbhārāti sace gaṇapūrake bhikkhū labhitvā kathinaṁ atthataṁ hoti,",
  "atk-vin02a27:65_4": "pañcamāse;",
  "atk-vin02a27:65_5": "no ce atthataṁ hoti,",
  "atk-vin02a27:65_6": "ekaṁ cīvaramāsameva.",
  "atk-vin02a27:65_7": "Yaṁ “saṅghassa demā”ti vā denti,",
  "atk-vin02a27:65_8": "“saṅghaṁ uddissa demā”ti vā denti,",
  "atk-vin02a27:65_9": "“vassaṁvutthasaṅghassa demā”ti vā denti,",
  "atk-vin02a27:65_10": "“vassāvāsikaṁ demā”ti vā denti,",
  "atk-vin02a27:65_11": "sacepi matakacīvaraṁ avibhajitvā taṁ vihāraṁ pavisanti,",
  "atk-vin02a27:65_12": "taṁ sabbaṁ tasseva bhikkhuno hoti.",
  "atk-vin02a27:65_13": "Yampi so vassāvāsatthāya vaḍḍhiṁ payojetvā ṭhapitaupanikkhepato vā tatruppādato vā vassāvāsikaṁ gaṇhāti,",
  "atk-vin02a27:65_14": "sabbaṁ suggahitameva hoti.",
  "atk-vin02a27:65_15": "Idamettha lakkhaṇaṁ,",
  "atk-vin02a27:65_16": "yena tenākārena saṅghassa uppannaṁ vatthaṁ atthatakathinassa pañcamāse,",
  "atk-vin02a27:65_17": "anatthatakathinassa ekaṁ cīvaramāsaṁ pāpuṇātīti.",
  "atk-vin02a27:65_18": "Yaṁ pana “idaṁ idha vassaṁvutthasaṅghassa demā”ti vā “vassāvāsikaṁ demā”ti vā vatvā dinnaṁ,",
  "atk-vin02a27:65_19": "taṁ anatthatakathinassāpi pañcamāse pāpuṇāti.",
  "atk-vin02a27:65_20": "Tato paraṁ pana uppannaṁ vassāvāsikaṁ pucchitabbaṁ –",
  "atk-vin02a27:65_21": "“kiṁ atītavasse idaṁ vassāvāsikaṁ,",
  "atk-vin02a27:65_22": "udāhu anāgatavasse”ti! Kasmā?",
  "atk-vin02a27:65_23": "Piṭṭhisamaye uppannattā.",
  "atk-vin02a27:66_0": "Utukālanti vassānato aññaṁ kālaṁ.",
  "atk-vin02a27:66_1": "Tāni cīvarāni ādāya sāvatthiṁ gantvāti ettha tāni cīvarāni gatagataṭṭhāne saṅghikāneva honti,",
  "atk-vin02a27:66_2": "bhikkhūhi diṭṭhamattamevettha pamāṇaṁ.",
  "atk-vin02a27:66_3": "Tasmā sace keci paṭipathaṁ āgacchantā “kuhiṁ āvuso gacchasī”ti pucchitvā tamatthaṁ sutvā “kiṁ āvuso mayaṁ",
  "atk-vin02a27:66_4": "saṅgho na homā”ti tattheva bhājetvā gaṇhanti,",
  "atk-vin02a27:66_5": "suggahitāni.",
  "atk-vin02a27:66_6": "Sacepi esa maggā okkamitvā kañci vihāraṁ vā āsanasālaṁ vā piṇḍāya caranto ekaṁ gehameva vā pavisati,",
  "atk-vin02a27:66_7": "tatra ca naṁ bhikkhū disvā tamatthaṁ pucchitvā bhājetvā gaṇhanti,",
  "atk-vin02a27:66_8": "suggahitāneva.",
  "atk-vin02a27:67_0": "Adhiṭṭhātunti ettha adhiṭṭhahantena vattaṁ jānitabbaṁ.",
  "atk-vin02a27:67_1": "Tena hi bhikkhunā ghaṇṭiṁ paharitvā kālaṁ ghosetvā thokaṁ āgametvā sace ghaṇṭisaññāya vā kālasaññāya vā bhikkhū āgacchanti,",
  "atk-vin02a27:67_2": "tehi saddhiṁ bhājetabbāni.",
  "atk-vin02a27:67_3": "No ce āgacchanti,",
  "atk-vin02a27:67_4": "“mayhimāni cīvarāni pāpuṇantī”ti adhiṭṭhātabbāni.",
  "atk-vin02a27:67_5": "Evaṁ adhiṭṭhite sabbāni tasseva honti,",
  "atk-vin02a27:67_6": "ṭhitikā pana na tiṭṭhati.",
  "atk-vin02a27:68_0": "Sace ekekaṁ uddharitvā “ayaṁ paṭhamabhāgo mayhaṁ pāpuṇāti,",
  "atk-vin02a27:68_1": "ayaṁ dutiyabhāgo”ti evaṁ gaṇhāti,",
  "atk-vin02a27:68_2": "gahitāni ca suggahitāni honti,",
  "atk-vin02a27:68_3": "ṭhitikā ca tiṭṭhati.",
  "atk-vin02a27:68_4": "Evaṁ pāpetvā gaṇhantenāpi adhiṭṭhitameva hoti.",
  "atk-vin02a27:68_5": "Sace pana ghaṇṭiṁ paharitvā vā appaharitvā vā kālampi ghosetvā vā aghosetvā vā “ahamevettha mayhameva imāni cīvarānī”ti gaṇhāti,",
  "atk-vin02a27:68_6": "duggahitāni honti.",
  "atk-vin02a27:68_7": "Atha “añño koci idha natthi,",
  "atk-vin02a27:68_8": "mayhaṁ etāni pāpuṇantī”ti gaṇhāti,",
  "atk-vin02a27:68_9": "suggahitāni.",
  "atk-vin02a27:69_0": "Pātite kuseti ekakoṭṭhāse kusadaṇḍake pātitamatte sacepi bhikkhusahassaṁ hoti,",
  "atk-vin02a27:69_1": "gahitameva nāma cīvaraṁ.",
  "atk-vin02a27:69_2": "Nākāmā bhāgo dātabbo.",
  "atk-vin02a27:69_3": "Sace pana attano ruciyā dātukāmā honti, dentu.",
  "atk-vin02a27:69_4": "Anubhāgepi eseva nayo.",
  "atk-vin02a27:70_0": "Sacīvarānīti “kālacīvarampi saṅghassa itova dassāma,",
  "atk-vin02a27:70_1": "visuṁ sajjiyamāne aticiraṁ hotī”ti khippaṁyeva sacīvarāni bhattāni akaṁsu.",
  "atk-vin02a27:70_2": "There āgamma uppannānīti tumhesu pasādena khippaṁ uppannāni.",
  "atk-vin02a27:71_0": "Saṅghassa demāti cīvarāni dentīti sakalampi cīvarakālaṁ saṇikaṁ saṇikaṁ dentiyeva.",
  "atk-vin02a27:71_1": "Purimesu pana dvīsu vatthūsu pacchinnadānattā adaṁsūti vuttaṁ.",
  "atk-vin02a27:71_2": "Sambahulā therāti vinayadharapāmokkhatherā.",
  "atk-vin02a27:71_3": "Idaṁ pana vatthuṁ saddhiṁ purimena dvebhātikavatthunā parinibbute bhagavati uppannaṁ,",
  "atk-vin02a27:71_4": "ime ca therā diṭṭhapubbā tathāgataṁ,",
  "atk-vin02a27:71_5": "tasmā purimesu vatthūsu tathāgatena paññattanayeneva kathesuṁ.",
  "atk-vin02a27:72_0": "Upanandasakyaputtavatthukathā",
  "atk-vin02a27:73_0": "364.Gāmakāvāsaṁagamāsīti appeva nāma cīvarāni bhājentā mayhampi saṅgahaṁ kareyyunti cīvarabhājanakālaṁ sallakkhetvāva agamāsi.",
  "atk-vin02a27:73_1": "Sādiyissasīti gaṇhissasi.",
  "atk-vin02a27:73_2": "Ettha ca kiñcāpi tassa bhāgo na pāpuṇāti.",
  "atk-vin02a27:73_3": "Atha kho “nagaravāsiko ayaṁ mukharo dhammakathiko”ti te bhikkhū “sādiyissasī”ti āhaṁsu.",
  "atk-vin02a27:73_4": "Yo sādiyeyya āpatti dukkaṭassāti ettha pana kiñcāpi lahukā āpatti,",
  "atk-vin02a27:73_5": "atha kho gahitāni gahitaṭṭhāne dātabbāni.",
  "atk-vin02a27:73_6": "Sacepi naṭṭhāni vā jiṇṇāni vā honti,",
  "atk-vin02a27:73_7": "tasseva gīvā.",
  "atk-vin02a27:73_8": "Dehīti vutte adento dhuranikkhepe bhaṇḍagghena kāretabbo.",
  "atk-vin02a27:74_0": "Ekādhippāyanti ekaṁ adhippāyaṁ;",
  "atk-vin02a27:74_1": "ekaṁ puggalapaṭivīsameva dethāti attho.",
  "atk-vin02a27:74_2": "Idāni yathā so dātabbo,",
  "atk-vin02a27:74_3": "taṁ dassetuṁ tantiṁ ṭhapento idha panātiādimāha.",
  "atk-vin02a27:74_4": "Tattha sace amutra upaḍḍhaṁ amutra upaḍḍhanti ekekasmiṁ ekāhamekāhaṁ vā sattāhaṁ sattāhaṁ vā sace vasati,",
  "atk-vin02a27:74_5": "ekekasmiṁ vihāre yaṁ eko puggalo labhati,",
  "atk-vin02a27:74_6": "tato tato upaḍḍhaṁ upaḍḍhaṁ dātabbaṁ.",
  "atk-vin02a27:74_7": "Evaṁ ekādhippāyo dinno hoti.",
  "atk-vin02a27:74_8": "Yattha vā pana bahutaranti sace ekasmiṁ vihāre vasanto itarasmiṁ sattāhavārena aruṇameva uṭṭhāpeti,",
  "atk-vin02a27:74_9": "evaṁ purimasmiṁ bahutaraṁ vasati nāma.",
  "atk-vin02a27:74_10": "Tasmā tato bahutaraṁ vasitavihārato tassa paṭivīso dātabbo.",
  "atk-vin02a27:74_11": "Evampi ekādhippāyo dinno hoti.",
  "atk-vin02a27:74_12": "Idañca nānālābhehi nānūpacārehi ekasīmavihārehi kathitaṁ,",
  "atk-vin02a27:74_13": "nānāsīmavihāre pana senāsanaggāho paṭippassambhati.",
  "atk-vin02a27:74_14": "Tasmā tattha cīvarapaṭivīso na pāpuṇāti.",
  "atk-vin02a27:74_15": "Sesaṁ pana āmisabhesajjādi sabbaṁ sabbattha antosīmagatassa pāpuṇāti.",
  "atk-vin02a27:75_0": "Gilānavatthukathā",
  "atk-vin02a27:76_0": "365.Mañcake nipātesunti evaṁ dhovitvā aññaṁ kāsāvaṁ nivāsetvā mañcake nipajjāpesuṁ;",
  "atk-vin02a27:76_1": "nipajjāpetvā ca panāyasmā ānando muttakarīsakiliṭṭhaṁ kāsāvaṁ dhovitvā bhūmiyaṁ paribhaṇḍaṁ akāsi.",
  "atk-vin02a27:76_2": "Yo bhikkhave maṁ upaṭṭhaheyya,",
  "atk-vin02a27:76_3": "so gilānaṁ upaṭṭhaheyyāti yo maṁ ovādānusāsanīkaraṇena upaṭṭhaheyya,",
  "atk-vin02a27:76_4": "so gilānaṁ upaṭṭhaheyya;",
  "atk-vin02a27:76_5": "mama ovādakārakena gilāno upaṭṭhātabboti ayamevettha attho.",
  "atk-vin02a27:76_6": "Bhagavato ca gilānassa ca upaṭṭhānaṁ ekasadisanti evaṁ panettha attho na gahetabbo.",
  "atk-vin02a27:76_7": "Saṅghena upaṭṭhātabboti yassete upajjhādayo tasmiṁ vihāre natthi,",
  "atk-vin02a27:76_8": "āgantuko hoti ekacāriko bhikkhu,",
  "atk-vin02a27:76_9": "so saṅghassa bhāro,",
  "atk-vin02a27:76_10": "tasmā saṅghena upaṭṭhātabbo.",
  "atk-vin02a27:76_11": "No ce upaṭṭhaheyya,",
  "atk-vin02a27:76_12": "sakalassa saṅghassa āpatti.",
  "atk-vin02a27:76_13": "Vāraṁ ṭhapetvā jaggantesu pana yo attano vāre na jaggati,",
  "atk-vin02a27:76_14": "tasseva āpatti.",
  "atk-vin02a27:76_15": "Saṅghattheropi vārako na muccati.",
  "atk-vin02a27:76_16": "Sace sakalo saṅgho ekassa bhāraṁ karoti,",
  "atk-vin02a27:76_17": "eko vā vattasampanno bhikkhu ahameva jaggissāmīti paṭijaggati,",
  "atk-vin02a27:76_18": "saṅgho āpattito muccati.",
  "atk-vin02a27:77_0": "366.Abhikkamantaṁ vā abhikkamatītiādīsu vaḍḍhantaṁ vā ābādhaṁ “idaṁ nāma me paribhuñjantassa vaḍḍhati,",
  "atk-vin02a27:77_1": "idaṁ paribhuñjantassa parihāyati,",
  "atk-vin02a27:77_2": "idaṁ paribhuñjantassa tiṭṭhatī”ti yathābhūtaṁ nāvikarotīti evamattho daṭṭhabbo.",
  "atk-vin02a27:77_3": "Nālanti na patirūpo,",
  "atk-vin02a27:77_4": "na yutto upaṭṭhātuṁ.",
  "atk-vin02a27:77_5": "Bhesajjaṁ saṁvidhātunti bhesajjaṁ yojetuṁ asamattho hoti.",
  "atk-vin02a27:77_6": "Āmisantaroti āmisaṁ assa antaranti āmisantaro.",
  "atk-vin02a27:77_7": "Antaranti kāraṇaṁ vuccati;",
  "atk-vin02a27:77_8": "āmisakāraṇā yāgubhattapattacīvarāni patthento upaṭṭhātīti attho.",
  "atk-vin02a27:78_0": "Matasantakakathā",
  "atk-vin02a27:79_0": "367.Kālaṅkateti kālakiriyāya.",
  "atk-vin02a27:79_1": "Gilānupaṭṭhākānaṁ dātunti ettha anantaraṁ vuttāya kammavācāya dinnampi apaloketvā dinnampi dinnameva hoti, vaṭṭati.",
  "atk-vin02a27:80_0": "369.Yaṁ tattha lahubhaṇḍaṁ yaṁ tattha garubhaṇḍanti ettha lahubhaṇḍagarubhaṇḍānaṁ nānākaraṇaṁ parato vaṇṇayissāma.",
  "atk-vin02a27:80_1": "Gilānupaṭṭhākalābhe pana ayaṁ ādito paṭṭhāya vinicchayo –",
  "atk-vin02a27:81_0": "Sace sakale bhikkhusaṅghe upaṭṭhahante kālaṁ karoti,",
  "atk-vin02a27:81_1": "sabbepi sāmikā.",
  "atk-vin02a27:81_2": "Atha ekaccehi vāre kate ekaccehi akateyeva kālaṁ karoti,",
  "atk-vin02a27:81_3": "tattha ekacce ācariyā vadanti –",
  "atk-vin02a27:81_4": "“sabbepi attano vāre sampatte kareyyuṁ,",
  "atk-vin02a27:81_5": "tasmā sabbepi sāmino”ti.",
  "atk-vin02a27:81_6": "Ekacce vadanti –",
  "atk-vin02a27:81_7": "“yehi jaggito te eva labhanti,",
  "atk-vin02a27:81_8": "itare na labhantī”ti.",
  "atk-vin02a27:81_9": "Sāmaṇere kālaṅkate sace cīvaraṁ atthi,",
  "atk-vin02a27:81_10": "gilānupaṭṭhākānaṁ dātabbaṁ.",
  "atk-vin02a27:81_11": "No ce atthi yaṁ atthi,",
  "atk-vin02a27:81_12": "taṁ dātabbaṁ.",
  "atk-vin02a27:81_13": "Aññasmiṁ parikkhāre sati cīvarabhāgaṁ katvā dātabbaṁ.",
  "atk-vin02a27:82_0": "Bhikkhu ca sāmaṇero ca sace samaṁ upaṭṭhahiṁsu,",
  "atk-vin02a27:82_1": "samako bhāgo dātabbo.",
  "atk-vin02a27:82_2": "Atha sāmaṇerova upaṭṭhahati,",
  "atk-vin02a27:82_3": "bhikkhussa saṁvidahanamattameva hoti,",
  "atk-vin02a27:82_4": "sāmaṇerassa jeṭṭhakabhāgo dātabbo.",
  "atk-vin02a27:82_5": "Sace sāmaṇero bhikkhunā ānītaudakena yāguṁ pacitvā paṭiggāhāpanamattameva karoti,",
  "atk-vin02a27:82_6": "bhikkhu upaṭṭhahati,",
  "atk-vin02a27:82_7": "bhikkhussa jeṭṭhakabhāgo dātabbo.",
  "atk-vin02a27:83_0": "Bahū bhikkhū samaggā hutvā upaṭṭhahanti,",
  "atk-vin02a27:83_1": "sabbesaṁ samako bhāgo dātabbo.",
  "atk-vin02a27:83_2": "Yo panettha visesena upaṭṭhahati,",
  "atk-vin02a27:83_3": "tassa viseso kātabbo.",
  "atk-vin02a27:83_4": "Yena pana ekadivasampi gilānupaṭṭhākavasena yāgubhattaṁ vā pacitvā dinnaṁ,",
  "atk-vin02a27:83_5": "nahānaṁ vā paṭiyāditaṁ,",
  "atk-vin02a27:83_6": "sopi gilānupaṭṭhākova.",
  "atk-vin02a27:83_7": "Yo samīpaṁ anāgantvā bhesajjataṇḍulādīni peseti,",
  "atk-vin02a27:83_8": "ayaṁ gilānupaṭṭhāko na hoti.",
  "atk-vin02a27:83_9": "Yo pariyesitvā gāhāpetvā āgacchati,",
  "atk-vin02a27:83_10": "ayaṁ gilānupaṭṭhākova.",
  "atk-vin02a27:84_0": "Eko vattasīsena jaggati;",
  "atk-vin02a27:84_1": "eko paccāsāya,",
  "atk-vin02a27:84_2": "matakāle ubhopi paccāsīsanti,",
  "atk-vin02a27:84_3": "ubhinnampi dātabbaṁ.",
  "atk-vin02a27:84_4": "Eko upaṭṭhahitvā gilānassa vā kammena attano vā kammena katthaci gato “puna āgantvā jaggissāmī”ti,",
  "atk-vin02a27:84_5": "etassapi dātabbaṁ.",
  "atk-vin02a27:84_6": "Eko ciraṁ upaṭṭhahitvā “idāni na sakkomī”ti dhuraṁ nikkhipitvā gacchati,",
  "atk-vin02a27:84_7": "sacepi taṁdivasameva gilāno kālaṁkaroti,",
  "atk-vin02a27:84_8": "upaṭṭhākabhāgo na dātabbo.",
  "atk-vin02a27:85_0": "Gilānupaṭṭhāko nāma gihi vā hotu pabbajito vā,",
  "atk-vin02a27:85_1": "antamaso mātugāmopi,",
  "atk-vin02a27:85_2": "sabbe bhāgaṁ labhanti.",
  "atk-vin02a27:85_3": "Sace tassa bhikkhuno pattacīvaramattameva hoti,",
  "atk-vin02a27:85_4": "aññaṁ natthi;",
  "atk-vin02a27:85_5": "sabbaṁ gilānupaṭṭhākānaṁyeva dātabbaṁ.",
  "atk-vin02a27:85_6": "Sacepi sahassaṁ agghati,",
  "atk-vin02a27:85_7": "aññaṁ pana bahumpi parikkhāraṁ te na labhanti;",
  "atk-vin02a27:85_8": "saṅghasseva hoti.",
  "atk-vin02a27:85_9": "Avasesaṁ bhaṇḍaṁ bahukañceva mahagghañca,",
  "atk-vin02a27:85_10": "ticīvaraṁ appagghaṁ;",
  "atk-vin02a27:85_11": "tato gahetvā ticīvaraparikkhāro dātabbo.",
  "atk-vin02a27:85_12": "Sabbañcetaṁ saṅghikatova labbhati.",
  "atk-vin02a27:86_0": "Sace pana so jīvamānoyeva sabbaṁ attano parikkhāraṁ nissajjitvā kassaci adāsi,",
  "atk-vin02a27:86_1": "koci vā vissāsaṁ aggahesi,",
  "atk-vin02a27:86_2": "yassa dinnaṁ,",
  "atk-vin02a27:86_3": "yena ca gahitaṁ,",
  "atk-vin02a27:86_4": "tasseva hoti.",
  "atk-vin02a27:86_5": "Tassa ruciyā eva gilānupaṭṭhākā labhanti,",
  "atk-vin02a27:86_6": "aññesaṁ adatvā dūre ṭhapitaparikkhārāpi tattha tattha saṅghasseva honti.",
  "atk-vin02a27:86_7": "Dvinnaṁ santakaṁ hoti avibhattaṁ,",
  "atk-vin02a27:86_8": "ekasmiṁ kālaṅkate itaro sāmī.",
  "atk-vin02a27:86_9": "Bahūnampi santake eseva nayo.",
  "atk-vin02a27:86_10": "Sabbesu matesu saṅghikaṁ hoti.",
  "atk-vin02a27:86_11": "Sacepi avibhajitvā saddhivihārikādīnaṁ denti adinnameva hoti.",
  "atk-vin02a27:86_12": "Vibhajitvā dinnaṁ pana sudinnaṁ.",
  "atk-vin02a27:86_13": "Taṁ tesu matesupi saddhivihārikādīnaṁyeva hoti,",
  "atk-vin02a27:86_14": "na saṅghassa.",
  "atk-vin02a27:87_0": "Kusacīrādipaṭikkhepakathā",
  "atk-vin02a27:88_0": "371.",
  "atk-vin02a27:88_1": "Kusacīrādīsu akkanāḷanti akkanāḷamayaṁ.",
  "atk-vin02a27:88_2": "Potthakoti makacimayo vuccati.",
  "atk-vin02a27:88_3": "Sesāni paṭhamapārājikavaṇṇanāyaṁ vuttāni.",
  "atk-vin02a27:88_4": "Tesu potthake eva dukkaṭaṁ.",
  "atk-vin02a27:88_5": "Sesesu thullaccayānīti.",
  "atk-vin02a27:88_6": "Akkadussakadalidussaerakadussāni pana potthakagatikāneva.",
  "atk-vin02a27:89_0": "372.",
  "atk-vin02a27:89_1": "Sabbanīlakādīni rajanaṁ dhovitvā puna rajitvā dhāretabbāni.",
  "atk-vin02a27:89_2": "Na sakkā ce honti dhovituṁ,",
  "atk-vin02a27:89_3": "paccattharaṇāni vā kātabbāni.",
  "atk-vin02a27:89_4": "Dupaṭṭacīvarassa vā majjhe dātabbāni.",
  "atk-vin02a27:89_5": "Tesaṁ vaṇṇanānattaṁ upāhanāsu vuttanayameva.",
  "atk-vin02a27:89_6": "Acchinnadasadīghadasāni dasā chinditvā dhāretabbāni.",
  "atk-vin02a27:89_7": "Kañcukaṁ labhitvā phāletvā rajitvā paribhuñjituṁ vaṭṭati.",
  "atk-vin02a27:89_8": "Veṭhanepi eseva nayo.",
  "atk-vin02a27:89_9": "Tirīṭakaṁ pana rukkhachallimayaṁ;",
  "atk-vin02a27:89_10": "taṁ pādapuñchanaṁ kātuṁ vaṭṭati.",
  "atk-vin02a27:90_0": "374.Patirūpe gāhaketi sace koci bhikkhu “ahaṁ tassa gaṇhāmī”ti gaṇhāti,",
  "atk-vin02a27:90_1": "dātabbanti attho.",
  "atk-vin02a27:90_2": "Evametesu tevīsatiyā puggalesu soḷasa janā na labhanti,",
  "atk-vin02a27:90_3": "satta janā labhantīti.",
  "atk-vin02a27:91_0": "Saṅghebhinnecīvaruppādakathā",
  "atk-vin02a27:92_0": "376.Saṅgho bhijjatīti bhijjitvā kosambakabhikkhū viya dve koṭṭhāsā honti.",
  "atk-vin02a27:92_1": "Ekasmiṁ pakkheti ekasmiṁ koṭṭhāse dakkhiṇodakañca gandhādīni ca denti,",
  "atk-vin02a27:92_2": "ekasmiṁ cīvarāni.",
  "atk-vin02a27:92_3": "Saṅghassevetanti sakalassa saṅghassa dvinnampi koṭṭhāsānaṁ etaṁ hoti,",
  "atk-vin02a27:92_4": "ghaṇṭiṁ paharitvā dvīhipi pakkhehi ekato bhājetabbaṁ.",
  "atk-vin02a27:92_5": "Pakkhassevetanti evaṁ dinne yassa koṭṭhāsassa udakaṁ dinnaṁ,",
  "atk-vin02a27:92_6": "tassa udakameva hoti;",
  "atk-vin02a27:92_7": "yassa cīvaraṁ dinnaṁ,",
  "atk-vin02a27:92_8": "tasseva cīvaraṁ.",
  "atk-vin02a27:92_9": "Yattha pana dakkhiṇodakaṁ pamāṇaṁ hoti,",
  "atk-vin02a27:92_10": "tattha eko pakkho dakkhiṇodakassa laddhattā cīvarāni labhati,",
  "atk-vin02a27:92_11": "eko cīvarānameva laddhattāti ubhohipi ekato hutvā yathāvuḍḍhaṁ bhājetabbaṁ.",
  "atk-vin02a27:92_12": "Idaṁ kira parasamudde lakkhaṇanti mahāaṭṭhakathāyaṁ vuttaṁ.",
  "atk-vin02a27:92_13": "Tasmiṁyeva pakkheti ettha pana itaro pakkho anissaroyeva.",
  "atk-vin02a27:92_14": "Cīvarapesanavatthūni pākaṭāneva.",
  "atk-vin02a27:93_0": "Aṭṭhacīvaramātikākathā",
  "atk-vin02a27:94_0": "379.",
  "atk-vin02a27:94_1": "Idāni ādito paṭṭhāya vuttacīvarānaṁ paṭilābhakhettaṁ dassetuṁ “aṭṭhimā bhikkhave mātikā”tiādimāha.",
  "atk-vin02a27:94_2": "Sīmāya detītiādi puggalādhiṭṭhānanayena vuttaṁ.",
  "atk-vin02a27:94_3": "Ettha pana sīmāya dānaṁ ekā mātikā,",
  "atk-vin02a27:94_4": "katikāya dānaṁ dutiyā…pe…",
  "atk-vin02a27:94_5": "puggalassa dānaṁ aṭṭhamā.",
  "atk-vin02a27:94_6": "Tattha sīmāya dammīti evaṁ sīmaṁ parāmasitvā dento sīmāya deti nāma.",
  "atk-vin02a27:94_7": "Esa nayo sabbattha.",
  "atk-vin02a27:95_0": "Sīmāya deti,",
  "atk-vin02a27:95_1": "yāvatikā bhikkhū antosīmagatā tehi bhājetabbantiādimhi pana mātikāniddese sīmāya detīti ettha tāva khaṇḍasīmā,",
  "atk-vin02a27:95_2": "upacārasīmā,",
  "atk-vin02a27:95_3": "samānasaṁvāsasīmā,",
  "atk-vin02a27:95_4": "avippavāsasīmā,",
  "atk-vin02a27:95_5": "lābhasīmā, gāmasīmā,",
  "atk-vin02a27:95_6": "nigamasīmā,",
  "atk-vin02a27:95_7": "nagarasīmā,",
  "atk-vin02a27:95_8": "abbhantarasīmā,",
  "atk-vin02a27:95_9": "udakukkhepasīmā,",
  "atk-vin02a27:95_10": "janapadasīmā,",
  "atk-vin02a27:95_11": "raṭṭhasīmā,",
  "atk-vin02a27:95_12": "rajjasīmā, dīpasīmā,",
  "atk-vin02a27:95_13": "cakkavāḷasīmāti pannarasa sīmā veditabbā.",
  "atk-vin02a27:96_0": "Tattha khaṇḍasīmā sīmākathāyaṁ vuttāva.",
  "atk-vin02a27:96_1": "Upacārasīmā parikkhittassa vihārassa parikkhepena aparikkhittassa parikkhepārahaṭṭhānena paricchinnā hoti.",
  "atk-vin02a27:96_2": "Apica bhikkhūnaṁ dhuvasannipātaṭṭhānato vā pariyante ṭhitabhojanasālato vā nibaddhavasanakaāvāsato vā",
  "atk-vin02a27:96_3": "thāmamajjhimassa purisassa dvinnaṁ leḍḍupātānaṁ anto upacārasīmā veditabbā,",
  "atk-vin02a27:96_4": "sā pana āvāsesu vaḍḍhantesu vaḍḍhati,",
  "atk-vin02a27:96_5": "parihāyantesu parihāyati.",
  "atk-vin02a27:96_6": "Mahāpaccariyaṁ pana “bhikkhūsupi vaḍḍhantesu vaḍḍhatī”ti vuttaṁ.",
  "atk-vin02a27:96_7": "Tasmā sace vihāre sannipatitabhikkhūhi saddhiṁ ekābaddhā hutvā yojanasatampi pūretvā nisīdanti,",
  "atk-vin02a27:96_8": "yojanasatampi upacārasīmāva hoti,",
  "atk-vin02a27:96_9": "sabbesaṁ lābho pāpuṇāti.",
  "atk-vin02a27:96_10": "Samānasaṁvāsaavippavāsasīmādvayampi vuttameva.",
  "atk-vin02a27:97_0": "Lābhasīmā nāma neva sammāsambuddhena anuññātā,",
  "atk-vin02a27:97_1": "na dhammasaṅgāhakattherehi ṭhapitā;",
  "atk-vin02a27:97_2": "apica kho rājarājamahāmattā vihāraṁ kāretvā gāvutaṁ vā aḍḍhayojanaṁ vā yojanaṁ vā samantato paricchinditvā",
  "atk-vin02a27:97_3": "“ayaṁ amhākaṁ vihārassa lābhasīmā”ti nāmalikhitake thambhe nikhaṇitvā “yaṁ etthantare uppajjati,",
  "atk-vin02a27:97_4": "sabbaṁ taṁ amhākaṁ vihārassa demā”ti sīmaṁ ṭhapenti,",
  "atk-vin02a27:97_5": "ayaṁ lābhasīmā nāma.",
  "atk-vin02a27:97_6": "Gāmanigamanagaraabbhantaraudakukkhepasīmāpi vuttā eva.",
  "atk-vin02a27:97_7": "Janapadasīmā nāma –",
  "atk-vin02a27:97_8": "kāsikosalaraṭṭhādīnaṁ anto bahū janapadā honti,",
  "atk-vin02a27:97_9": "tattha ekeko janapadaparicchedo janapadasīmā.",
  "atk-vin02a27:97_10": "Raṭṭhasīmā nāma kāsikosalādiraṭṭhaparicchedo.",
  "atk-vin02a27:97_11": "Rajjasīmā nāma “coḷabhogo keraḷabhogo”ti evaṁ ekekassa rañño āṇāpavattiṭṭhānaṁ.",
  "atk-vin02a27:97_12": "Dīpasīmā nāma samuddantena paricchinnamahādīpā ca antaradīpā ca.",
  "atk-vin02a27:97_13": "Cakkavāḷasīmā nāma cakkavāḷapabbateneva paricchinnā.",
  "atk-vin02a27:98_0": "Evametāsu sīmāsu khaṇḍasīmāya kenaci kammena sannipatitaṁ saṅghaṁ disvā “ettheva sīmāya saṅghassa demī”ti vutte yāvatikā bhikkhū antokhaṇḍasīmagatā,",
  "atk-vin02a27:98_1": "tehi bhājetabbaṁ.",
  "atk-vin02a27:98_2": "Tesaṁyeva hi taṁ pāpuṇāti.",
  "atk-vin02a27:98_3": "Aññesaṁ sīmantarikāya vā upacārasīmāya vā ṭhitānampi na pāpuṇāti.",
  "atk-vin02a27:98_4": "Khaṇḍasīmāya ṭhite pana rukkhe vā pabbate vā ṭhitassa heṭṭhā vā pathavīvemajjhagatassa pāpuṇātiyeva.",
  "atk-vin02a27:98_5": "“Imissā upacārasīmāya saṅghassa dammī”ti dinnaṁ pana khaṇḍasīmāsīmantarikāsu ṭhitānampi pāpuṇāti.",
  "atk-vin02a27:98_6": "“Samānasaṁvāsasīmāya dammī”ti dinnaṁ pana khaṇḍasīmāsīmantarikāsu ṭhitānaṁ na pāpuṇāti.",
  "atk-vin02a27:98_7": "Avippavāsasīmālābhasīmāsu dinnaṁ tāsu sīmāsu antogatānaṁ pāpuṇāti.",
  "atk-vin02a27:98_8": "Gāmasīmādīsu dinnaṁ tāsaṁ sīmānaṁ abbhantare baddhasīmāya ṭhitānampi pāpuṇāti.",
  "atk-vin02a27:98_9": "Abbhantarasīmāudakukkhepasīmāsu dinnaṁ tattha antogatānaṁyeva pāpuṇāti.",
  "atk-vin02a27:98_10": "Janapadaraṭṭharajjadīpacakkavāḷasīmāsupi gāmasīmādīsu vuttasadisoyeva vinicchayo.",
  "atk-vin02a27:99_0": "Sace pana jambudīpe ṭhito “tambapaṇṇidīpe saṅghassa dammī”ti deti,",
  "atk-vin02a27:99_1": "tambapaṇṇidīpato ekopi gantvā sabbesaṁ gaṇhituṁ labhati.",
  "atk-vin02a27:99_2": "Sacepi tatreva eko sabhāgabhikkhu sabhāgānaṁ bhāgaṁ gaṇhāti,",
  "atk-vin02a27:99_3": "na vāretabbo.",
  "atk-vin02a27:99_4": "Evaṁ tāva yo sīmaṁ parāmasitvā deti,",
  "atk-vin02a27:99_5": "tassa dāne vinicchayo veditabbo.",
  "atk-vin02a27:100_0": "Yo pana asukasīmāyāti vattuṁ na jānāti,",
  "atk-vin02a27:100_1": "kevalaṁ sīmāti vacanamattameva jānanto vihāraṁ gantvā “sīmāya dammī”ti vā “sīmaṭṭhakasaṅghassa dammī”ti vā bhaṇati,",
  "atk-vin02a27:100_2": "so pucchitabbo –",
  "atk-vin02a27:100_3": "“sīmā nāma bahuvidhā,",
  "atk-vin02a27:100_4": "katarasīmaṁ sandhāya bhaṇasī”ti ?",
  "atk-vin02a27:100_5": "Sace vadati –",
  "atk-vin02a27:100_6": "“ahaṁ asukasīmāti na jānāmi,",
  "atk-vin02a27:100_7": "sīmaṭṭhakasaṅgho bhājetvā gaṇhātū”ti katarasīmāya bhājetabbaṁ?",
  "atk-vin02a27:100_8": "Mahāsīvatthero kirāha –",
  "atk-vin02a27:100_9": "“avippavāsasīmāyā”ti.",
  "atk-vin02a27:100_10": "Tato naṁ āhaṁsu –",
  "atk-vin02a27:100_11": "“avippavāsasīmā nāma tiyojanāpi hoti,",
  "atk-vin02a27:100_12": "evaṁ sante tiyojane ṭhitā lābhaṁ gaṇhissanti,",
  "atk-vin02a27:100_13": "tiyojane ṭhatvā āgantukavattaṁ pūretvā ārāmaṁ pavisitabbaṁ bhavissati,",
  "atk-vin02a27:100_14": "gamiko tiyojanaṁ gantvā senāsanaṁ āpucchissati,",
  "atk-vin02a27:100_15": "nissayapaṭipannassa tiyojanātikkame nissayo paṭippassambhissati,",
  "atk-vin02a27:100_16": "pārivāsikena tiyojanaṁ atikkamitvā aruṇaṁ uṭṭhāpetabbaṁ bhavissati,",
  "atk-vin02a27:100_17": "bhikkhuniyā tiyojane ṭhatvā ārāmappavesanaṁ āpucchitabbaṁ bhavissati,",
  "atk-vin02a27:100_18": "sabbampetaṁ upacārasīmāya paricchedavaseneva kātuṁ vaṭṭati.",
  "atk-vin02a27:100_19": "Tasmā upacārasīmāyameva bhājetabba”nti.",
  "atk-vin02a27:101_0": "Katikāyāti samānalābhakatikāya.",
  "atk-vin02a27:101_1": "Tenevāha –",
  "atk-vin02a27:101_2": "“sambahulā āvāsā samānalābhā hontī”ti.",
  "atk-vin02a27:101_3": "Tatrevaṁ katikā kātabbā,",
  "atk-vin02a27:101_4": "ekasmiṁ vihāre sannipatitehi bhikkhūhi yaṁ vihāraṁ saṅgaṇhitukāmā samānalābhaṁ kātuṁ icchanti,",
  "atk-vin02a27:101_5": "tassa nāmaṁ gahetvā asuko nāma vihāro porāṇakoti vā buddhādhivutthoti vā appalābhoti vā yaṁkiñci kāraṇaṁ",
  "atk-vin02a27:101_6": "vatvā taṁ vihāraṁ iminā vihārena saddhiṁ ekalābhaṁ kātuṁ saṅghassa ruccatīti tikkhattuṁ sāvetabbaṁ.",
  "atk-vin02a27:101_7": "Ettāvatā tasmiṁ vihāre nisinnopi idha nisinnova hoti,",
  "atk-vin02a27:101_8": "tasmiṁ vihārepi saṅghena evameva kātabbaṁ.",
  "atk-vin02a27:101_9": "Ettāvatā idha nisinnopi tasmiṁ nisinnova hoti.",
  "atk-vin02a27:101_10": "Ekasmiṁ lābhe bhājiyamāne itarasmiṁ ṭhitassa bhāgaṁ gahetuṁ vaṭṭati.",
  "atk-vin02a27:101_11": "Evaṁ ekena vihārena saddhiṁ bahūpi āvāsā ekalābhā kātabbā.",
  "atk-vin02a27:102_0": "Bhikkhāpaññattiyāti attano pariccāgapaññāpanaṭṭhāne.",
  "atk-vin02a27:102_1": "Tenevāha –",
  "atk-vin02a27:102_2": "“yattha saṅghassa dhuvakārā kariyantī”ti.",
  "atk-vin02a27:102_3": "Tassattho –",
  "atk-vin02a27:102_4": "yasmiṁ vihāre imassa cīvaradāyakassa santakaṁ saṅghassa pākavaṭṭaṁ vā vattati,",
  "atk-vin02a27:102_5": "yasmiṁ vā vihāre bhikkhū attano bhāraṁ katvā sadā gehe bhojeti,",
  "atk-vin02a27:102_6": "yattha vā anena āvāso kārito,",
  "atk-vin02a27:102_7": "salākabhattādīni vā nibaddhāni,",
  "atk-vin02a27:102_8": "yena pana sakalopi vihāro patiṭṭhāpito,",
  "atk-vin02a27:102_9": "tattha vattabbameva natthi,",
  "atk-vin02a27:102_10": "ime dhuvakārā nāma.",
  "atk-vin02a27:102_11": "Tasmā sace so “yattha mayhaṁ dhuvakārā karīyanti,",
  "atk-vin02a27:102_12": "tattha dammī”ti vā “tattha dethā”ti vā bhaṇati,",
  "atk-vin02a27:102_13": "bahūsu cepi ṭhānesu dhuvakārā honti,",
  "atk-vin02a27:102_14": "sabbattha dinnameva hoti.",
  "atk-vin02a27:103_0": "Sace pana ekasmiṁ vihāre bhikkhū bahutarā honti,",
  "atk-vin02a27:103_1": "tehi vattabbaṁ –",
  "atk-vin02a27:103_2": "“tumhākaṁ dhuvakāre ekattha bhikkhū bahū ekattha appakā”ti.",
  "atk-vin02a27:103_3": "Sace “bhikkhugaṇanāya gaṇhathā”ti bhaṇati,",
  "atk-vin02a27:103_4": "tathā bhājetvā gaṇhituṁ vaṭṭati.",
  "atk-vin02a27:103_5": "Ettha ca vatthabhesajjādi appakampi sukhena bhājiyati.",
  "atk-vin02a27:103_6": "Yadi pana mañco vā pīṭhakaṁ vā ekameva hoti,",
  "atk-vin02a27:103_7": "taṁ pucchitvā yassa vā vihārassa ekavihārepi vā yassa senāsanassa so vicāreti,",
  "atk-vin02a27:103_8": "tattha dātabbaṁ.",
  "atk-vin02a27:103_9": "Sace “asukabhikkhu gaṇhātū”ti vadati, vaṭṭati.",
  "atk-vin02a27:103_10": "Atha “mayhaṁ dhuvakāre dethā”ti vatvā avicāretvāva gacchati,",
  "atk-vin02a27:103_11": "saṅghassāpi vicāretuṁ vaṭṭati.",
  "atk-vin02a27:103_12": "Evaṁ pana vicāretabbaṁ –",
  "atk-vin02a27:103_13": "“saṅghattherassa vasanaṭṭhāne dethā”ti vattabbaṁ.",
  "atk-vin02a27:103_14": "Sace tassa senāsanaṁ paripuṇṇaṁ hoti,",
  "atk-vin02a27:103_15": "yattha nappahoti,",
  "atk-vin02a27:103_16": "tattha dātabbaṁ.",
  "atk-vin02a27:103_17": "Sace eko bhikkhu “mayhaṁ vasanaṭṭhāne senāsanaparibhogabhaṇḍaṁ natthī”ti vadati,",
  "atk-vin02a27:103_18": "tattha dātabbaṁ.",
  "atk-vin02a27:104_0": "Saṅghassa detīti vihāraṁ pavisitvā “imāni cīvarāni saṅghassa dammī”ti deti.",
  "atk-vin02a27:104_1": "Sammukhībhūtenāti upacārasīmāya ṭhitena saṅghena ghaṇṭiṁ paharitvā kālaṁ ghosetvā bhājetabbaṁ.",
  "atk-vin02a27:104_2": "Sīmaṭṭhassa asampattassāpi bhāgaṁ gaṇhanto na vāretabbo.",
  "atk-vin02a27:104_3": "Vihāro mahā hoti,",
  "atk-vin02a27:104_4": "therāsanato paṭṭhāya vatthesu diyyamānesu alasajātikā mahātherā pacchā āgacchanti,",
  "atk-vin02a27:104_5": "“bhante vīsativassānaṁ diyyati,",
  "atk-vin02a27:104_6": "tumhākaṁ ṭhitikā atikkantā”ti na vattabbā,",
  "atk-vin02a27:104_7": "ṭhitikaṁ ṭhapetvā tesaṁ datvā pacchā ṭhitikāya dātabbaṁ.",
  "atk-vin02a27:105_0": "Asukavihāre kira bahuṁ cīvaraṁ uppannanti sutvā yojanantarikavihāratopi bhikkhū āgacchanti,",
  "atk-vin02a27:105_1": "sampattasampattānaṁ ṭhitaṭṭhānato paṭṭhāya dātabbaṁ.",
  "atk-vin02a27:105_2": "Asampattānampi upacārasīmaṁ paviṭṭhānaṁ antevāsikādīsu gaṇhantesu dātabbameva.",
  "atk-vin02a27:105_3": "“Bahiupacārasīmāya ṭhitānaṁ dethā”ti vadanti,",
  "atk-vin02a27:105_4": "na dātabbaṁ.",
  "atk-vin02a27:105_5": "Sace pana upacārasīmaṁ okkantehi ekābaddhā hutvā attano vihāradvāre vā antovihāreyeva vā honti,",
  "atk-vin02a27:105_6": "parisavasena vaḍḍhitā nāma hoti sīmā,",
  "atk-vin02a27:105_7": "tasmā dātabbaṁ.",
  "atk-vin02a27:105_8": "Saṅghanavakassa dinnepi pacchā āgatānaṁ dātabbameva.",
  "atk-vin02a27:105_9": "Dutiyabhāge pana therāsanaṁ āruḷhe āgatānaṁ paṭhamabhāgo na pāpuṇāti,",
  "atk-vin02a27:105_10": "dutiyabhāgato vassaggena dātabbaṁ.",
  "atk-vin02a27:106_0": "Ekasmiṁ vihāre dasa bhikkhū honti,",
  "atk-vin02a27:106_1": "“dasa vatthāni saṅghassa demā”ti denti,",
  "atk-vin02a27:106_2": "pāṭekkaṁ bhājetabbāni.",
  "atk-vin02a27:106_3": "Sace “sabbāneva amhākaṁ pāpuṇantī”ti gahetvā gacchanti,",
  "atk-vin02a27:106_4": "duppāpitāni ceva duggahitāni ca gatagataṭṭhāne saṅghikāneva honti.",
  "atk-vin02a27:106_5": "Ekaṁ pana uddharitvā “idaṁ tumhākaṁ pāpuṇātī”ti saṅghattherassa datvā “sesāni amhākaṁ pāpuṇantī”ti gahetuṁ vaṭṭati.",
  "atk-vin02a27:107_0": "Ekameva vatthaṁ saṅghassa demāti āharanti,",
  "atk-vin02a27:107_1": "abhājetvāva amhākaṁ pāpuṇantīti gaṇhanti,",
  "atk-vin02a27:107_2": "duppāpitañceva duggahitañca.",
  "atk-vin02a27:107_3": "Satthakena pana haliddiādinā vā lekhaṁ katvā ekaṁ koṭṭhāsaṁ “imaṁ ṭhānaṁ tumhākaṁ pāpuṇātī”ti saṅghattherassa",
  "atk-vin02a27:107_4": "pāpetvā “sesaṁ amhākaṁ pāpuṇātī”ti gahetuṁ vaṭṭati.",
  "atk-vin02a27:107_5": "Yaṁ pana vatthasseva pupphaṁ vā vali vā,",
  "atk-vin02a27:107_6": "tena paricchedaṁ kātuṁ na vaṭṭati.",
  "atk-vin02a27:107_7": "Sace ekaṁ tantaṁ uddharitvā “idaṁ ṭhānaṁ tumhākaṁ pāpuṇātī”ti saṅghattherassa datvā “sesaṁ amhākaṁ pāpuṇātī”ti gaṇhanti, vaṭṭati.",
  "atk-vin02a27:107_8": "Khaṇḍaṁ khaṇḍaṁ chinditvā bhājiyamānaṁ vaṭṭatiyeva.",
  "atk-vin02a27:108_0": "Ekabhikkhuke vihāre saṅghassa cīvaresu uppannesu sace pubbe vuttanayeneva so bhikkhu “sabbāni mayhaṁ pāpuṇantī”ti gaṇhāti,",
  "atk-vin02a27:108_1": "suggahitāni,",
  "atk-vin02a27:108_2": "ṭhitikā pana na tiṭṭhati.",
  "atk-vin02a27:108_3": "Sace ekekaṁ uddharitvā “idaṁ mayhaṁ pāpuṇātī”ti gaṇhāti,",
  "atk-vin02a27:108_4": "ṭhitikā tiṭṭhati.",
  "atk-vin02a27:108_5": "Tattha aṭṭhitāya ṭhitikāya puna aññasmiṁ cīvare uppanne sace eko bhikkhu āgacchati,",
  "atk-vin02a27:108_6": "majjhe chinditvā dvīhipi gahetabbaṁ.",
  "atk-vin02a27:108_7": "Ṭhitāya ṭhitikāya puna aññasmiṁ cīvare uppanne sace navakataro āgacchati,",
  "atk-vin02a27:108_8": "ṭhitikā heṭṭhā orohati.",
  "atk-vin02a27:108_9": "Sace vuḍḍhataro āgacchati,",
  "atk-vin02a27:108_10": "ṭhitikā uddhaṁ ārohati.",
  "atk-vin02a27:108_11": "Athañño natthi,",
  "atk-vin02a27:108_12": "puna attano pāpetvā gahetabbaṁ.",
  "atk-vin02a27:109_0": "“Saṅghassa demā”ti vā “bhikkhusaṅghassa demā”ti vā yena kenaci ākārena saṅghaṁ āmasitvā dinnaṁ pana paṁsukūlikānaṁ na vaṭṭati,",
  "atk-vin02a27:109_1": "“gahapaticīvaraṁ paṭikkhipāmi paṁsukūlikaṅgaṁ samādiyāmī”ti vuttattā,",
  "atk-vin02a27:109_2": "na pana akappiyattā.",
  "atk-vin02a27:109_3": "Bhikkhusaṅghena apaloketvā dinnampi na gahetabbaṁ.",
  "atk-vin02a27:109_4": "Yaṁ pana bhikkhu attano santakaṁ deti,",
  "atk-vin02a27:109_5": "taṁ bhikkhudattiyaṁ nāma vaṭṭati,",
  "atk-vin02a27:109_6": "paṁsukūlaṁ pana na hoti.",
  "atk-vin02a27:109_7": "Evaṁ santepi dhutaṅgaṁ na bhijjati.",
  "atk-vin02a27:109_8": "“Bhikkhūnaṁ dema,",
  "atk-vin02a27:109_9": "therānaṁ demā”ti vutte pana paṁsukūlikānampi vaṭṭati.",
  "atk-vin02a27:109_10": "“Idaṁ vatthaṁ saṅghassa dema,",
  "atk-vin02a27:109_11": "iminā upāhanatthavikapattatthavikaāyogaaṁsabaddhakādīni karontū”ti dinnampi vaṭṭati.",
  "atk-vin02a27:110_0": "Pattatthavikādīnaṁ atthāya dinnāni bahūnipi honti,",
  "atk-vin02a27:110_1": "cīvaratthāyapi pahonti,",
  "atk-vin02a27:110_2": "tato cīvaraṁ katvā pārupituṁ vaṭṭati.",
  "atk-vin02a27:110_3": "Sace pana saṅgho bhājitātirittāni vatthāni chinditvā upāhanatthavikādīnaṁ atthāya bhājeti,",
  "atk-vin02a27:110_4": "tato gahetuṁ na vaṭṭati.",
  "atk-vin02a27:110_5": "Sāmikehi vicāritameva hi vaṭṭati,",
  "atk-vin02a27:110_6": "na itaraṁ.",
  "atk-vin02a27:111_0": "“Paṁsukūlikasaṅghassa dhamakaraṇapaṭādīnaṁ atthāya demā”ti vuttepi gahetuṁ vaṭṭati,",
  "atk-vin02a27:111_1": "parikkhāro nāma paṁsukūlikānampi icchitabbo.",
  "atk-vin02a27:111_2": "Yaṁ tattha atirekaṁ hoti,",
  "atk-vin02a27:111_3": "taṁ cīvarepi upanetuṁ vaṭṭati.",
  "atk-vin02a27:111_4": "Suttaṁ saṅghassa denti,",
  "atk-vin02a27:111_5": "paṁsukūlikehipi gahetabbaṁ.",
  "atk-vin02a27:111_6": "Ayaṁ tāva vihāraṁ pavisitvā “imāni cīvarāni saṅghassa dammī”ti dinnesu vinicchayo.",
  "atk-vin02a27:112_0": "Sace pana bahiupacārasīmāyaṁ addhānappaṭipanne bhikkhū disvā “saṅghassa dammī”ti saṅghattherassa vā saṅghanavakassa vā āroceti,",
  "atk-vin02a27:112_1": "sacepi yojanaṁ pharitvā parisā ṭhitā hoti,",
  "atk-vin02a27:112_2": "ekabaddhā ce,",
  "atk-vin02a27:112_3": "sabbesaṁ pāpuṇāti.",
  "atk-vin02a27:112_4": "Ye pana dvādasahi hatthehi parisaṁ asampattā,",
  "atk-vin02a27:112_5": "tesaṁ na pāpuṇāti.",
  "atk-vin02a27:113_0": "Ubhatosaṅghassa detīti ettha “ubhatosaṅghassa dammī”ti vuttepi “dvidhā saṅghassa dammi,",
  "atk-vin02a27:113_1": "dvinnaṁ saṅghānaṁ dammi,",
  "atk-vin02a27:113_2": "bhikkhusaṅghassa ca bhikkhunisaṅghassa ca dammī”ti vuttepi ubhatosaṅghassa dinnameva hoti.",
  "atk-vin02a27:113_3": "Upaḍḍhaṁ dātabbanti dvebhāge same katvā eko dātabbo.",
  "atk-vin02a27:113_4": "“Ubhatosaṅghassa ca tuyhañca dammī”ti vutte sace dasa dasa bhikkhū ca bhikkhuniyo ca honti,",
  "atk-vin02a27:113_5": "ekavīsati paṭivīse katvā eko puggalassa dātabbo,",
  "atk-vin02a27:113_6": "dasa bhikkhusaṅghassa,",
  "atk-vin02a27:113_7": "dasa bhikkhunisaṅghassa yena puggaliko laddho so saṅghatopi attano vassaggena gahetuṁ labhati. Kasmā?",
  "atk-vin02a27:113_8": "Ubhatosaṅghaggahaṇena gahitattā.",
  "atk-vin02a27:114_0": "“Ubhatosaṅghassa ca cetiyassa ca dammī”ti vuttepi eseva nayo.",
  "atk-vin02a27:114_1": "Idha pana cetiyassa saṅghato pāpuṇanakoṭṭhāso nāma natthi,",
  "atk-vin02a27:114_2": "ekapuggalassa pattakoṭṭhāsasamova koṭṭhāso hoti.",
  "atk-vin02a27:115_0": "“Ubhatosaṅghassa ca tuyhañca cetiyassa cā”ti vutte pana dvāvīsati koṭṭhāse katvā dasa bhikkhūnaṁ,",
  "atk-vin02a27:115_1": "dasa bhikkhunīnaṁ,",
  "atk-vin02a27:115_2": "eko puggalassa,",
  "atk-vin02a27:115_3": "eko cetiyassa dātabbo.",
  "atk-vin02a27:115_4": "Tattha puggalo saṅghatopi attano vassaggena puna gahetuṁ labhati,",
  "atk-vin02a27:115_5": "cetiyassa ekoyeva.",
  "atk-vin02a27:116_0": "“Bhikkhusaṅghassa ca bhikkhunīnañca dammī”ti vutte pana na majjhe bhinditvā dātabbaṁ,",
  "atk-vin02a27:116_1": "bhikkhū ca bhikkhuniyo ca gaṇetvā dātabbaṁ.",
  "atk-vin02a27:116_2": "“Bhikkhusaṅghassa ca bhikkhunīnañca tuyhañcā”ti vutte pana puggalo visuṁ na labhati,",
  "atk-vin02a27:116_3": "pāpuṇanaṭṭhānato ekameva labhati. Kasmā?",
  "atk-vin02a27:116_4": "Bhikkhusaṅghaggahaṇena gahitattā.",
  "atk-vin02a27:116_5": "“Bhikkhusaṅghassa ca bhikkhunīnañca tuyhañca cetiyassa cā”ti vuttepi cetiyassa ekapuggalapaṭivīso labbhati,",
  "atk-vin02a27:116_6": "puggalassa visuṁ na labbhati,",
  "atk-vin02a27:116_7": "tasmā ekaṁ cetiyassa datvā avasesaṁ bhikkhū ca bhikkhuniyo ca gaṇetvā bhājetabbaṁ.",
  "atk-vin02a27:117_0": "“Bhikkhūnañca bhikkhunīnañca dammī”ti vuttepi majjhe bhinditvā na dātabbaṁ,",
  "atk-vin02a27:117_1": "puggalagaṇanāya eva vibhajitabbaṁ.",
  "atk-vin02a27:117_2": "“Bhikkhūnañca bhikkhunīnañca tuyhañca cetiyassa cā”ti evaṁ vuttepi cetiyassa ekapuggalapaṭivīso labbhati,",
  "atk-vin02a27:117_3": "puggalassa visuṁ natthi,",
  "atk-vin02a27:117_4": "bhikkhū ca bhikkhuniyo ca gaṇetvā eva bhājetabbaṁ.",
  "atk-vin02a27:117_5": "Yathā ca bhikkhusaṅghaṁ ādiṁ katvā nayo nīto,",
  "atk-vin02a27:117_6": "evaṁ bhikkhunisaṅghaṁ ādiṁ katvāpi netabbo.",
  "atk-vin02a27:117_7": "“Bhikkhusaṅghassa ca tuyhañcā”ti vutte puggalassa visuṁ na labbhati,",
  "atk-vin02a27:117_8": "vassaggeneva gahetabbaṁ.",
  "atk-vin02a27:117_9": "“Bhikkhusaṅghassa ca cetiyassa cā”ti vutte pana cetiyassa visuṁ paṭivīso labbhati.",
  "atk-vin02a27:117_10": "“Bhikkhusaṅghassa ca tuyhañca cetiyassa cā”ti vuttepi cetiyasseva labbhati,",
  "atk-vin02a27:117_11": "na puggalassa.",
  "atk-vin02a27:118_0": "“Bhikkhūnañca tuyhañcā”ti vuttepi visuṁ na labbhati.",
  "atk-vin02a27:118_1": "“Bhikkhūnañca cetiyassa cā”ti vutte pana cetiyassa labbhati.",
  "atk-vin02a27:118_2": "“Bhikkhūnañca tuyhañca cetiyassa cā”ti vuttepi cetiyasseva visuṁ labbhati,",
  "atk-vin02a27:118_3": "na puggalassa.",
  "atk-vin02a27:118_4": "Bhikkhunisaṅghaṁ ādiṁ katvāpi evameva yojetabbaṁ.",
  "atk-vin02a27:119_0": "Pubbe buddhappamukhassa ubhatosaṅghassa dānaṁ denti,",
  "atk-vin02a27:119_1": "bhagavā majjhe nisīdati,",
  "atk-vin02a27:119_2": "dakkhiṇato bhikkhū vāmato bhikkhuniyo nisīdanti,",
  "atk-vin02a27:119_3": "bhagavā ubhinnaṁ saṅghatthero,",
  "atk-vin02a27:119_4": "tadā bhagavā attanā laddhapaccaye attanāpi paribhuñjati,",
  "atk-vin02a27:119_5": "bhikkhūnampi dāpeti.",
  "atk-vin02a27:119_6": "Etarahi pana paṇḍitamanussā sadhātukaṁ paṭimaṁ vā cetiyaṁ vā ṭhapetvā buddhappamukhassa ubhatosaṅghassa dānaṁ denti.",
  "atk-vin02a27:119_7": "Paṭimāya vā cetiyassa vā purato ādhārake pattaṁ ṭhapetvā dakkhiṇodakaṁ datvā buddhānaṁ demāti,",
  "atk-vin02a27:119_8": "tattha yaṁ paṭhamaṁ khādanīyaṁ bhojanīyaṁ denti,",
  "atk-vin02a27:119_9": "vihāraṁ vā āharitvā idaṁ cetiyassa demāti piṇḍapātañca mālāgandhādīni ca denti,",
  "atk-vin02a27:119_10": "tattha kathaṁ paṭipajjitabbanti?",
  "atk-vin02a27:119_11": "Mālāgandhādīni tāva cetiye āropetabbāni,",
  "atk-vin02a27:119_12": "vatthehi paṭākā,",
  "atk-vin02a27:119_13": "telena padīpā kātabbā,",
  "atk-vin02a27:119_14": "piṇḍapātamadhuphāṇitādīni pana yo nibaddhacetiyajaggako hoti pabbajito vā gahaṭṭho vā,",
  "atk-vin02a27:119_15": "tasseva dātabbāni.",
  "atk-vin02a27:119_16": "Nibaddhajaggake asati āhaṭabhattaṁ ṭhapetvā vattaṁ katvā paribhuñjituṁ vaṭṭati.",
  "atk-vin02a27:119_17": "Upakaṭṭhe kāle bhuñjitvā pacchāpi vattaṁ kātuṁ vaṭṭatiyeva.",
  "atk-vin02a27:120_0": "Mālāgandhādīsu ca yaṁ kiñci “idaṁ haritvā cetiyassapūjaṁ karothā”ti vutte dūrampi haritvā pūjetabbaṁ.",
  "atk-vin02a27:120_1": "“Bhikkhaṁ saṅghassa harā”ti vuttepi haritabbaṁ.",
  "atk-vin02a27:120_2": "Sace pana “ahaṁ piṇḍāya carāmi,",
  "atk-vin02a27:120_3": "āsanasālāya bhikkhū atthi,",
  "atk-vin02a27:120_4": "te āharissantī”ti vutte “bhante tuyhaṁyeva dammī”ti vadati,",
  "atk-vin02a27:120_5": "bhuñjituṁ vaṭṭati.",
  "atk-vin02a27:120_6": "Atha pana “bhikkhusaṅghassa dassāmī”ti harantassa gacchato antarāva kālo upakaṭṭho hoti,",
  "atk-vin02a27:120_7": "attano pāpetvā bhuñjituṁ vaṭṭati.",
  "atk-vin02a27:121_0": "Vassaṁvuṭṭhasaṅghassa detīti vihāraṁ pavisitvā “imāni cīvarāni vassaṁvuṭṭhasaṅghassa dammī”ti deti.",
  "atk-vin02a27:121_1": "Yāvatikā bhikkhū tasmiṁ āvāse vassaṁvuṭṭhāti yattakā vassacchedaṁ akatvā purimavassaṁvuṭṭhā,",
  "atk-vin02a27:121_2": "tehi bhājetabbaṁ,",
  "atk-vin02a27:121_3": "aññesaṁ na pāpuṇāti.",
  "atk-vin02a27:121_4": "Disāpakkantassāpi sati paṭiggāhake yāva kathinassubbhārā dātabbaṁ,",
  "atk-vin02a27:121_5": "anatthate pana kathine antohemante evañca vatvā dinnaṁ,",
  "atk-vin02a27:121_6": "pacchimavassaṁvuṭṭhānampi pāpuṇātīti lakkhaṇaññū vadanti.",
  "atk-vin02a27:121_7": "Aṭṭhakathāsu panetaṁ na vicāritaṁ.",
  "atk-vin02a27:122_0": "Sace pana bahiupacārasīmāyaṁ ṭhito “vassaṁvuṭṭhasaṅghassa dammī”ti vadati,",
  "atk-vin02a27:122_1": "sampattānaṁ sabbesaṁ pāpuṇāti.",
  "atk-vin02a27:122_2": "Atha “asukavihāre vassaṁvuṭṭhasaṅghassā”ti vadati,",
  "atk-vin02a27:122_3": "tatra vassaṁvuṭṭhānameva yāva kathinassubbhārā pāpuṇāti.",
  "atk-vin02a27:122_4": "Sace pana gimhānaṁ paṭhamadivasato paṭṭhāya evaṁ vadati,",
  "atk-vin02a27:122_5": "tatra sammukhībhūtānaṁ sabbesaṁ pāpuṇāti. Kasmā?",
  "atk-vin02a27:122_6": "Piṭṭhisamaye uppannattā.",
  "atk-vin02a27:122_7": "Antovasseyeva “vassaṁ vasantānaṁ dammī”ti vutte chinnavassā na labhanti,",
  "atk-vin02a27:122_8": "vassaṁ vasantāva labhanti.",
  "atk-vin02a27:122_9": "Cīvaramāse pana “vassaṁ vasantānaṁ dammī”ti vutte pacchimikāya vassūpagatānaṁyeva pāpuṇāti,",
  "atk-vin02a27:122_10": "purimikāya vassūpagatānañca chinnavassānañca na pāpuṇāti.",
  "atk-vin02a27:123_0": "Cīvaramāsato paṭṭhāya yāva hemantassa pacchimo divaso,",
  "atk-vin02a27:123_1": "tāva vassāvāsikaṁ demāti vutte kathinaṁ atthataṁ vā hotu anatthataṁ vā atītavassaṁvuṭṭhānameva pāpuṇāti.",
  "atk-vin02a27:123_2": "Gimhānaṁ paṭhamadivasato paṭṭhāya vutte pana mātikā āropetabbā –",
  "atk-vin02a27:123_3": "“atītavassāvāsassa pañca māsā atikkantā,",
  "atk-vin02a27:123_4": "anāgato catumāsaccayena bhavissati,",
  "atk-vin02a27:123_5": "kataravassāvāsassa detī”ti?",
  "atk-vin02a27:123_6": "Sace “atītavassaṁvuṭṭhānaṁ dammī”ti vadati,",
  "atk-vin02a27:123_7": "taṁantovassaṁvuṭṭhānameva pāpuṇāti,",
  "atk-vin02a27:123_8": "disāpakkantānampi sabhāgā gaṇhituṁ labhanti.",
  "atk-vin02a27:124_0": "Sace “anāgate vassāvāsikaṁ dammī”ti vadati,",
  "atk-vin02a27:124_1": "taṁ ṭhapetvā vassūpanāyikadivase gahetabbaṁ.",
  "atk-vin02a27:124_2": "Atha “agutto vihāro,",
  "atk-vin02a27:124_3": "corabhayaṁ atthi,",
  "atk-vin02a27:124_4": "na sakkā ṭhapetuṁ,",
  "atk-vin02a27:124_5": "gaṇhitvā vā āhiṇḍitu”nti vutte “sampattānaṁ dammī”ti vadati,",
  "atk-vin02a27:124_6": "bhājetvā gahetabbaṁ.",
  "atk-vin02a27:124_7": "Sace vadati “ito me bhante tatiye vasse vassāvāsikaṁ na dinnaṁ,",
  "atk-vin02a27:124_8": "taṁ dammī”ti,",
  "atk-vin02a27:124_9": "tasmiṁ antovasse vuṭṭhabhikkhūnaṁ pāpuṇāti.",
  "atk-vin02a27:124_10": "Sace te disā pakkantā,",
  "atk-vin02a27:124_11": "añño vissāsiko gaṇhāti, dātabbaṁ.",
  "atk-vin02a27:124_12": "Atha ekoyeva avasiṭṭho,",
  "atk-vin02a27:124_13": "sesā kālaṅkatā,",
  "atk-vin02a27:124_14": "sabbaṁ ekasseva pāpuṇāti.",
  "atk-vin02a27:124_15": "Sace ekopi natthi,",
  "atk-vin02a27:124_16": "saṅghikaṁ hoti,",
  "atk-vin02a27:124_17": "sammukhībhūtehi bhājetabbaṁ.",
  "atk-vin02a27:125_0": "Ādissa detīti ādisitvā paricchinditvā deti;",
  "atk-vin02a27:125_1": "yāguyā vātiādīsu ayamattho –",
  "atk-vin02a27:125_2": "yāguyā vā…pe…",
  "atk-vin02a27:125_3": "bhesajje vā ādissa deti.",
  "atk-vin02a27:125_4": "Tatrāyaṁ yojanā –",
  "atk-vin02a27:125_5": "bhikkhū ajjatanāya vā svātanāya vā yāguyā nimantetvā tesaṁ gharaṁ paviṭṭhānaṁ yāguṁ deti,",
  "atk-vin02a27:125_6": "yāguṁ datvā pītāya yāguyā “imāni cīvarāni,",
  "atk-vin02a27:125_7": "yehi mayhaṁ yāgu pītā,",
  "atk-vin02a27:125_8": "tesaṁ dammī”ti deti,",
  "atk-vin02a27:125_9": "yehi nimantitehi yāgu pītā,",
  "atk-vin02a27:125_10": "tesaṁyeva pāpuṇāti.",
  "atk-vin02a27:125_11": "Yehi pana bhikkhācāravattena gharadvārena gacchantehi vā gharaṁ paviṭṭhehi vā yāgu laddhā,",
  "atk-vin02a27:125_12": "yesaṁ vā āsanasālato pattaṁ āharitvā manussehi nītā,",
  "atk-vin02a27:125_13": "yesaṁ vā therehi pesitā,",
  "atk-vin02a27:125_14": "tesaṁ na pāpuṇāti.",
  "atk-vin02a27:125_15": "Sace pana nimantitabhikkhūhi saddhiṁ aññepi bahū āgantvā antogehañca bahigehañca pūretvā nisinnā,",
  "atk-vin02a27:125_16": "dāyako ca evaṁ vadati –",
  "atk-vin02a27:125_17": "“nimantitā vā hontu animantitā vā,",
  "atk-vin02a27:125_18": "yesaṁ mayā yāgu dinnā,",
  "atk-vin02a27:125_19": "sabbesaṁ imāni vatthāni hontū”ti sabbesaṁ pāpuṇanti.",
  "atk-vin02a27:125_20": "Yehi pana therānaṁ hatthato yāgu laddhā,",
  "atk-vin02a27:125_21": "tesaṁ na pāpuṇanti.",
  "atk-vin02a27:125_22": "Atha so “yehi mayhaṁ yāgu pītā,",
  "atk-vin02a27:125_23": "sabbesaṁ hontū”ti vadati,",
  "atk-vin02a27:125_24": "sabbesaṁ pāpuṇanti.",
  "atk-vin02a27:125_25": "Bhattakhādanīyesupi eseva nayo.",
  "atk-vin02a27:126_0": "Cīvare vāti pubbepi yena vassaṁ vāsetvā bhikkhūnaṁ cīvaraṁ dinnapubbaṁ hoti,",
  "atk-vin02a27:126_1": "so ce bhikkhū bhojetvā vadati –",
  "atk-vin02a27:126_2": "“yesaṁ mayā pubbe cīvaraṁ dinnaṁ,",
  "atk-vin02a27:126_3": "tesaṁyeva imaṁ cīvaraṁ vā suttaṁ vā sappimadhuphāṇitādīni vā hontū”ti,",
  "atk-vin02a27:126_4": "sabbaṁ tesaṁyeva pāpuṇāti.",
  "atk-vin02a27:126_5": "Senāsane vāti yo mayā kārite vihāre vā pariveṇe vā vasati,",
  "atk-vin02a27:126_6": "tassidaṁ hotū”ti vutte tasseva hoti.",
  "atk-vin02a27:126_7": "Bhesajje vāti “mayaṁ kālena kālaṁ therānaṁ sappiādīni bhesajjāni dema,",
  "atk-vin02a27:126_8": "yehi tāni laddhāni,",
  "atk-vin02a27:126_9": "tesaṁyevidaṁ hotū”ti vutte tesaṁyeva hoti.",
  "atk-vin02a27:127_0": "Puggalassa detīti “imaṁ cīvaraṁ itthannāmassa dammī”ti evaṁ parammukhā vā pādamūle ṭhapetvā “imaṁ bhante tumhākaṁ dammī”ti evaṁ sammukhā vā deti.",
  "atk-vin02a27:127_1": "Sace pana “idaṁ tumhākañca tumhākaṁ antevāsikānañca dammī”ti evaṁ vadati,",
  "atk-vin02a27:127_2": "therassa ca antevāsikānañca pāpuṇāti.",
  "atk-vin02a27:127_3": "Uddesaṁ gahetuṁ āgato gahetvā gacchanto ca atthi,",
  "atk-vin02a27:127_4": "tassāpi pāpuṇāti.",
  "atk-vin02a27:127_5": "“Tumhehi saddhiṁ nibaddhacārikabhikkhūnaṁ dammī”ti vutte uddesantevāsikānaṁ vattaṁ katvā uddesaparipucchādīni gahetvā vicarantānaṁ sabbesaṁ pāpuṇāti.",
  "atk-vin02a27:127_6": "Ayaṁ puggalassa detīti imasmiṁ pade vinicchayo.",
  "atk-vin02a27:127_7": "Sesaṁ sabbattha uttānamevāti.",
  "atk-vin02a27:128_0": "Cīvarakkhandhakavaṇṇanā niṭṭhitā."
}