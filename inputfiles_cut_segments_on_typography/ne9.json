{
  "ne9:0.1_0": "Netti",
  "ne9:0.2_0": "Paṭiniddesavāra",
  "ne9:0.3_0": "Vibhaṅga 6",
  "ne9:0.4_0": "Catubyūhahāravibhaṅga",
  "ne9:1.1_0": "Tattha katamo catubyūho hāro?",
  "ne9:1.2_0": "“Neruttamadhippāyo”ti ayaṁ.",
  "ne9:1.3_0": "Byañjanena suttassa neruttañca adhippāyo ca nidānañca pubbāparasandhi ca gavesitabbo.",
  "ne9:1.4_0": "Tattha katamaṁ neruttaṁ, yā niruttipadasaṁhitā, yaṁ dhammānaṁ nāmaso ñāṇaṁ.",
  "ne9:1.5_0": "Yadā hi bhikkhu atthassa ca nāmaṁ jānāti, dhammassa ca nāmaṁ jānāti, tathā tathā naṁ abhiniropeti.",
  "ne9:1.6_0": "Ayañca vuccati atthakusalo dhammakusalo byañjanakusalo niruttikusalo pubbāparakusalo desanākusalo atītādhivacanakusalo",
  "ne9:1.6_1": "anāgatādhivacanakusalo paccuppannādhivacanakusalo itthādhivacanakusalo purisādhivacanakusalo napuṁsakādhivacanakusalo",
  "ne9:1.6_2": "ekādhivacanakusalo anekādhivacanakusalo,",
  "ne9:1.6_3": "evaṁ sabbāni kātabbāni janapadaniruttāni sabbā ca janapadaniruttiyo.",
  "ne9:1.7_0": "Ayaṁ niruttipadasaṁhitā.",
  "ne9:2.1_0": "Tattha katamo adhippāyo?",
  "ne9:3.1_0": "“Dhammo have rakkhati dhammacāriṁ,",
  "ne9:3.2_0": "Chattaṁ mahantaṁ yatha vassakāle;",
  "ne9:3.3_0": "Esānisaṁso dhamme suciṇṇe,",
  "ne9:3.4_0": "Na duggatiṁ gacchati dhammacārī”ti.",
  "ne9:4.1_0": "Idha bhagavato ko adhippāyo?",
  "ne9:4.2_0": "Ye apāyehi parimuccitukāmā bhavissanti,",
  "ne9:4.2_1": "te dhammacārino bhavissantīti ayaṁ ettha bhagavato adhippāyo.",
  "ne9:5.1_0": "“Coro yathā sandhimukhe gahīto,",
  "ne9:5.2_0": "Sakammunā haññati bajjhate ca;",
  "ne9:5.3_0": "Evaṁ ayaṁ pecca pajā parattha,",
  "ne9:5.4_0": "Sakammunā haññati bajjhate cā”ti.",
  "ne9:6.1_0": "Idha bhagavato ko adhippāyo?",
  "ne9:6.2_0": "Sañcetanikānaṁ katānaṁ kammānaṁ upacitānaṁ dukkhavedanīyānaṁ aniṭṭhaṁ asātaṁ vipākaṁ paccanubhavissatīti ayaṁ ettha bhagavato adhippāyo.",
  "ne9:7.1_0": "“Sukhakāmāni bhūtāni,",
  "ne9:7.2_0": "Yo daṇḍena vihiṁsati;",
  "ne9:7.3_0": "Attano sukhamesāno,",
  "ne9:7.4_0": "Pecca so na labhate sukhan”ti.",
  "ne9:8.1_0": "Idha bhagavato ko adhippāyo?",
  "ne9:8.2_0": "Ye sukhena atthikā bhavissanti, te pāpakammaṁ na karissantīti ayaṁ ettha bhagavato adhippāyo.",
  "ne9:9.1_0": "“Middhī yadā hoti mahagghaso ca,",
  "ne9:9.2_0": "Niddāyitā samparivattasāyī;",
  "ne9:9.3_0": "Mahāvarāhova nivāpapuṭṭho,",
  "ne9:9.4_0": "Punappunaṁ gabbhamupeti mando”ti.",
  "ne9:10.1_0": "Idha bhagavato ko adhippāyo?",
  "ne9:10.2_0": "Ye jarāmaraṇena aṭṭiyitukāmā bhavissanti,",
  "ne9:10.2_1": "te bhavissanti bhojane mattaññuno indriyesu guttadvārā pubbarattāpararattaṁ jāgariyānuyogamanuyuttā vipassakā",
  "ne9:10.2_2": "kusalesu dhammesu sagāravā ca sabrahmacārīsu theresu navesu majjhimesūti ayaṁ ettha bhagavato adhippāyo.",
  "ne9:11.1_0": "“Appamādo amatapadaṁ,",
  "ne9:11.2_0": "Pamādo maccuno padaṁ;",
  "ne9:11.3_0": "Appamattā na mīyanti,",
  "ne9:11.4_0": "Ye pamattā yathā matā”ti.",
  "ne9:12.1_0": "Idha bhagavato ko adhippāyo?",
  "ne9:12.2_0": "Ye amatapariyesanaṁ pariyesitukāmā bhavissanti,",
  "ne9:12.2_1": "te appamattā viharissantīti ayaṁ ettha bhagavato adhippāyo.",
  "ne9:12.3_0": "Ayaṁ adhippāyo.",
  "ne9:13.1_0": "Tattha katamaṁ nidānaṁ?",
  "ne9:13.2_0": "Yathā so dhaniyo gopālako bhagavantaṁ āha—",
  "ne9:14.1_0": "“Nandati puttehi puttimā,",
  "ne9:14.2_0": "Gomā gohi tatheva nandati;",
  "ne9:14.3_0": "Upadhī hi narassa nandanā,",
  "ne9:14.4_0": "Na hi so nandati yo nirūpadhī”ti.",
  "ne9:15.1_0": "Bhagavā āha—",
  "ne9:16.1_0": "“Socati puttehi puttimā,",
  "ne9:16.2_0": "Gopiko gohi tatheva socati;",
  "ne9:16.3_0": "Upadhī hi narassa socanā,",
  "ne9:16.4_0": "Na hi so socati yo nirūpadhī”ti.",
  "ne9:17.1_0": "Iminā vatthunā iminā nidānena evaṁ ñāyati “idha bhagavā bāhiraṁ pariggahaṁ upadhiṁ āhā”ti.",
  "ne9:17.2_0": "Yathā ca māro pāpimā gijjhakūṭā pabbatā puthusilaṁ pātesi, bhagavā āha—",
  "ne9:18.1_0": "“Sacepi kevalaṁ sabbaṁ,",
  "ne9:18.2_0": "gijjhakūṭaṁ calessasi;",
  "ne9:18.3_0": "Neva sammāvimuttānaṁ,",
  "ne9:18.4_0": "buddhānaṁ atthi iñjitaṁ.",
  "ne9:19.1_0": "Nabhaṁ phaleyyappathavī caleyya,",
  "ne9:19.2_0": "Sabbeva pāṇā uda santaseyyuṁ;",
  "ne9:19.3_0": "Sallampi ce urasi pakappayeyyuṁ,",
  "ne9:19.4_0": "Upadhīsu tāṇaṁ na karonti buddhā”ti.",
  "ne9:20.1_0": "Iminā vatthunā iminā nidānena evaṁ ñāyati “idha bhagavā kāyaṁ upadhiṁ āhā”ti.",
  "ne9:20.2_0": "Yathā cāha—",
  "ne9:21.1_0": "“Na taṁ daḷhaṁ bandhanamāhu dhīrā,",
  "ne9:21.2_0": "Yadāyasaṁ dārujapabbajañca;",
  "ne9:21.3_0": "Sārattarattā maṇikuṇḍalesu,",
  "ne9:21.4_0": "Puttesu dāresu ca yā apekkhā”ti.",
  "ne9:22.1_0": "Iminā vatthunā iminā nidānena evaṁ ñāyati “idha bhagavā bāhiresu vatthūsu taṇhaṁ āhā”ti.",
  "ne9:22.2_0": "Yathā cāha—",
  "ne9:23.1_0": "“Etaṁ daḷhaṁ bandhanamāhu dhīrā,",
  "ne9:23.2_0": "Ohārinaṁ sithilaṁ duppamuñcaṁ;",
  "ne9:23.3_0": "Etampi chetvāna paribbajanti,",
  "ne9:23.4_0": "Anapekkhino kāmasukhaṁ pahāyā”ti.",
  "ne9:24.1_0": "Iminā vatthunā iminā nidānena evaṁ ñāyati “idha bhagavā bāhiravatthukāya taṇhāya pahānaṁ āhā”ti.",
  "ne9:24.2_0": "Yathā cāha—",
  "ne9:25.1_0": "“Āturaṁ asuciṁ pūtiṁ,",
  "ne9:25.2_0": "duggandhaṁ dehanissitaṁ;",
  "ne9:25.3_0": "Paggharantaṁ divā rattiṁ,",
  "ne9:25.4_0": "bālānaṁ abhinanditan”ti.",
  "ne9:26.1_0": "Iminā vatthunā iminā nidānena evaṁ ñāyati “idha bhagavā ajjhattikavatthukāya taṇhāya pahānaṁ āhā”ti.",
  "ne9:26.2_0": "Yathā cāha—",
  "ne9:27.1_0": "“Ucchinda sinehamattano,",
  "ne9:27.2_0": "Kumudaṁ sāradikaṁva pāṇinā;",
  "ne9:27.3_0": "Santimaggameva brūhaya,",
  "ne9:27.4_0": "Nibbānaṁ sugatena desitan”ti.",
  "ne9:28.1_0": "Iminā vatthunā iminā nidānena evaṁ ñāyati “idha bhagavā ajjhattikavatthukāya taṇhāya pahānaṁ āhā”ti.",
  "ne9:28.2_0": "Idaṁ nidānaṁ.",
  "ne9:29.1_0": "Tattha katamo pubbāparasandhi.",
  "ne9:29.2_0": "Yathāha—",
  "ne9:30.1_0": "“Kāmandhā jālasañchannā,",
  "ne9:30.2_0": "Taṇhāchadanachāditā;",
  "ne9:30.3_0": "Pamattabandhanā baddhā,",
  "ne9:30.4_0": "Macchāva kumināmukhe;",
  "ne9:30.5_0": "Jarāmaraṇamanventi,",
  "ne9:30.6_0": "Vaccho khīrapakova mātaran”ti.",
  "ne9:31.1_0": "Ayaṁ kāmataṇhā vuttā.",
  "ne9:31.2_0": "Sā katamena pubbāparena yujjati?",
  "ne9:31.3_0": "Yathāha—",
  "ne9:32.1_0": "“Ratto atthaṁ na jānāti,",
  "ne9:32.2_0": "ratto dhammaṁ na passati;",
  "ne9:32.3_0": "Andhantamaṁ tadā hoti,",
  "ne9:32.4_0": "yaṁ rāgo sahate naran”ti.",
  "ne9:33.1_0": "Iti andhatāya ca sañchannatāya ca sāyeva taṇhā abhilapitā.",
  "ne9:33.2_0": "Yañcāha kāmandhā jālasañchannā, taṇhāchadanachāditāti.",
  "ne9:33.3_0": "Yañcāha ratto atthaṁ na jānāti,",
  "ne9:33.3_1": "ratto dhammaṁ na passatīti,",
  "ne9:33.3_2": "imehi padehi pariyuṭṭhānehi sāyeva taṇhā abhilapitā.",
  "ne9:33.4_0": "Yaṁ andhakāraṁ, ayaṁ dukkhasamudayo, yā ca taṇhā ponobhavikā, yañcāha kāmāti ime kilesakāmā.",
  "ne9:33.5_0": "Yañcāha jālasañchannāti tesaṁyeva kāmānaṁ payogena pariyuṭṭhānaṁ dasseti,",
  "ne9:33.5_1": "tasmā kilesavasena ca pariyuṭṭhānavasena ca taṇhābandhanaṁ vuttaṁ.",
  "ne9:33.6_0": "Ye edisikā,",
  "ne9:33.6_1": "te jarāmaraṇaṁ anventi,",
  "ne9:33.6_2": "ayaṁ bhagavatā yathānikkhittagāthābalena dassitā jarāmaraṇamanventīti.",
  "ne9:34.1_0": "“Yassa papañcā ṭhitī ca natthi,",
  "ne9:34.2_0": "Sandānaṁ palighañca vītivatto;",
  "ne9:34.3_0": "Taṁ nittaṇhaṁ muniṁ carantaṁ,",
  "ne9:34.4_0": "Na vijānāti sadevakopi loko”ti.",
  "ne9:35.1_0": "Papañcā nāma taṇhādiṭṭhimānā, tadabhisaṅkhatā ca saṅkhārā.",
  "ne9:35.2_0": "Ṭhiti nāma anusayā.",
  "ne9:35.3_0": "Sandānaṁ nāma taṇhāya pariyuṭṭhānaṁ, yāni chattiṁsataṇhāya jāliniyā vicaritāni.",
  "ne9:35.4_0": "Paligho nāma moho.",
  "ne9:35.5_0": "Ye ca papañcā saṅkhārā yā ca ṭhiti yaṁ sandānañca yaṁ palighañca yo etaṁ sabbaṁ samatikkanto,",
  "ne9:35.5_1": "ayaṁ vuccati nittaṇho iti.",
  "ne9:36.1_0": "Tattha pariyuṭṭhānasaṅkhārā diṭṭhadhammavedanīyā vā upapajjavedanīyā vā aparāpariyavedanīyā vā,",
  "ne9:36.1_1": "evaṁ taṇhā tividhaṁ phalaṁ deti diṭṭhe vā dhamme upapajje vā apare vā pariyāye.",
  "ne9:36.2_0": "Evaṁ bhagavā āha—",
  "ne9:36.3_0": "“yaṁ lobhapakataṁ kammaṁ karoti kāyena vā vācāya vā manasā vā,",
  "ne9:36.3_1": "tassa vipākaṁ anubhoti diṭṭhe vā dhamme upapajje vā apare vā pariyāye”ti.",
  "ne9:36.4_0": "Idaṁ bhagavato pubbāparena yujjati.",
  "ne9:36.5_0": "Tattha pariyuṭṭhānaṁ diṭṭhadhammavedanīyaṁ vā kammaṁ upapajjavedanīyaṁ vā kammaṁ aparāpariyāyavedanīyaṁ vā kammaṁ,",
  "ne9:36.5_1": "evaṁ kammaṁ tidhā vipaccati diṭṭhe vā dhamme upapajje vā apare vā pariyāye.",
  "ne9:36.6_0": "Yathāha—",
  "ne9:37.1_0": "“Yañce bālo idha pāṇātipātī hoti …pe…",
  "ne9:37.2_0": "micchādiṭṭhi hoti, tassa diṭṭhe vā dhamme vipākaṁ paṭisaṁvedeti upapajje vā apare vā pariyāye”ti.",
  "ne9:37.3_0": "Idaṁ bhagavato pubbāparena yujjati.",
  "ne9:37.4_0": "Tattha pariyuṭṭhānaṁ paṭisaṅkhānabalena pahātabbaṁ,",
  "ne9:37.4_1": "saṅkhārā dassanabalena,",
  "ne9:37.4_2": "chattiṁsa taṇhāvicaritāni bhāvanābalena pahātabbānīti evaṁ taṇhāpi tidhā pahīyati.",
  "ne9:37.5_0": "Yā nittaṇhātā ayaṁ saupādisesā nibbānadhātu.",
  "ne9:37.6_0": "Bhedā kāyassa ayaṁ anupādisesā nibbānadhātu.",
  "ne9:38.1_0": "Papañco nāma vuccati anubandho.",
  "ne9:38.2_0": "Yañcāha bhagavā “papañceti atītānāgatapaccuppannaṁ cakkhuviññeyyaṁ rūpaṁ ārabbhā”ti.",
  "ne9:38.3_0": "Yañcāha bhagavā—",
  "ne9:38.4_0": "“atīte, rādha,",
  "ne9:38.4_1": "rūpe anapekkho hohi,",
  "ne9:38.4_2": "anāgataṁ rūpaṁ mā abhinandi,",
  "ne9:38.4_3": "paccuppannassa rūpassa nibbidāya virāgāya nirodhāya paṭinissaggāya paṭipajjā”ti.",
  "ne9:38.5_0": "Idaṁ bhagavato pubbāparena yujjati.",
  "ne9:38.6_0": "Yo cāpi papañco ye ca saṅkhārā yā ca atītānāgatapaccuppannassa abhinandanā, idaṁ ekatthaṁ.",
  "ne9:38.7_0": "Api ca aññamaññehi padehi aññamaññehi akkharehi aññamaññehi byañjanehi aparimāṇā dhammadesanā vuttā bhagavatā.",
  "ne9:38.8_0": "Evaṁ suttena suttaṁ saṁsandayitvā pubbāparena saddhiṁ yojayitvā suttaṁ niddiṭṭhaṁ bhavati.",
  "ne9:39.1_0": "So cāyaṁ pubbāparo sandhi catubbidho atthasandhi byañjanasandhi desanāsandhi niddesasandhīti.",
  "ne9:40.1_0": "Tattha atthasandhi chappadāni saṅkāsanā pakāsanā vivaraṇā vibhajanā uttānīkammatā paññattīti.",
  "ne9:41.1_0": "Byañjanasandhi chappadāni akkharaṁ padaṁ byañjanaṁ ākāro nirutti niddesoti.",
  "ne9:42.1_0": "Desanāsandhi na ca pathaviṁ nissāya jhāyati jhāyī jhāyati ca.",
  "ne9:42.2_0": "Na ca āpaṁ nissāya jhāyati jhāyī jhāyati ca,",
  "ne9:42.2_1": "na ca tejaṁ nissāya jhāyati jhāyī jhāyati ca,",
  "ne9:42.2_2": "na ca vāyuṁ nissāya jhāyati jhāyī jhāyati ca …pe…",
  "ne9:42.2_3": "na ca ākāsānañcāyatanaṁ nissāya …",
  "ne9:42.2_4": "na ca viññāṇañcāyatanaṁ nissāya …",
  "ne9:42.2_5": "na ca ākiñcaññāyatanaṁ nissāya …",
  "ne9:42.2_6": "na ca nevasaññānāsaññāyatanaṁ nissāya …",
  "ne9:42.2_7": "na ca imaṁ lokaṁ nissāya …",
  "ne9:42.2_8": "na ca paralokaṁ nissāya jhāyati jhāyī jhāyati ca.",
  "ne9:42.3_0": "Yamidaṁ ubhayamantarena diṭṭhaṁ sutaṁ mutaṁ viññātaṁ pattaṁ pariyesitaṁ vitakkitaṁ vicāritaṁ manasānucintitaṁ,",
  "ne9:42.3_1": "tampi nissāya na jhāyati jhāyī jhāyati ca.",
  "ne9:42.4_0": "Ayaṁ sadevake loke samārake sabrahmake sassamaṇabrāhmaṇiyā pajāya sadevamanussāya anissitena cittena na ñāyati jhāyanto.",
  "ne9:43.1_0": "Yathā māro pāpimā godhikassa kulaputtassa viññāṇaṁ samanvesanto na jānāti na passati.",
  "ne9:43.2_0": "So hi papañcātīto taṇhāpahānena diṭṭhinissayopissa natthi.",
  "ne9:43.3_0": "Yathā ca godhikassa,",
  "ne9:43.3_1": "evaṁ vakkalissa sadevakena lokena samārakena sabrahmakena sassamaṇabrāhmaṇiyā pajāya sadevamanussāya anissitacittā na ñāyanti jhāyamānā.",
  "ne9:43.4_0": "Ayaṁ desanāsandhi.",
  "ne9:44.1_0": "Tattha katamā niddesasandhi?",
  "ne9:44.2_0": "Nissitacittā akusalapakkhena niddisitabbā, anissitacittā kusalapakkhena niddisitabbā.",
  "ne9:44.3_0": "Nissitacittā kilesena niddisitabbā, anissitacittā vodānena niddisitabbā.",
  "ne9:44.4_0": "Nissitacittā saṁsārappavattiyā niddisitabbā, anissitacittā saṁsāranivattiyā niddisitabbā.",
  "ne9:44.5_0": "Nissitacittā taṇhāya ca avijjāya ca niddisitabbā,",
  "ne9:44.5_1": "anissitacittā samathena ca vipassanāya ca niddisitabbā.",
  "ne9:44.6_0": "Nissitacittā ahirikena ca anottappena ca niddisitabbā,",
  "ne9:44.6_1": "anissitacittā hiriyā ca ottappena ca niddisitabbā.",
  "ne9:44.7_0": "Nissitacittā asatiyā ca asampajaññena ca niddisitabbā,",
  "ne9:44.7_1": "anissitacittā satiyā ca sampajaññena ca niddisitabbā.",
  "ne9:44.8_0": "Nissitacittā ayoniyā ca ayonisomanasikārena ca niddisitabbā,",
  "ne9:44.8_1": "anissitacittā yoniyā ca yonisomanasikārena ca niddisitabbā.",
  "ne9:44.9_0": "Nissitacittā kosajjena ca dovacassena ca niddisitabbā,",
  "ne9:44.9_1": "anissitacittā vīriyārambhena ca sovacassena ca niddisitabbā.",
  "ne9:44.10_0": "Nissitacittā assaddhiyena ca pamādena ca niddisitabbā,",
  "ne9:44.10_1": "anissitacittā saddhāya ca appamādena ca niddisitabbā.",
  "ne9:44.11_0": "Nissitacittā asaddhammassavanena ca asaṁvaraṇena ca niddisitabbā,",
  "ne9:44.11_1": "anissitacittā saddhammassavanena ca saṁvarena ca niddisitabbā.",
  "ne9:44.12_0": "Nissitacittā abhijjhāya ca byāpādena ca niddisitabbā,",
  "ne9:44.12_1": "anissitacittā anabhijjhāya ca abyāpādena ca niddisitabbā.",
  "ne9:44.13_0": "Nissitacittā nīvaraṇehi ca saṁyojaniyehi ca niddisitabbā,",
  "ne9:44.13_1": "anissitacittā rāgavirāgāya ca cetovimuttiyā avijjāvirāgāya ca paññāvimuttiyā niddisitabbā.",
  "ne9:44.14_0": "Nissitacittā ucchedadiṭṭhiyā ca sassatadiṭṭhiyā ca niddisitabbā,",
  "ne9:44.14_1": "anissitacittā saupādisesāya ca anupādisesāya ca nibbānadhātuyā niddisitabbā.",
  "ne9:44.15_0": "Ayaṁ niddesasandhi.",
  "ne9:44.16_0": "Tenāha āyasmā mahākaccāyano “neruttamadhippāyo”ti.",
  "ne9:44.17_0": "Niyutto catubyūho hāro."
}