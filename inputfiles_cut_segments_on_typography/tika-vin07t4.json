{
  "tika-vin07t4:0_0": "3. Aniyatakaṇḍo",
  "tika-vin07t4:1_0": "1. Paṭhamaaniyatasikkhāpadavaṇṇanā",
  "tika-vin07t4:2_0": "443.",
  "tika-vin07t4:2_1": "Puttasaddena sāmaññaniddesato,",
  "tika-vin07t4:2_2": "ekasesanayena vā puttīpi gahitāti āha “bahū dhītaro cā”ti.",
  "tika-vin07t4:2_3": "Tadanantaranti bhikkhūnaṁ bhojanānantaraṁ.",
  "tika-vin07t4:3_0": "444-",
  "tika-vin07t4:3_1": "5.Taṁ kammanti taṁ methunādiajjhācārakammaṁ.",
  "tika-vin07t4:3_2": "Pāḷiyaṁ “sotassa raho”ti idaṁ atthuddhāravasena vuttaṁ,",
  "tika-vin07t4:3_3": "upari sikkhāpade “na heva kho pana paṭicchanna”ntiādinā etassa sikkhāpadassa visayaṁ paṭikkhipitvā “alañca",
  "tika-vin07t4:3_4": "kho hoti mātugāmaṁ duṭṭhullāhi vācāhi obhāsitu”nti visayantarabhūtasotarahassa visuṁ vakkhamānattā,",
  "tika-vin07t4:3_5": "idha pana cakkhurahova adhippeto “paṭicchanne āsane”tiādivacanato,",
  "tika-vin07t4:3_6": "“sakkā hoti methunaṁ dhammaṁ paṭisevitu”nti vuttattā ca.",
  "tika-vin07t4:3_7": "Tenāha “kiñcāpī”tiādi.",
  "tika-vin07t4:3_8": "Paricchedoti rahonisajjāpattiyā vavatthānaṁ.",
  "tika-vin07t4:4_0": "Idāni cakkhuraheneva āpattiṁ paricchinditvā dassento “sacepi hī”tiādimāha.",
  "tika-vin07t4:4_1": "“Pihitakavāṭassā”ti iminā paṭicchannabhāvato cakkhussa rahova adhippeto,",
  "tika-vin07t4:4_2": "na sotassa rahoti dasseti.",
  "tika-vin07t4:4_3": "Tenāha “apihitakavāṭassa…pe…",
  "tika-vin07t4:4_4": "anāpatti”nti.",
  "tika-vin07t4:4_5": "Na hi kavāṭapidahanena sotassa raho vigacchati,",
  "tika-vin07t4:4_6": "cakkhussa raho eva pana vigacchati.",
  "tika-vin07t4:4_7": "“Antodvādasahatthepī”ti idaṁ dutiyasikkhāpade āgatasotassa rahena āpajjitabbaduṭṭhullavācāpattiyā sabbathā anāpattibhāvaṁ dassetuṁ vuttaṁ.",
  "tika-vin07t4:4_8": "Dvādasahatthato bahi nisinno hi tattha sotassa rahasabbhāvato duṭṭhullavācāpattiyā anāpattiṁ na karoti,",
  "tika-vin07t4:4_9": "tathā ca “anāpattiṁ na karotī”ti sāmaññato na vattabbaṁ siyā,",
  "tika-vin07t4:4_10": "“methunakāyasaṁsaggāpattīhi anāpattiṁ karotī”ti visesetvā vattabbaṁ bhaveyya.",
  "tika-vin07t4:4_11": "Tasmā tathā taṁ avatvā sabbathā anāpattiṁ dassetumeva “dvādasahatthe”ti vuttanti gahetabbaṁ.",
  "tika-vin07t4:4_12": "Yadi hi cakkhusseva rahabhāvaṁ sandhāya vadeyya,",
  "tika-vin07t4:4_13": "“antodvādasahatthe”ti na vadeyya appaṭicchanne tato dūre nisinnepi cakkhussa rahāsambhavato.",
  "tika-vin07t4:4_14": "Yasmā nisīditvā niddāyanto kapimiddhapareto kiñci kālaṁ cakkhūni ummīleti,",
  "tika-vin07t4:4_15": "kiñci kālaṁ nimmīleti.",
  "tika-vin07t4:4_16": "Tasmā “niddāyantopi anāpattiṁ karotī”ti vuttaṁ.",
  "tika-vin07t4:5_0": "Paṭiladdhasotāpattiphalāti antimaparicchedato vuttaṁ.",
  "tika-vin07t4:5_1": "Nisajjaṁ paṭijānamānoti methunakāyasaṁsaggādivasena raho nisajjaṁ paṭijānamānoti attho.",
  "tika-vin07t4:5_2": "Tenāha “pārājikena vā”tiādi.",
  "tika-vin07t4:5_3": "Na appaṭijānamānoti alajjīpi appaṭijānamāno āpattiyā na kāretabbova.",
  "tika-vin07t4:5_4": "So hi yāva dosaṁ na paṭijānāti,",
  "tika-vin07t4:5_5": "tāva “neva suddho,",
  "tika-vin07t4:5_6": "nāsuddho”ti vā vattabbo,",
  "tika-vin07t4:5_7": "vattānusandhinā pana kāretabbo.",
  "tika-vin07t4:5_8": "Vuttañhetaṁ –",
  "tika-vin07t4:6_0": "“Paṭiññā lajjīsu katā, alajjīsu evaṁ na vijjati;",
  "tika-vin07t4:7_0": "Bahumpi alajjī bhāseyya, vattānusandhitena kāraye”ti. ;",
  "tika-vin07t4:8_0": "Nisajjādīsu…pe…",
  "tika-vin07t4:8_1": "paṭijānamānova tena so bhikkhu kāretabboti ettha paṭijānamānoti pāḷiyaṁ anāgatampi adhikārato āgatamevāti katvā vuttaṁ.",
  "tika-vin07t4:9_0": "Vadāpethāti tassa iddhiyā vigatāsaṅkopi taṁ ovadanto āha,",
  "tika-vin07t4:9_1": "anupaparikkhitvā adese nisinnā “mātugāmena saddhiṁ ekāsane thero raho nisinno”ti evaṁ mādisehipi tumhe tumhākaṁ avaṇṇaṁ vadāpetha kathāpayittha,",
  "tika-vin07t4:9_2": "mā puna evaṁ karitthāti adhippāyo.",
  "tika-vin07t4:9_3": "Evamakāsinti nigūhitabbampi imaṁ visesādhigamaṁ pakāsento taṁ saddhāpetumeva evamakāsinti attho.",
  "tika-vin07t4:9_4": "Rakkheyyāsimanti imaṁ uttarimanussadhammaṁ aññesaṁ mā pakāsayi.",
  "tika-vin07t4:10_0": "451.Nisajjāya pācittiyanti rahonisajjassāde vattamāne pācittiyaṁ.",
  "tika-vin07t4:10_1": "Sace pana so rahonisajjassādaṁ paṭivinodetvā kammaṭṭhānamanasikārādinā aññavihito,",
  "tika-vin07t4:10_2": "niddūpagato vā anāpatti eva.",
  "tika-vin07t4:10_3": "Tenāha “assāde uppanne”ti.",
  "tika-vin07t4:10_4": "“Nisinnāya itthiyā”ti iminā nisīdanakkhaṇe assādābhāvaṁ dasseti.",
  "tika-vin07t4:10_5": "Yadi hi nisīdanakkhaṇe assādo uppajjeyya,",
  "tika-vin07t4:10_6": "tena uṭṭhātabbaṁ.",
  "tika-vin07t4:10_7": "Itarathā āpatti eva itthiyā uṭṭhāyuṭṭhāya punappunaṁ nisīdane viya,",
  "tika-vin07t4:10_8": "tatthāpi bhikkhussa uṭṭhahato anāpatti,",
  "tika-vin07t4:10_9": "tena rahonisajjāpatti akiriyasamuṭṭhānāpi hotīti vadanti.",
  "tika-vin07t4:10_10": "Idaṁ pana aniyatasikkhāpadaṁ,",
  "tika-vin07t4:10_11": "anantarañcāti dvepi visuṁ āpattipaññāpanavasena paññattāni na honti rahonisajjādīsu āpattiyā sikkhāpadantaresu paññattattā.",
  "tika-vin07t4:10_12": "Pārājikādiāpattīhi pana kenaci coditassa anuvijjakehi vinicchayakāraṇanayadassanatthaṁ evaṁ vatthuvasena dvidhā vibhajitvā paññattāni,",
  "tika-vin07t4:10_13": "imāneva ca yasmā bhikkhunīnampi vinicchayanayaggahaṇāya alaṁ,",
  "tika-vin07t4:10_14": "tasmā tāsaṁ visuṁ na vuttānīti veditabbaṁ.",
  "tika-vin07t4:10_15": "Yaṁ pana āpattiṁ paṭijānāti,",
  "tika-vin07t4:10_16": "tassa vasenettha aṅgabhedo veditabbo.",
  "tika-vin07t4:10_17": "Teneva “ayaṁ dhammo aniyato”ti vuttaṁ.",
  "tika-vin07t4:11_0": "Idha aniyatavasena vuttānaṁ pārājikasaṅghādisesapācittiyānaṁ tiṇṇampi aññamaññaṁ sadisasamuṭṭhānāditāya",
  "tika-vin07t4:11_1": "vuttaṁ “samuṭṭhānādīni paṭhamapārājikasadisānevā”ti.",
  "tika-vin07t4:12_0": "Paṭhamaaniyatasikkhāpadavaṇṇanā niṭṭhitā.",
  "tika-vin07t4:13_0": "2. Dutiyaaniyatasikkhāpadavaṇṇanā",
  "tika-vin07t4:14_0": "452.",
  "tika-vin07t4:14_1": "“Na labhati mātugāmena saddhiṁ eko ekāya…pe…",
  "tika-vin07t4:14_2": "nisajjaṁ kappetu”nti avatvā “paṭikkhittaṁ mātugāmenā”tiādinā vuttattā “eko”ti paccattapadaṁ paṭikkhittapadena na sameti,",
  "tika-vin07t4:14_3": "“ekassā”ti vattabboti sādhento āha “itarathā hī”tiādi.",
  "tika-vin07t4:15_0": "453.Pariveṇaṅgaṇādīti pariveṇassa māḷakaṁ. Ādi-",
  "tika-vin07t4:15_1": "saddena pākārādiparikkhittaṁ cetiyamāḷakādiṁ saṅgaṇhāti.",
  "tika-vin07t4:15_2": "Antogadhanti appaṭicchannaṭṭhāne eva pariyāpannaṁ.",
  "tika-vin07t4:15_3": "Idha itthīpi anāpattiṁ karotīti sambandho.",
  "tika-vin07t4:15_4": "Kasmā pana itthī idheva anāpattiṁ karoti,",
  "tika-vin07t4:15_5": "na purimasikkhāpadeti?",
  "tika-vin07t4:15_6": "Imassa sikkhāpadassa methunaṁ vinā duṭṭhullavācāya vasena āgatattā.",
  "tika-vin07t4:15_7": "Methunameva hi itthiyo aññamaññaṁ paṭicchādenti mahāvane dvāraṁ vivaritvā niddūpagatamhi bhikkhumhi viya.",
  "tika-vin07t4:15_8": "Duṭṭhullaṁ pana na paṭicchādenti,",
  "tika-vin07t4:15_9": "teneva duṭṭhullavācāsikkhāpade “yā tā itthiyo hirimanā,",
  "tika-vin07t4:15_10": "tā nikkhamitvā bhikkhū ujjhāpesu”nti vuttaṁ,",
  "tika-vin07t4:15_11": "tasmā “itthīpi anāpattiṁ karotī”ti vuttaṁ,",
  "tika-vin07t4:15_12": "“appaṭicchannaṭṭhānattā”tipi kāraṇaṁ vadanti.",
  "tika-vin07t4:16_0": "Kāyenāpi duṭṭhullobhāsasambhavato imasmiṁ sikkhāpade cakkhussa raho,",
  "tika-vin07t4:16_1": "sotassa raho ca adhippetoti āha “anandho abadhiro”tiādi.",
  "tika-vin07t4:16_2": "Keci pana vibhaṅge “nālaṁ kammaniyanti na sakkā hoti methunaṁ dhammaṁ paṭisevitu’nti ettakameva vatvā",
  "tika-vin07t4:16_3": "‘na sakkā hoti kāyasaṁsaggaṁ samāpajjitu’nti avuttattā appaṭicchannepi ṭhāne raho aññesaṁ abhāvaṁ disvā",
  "tika-vin07t4:16_4": "ekāya itthiyā kāyasaṁsaggopi sakkā āpajjitunti antodvādasahatthe savanūpacāre ṭhito abadhiropi andho",
  "tika-vin07t4:16_5": "kāyasaṁsaggassāpi sabbhāvābhāvaṁ na jānātīti kāyena duṭṭhullobhāsanasabbhāvaṁ amanasikatvāpi kāyasaṁsaggāpattiyāpi",
  "tika-vin07t4:16_6": "parihārāya anandho abadhirotiādi vutta”nti vadanti.",
  "tika-vin07t4:16_7": "Yaṁ pana sāratthadīpaniyaṁ “kāyasaṁsaggavasena anandho vutto”ti vuttaṁ,",
  "tika-vin07t4:16_8": "taṁ pana kāyena duṭṭhullobhāsanasambhavaṁ amanasikatvā vuttaṁ,",
  "tika-vin07t4:16_9": "kāyasaṁsaggavasenāpīti gahetabbaṁ.",
  "tika-vin07t4:16_10": "Teneva “imasmiṁ sikkhāpade sotassa raho eva adhippeto…pe…",
  "tika-vin07t4:16_11": "kenaci pana ‘dvepi rahā idha adhippetā’ti vuttaṁ,",
  "tika-vin07t4:16_12": "taṁ na gahetabba”nti vuttaṁ.",
  "tika-vin07t4:16_13": "Yaṁ pana cakkhussa rahābhāvasādhanatthaṁ “na hi appaṭicchanne okāse cakkhussa raho sambhavatī”tiādi vuttaṁ,",
  "tika-vin07t4:16_14": "taṁ na yuttaṁ atidūratare ṭhitassa kāyena obhāsanampi hatthaggāhādīnipi sallakkhetuṁ asakkuṇeyyattā.",
  "tika-vin07t4:16_15": "Teneva pāḷiyaṁ “cakkhussa raho”ti vuttaṁ,",
  "tika-vin07t4:16_16": "aṭṭhakathāyaṁ appaṭikkhittaṁ.",
  "tika-vin07t4:16_17": "Na kevalañca appaṭikkhittaṁ,",
  "tika-vin07t4:16_18": "atha kho “anandho badhiroti ca andho vā abadhiropi na karotī”ti ca vuttaṁ,",
  "tika-vin07t4:16_19": "tasmā dvepi rahā idha gahetabbā.",
  "tika-vin07t4:16_20": "“Antodvādasahatthe”tiiminā sotassa raho dvādasahatthena paricchinnoti idaṁ dasseti.",
  "tika-vin07t4:16_21": "Cakkhussa raho pana yattha ṭhitassa kāyavikārādayo na paññāyanti,",
  "tika-vin07t4:16_22": "tena paricchinditabboti daṭṭhabbaṁ.",
  "tika-vin07t4:16_23": "Badhiro pana cakkhumāpīti duṭṭhullavācāsaṅghādisesaṁ sandhāya vuttaṁ.",
  "tika-vin07t4:16_24": "Duṭṭhullāpatti vuttāti purimasikkhāpade vuttehi adhikavasena duṭṭhullāpatti ca vuttāti evamattho gahetabbo,",
  "tika-vin07t4:16_25": "na pana duṭṭhullāpatti evāti kāyasaṁsaggassāpi idha gahetabbato.",
  "tika-vin07t4:16_26": "Teneva “pārājikāpattiñca parihāpetvā”ti ettakameva vuttaṁ,",
  "tika-vin07t4:16_27": "itarathā “kāyasaṁsaggañcā”ti vattabbaṁ bhaveyya.",
  "tika-vin07t4:17_0": "Tisamuṭṭhānantiādi pana purimasikkhāpade āgatehi adhikassa duṭṭhullavācāsaṅghādisesassa vasena vuttaṁ",
  "tika-vin07t4:17_1": "kāyasaṁsaggādīnampi purimasikkhāpade eva vuttattā,",
  "tika-vin07t4:17_2": "idha pana na vuttantipi vadanti,",
  "tika-vin07t4:17_3": "vīmaṁsitvā gahetabbaṁ.",
  "tika-vin07t4:18_0": "Dutiyaaniyatasikkhāpadavaṇṇanā niṭṭhitā.",
  "tika-vin07t4:19_0": "Niṭṭhito aniyatavaṇṇanānayo."
}