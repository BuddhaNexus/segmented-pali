{
  "tika-abh06t61:0_0": "Vīsatimo paricchedo",
  "tika-abh06t61:1_0": "20. Kalāpakathā",
  "tika-abh06t61:2_0": "754.",
  "tika-abh06t61:3_0": "Iti vuttappakārena, sabbaṁ rūpampi piṇḍitaṁ;",
  "tika-abh06t61:4_0": "Sahavuttiniyāmena, ekavīsavidhaṁ kathaṁ.",
  "tika-abh06t61:5_0": "755.",
  "tika-abh06t61:6_0": "Kammaṁ cittotukāhārasamuṭṭhānā yathākkamaṁ;",
  "tika-abh06t61:7_0": "Nava cha caturo dve ca, kalāpā ekavīsati.",
  "tika-abh06t61:8_0": "756.",
  "tika-abh06t61:9_0": "Jīvitañcāvinibbhoga-rūpāni ca yathākkamaṁ;",
  "tika-abh06t61:10_0": "Cakkhādikehi yojetvā, dasakā aṭṭha dīpitā.",
  "tika-abh06t61:11_0": "757.",
  "tika-abh06t61:12_0": "Cakkhusotaghānajivhādasakā ca catubbidhā;",
  "tika-abh06t61:13_0": "Kāyitthipumbhāvavatthudasakā ca tathāpare.",
  "tika-abh06t61:14_0": "758.",
  "tika-abh06t61:15_0": "Jīvitenāvinibbhogarūpāni navakanti ca;",
  "tika-abh06t61:16_0": "Navete kammajā nāma, kalāpā samudīritā.",
  "tika-abh06t61:17_0": "759.",
  "tika-abh06t61:18_0": "Avinibbhogarūpāni, suddhaṭṭhakamathāparaṁ;",
  "tika-abh06t61:19_0": "Kāyaviññattinavakaṁ, kāyaviññattiyā saha.",
  "tika-abh06t61:20_0": "760.",
  "tika-abh06t61:21_0": "Vacīviññattidasakaṁ, saddena sahavuttito;",
  "tika-abh06t61:22_0": "Lahutādekādasakaṁ, tiṇṇannaṁ saha sambhavā.",
  "tika-abh06t61:23_0": "761.",
  "tika-abh06t61:24_0": "Kāyaviññattilahutādīhi dvādasakaṁ bhave;",
  "tika-abh06t61:25_0": "Vacīviññattilahutādīhi terasakaṁ tathā.",
  "tika-abh06t61:26_0": "762.",
  "tika-abh06t61:27_0": "Iti cittasamuṭṭhānā, kalāpā cha pakāsitā;",
  "tika-abh06t61:28_0": "Rūpākāravikārampi, saṅgahetvā yathārahaṁ.",
  "tika-abh06t61:29_0": "763.",
  "tika-abh06t61:30_0": "Suddhaṭṭhakaṁ tu paṭhamaṁ, saddena navakaṁ bhave;",
  "tika-abh06t61:31_0": "Lahutādekādasakaṁ, lahutādīhi tīhipi.",
  "tika-abh06t61:32_0": "764.",
  "tika-abh06t61:33_0": "Saddena lahutādīhi, tathā dvādasakanti ca;",
  "tika-abh06t61:34_0": "Kalāpā utusambhūtā, catudhāva pakittitā.",
  "tika-abh06t61:35_0": "765.",
  "tika-abh06t61:36_0": "Suddhaṭṭhakañca paṭhamaṁ, āhārajamathāparaṁ;",
  "tika-abh06t61:37_0": "Lahutādekādasakaṁ, iti dve ojajā matā.",
  "tika-abh06t61:38_0": "766.",
  "tika-abh06t61:39_0": "Kalāpānaṁ paricchedalakkhaṇattā vicakkhaṇā;",
  "tika-abh06t61:40_0": "Na kalāpaṅgamiccāhu, ākāsaṁ lakkhaṇāni ca.",
  "tika-abh06t61:41_0": "767.",
  "tika-abh06t61:42_0": "Tattha cekūnanavuti, tesaṭṭhi ca yathākkamaṁ;",
  "tika-abh06t61:43_0": "Tālīsekūnavīsā ca, kalāpaṅgāni tāni ca.",
  "tika-abh06t61:44_0": "768.",
  "tika-abh06t61:45_0": "Lakkhaṇākāsarūpāni, kalāpesu tahiṁ tahiṁ;",
  "tika-abh06t61:46_0": "Pañca pañceti rūpāni, tisataṁ soḷasādhikaṁ.",
  "tika-abh06t61:47_0": "769.",
  "tika-abh06t61:48_0": "Agahītaggahaṇena, aṭṭhavīsavidhānipi;",
  "tika-abh06t61:49_0": "Rūpakoṭṭhāsanāmena, pañcavīsati bhāvaye.",
  "tika-abh06t61:50_0": "770.",
  "tika-abh06t61:51_0": "Bhūtattayaṁ tu phoṭṭhabbaṁ, katvāpacayasantatiṁ;",
  "tika-abh06t61:52_0": "Jātimekañca katvā vā, vinātha hadayaṁ tahiṁ.",
  "tika-abh06t61:53_0": "771.",
  "tika-abh06t61:54_0": "Dhammasaṅgaṇiyaṁ hetaṁ, rūpakaṇḍe sarūpato;",
  "tika-abh06t61:55_0": "Vatthurūpaṁ na niddiṭṭhaṁ, paṭṭhāne desitaṁ tu taṁ.",
  "tika-abh06t61:56_0": "772.",
  "tika-abh06t61:57_0": "Dve saddanavakā ceva,",
  "tika-abh06t61:58_0": "Tayo suddhaṭṭhakāpi ca;",
  "tika-abh06t61:59_0": "Dve dve cittotusambhūtā,",
  "tika-abh06t61:60_0": "Eko āhārajoti ca.",
  "tika-abh06t61:61_0": "773.",
  "tika-abh06t61:62_0": "Tesamuṭṭhānikā pañca, kammajāni naveti ca;",
  "tika-abh06t61:63_0": "Rūparūpavasenete, kalāpā cuddaseritā.",
  "tika-abh06t61:64_0": "774.",
  "tika-abh06t61:65_0": "Dasakesveva saṅgayha, jīvitanavakaṁ tahiṁ;",
  "tika-abh06t61:66_0": "Bhāvaddasakamekaṁ vā, katvā vatthuṁ vinā tathā.",
  "tika-abh06t61:67_0": "775.",
  "tika-abh06t61:68_0": "Saddā cittotujā dveva, tesamuṭṭhānikā tayo;",
  "tika-abh06t61:69_0": "Suddhaṭṭhakā ca satteva, kammajā dasakāni ca.",
  "tika-abh06t61:70_0": "776.",
  "tika-abh06t61:71_0": "Channavūtividhaṁ tattha, rūpaṁ bhāsanti paṇḍitā;",
  "tika-abh06t61:72_0": "Agahītaggahaṇena, aṭṭhārasavidhaṁ bhave.",
  "tika-abh06t61:73_0": "777.",
  "tika-abh06t61:74_0": "Tesameva kalāpānaṁ, sattakacchakkapañcakā;",
  "tika-abh06t61:75_0": "Catukkā ca tikadvikā, ekakā ca yathārahaṁ.",
  "tika-abh06t61:76_0": "778.",
  "tika-abh06t61:77_0": "Dve satta nava cha tayo, tayopi ca yathākkamaṁ;",
  "tika-abh06t61:78_0": "Cattāroti catuttiṁsa, sahavuttikarāsayo.",
  "tika-abh06t61:79_0": "779.",
  "tika-abh06t61:80_0": "Cakkhusotaghānajivhā-kāyavatthuvasā siyuṁ;",
  "tika-abh06t61:81_0": "Itthipumbhāvadasakasahitā sattakā dvidhā.",
  "tika-abh06t61:82_0": "780.",
  "tika-abh06t61:83_0": "Cakkhusotaghānahīnā, paccekaṁ dve sabhāvakā;",
  "tika-abh06t61:84_0": "Abhāvato bhāvahīno, itthaṁ chakkāpi sattadhā.",
  "tika-abh06t61:85_0": "781.",
  "tika-abh06t61:86_0": "Cakkhusotavihīnā ca,",
  "tika-abh06t61:87_0": "Cakkhughānavihīnakā;",
  "tika-abh06t61:88_0": "Sotaghānavihīnā ca,",
  "tika-abh06t61:89_0": "Sabhāvā dve tayo tayo.",
  "tika-abh06t61:90_0": "782.",
  "tika-abh06t61:91_0": "Cakkhādekekato hīnā,",
  "tika-abh06t61:92_0": "Tividhāpi abhāvato;",
  "tika-abh06t61:93_0": "Iccevaṁ pañcakā nāma,",
  "tika-abh06t61:94_0": "Navakā rāsayo siyuṁ.",
  "tika-abh06t61:95_0": "783.",
  "tika-abh06t61:96_0": "Cakkhādittayahīnāva, ekato dve sabhāvakā;",
  "tika-abh06t61:97_0": "Cakkhādittayato dvīhi, tayo hīnā abhāvakā.",
  "tika-abh06t61:98_0": "784.",
  "tika-abh06t61:99_0": "Rūpaloke cakkhusota-vatthujīvitanavakā;",
  "tika-abh06t61:100_0": "Cattārova kalāpāti, catukkā cha yathārahaṁ.",
  "tika-abh06t61:101_0": "785.",
  "tika-abh06t61:102_0": "Jivhākāyavatthuvasā,",
  "tika-abh06t61:103_0": "Abhāvo dve sabhāvakā;",
  "tika-abh06t61:104_0": "Kāyabhāvavatthuvasā,",
  "tika-abh06t61:105_0": "Iti honti tayo tikā.",
  "tika-abh06t61:106_0": "786.",
  "tika-abh06t61:107_0": "Kāyavatthuvaseneko, dve ca cittotusambhavā;",
  "tika-abh06t61:108_0": "Saddanavakaṭṭhakāti, dukā ca tividhā siyuṁ.",
  "tika-abh06t61:109_0": "787.",
  "tika-abh06t61:110_0": "Jīvitanavakañcekaṁ, tesamuṭṭhānikāni ca;",
  "tika-abh06t61:111_0": "Suddhaṭṭhakāni tīṇīti, cattāro ekakā siyuṁ.",
  "tika-abh06t61:112_0": "788.",
  "tika-abh06t61:113_0": "Catuttiṁsa paniccete, sandhiyañca pavattiyaṁ;",
  "tika-abh06t61:114_0": "Rūparūpakalāpānaṁ, rāsayo honti sambhavā.",
  "tika-abh06t61:115_0": "789.",
  "tika-abh06t61:116_0": "Sattati saṭṭhimiccevamādinā ca yathārahaṁ;",
  "tika-abh06t61:117_0": "Kalāparāsirūpāni, tattha tattha vibhāvaye.",
  "tika-abh06t61:118_0": "790.",
  "tika-abh06t61:119_0": "Soḷasa pañcadasetiādibhedavasāpi ca;",
  "tika-abh06t61:120_0": "Agahītaggahaṇena, tattha tattha viniddise.",
  "tika-abh06t61:121_0": "791.",
  "tika-abh06t61:122_0": "Catucattālīsasataṁ, kalāpā honti piṇḍitā;",
  "tika-abh06t61:123_0": "Chabbīsa tattha rūpāni, sahassañca catussataṁ.",
  "tika-abh06t61:124_0": "792.",
  "tika-abh06t61:125_0": "Iccāpāyacatukke ca, kāme sugatisattake;",
  "tika-abh06t61:126_0": "Rūpe ca pañcadasake, asaññāpāyabhūmiyaṁ.",
  "tika-abh06t61:127_0": "793.",
  "tika-abh06t61:128_0": "Catukoṭṭhāsikesveva, sattavīsavidhesupi;",
  "tika-abh06t61:129_0": "Jātiṭṭhānesu sattānaṁ, sandhiyañca pavattiyaṁ.",
  "tika-abh06t61:130_0": "794.",
  "tika-abh06t61:131_0": "Indriyabaddhasantāne, tathānindriyakamhi ca;",
  "tika-abh06t61:132_0": "Bahisaṅkhārasantāne, matakāye ca sambhavā.",
  "tika-abh06t61:133_0": "795.",
  "tika-abh06t61:134_0": "Labbhamānakalāpā ca, kalāpānañca rāsayo;",
  "tika-abh06t61:135_0": "Tattha vitthārasaṅkhepā, rūpānaṁ gaṇanāpi ca.",
  "tika-abh06t61:136_0": "796.",
  "tika-abh06t61:137_0": "Ettha rūpā avuttā hi, yathāvuttānusārato;",
  "tika-abh06t61:138_0": "Vitthāretvāna viññeyyā, sabbathāpi ca viññunāti.",
  "tika-abh06t61:139_0": "Iti rūpavibhāge kalāpakathā niṭṭhitā.",
  "tika-abh06t61:140_0": "Vīsatimo paricchedo."
}