{
  "ps3.2:0.1_0": "Paṭisambhidāmagga",
  "ps3.2:0.2_0": "3 Paññāvagga",
  "ps3.2:0.3_0": "3.2. Iddhikathā",
  "ps3.2:1.1_0": "Kā iddhi?",
  "ps3.2:1.2_0": "Kati iddhiyo?",
  "ps3.2:1.3_0": "Iddhiyā kati bhūmiyo, kati pādā, kati padāni, kati mūlāni?",
  "ps3.2:1.4_0": "<b>Kā iddhī</b>ti?",
  "ps3.2:1.5_0": "Ijjhanaṭṭhena iddhi.",
  "ps3.2:1.6_0": "<b>Kati iddhiyo</b>ti?",
  "ps3.2:1.7_0": "Dasa iddhiyo.",
  "ps3.2:1.8_0": "<b>Iddhiyā kati bhūmiyo</b>ti?",
  "ps3.2:1.9_0": "Iddhiyā catasso bhūmiyo, cattāro pādā, aṭṭha padāni, soḷasa mūlāni.",
  "ps3.2:2.1_0": "Katamā <b>dasa iddhiyo?</b>",
  "ps3.2:2.2_0": "Adhiṭṭhānā iddhi,",
  "ps3.2:2.2_1": "vikubbanā iddhi,",
  "ps3.2:2.2_2": "manomayā iddhi,",
  "ps3.2:2.2_3": "ñāṇavipphārā iddhi,",
  "ps3.2:2.2_4": "samādhivipphārā iddhi,",
  "ps3.2:2.2_5": "ariyā iddhi,",
  "ps3.2:2.2_6": "kammavipākajā iddhi,",
  "ps3.2:2.2_7": "puññavato iddhi,",
  "ps3.2:2.2_8": "vijjāmayā iddhi,",
  "ps3.2:2.2_9": "tattha tattha sammāpayogapaccayā ijjhanaṭṭhena iddhi.",
  "ps3.2:3.1_0": "<b>Iddhiyā katamā catasso bhūmiyo?</b>",
  "ps3.2:3.2_0": "Vivekajābhūmi paṭhamaṁ jhānaṁ,",
  "ps3.2:3.2_1": "pītisukhabhūmi dutiyaṁ jhānaṁ,",
  "ps3.2:3.2_2": "upekkhāsukhabhūmi tatiyaṁ jhānaṁ,",
  "ps3.2:3.2_3": "adukkhamasukhābhūmi catutthaṁ jhānaṁ.",
  "ps3.2:3.3_0": "Iddhiyā imā catasso bhūmiyo iddhilābhāya iddhipaṭilābhāya iddhivikubbanatāya iddhivisavitāya iddhivasībhāvāya iddhivesārajjāya saṁvattantīti.",
  "ps3.2:4.1_0": "<b>Iddhiyā katame cattāro pādā?</b>",
  "ps3.2:4.2_0": "Idha bhikkhu chandasamādhipadhānasaṅkhārasamannāgataṁ iddhipādaṁ bhāveti,",
  "ps3.2:4.2_1": "cittasamādhipadhānasaṅkhārasamannāgataṁ iddhipādaṁ bhāveti,",
  "ps3.2:4.2_2": "vīriyasamādhipadhānasaṅkhārasamannāgataṁ iddhipādaṁ bhāveti,",
  "ps3.2:4.2_3": "vīmaṁsāsamādhipadhānasaṅkhārasamannāgataṁ iddhipādaṁ bhāveti.",
  "ps3.2:4.3_0": "Iddhiyā ime cattāro pādā iddhilābhāya iddhipaṭilābhāya iddhivikubbanatāya iddhivisavitāya iddhivasībhāvāya iddhivesārajjāya saṁvattantīti.",
  "ps3.2:5.1_0": "<b>Iddhiyā katamāni aṭṭha padāni?</b>",
  "ps3.2:5.2_0": "Chandañce bhikkhu nissāya labhati samādhiṁ, labhati cittassa ekaggataṁ.",
  "ps3.2:5.3_0": "Chando na samādhi, samādhi na chando.",
  "ps3.2:5.4_0": "Añño chando, añño samādhi.",
  "ps3.2:5.5_0": "Vīriyañce bhikkhu nissāya labhati samādhiṁ, labhati cittassa ekaggataṁ.",
  "ps3.2:5.6_0": "Vīriyaṁ na samādhi, samādhi na vīriyaṁ.",
  "ps3.2:5.7_0": "Aññaṁ vīriyaṁ, añño samādhi.",
  "ps3.2:5.8_0": "Cittañce bhikkhu nissāya labhati samādhiṁ, labhati cittassa ekaggataṁ.",
  "ps3.2:5.9_0": "Cittaṁ na samādhi, samādhi na cittaṁ.",
  "ps3.2:5.10_0": "Aññaṁ cittaṁ, añño samādhi.",
  "ps3.2:5.11_0": "Vīmaṁsañce bhikkhu nissāya labhati samādhiṁ, labhati cittassa ekaggataṁ.",
  "ps3.2:5.12_0": "Vīmaṁsā na samādhi, samādhi na vīmaṁsā.",
  "ps3.2:5.13_0": "Aññā vīmaṁsā, añño samādhi.",
  "ps3.2:5.14_0": "Iddhiyā imāni aṭṭha padāni iddhilābhāya iddhipaṭilābhāya iddhivikubbanatāya iddhivisavitāya iddhivasībhāvāya iddhivesārajjāya saṁvattantīti.",
  "ps3.2:6.1_0": "<b>Iddhiyā katamāni soḷasa mūlāni?</b>",
  "ps3.2:6.2_0": "Anonataṁ cittaṁ kosajje na iñjatīti—āneñjaṁ.",
  "ps3.2:6.3_0": "Anunnataṁ cittaṁ uddhacce na iñjatīti—āneñjaṁ.",
  "ps3.2:6.4_0": "Anabhinataṁ cittaṁ rāge na iñjatīti—āneñjaṁ.",
  "ps3.2:6.5_0": "Anapanataṁ cittaṁ byāpāde na iñjatīti—āneñjaṁ.",
  "ps3.2:6.6_0": "Anissitaṁ cittaṁ diṭṭhiyā na iñjatīti—āneñjaṁ.",
  "ps3.2:6.7_0": "Appaṭibaddhaṁ cittaṁ chandarāge na iñjatīti—āneñjaṁ.",
  "ps3.2:6.8_0": "Vippamuttaṁ cittaṁ kāmarāge na iñjatīti—āneñjaṁ.",
  "ps3.2:6.9_0": "Visaññuttaṁ cittaṁ kilese na iñjatīti—āneñjaṁ.",
  "ps3.2:6.10_0": "Vimariyādikataṁ cittaṁ kilesamariyāde na iñjatīti—āneñjaṁ.",
  "ps3.2:6.11_0": "Ekattagataṁ cittaṁ nānattakilesehi na iñjatīti—āneñjaṁ.",
  "ps3.2:6.12_0": "Saddhāya pariggahitaṁ cittaṁ assaddhiye na iñjatīti—āneñjaṁ.",
  "ps3.2:6.13_0": "Vīriyena pariggahitaṁ cittaṁ kosajje na iñjatīti—āneñjaṁ.",
  "ps3.2:6.14_0": "Satiyā pariggahitaṁ cittaṁ pamāde na iñjatīti—āneñjaṁ.",
  "ps3.2:6.15_0": "Samādhinā pariggahitaṁ cittaṁ uddhacce na iñjatīti—āneñjaṁ.",
  "ps3.2:6.16_0": "Paññāya pariggahitaṁ cittaṁ avijjāya na iñjatīti—āneñjaṁ.",
  "ps3.2:6.17_0": "Obhāsagataṁ cittaṁ avijjandhakāre na iñjatīti—āneñjaṁ.",
  "ps3.2:6.18_0": "Iddhiyā imāni soḷasa mūlāni iddhilābhāya iddhipaṭilābhāya iddhivikubbanatāya iddhivisavitāya iddhivasībhāvāya iddhivesārajjāya saṁvattantīti.",
  "ps3.2:7.0_0": "3.2.1. Dasaiddhiniddesa",
  "ps3.2:7.1_0": "Katamā <b>adhiṭṭhānā iddhi?</b>",
  "ps3.2:7.2_0": "Idha bhikkhu anekavihitaṁ iddhividhaṁ paccanubhoti—",
  "ps3.2:7.3_0": "ekopi hutvā bahudhā hoti, bahudhāpi hutvā eko hoti;",
  "ps3.2:7.4_0": "āvibhāvaṁ tirobhāvaṁ;",
  "ps3.2:7.5_0": "tirokuṭṭaṁ tiropākāraṁ tiropabbataṁ asajjamāno gacchati, seyyathāpi ākāse;",
  "ps3.2:7.6_0": "pathaviyāpi ummujjanimujjaṁ karoti, seyyathāpi udake;",
  "ps3.2:7.7_0": "udakepi abhijjamāne gacchati, seyyathāpi pathaviyaṁ;",
  "ps3.2:7.8_0": "ākāsepi pallaṅkena kamati, seyyathāpi pakkhī sakuṇo;",
  "ps3.2:7.9_0": "imepi candimasūriye evaṁmahiddhike evaṁmahānubhāve pāṇinā parāmasati parimajjati;",
  "ps3.2:7.10_0": "yāva brahmalokāpi kāyena vasaṁ vattetīti.",
  "ps3.2:8.1_0": "<b>Idhā</b>ti imissā diṭṭhiyā imissā khantiyā imissā ruciyā imasmiṁ ādāye imasmiṁ dhamme imasmiṁ vinaye",
  "ps3.2:8.1_1": "imasmiṁ dhammavinaye imasmiṁ pāvacane imasmiṁ brahmacariye imasmiṁ satthusāsane.",
  "ps3.2:8.2_0": "Tena vuccati—",
  "ps3.2:8.3_0": "“idhā”ti.",
  "ps3.2:8.4_0": "<b>Bhikkhū</b>ti puthujjanakalyāṇako vā hoti bhikkhu sekho vā arahā vā akuppadhammo.",
  "ps3.2:8.5_0": "<b>Anekavihitaṁ iddhividhaṁ paccanubhotī</b>ti nānappakāraṁ iddhividhaṁ paccanubhoti.",
  "ps3.2:8.6_0": "<b>Ekopi hutvā bahudhā hotī</b>ti pakatiyā eko bahukaṁ āvajjati,",
  "ps3.2:8.6_1": "sataṁ vā sahassaṁ vā satasahassaṁ vā āvajjati.",
  "ps3.2:8.7_0": "Āvajjitvā ñāṇena adhiṭṭhāti—",
  "ps3.2:8.8_0": "“bahulo homī”ti.",
  "ps3.2:8.9_0": "Bahulo hoti.",
  "ps3.2:8.10_0": "Yathāyasmā cūḷapanthako ekopi hutvā bahudhā hoti,",
  "ps3.2:8.10_1": "evamevaṁ so iddhimā cetovasippatto ekopi hutvā bahudhā hoti.",
  "ps3.2:8.11_0": "<b>Bahudhāpi hutvā eko hotī</b>ti pakatiyā bahuko ekaṁ āvajjati;",
  "ps3.2:8.12_0": "āvajjitvā ñāṇena adhiṭṭhāti—",
  "ps3.2:8.13_0": "“eko homī”ti.",
  "ps3.2:8.14_0": "Eko hoti.",
  "ps3.2:8.15_0": "Yathāyasmā cūḷapanthako bahudhāpi hutvā eko hoti,",
  "ps3.2:8.15_1": "evamevaṁ so iddhimā cetovasippatto bahudhāpi hutvā eko hoti.",
  "ps3.2:9.1_0": "<b>Āvibhāvan</b>ti kenaci anāvaṭaṁ hoti appaṭicchannaṁ vivaṭaṁ pākaṭaṁ.",
  "ps3.2:9.2_0": "<b>Tirobhāvan</b>ti kenaci āvaṭaṁ hoti paṭicchannaṁ pihitaṁ paṭikujjitaṁ.",
  "ps3.2:9.3_0": "<b>Tirokuṭṭaṁ tiropākāraṁ tiropabbataṁ asajjamāno gacchati,",
  "ps3.2:9.3_1": "seyyathāpi ākāse</b>ti pakatiyā ākāsakasiṇasamāpattiyā lābhī hoti.",
  "ps3.2:9.4_0": "Tirokuṭṭaṁ tiropākāraṁ tiropabbataṁ āvajjati.",
  "ps3.2:9.5_0": "Āvajjitvā ñāṇena adhiṭṭhāti—",
  "ps3.2:9.6_0": "“ākāso hotū”ti.",
  "ps3.2:9.7_0": "Ākāso hoti.",
  "ps3.2:9.8_0": "Tirokuṭṭaṁ tiropākāraṁ tiropabbataṁ asajjamāno gacchati.",
  "ps3.2:9.9_0": "Yathā manussā pakatiyā aniddhimanto kenaci anāvaṭe aparikkhitte asajjamānā gacchanti,",
  "ps3.2:9.9_1": "evamevaṁ so iddhimā cetovasippatto tirokuṭṭaṁ tiropākāraṁ tiropabbataṁ asajjamāno gacchati,",
  "ps3.2:9.9_2": "seyyathāpi ākāse.",
  "ps3.2:10.1_0": "<b>Pathaviyāpi ummujjanimujjaṁ karoti,",
  "ps3.2:10.1_1": "seyyathāpi udake</b>ti pakatiyā āpokasiṇasamāpattiyā lābhī hoti.",
  "ps3.2:10.2_0": "Pathaviṁ āvajjati.",
  "ps3.2:10.3_0": "Āvajjitvā ñāṇena adhiṭṭhāti—",
  "ps3.2:10.4_0": "“udakaṁ hotū”ti.",
  "ps3.2:10.5_0": "Udakaṁ hoti.",
  "ps3.2:10.6_0": "So pathaviyā ummujjanimujjaṁ karoti.",
  "ps3.2:10.7_0": "Yathā manussā pakatiyā aniddhimanto udake ummujjanimujjaṁ karonti,",
  "ps3.2:10.7_1": "evamevaṁ so iddhimā cetovasippatto pathaviyā ummujjanimujjaṁ karoti,",
  "ps3.2:10.7_2": "seyyathāpi udake.",
  "ps3.2:11.1_0": "<b>Udakepi abhijjamāne gacchati,",
  "ps3.2:11.1_1": "seyyathāpi pathaviyan</b>ti pakatiyā pathavīkasiṇasamāpattiyā lābhī hoti.",
  "ps3.2:11.2_0": "Udakaṁ āvajjati.",
  "ps3.2:11.3_0": "Āvajjitvā ñāṇena adhiṭṭhāti—",
  "ps3.2:11.4_0": "“pathavī hotū”ti.",
  "ps3.2:11.5_0": "Pathavī hoti.",
  "ps3.2:11.6_0": "So abhijjamāne udake gacchati.",
  "ps3.2:11.7_0": "Yathā manussā pakatiyā aniddhimanto abhijjamānāya pathaviyā gacchanti,",
  "ps3.2:11.7_1": "evamevaṁ so iddhimā cetovasippatto abhijjamāne udake gacchati,",
  "ps3.2:11.7_2": "seyyathāpi pathaviyaṁ.",
  "ps3.2:12.1_0": "<b>Ākāsepi pallaṅkena kamati,",
  "ps3.2:12.1_1": "seyyathāpi pakkhī sakuṇo</b>ti pakatiyā pathavīkasiṇasamāpattiyā lābhī hoti.",
  "ps3.2:12.2_0": "Ākāsaṁ āvajjati.",
  "ps3.2:12.3_0": "Āvajjitvā ñāṇena adhiṭṭhāti—",
  "ps3.2:12.4_0": "“pathavī hotū”ti.",
  "ps3.2:12.5_0": "Pathavī hoti.",
  "ps3.2:12.6_0": "So ākāse antalikkhe caṅkamatipi tiṭṭhatipi nisīdatipi seyyampi kappeti.",
  "ps3.2:12.7_0": "Yathā manussā pakatiyā aniddhimanto pathaviyā caṅkamantipi tiṭṭhantipi nisīdantipi seyyampi kappenti,",
  "ps3.2:12.7_1": "evamevaṁ so iddhimā cetovasippatto ākāse antalikkhe caṅkamatipi tiṭṭhatipi nisīdatipi seyyampi kappeti,",
  "ps3.2:12.7_2": "seyyathāpi pakkhī sakuṇo.",
  "ps3.2:13.1_0": "<b>Imepi candimasūriye evaṁmahiddhike evaṁmahānubhāve pāṇinā parāmasati parimajjatī</b>ti idha so iddhimā",
  "ps3.2:13.1_1": "cetovasippatto nisinnako vā nipannako vā candimasūriye āvajjati.",
  "ps3.2:13.2_0": "Āvajjitvā ñāṇena adhiṭṭhāti—",
  "ps3.2:13.3_0": "“hatthapāse hotū”ti.",
  "ps3.2:13.4_0": "Hatthapāse hoti.",
  "ps3.2:13.5_0": "So nisinnako vā nipannako vā candimasūriye pāṇinā āmasati parāmasati parimajjati.",
  "ps3.2:13.6_0": "Yathā manussā pakatiyā aniddhimanto kiñcideva rūpagataṁ hatthapāse āmasanti parāmasanti parimajjanti,",
  "ps3.2:13.6_1": "evamevaṁ so iddhimā cetovasippatto nisinnako vā nipannako vā candimasūriye pāṇinā āmasati parāmasati parimajjati.",
  "ps3.2:14.1_0": "<b>Yāva brahmalokāpi kāyena vasaṁ vattetī</b>ti sace so iddhimā cetovasippatto brahmalokaṁ gantukāmo hoti,",
  "ps3.2:14.1_1": "dūrepi santike adhiṭṭhāti—",
  "ps3.2:14.2_0": "“santike hotū”ti.",
  "ps3.2:14.3_0": "Santike hoti.",
  "ps3.2:14.4_0": "Santikepi dūre adhiṭṭhāti—",
  "ps3.2:14.5_0": "“dūre hotū”ti.",
  "ps3.2:14.6_0": "Dūre hoti.",
  "ps3.2:14.7_0": "Bahukampi thokaṁ adhiṭṭhāti—",
  "ps3.2:14.8_0": "“thokaṁ hotū”ti.",
  "ps3.2:14.9_0": "Thokaṁ hoti.",
  "ps3.2:14.10_0": "Thokampi bahukaṁ adhiṭṭhāti—",
  "ps3.2:14.11_0": "“bahukaṁ hotū”ti.",
  "ps3.2:14.12_0": "Bahukaṁ hoti.",
  "ps3.2:14.13_0": "Dibbena cakkhunā tassa brahmuno rūpaṁ passati.",
  "ps3.2:14.14_0": "Dibbāya sotadhātuyā tassa brahmuno saddaṁ suṇāti.",
  "ps3.2:14.15_0": "Cetopariyañāṇena tassa brahmuno cittaṁ pajānāti.",
  "ps3.2:14.16_0": "Sace so iddhimā cetovasippatto dissamānena kāyena brahmalokaṁ gantukāmo hoti,",
  "ps3.2:14.16_1": "kāyavasena cittaṁ pariṇāmeti,",
  "ps3.2:14.16_2": "kāyavasena cittaṁ adhiṭṭhāti.",
  "ps3.2:14.17_0": "Kāyavasena cittaṁ pariṇāmetvā,",
  "ps3.2:14.17_1": "kāyavasena cittaṁ adhiṭṭhahitvā,",
  "ps3.2:14.17_2": "sukhasaññañca lahusaññañca okkamitvā dissamānena kāyena brahmalokaṁ gacchati.",
  "ps3.2:14.18_0": "Sace so iddhimā cetovasippatto adissamānena kāyena brahmalokaṁ gantukāmo hoti,",
  "ps3.2:14.18_1": "cittavasena kāyaṁ pariṇāmeti,",
  "ps3.2:14.18_2": "cittavasena kāyaṁ adhiṭṭhāti.",
  "ps3.2:14.19_0": "Cittavasena kāyaṁ pariṇāmetvā,",
  "ps3.2:14.19_1": "cittavasena kāyaṁ adhiṭṭhahitvā sukhasaññañca lahusaññañca okkamitvā adissamānena kāyena brahmalokaṁ gacchati.",
  "ps3.2:14.20_0": "So tassa brahmuno purato rūpiṁ abhinimmināti manomayaṁ sabbaṅgapaccaṅgiṁ ahīnindriyaṁ.",
  "ps3.2:14.21_0": "Sace so iddhimā caṅkamati, nimmitopi tattha caṅkamati.",
  "ps3.2:14.22_0": "Sace so iddhimā tiṭṭhati, nimmitopi tattha tiṭṭhati.",
  "ps3.2:14.23_0": "Sace so iddhimā nisīdati, nimmitopi tattha nisīdati.",
  "ps3.2:14.24_0": "Sace so iddhimā seyyaṁ kappeti, nimmitopi tattha seyyaṁ kappeti.",
  "ps3.2:14.25_0": "Sace so iddhimā dhūmāyati, nimmitopi tattha dhūmāyati.",
  "ps3.2:14.26_0": "Sace so iddhimā pajjalati, nimmitopi tattha pajjalati.",
  "ps3.2:14.27_0": "Sace so iddhimā dhammaṁ bhāsati, nimmitopi tattha dhammaṁ bhāsati.",
  "ps3.2:14.28_0": "Sace so iddhimā pañhaṁ pucchati, nimmitopi tattha pañhaṁ pucchati.",
  "ps3.2:14.29_0": "Sace so iddhimā pañhaṁ puṭṭho visajjeti, nimmitopi tattha pañhaṁ puṭṭho visajjeti.",
  "ps3.2:14.30_0": "Sace so iddhimā tena brahmunā saddhiṁ santiṭṭhati sallapati sākacchaṁ samāpajjati,",
  "ps3.2:14.30_1": "nimmitopi tattha tena brahmunā saddhiṁ santiṭṭhati sallapati sākacchaṁ samāpajjati.",
  "ps3.2:14.31_0": "Yaññadeva so iddhimā karoti, taṁtadeva hi so nimmito karotīti—",
  "ps3.2:14.32_0": "ayaṁ adhiṭṭhānā iddhi.",
  "ps3.2:15.1_0": "Katamā <b>vikubbanā iddhi?</b>",
  "ps3.2:15.2_0": "Sikhissa bhagavato arahato sammāsambuddhassa abhibhū nāma sāvako brahmaloke ṭhito sahassilokadhātuṁ sarena viññāpesi.",
  "ps3.2:15.3_0": "So dissamānenapi kāyena dhammaṁ desesi;",
  "ps3.2:15.4_0": "adissamānenapi kāyena dhammaṁ desesi;",
  "ps3.2:15.5_0": "dissamānenapi heṭṭhimena upaḍḍhakāyena adissamānenapi uparimena upaḍḍhakāyena dhammaṁ desesi.",
  "ps3.2:15.6_0": "Dissamānenapi uparimena upaḍḍhakāyena, adissamānenapi heṭṭhimena upaḍḍhakāyena dhammaṁ desesi.",
  "ps3.2:15.7_0": "So pakativaṇṇaṁ vijahitvā kumārakavaṇṇaṁ vā dasseti,",
  "ps3.2:15.7_1": "nāgavaṇṇaṁ vā dasseti,",
  "ps3.2:15.7_2": "supaṇṇavaṇṇaṁ vā dasseti,",
  "ps3.2:15.7_3": "yakkhavaṇṇaṁ vā dasseti,",
  "ps3.2:15.7_4": "indavaṇṇaṁ vā dasseti,",
  "ps3.2:15.7_5": "devavaṇṇaṁ vā dasseti,",
  "ps3.2:15.7_6": "brahmavaṇṇaṁ vā dasseti,",
  "ps3.2:15.7_7": "samuddavaṇṇaṁ vā dasseti,",
  "ps3.2:15.7_8": "pabbatavaṇṇaṁ vā dasseti,",
  "ps3.2:15.7_9": "vanavaṇṇaṁ vā dasseti,",
  "ps3.2:15.7_10": "sīhavaṇṇaṁ vā dasseti,",
  "ps3.2:15.7_11": "byagghavaṇṇaṁ vā dasseti,",
  "ps3.2:15.7_12": "dīpivaṇṇaṁ vā dasseti,",
  "ps3.2:15.7_13": "hatthimpi dasseti,",
  "ps3.2:15.7_14": "assampi dasseti,",
  "ps3.2:15.7_15": "rathampi dasseti,",
  "ps3.2:15.7_16": "pattimpi dasseti,",
  "ps3.2:15.7_17": "vividhampi senābyūhaṁ dassetīti—",
  "ps3.2:15.8_0": "ayaṁ vikubbanā iddhi.",
  "ps3.2:16.1_0": "Katamā <b>manomayā iddhi?</b>",
  "ps3.2:16.2_0": "Idha bhikkhu imamhā kāyā aññaṁ kāyaṁ abhinimmināti rūpiṁ manomayaṁ sabbaṅgapaccaṅgiṁ ahīnindriyaṁ.",
  "ps3.2:16.3_0": "Seyyathāpi puriso muñjamhā īsikaṁ pavāheyya.",
  "ps3.2:16.4_0": "Tassa evamassa—",
  "ps3.2:16.5_0": "“ayaṁ muñjo, ayaṁ īsikā.",
  "ps3.2:16.6_0": "Añño muñjo, aññā īsikā.",
  "ps3.2:16.7_0": "Muñjamhā tveva īsikā pavāḷhā”ti.",
  "ps3.2:16.8_0": "Seyyathā vā pana puriso asiṁ kosiyā pavāheyya.",
  "ps3.2:16.9_0": "Tassa evamassa—",
  "ps3.2:16.10_0": "“ayaṁ asi, ayaṁ kosi.",
  "ps3.2:16.11_0": "Añño asi, aññā kosi.",
  "ps3.2:16.12_0": "Kosiyā tveva asi pavāḷho”ti.",
  "ps3.2:16.13_0": "Seyyathā vā pana puriso ahiṁ karaṇḍā uddhareyya.",
  "ps3.2:16.14_0": "Tassa evamassa—",
  "ps3.2:16.15_0": "“ayaṁ ahi, ayaṁ karaṇḍo.",
  "ps3.2:16.16_0": "Añño ahi, añño karaṇḍo.",
  "ps3.2:16.17_0": "Karaṇḍā tveva ahi ubbhato”ti.",
  "ps3.2:16.18_0": "Evamevaṁ bhikkhu imamhā kāyā aññaṁ kāyaṁ abhinimmināti rūpiṁ manomayaṁ sabbaṅgapaccaṅgiṁ ahīnindriyaṁ.",
  "ps3.2:16.19_0": "Ayaṁ manomayā iddhi.",
  "ps3.2:17.1_0": "Katamā <b>ñāṇavipphārā iddhi?</b>",
  "ps3.2:17.2_0": "Aniccānupassanāya niccasaññāya pahānaṭṭho ijjhatīti—",
  "ps3.2:17.3_0": "ñāṇavipphārā iddhi.",
  "ps3.2:17.4_0": "Dukkhānupassanāya sukhasaññāya …",
  "ps3.2:17.5_0": "anattānupassanāya attasaññāya …",
  "ps3.2:17.6_0": "nibbidānupassanāya nandiyā …",
  "ps3.2:17.7_0": "virāgānupassanāya rāgassa …",
  "ps3.2:17.8_0": "nirodhānupassanāya samudayassa …",
  "ps3.2:17.9_0": "paṭinissaggānupassanāya ādānassa pahānaṭṭho ijjhatīti—",
  "ps3.2:17.10_0": "ñāṇavipphārā iddhi.",
  "ps3.2:17.11_0": "Āyasmato bākulassa ñāṇavipphārā iddhi,",
  "ps3.2:17.11_1": "āyasmato saṅkiccassa ñāṇavipphārā iddhi,",
  "ps3.2:17.11_2": "āyasmato bhūtapālassa ñāṇavipphārā iddhi.",
  "ps3.2:17.12_0": "Ayaṁ ñāṇavipphārā iddhi.",
  "ps3.2:18.1_0": "Katamā <b>samādhivipphārā iddhi?</b>",
  "ps3.2:18.2_0": "Paṭhamena jhānena nīvaraṇānaṁ pahānaṭṭho ijjhatīti—",
  "ps3.2:18.3_0": "samādhivipphārā iddhi.",
  "ps3.2:18.4_0": "Dutiyena jhānena vitakkavicārānaṁ pahānaṭṭho ijjhatīti—",
  "ps3.2:18.5_0": "samādhivipphārā iddhi.",
  "ps3.2:18.6_0": "Tatiyena jhānena pītiyā pahānaṭṭho ijjhatīti …pe…",
  "ps3.2:18.7_0": "catutthena jhānena sukhadukkhānaṁ pahānaṭṭho ijjhatīti …pe…",
  "ps3.2:18.8_0": "ākāsānañcāyatanasamāpattiyā rūpasaññāya paṭighasaññāya nānattasaññāya pahānaṭṭho ijjhatīti …pe…",
  "ps3.2:18.9_0": "viññāṇañcāyatanasamāpattiyā ākāsānañcāyatanasaññāya pahānaṭṭho ijjhatīti …pe…",
  "ps3.2:18.10_0": "ākiñcaññāyatanasamāpattiyā viññāṇañcāyatanasaññāya pahānaṭṭho ijjhatīti …pe…",
  "ps3.2:18.11_0": "nevasaññānāsaññāyatanasamāpattiyā ākiñcaññāyatanasaññāya pahānaṭṭho ijjhatīti—",
  "ps3.2:18.12_0": "samādhivipphārā iddhi.",
  "ps3.2:18.13_0": "Āyasmato sāriputtassa samādhivipphārā iddhi,",
  "ps3.2:18.13_1": "āyasmato sañjīvassa samādhivipphārā iddhi,",
  "ps3.2:18.13_2": "āyasmato khāṇukoṇḍaññassa samādhivipphārā iddhi,",
  "ps3.2:18.13_3": "uttarāya upāsikāya samādhivipphārā iddhi,",
  "ps3.2:18.13_4": "sāmāvatiyā upāsikāya samādhivipphārā iddhi.",
  "ps3.2:18.14_0": "Ayaṁ samādhivipphārā iddhi.",
  "ps3.2:19.1_0": "Katamā <b>ariyā iddhi?</b>",
  "ps3.2:19.2_0": "Idha bhikkhu sace ākaṅkhati—",
  "ps3.2:19.3_0": "“paṭikūle appaṭikūlasaññī vihareyyan”ti, appaṭikūlasaññī tattha viharati.",
  "ps3.2:19.4_0": "Sace ākaṅkhati—",
  "ps3.2:19.5_0": "“appaṭikūle paṭikūlasaññī vihareyyan”ti, paṭikūlasaññī tattha viharati.",
  "ps3.2:19.6_0": "Sace ākaṅkhati—",
  "ps3.2:19.7_0": "“paṭikūle ca appaṭikūle ca appaṭikūlasaññī vihareyyan”ti, appaṭikūlasaññī tattha viharati.",
  "ps3.2:19.8_0": "Sace ākaṅkhati—",
  "ps3.2:19.9_0": "“appaṭikūle ca paṭikūle ca paṭikūlasaññī vihareyyan”ti, paṭikūlasaññī tattha viharati.",
  "ps3.2:19.10_0": "Sace ākaṅkhati—",
  "ps3.2:19.11_0": "“paṭikūle ca appaṭikūle ca tadubhayaṁ abhinivajjetvā upekkhako vihareyyaṁ sato sampajāno”ti,",
  "ps3.2:19.11_1": "upekkhako tattha viharati sato sampajāno.",
  "ps3.2:20.1_0": "Kathaṁ <b>paṭikūle appaṭikūlasaññī viharati?</b>",
  "ps3.2:20.2_0": "Aniṭṭhasmiṁ vatthusmiṁ mettāya vā pharati, dhātuto vā upasaṁharati.",
  "ps3.2:20.3_0": "Evaṁ paṭikūle appaṭikūlasaññī viharati.",
  "ps3.2:21.1_0": "Kathaṁ <b>appaṭikūle paṭikūlasaññī viharati?</b>",
  "ps3.2:21.2_0": "Iṭṭhasmiṁ vatthusmiṁ asubhāya vā pharati, aniccato vā upasaṁharati.",
  "ps3.2:21.3_0": "Evaṁ appaṭikūle paṭikūlasaññī viharati.",
  "ps3.2:22.1_0": "Kathaṁ <b>paṭikūle ca appaṭikūle ca appaṭikūlasaññī viharati?</b>",
  "ps3.2:22.2_0": "Aniṭṭhasmiñca iṭṭhasmiñca vatthusmiṁ mettāya vā pharati, dhātuto vā upasaṁharati.",
  "ps3.2:22.3_0": "Evaṁ paṭikūle ca appaṭikūle ca appaṭikūlasaññī viharati.",
  "ps3.2:23.1_0": "Kathaṁ <b>appaṭikūle ca paṭikūle ca paṭikūlasaññī viharati?</b>",
  "ps3.2:23.2_0": "Iṭṭhasmiñca aniṭṭhasmiñca vatthusmiṁ asubhāya vā pharati, aniccato vā upasaṁharati.",
  "ps3.2:23.3_0": "Evaṁ appaṭikūle ca paṭikūle ca paṭikūlasaññī viharati.",
  "ps3.2:24.1_0": "Kathaṁ <b>paṭikūle ca appaṭikūle ca tadubhayaṁ abhinivajjetvā upekkhako viharati sato sampajāno?</b>",
  "ps3.2:24.2_0": "Idha bhikkhu cakkhunā rūpaṁ disvā neva sumano hoti na dummano, upekkhako viharati sato sampajāno.",
  "ps3.2:24.3_0": "Sotena saddaṁ sutvā …pe…",
  "ps3.2:24.4_0": "ghānena gandhaṁ ghāyitvā …",
  "ps3.2:24.5_0": "jivhāya rasaṁ sāyitvā …",
  "ps3.2:24.6_0": "kāyena phoṭṭhabbaṁ phusitvā …",
  "ps3.2:24.7_0": "manasā dhammaṁ viññāya neva sumano hoti na dummano, upekkhako viharati sato sampajāno.",
  "ps3.2:24.8_0": "Evaṁ paṭikūle ca appaṭikūle ca tadubhayaṁ abhinivajjetvā upekkhako viharati sato sampajāno.",
  "ps3.2:24.9_0": "Ayaṁ ariyā iddhi.",
  "ps3.2:25.1_0": "Katamā <b>kammavipākajā iddhi?</b>",
  "ps3.2:25.2_0": "Sabbesaṁ pakkhīnaṁ, sabbesaṁ devānaṁ, ekaccānaṁ manussānaṁ, ekaccānaṁ vinipātikānaṁ.",
  "ps3.2:25.3_0": "Ayaṁ kammavipākajā iddhi.",
  "ps3.2:26.1_0": "Katamā <b>puññavato iddhi?</b>",
  "ps3.2:26.2_0": "Rājā cakkavattī vehāsaṁ gacchati saddhiṁ caturaṅginiyā senāya, antamaso assabandhagopurise upādāya.",
  "ps3.2:26.3_0": "Jotikassa gahapatissa puññavato iddhi,",
  "ps3.2:26.3_1": "jaṭilassa gahapatissa puññavato iddhi,",
  "ps3.2:26.3_2": "meṇḍakassa gahapatissa puññavato iddhi,",
  "ps3.2:26.3_3": "ghositassa gahapatissa puññavato iddhi,",
  "ps3.2:26.3_4": "pañcannaṁ mahāpuññānaṁ puññavato iddhi.",
  "ps3.2:26.4_0": "Ayaṁ puññavato iddhi.",
  "ps3.2:27.1_0": "Katamā <b>vijjāmayā iddhi?</b>",
  "ps3.2:27.2_0": "Vijjādharā vijjaṁ parijappetvā vehāsaṁ gacchanti,",
  "ps3.2:27.2_1": "ākāse antalikkhe hatthimpi dassenti,",
  "ps3.2:27.2_2": "assampi dassenti,",
  "ps3.2:27.2_3": "rathampi dassenti,",
  "ps3.2:27.2_4": "pattimpi dassenti,",
  "ps3.2:27.2_5": "vividhampi senābyūhaṁ dassenti.",
  "ps3.2:27.3_0": "Ayaṁ vijjāmayā iddhi.",
  "ps3.2:28.1_0": "Kathaṁ <b>tattha tattha sammāpayogapaccayā ijjhanaṭṭhena iddhi?</b>",
  "ps3.2:28.2_0": "Nekkhammena kāmacchandassa pahānaṭṭho ijjhatīti—",
  "ps3.2:28.3_0": "tattha tattha sammāpayogapaccayā ijjhanaṭṭhena iddhi.",
  "ps3.2:28.4_0": "Abyāpādena byāpādassa pahānaṭṭho ijjhatīti—",
  "ps3.2:28.5_0": "tattha tattha sammāpayogapaccayā ijjhanaṭṭhena iddhi …pe…",
  "ps3.2:28.6_0": "arahattamaggena sabbakilesānaṁ pahānaṭṭho ijjhatīti—",
  "ps3.2:28.7_0": "tattha tattha sammāpayogapaccayā ijjhanaṭṭhena iddhi.",
  "ps3.2:28.8_0": "Evaṁ tattha tattha sammāpayogapaccayā ijjhanaṭṭhena iddhi.",
  "ps3.2:28.9_0": "Imā dasa iddhiyo.",
  "ps3.2:28.10_0": "Iddhikathā niṭṭhitā."
}