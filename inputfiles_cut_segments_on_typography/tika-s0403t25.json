{
  "tika-s0403t25:0_0": "3. Anuttariyavaggo",
  "tika-s0403t25:1_0": "1-2. Sāmakasuttādivaṇṇanā",
  "tika-s0403t25:2_0": "21- 22.",
  "tika-s0403t25:2_1": "Tatiyassa paṭhame kevalakappanti ettha kevala-",
  "tika-s0403t25:2_2": "saddo anavasesattho, kappa-",
  "tika-s0403t25:2_3": "saddo samantabhāvattho.",
  "tika-s0403t25:2_4": "Tasmā kevalakappaṁ pokkharaṇiyanti evamattho daṭṭhabbo.",
  "tika-s0403t25:2_5": "Anavasesaṁ pharituṁ samatthassapi obhāsassa kenaci kāraṇena ekadesapharaṇampi siyā,",
  "tika-s0403t25:2_6": "ayaṁ pana sabbasova pharatīti dassetuṁ samantattho kappa-",
  "tika-s0403t25:2_7": "saddo gahito.",
  "tika-s0403t25:2_8": "Attano obhāsena pharitvāti vatthālaṅkārasarīrasamuṭṭhitena obhāsena pharitvā,",
  "tika-s0403t25:2_9": "candimā viya ekobhāsaṁ ekapajjotaṁ karitvāti attho.",
  "tika-s0403t25:2_10": "Samanuññoti sammadeva katamanuñño.",
  "tika-s0403t25:2_11": "Tenāha “samānacitto”ti,",
  "tika-s0403t25:2_12": "samānajjhāsayoti attho.",
  "tika-s0403t25:2_13": "Dukkhaṁ vaco etasminti dubbaco,",
  "tika-s0403t25:2_14": "tassa kammaṁ dovacassaṁ,",
  "tika-s0403t25:2_15": "tassa puggalassa anādariyavasena pavattā cetanā,",
  "tika-s0403t25:2_16": "tassa bhāvo atthitā dovacassatā.",
  "tika-s0403t25:2_17": "Atha vā dovacassameva dovacassatā.",
  "tika-s0403t25:2_18": "Sā atthato saṅkhārakkhandho hoti.",
  "tika-s0403t25:2_19": "Cetanāpadhāno hi saṅkhārakkhandho.",
  "tika-s0403t25:2_20": "Catunnaṁ vā khandhānaṁ apadakkhiṇaggāhitākārena pavattānaṁ etaṁ adhivacananti vadanti.",
  "tika-s0403t25:2_21": "Pāpā assaddhādayo puggalā etassa mittāti pāpamitto,",
  "tika-s0403t25:2_22": "tassa bhāvo pāpamittatā.",
  "tika-s0403t25:2_23": "Sāpi atthato dovacassatā viya daṭṭhabbā.",
  "tika-s0403t25:2_24": "Yāya hi cetanāya puggalo pāpamitto pāpasampavaṅko nāma hoti,",
  "tika-s0403t25:2_25": "sā cetanā pāpamittatā.",
  "tika-s0403t25:2_26": "Cattāropi vā arūpino khandhā tadākārappavattā pāpamittatā.",
  "tika-s0403t25:2_27": "Dutiyaṁ uttānameva.",
  "tika-s0403t25:3_0": "Sāmakasuttādivaṇṇanā niṭṭhitā.",
  "tika-s0403t25:4_0": "3. Bhayasuttavaṇṇanā",
  "tika-s0403t25:5_0": "23.",
  "tika-s0403t25:5_1": "Tatiye sambhavati jātimaraṇaṁ etenāti sambhavo,",
  "tika-s0403t25:5_2": "upādānanti āha “jātiyā ca maraṇassa ca sambhave paccayabhūte”ti.",
  "tika-s0403t25:5_3": "Anupādāti anupādāya.",
  "tika-s0403t25:5_4": "Tenāha “anupādiyitvā”ti.",
  "tika-s0403t25:5_5": "Jātimaraṇāni sammā khīyanti etthāti jātimaraṇasaṅkhayo,",
  "tika-s0403t25:5_6": "nibbānanti āha “jātimaraṇānaṁ saṅkhayasaṅkhāte nibbāne”ti.",
  "tika-s0403t25:5_7": "Sabbadukkhaṁ upaccagunti sakalampi vaṭṭadukkhaṁ atikkantā carimacittanirodhena vaṭṭadukkhalesassapi asambhavato.",
  "tika-s0403t25:6_0": "Bhayasuttavaṇṇanā niṭṭhitā.",
  "tika-s0403t25:7_0": "4. Himavantasuttavaṇṇanā",
  "tika-s0403t25:8_0": "24.",
  "tika-s0403t25:8_1": "Catutthe samāpattikusalo hotīti samāpajjanakusalo hoti.",
  "tika-s0403t25:8_2": "Tenāha “samāpajjituṁ kusalo”ti.",
  "tika-s0403t25:8_3": "Tattha antogatahetuattho ṭhiti- saddo,",
  "tika-s0403t25:8_4": "tasmā ṭhapanakusaloti atthoti āha “samādhiṁ ṭhapetuṁ sakkotīti attho”ti.",
  "tika-s0403t25:8_5": "Tattha ṭhapetuṁ sakkotīti sattaṭṭhaaccharāmattaṁ khaṇaṁ jhānaṁ ṭhapetuṁ sakkoti adhiṭṭhānavasibhāvassa nipphāditattā.",
  "tika-s0403t25:8_6": "Yathāparicchedenāti yathāparicchinnakālena.",
  "tika-s0403t25:8_7": "Vuṭṭhātuṁ sakkoti vuṭṭhānavasibhāvassa nipphāditattā.",
  "tika-s0403t25:8_8": "Kallaṁ sañjātaṁ assāti kallitaṁ,",
  "tika-s0403t25:8_9": "tasmiṁ kallite kallitabhāve kusalo kallitakusalo.",
  "tika-s0403t25:8_10": "Hāsetuṁ tosetuṁ sampahaṁsetuṁ.",
  "tika-s0403t25:8_11": "Kallaṁ kātunti samādhānassa paṭipakkhadhammānaṁ dūrīkaraṇena sahakārīkāraṇānañca samappadhānena samāpajjane cittaṁ samatthaṁ kātuṁ.",
  "tika-s0403t25:8_12": "Samādhissa gocarakusaloti samādhismiṁ nipphādetabbe tassa gocare kammaṭṭhānasaññite pavattiṭṭhāne bhikkhācāragocare satisampajaññayogato kusalo cheko.",
  "tika-s0403t25:8_13": "Tenāha “samādhissa asappāye anupakārake dhamme vajjetvā”tiādi.",
  "tika-s0403t25:8_14": "Paṭhamajjhānādisamādhiṁ abhinīharitunti paṭhamajjhānādisamādhiṁ visesabhāgiyatāya abhinīharituṁ upanetuṁ.",
  "tika-s0403t25:9_0": "Himavantasuttavaṇṇanā niṭṭhitā.",
  "tika-s0403t25:10_0": "5. Anussatiṭṭhānasuttavaṇṇanā",
  "tika-s0403t25:11_0": "25.",
  "tika-s0403t25:11_1": "Pañcame anussatikāraṇānīti anussatiyo eva diṭṭhadhammikasamparāyikādihitasukhānaṁ hetubhāvato kāraṇāni.",
  "tika-s0403t25:11_2": "Nikkhantanti nissaṭaṁ.",
  "tika-s0403t25:11_3": "Muttanti vissaṭṭhaṁ.",
  "tika-s0403t25:11_4": "Vuṭṭhitanti apetaṁ.",
  "tika-s0403t25:11_5": "Sabbametaṁ vikkhambhanameva sandhāya vadati.",
  "tika-s0403t25:11_6": "Gedhamhāti pañcakāmaguṇato.",
  "tika-s0403t25:11_7": "Idampīti buddhānussativasena laddhaṁ upacārajjhānamāha.",
  "tika-s0403t25:11_8": "Ārammaṇaṁ karitvāti paccayaṁ karitvā,",
  "tika-s0403t25:11_9": "pādakaṁ katvāti attho.",
  "tika-s0403t25:12_0": "Anussatiṭṭhānasuttavaṇṇanā niṭṭhitā.",
  "tika-s0403t25:13_0": "6. Mahākaccānasuttavaṇṇanā",
  "tika-s0403t25:14_0": "26.",
  "tika-s0403t25:14_1": "Chaṭṭhe sambādheti vā taṇhāsaṁkilesādīnaṁ sampīḷe saṅkare gharāvāse.",
  "tika-s0403t25:14_2": "Okāsā vuccantīti maggaphalasukhādhigamāya okāsabhāvato okāsāti vuccanti.",
  "tika-s0403t25:14_3": "Okāsādhigamoti lokuttaradhammassa adhigamāya adhigantabbaokāso.",
  "tika-s0403t25:14_4": "Visujjhanatthāyāti rāgādīhi malehi abhijjhāvisamalobhādīhi ca upakkiliṭṭhacittānaṁ visuddhatthāya.",
  "tika-s0403t25:14_5": "Sā panāyaṁ cittassa visuddhi sijjhamānā yasmā sokādīnaṁ anupādāya saṁvattati,",
  "tika-s0403t25:14_6": "tasmā vuttaṁ “sokaparidevānaṁ samatikkamāyā”tiādi.",
  "tika-s0403t25:14_7": "Tattha socanaṁ ñātibyasanādinimittaṁ cetaso santāpo antotāpo antonijjhānaṁ soko,",
  "tika-s0403t25:14_8": "ñātibyasanādinimittameva socikatā.",
  "tika-s0403t25:14_9": "“Kahaṁ ekaputtakā”tiādinā paridevanavasena lapanaṁ paridevo.",
  "tika-s0403t25:14_10": "Samatikkamanatthāyāti pahānāya.",
  "tika-s0403t25:14_11": "Āyatiṁ anuppajjanañhi idha samatikkamo.",
  "tika-s0403t25:14_12": "Dukkhadomanassānaṁ atthaṅgamāyāti kāyikadukkhassa ca cetasikadomanassassa cāti imesaṁ dvinnaṁ atthaṅgamāya,",
  "tika-s0403t25:14_13": "nirodhāyāti attho.",
  "tika-s0403t25:14_14": "Ñāyati nicchayena kamati nibbānaṁ,",
  "tika-s0403t25:14_15": "taṁ vā ñāyati paṭivijjhati etenāti ñāyo,",
  "tika-s0403t25:14_16": "ariyamaggo.",
  "tika-s0403t25:14_17": "Idha pana saha pubbabhāgena ariyamaggo gahitoti āha “sahavipassanakassa maggassa adhigamanatthāyā”ti.",
  "tika-s0403t25:14_18": "Apaccayaparinibbānassāti anupādisesanibbānaṁ sandhāya vadati.",
  "tika-s0403t25:14_19": "Paccayavasena anuppannaṁ asaṅkhataṁ amatadhātumeva.",
  "tika-s0403t25:14_20": "Sesamettha uttānameva.",
  "tika-s0403t25:15_0": "Mahākaccānasuttavaṇṇanā niṭṭhitā.",
  "tika-s0403t25:16_0": "7. Paṭhamasamayasuttavaṇṇanā",
  "tika-s0403t25:17_0": "27.",
  "tika-s0403t25:17_1": "Sattame vaḍḍhetīti manaso vivaṭṭanissitaṁ vaḍḍhiṁ āvahati.",
  "tika-s0403t25:17_2": "Manobhāvanīyoti vā manasā bhāvito sambhāvito.",
  "tika-s0403t25:17_3": "Yañca āvajjato manasi karoto cittaṁ vinīvaraṇaṁ hoti.",
  "tika-s0403t25:17_4": "Imasmiṁ pakkhe kammasādhano sambhāvanattho bhāvanīya- saddo.",
  "tika-s0403t25:17_5": "“Thinamiddhavinodanakammaṭṭhāna”nti vatvā tadeva vibhāvento “ālokasaññaṁ vā”tiādimāha.",
  "tika-s0403t25:17_6": "Vīriyārambhavatthuādīnaṁ vāti ettha ādi-",
  "tika-s0403t25:17_7": "saddena idha avuttānaṁ atibhojane nimittaggāhādīnaṁ saṅgaho daṭṭhabbo.",
  "tika-s0403t25:17_8": "Vuttañhetaṁ “cha dhammā thinamiddhassa pahānāya saṁvattanti atibhojane nimittaggāho,",
  "tika-s0403t25:17_9": "iriyāpathasamparivattanatā,",
  "tika-s0403t25:17_10": "ālokasaññāmanasikāro,",
  "tika-s0403t25:17_11": "abbhokāsavāso,",
  "tika-s0403t25:17_12": "kalyāṇamittatā,",
  "tika-s0403t25:17_13": "sappāyakathā”ti.",
  "tika-s0403t25:17_14": "Antarāyasaddapariyāyo idha antarā-",
  "tika-s0403t25:17_15": "saddoti āha “anantarāyenā”ti.",
  "tika-s0403t25:18_0": "Paṭhamasamayasuttavaṇṇanā niṭṭhitā.",
  "tika-s0403t25:19_0": "8. Dutiyasamayasuttavaṇṇanā",
  "tika-s0403t25:20_0": "28.",
  "tika-s0403t25:20_1": "Aṭṭhame maṇḍalasaṇṭhānamāḷasaṅkhepena katā bhojanasālā maṇḍalamāḷāti adhippetāti āha “bhojanasālāyā”ti.",
  "tika-s0403t25:20_2": "Sesamettha suviññeyyameva.",
  "tika-s0403t25:21_0": "Dutiyasamayasuttavaṇṇanā niṭṭhitā.",
  "tika-s0403t25:22_0": "9. Udāyīsuttavaṇṇanā",
  "tika-s0403t25:23_0": "29.",
  "tika-s0403t25:23_1": "Navame diṭṭhadhammo vuccati paccakkho attabhāvoti āha “imasmiṁyeva attabhāve”ti.",
  "tika-s0403t25:23_2": "Sukhavihāratthāyāti nikkilesatāya nirāmisena sukhena vihāratthāya.",
  "tika-s0403t25:23_3": "Ālokasaññaṁ manasi karotīti sūriyacandapajjotamaṇiukkāvijjuādīnaṁ āloko divā rattiñca upaladdho,",
  "tika-s0403t25:23_4": "yathāladdhavaseneva ālokaṁ manasi karoti,",
  "tika-s0403t25:23_5": "citte ṭhapeti.",
  "tika-s0403t25:23_6": "Tathā ca naṁ manasi karoti,",
  "tika-s0403t25:23_7": "yathāssa subhāvitālokakasiṇassa viya kasiṇāloko yathicchakaṁ yāvadicchakañca so āloko rattiyaṁ upatiṭṭhati.",
  "tika-s0403t25:23_8": "Yena tattha divāsaññaṁ ṭhapeti,",
  "tika-s0403t25:23_9": "divāriva vigatathinamiddho hoti.",
  "tika-s0403t25:23_10": "Tenāha “yathā divā tathā ratti”nti.",
  "tika-s0403t25:23_11": "Divāti saññaṁ ṭhapetīti vuttanayena manasi katvā divāriva saññaṁ uppādeti.",
  "tika-s0403t25:23_12": "Yathānena divā…pe…",
  "tika-s0403t25:23_13": "tatheva taṁ manasi karotīti yathānena divā upaladdho sūriyāloko,",
  "tika-s0403t25:23_14": "evaṁ rattimpi divā diṭṭhākāreneva taṁ ālokaṁ manasi karoti.",
  "tika-s0403t25:23_15": "Yathā canena rattiṁ…pe…",
  "tika-s0403t25:23_16": "manasi karotīti yathā rattiyaṁ candāloko upaladdho,",
  "tika-s0403t25:23_17": "evaṁ divāpi rattiṁ diṭṭhākāreneva taṁ ālokaṁ manasi karoti,",
  "tika-s0403t25:23_18": "citte ṭhapeti.",
  "tika-s0403t25:23_19": "Vivaṭenāti thinamiddhena apihitattā vivaṭena.",
  "tika-s0403t25:23_20": "Anonaddhenāti asañchāditena.",
  "tika-s0403t25:23_21": "Sahobhāsakanti saññāṇobhāsaṁ.",
  "tika-s0403t25:23_22": "Dibbacakkhuñāṇaṁ rūpagatassa dibbassa itarassa ca dassanaṭṭhena idha ñāṇadassananti adhippetanti āha “dibbacakkhusaṅkhātassā”tiādi.",
  "tika-s0403t25:24_0": "Uddhaṁ jīvitapariyādānāti jīvitakkhayato upari maraṇato paraṁ.",
  "tika-s0403t25:24_1": "Samuggatenāti uṭṭhitena.",
  "tika-s0403t25:24_2": "Dhumātattāti uddhaṁ uddhaṁ dhumātattā sūnattā.",
  "tika-s0403t25:24_3": "Setarattehi viparibhinnaṁ vimissitaṁ nīlaṁ,",
  "tika-s0403t25:24_4": "purimavaṇṇavipariṇāmabhūtaṁ vā nīlaṁ vinīlaṁ,",
  "tika-s0403t25:24_5": "vinīlameva vinīlakanti ka-",
  "tika-s0403t25:24_6": "kārena padavaḍḍhanamāha anatthantarato yathā “pītakaṁ lohitaka”nti.",
  "tika-s0403t25:24_7": "Paṭikūlattāti jigucchanīyattā.",
  "tika-s0403t25:24_8": "Kucchitaṁ vinīlaṁ vinīlakanti kucchanattho vā ayaṁ ka-",
  "tika-s0403t25:24_9": "kāroti dassetuṁ vuttaṁ yathā “pāpako kittisaddo abbhuggacchatī”ti.",
  "tika-s0403t25:24_10": "Paribhinnaṭṭhānehi kākadhaṅkādīhi.",
  "tika-s0403t25:24_11": "Vissandamānaṁ pubbanti vissavantapubbaṁ,",
  "tika-s0403t25:24_12": "tahaṁ tahaṁ paggharantapubbanti attho.",
  "tika-s0403t25:24_13": "Tathābhāvanti vissandamānapubbataṁ.",
  "tika-s0403t25:25_0": "So bhikkhūti yo “passeyya sarīraṁ sīvathikāya chaḍḍita”nti vutto,",
  "tika-s0403t25:25_1": "so bhikkhu.",
  "tika-s0403t25:25_2": "Upasaṁharati sadisataṁ.",
  "tika-s0403t25:25_3": "Ayampi khotiādi upasaṁharaṇākāradassanaṁ.",
  "tika-s0403t25:25_4": "Āyūti rūpajīvitindriyaṁ.",
  "tika-s0403t25:25_5": "Arūpajīvitindriyaṁ panettha viññāṇagatikameva.",
  "tika-s0403t25:25_6": "Usmāti kammajatejo.",
  "tika-s0403t25:25_7": "Evaṁpūtikasabhāvoti evaṁ ativiya pūtisabhāvo āyuādivigame viyāti adhippāyo.",
  "tika-s0403t25:25_8": "Ediso bhavissatīti evaṁbhāvīti āha “evamevaṁ uddhumātādibhedo bhavissatī”ti.",
  "tika-s0403t25:26_0": "Luñcitvā luñcitvāti uppāṭetvā uppāṭetvā.",
  "tika-s0403t25:26_1": "Sesāvasesamaṁsalohitayuttanti sabbaso akkhāditattā tahaṁ tahaṁ sesena appāvasesena maṁsalohitena yuttaṁ.",
  "tika-s0403t25:26_2": "Aññena hatthaṭṭhikanti avisesena hatthaṭṭhikānaṁ vippakiṇṇatā jotitāti anavasesato tesaṁ vippakiṇṇataṁ dassento “catusaṭṭhibhedampī”tiādimāha.",
  "tika-s0403t25:26_3": "Terovassikānīti tirovassagatāni.",
  "tika-s0403t25:26_4": "Tāni pana saṁvaccharaṁ vītivattāni hontīti āha “atikkantasaṁvaccharānī”ti.",
  "tika-s0403t25:26_5": "Purāṇatāya ghanabhāvavigamena vicuṇṇatā idha pūtibhāvo.",
  "tika-s0403t25:26_6": "So yathā hoti,",
  "tika-s0403t25:26_7": "taṁ dassento “abbhokāse”tiādimāha.",
  "tika-s0403t25:26_8": "Anekadhātūnanti cakkhudhātuādīnaṁ,",
  "tika-s0403t25:26_9": "kāmadhātuādīnaṁ vā.",
  "tika-s0403t25:26_10": "Satiyā ca ñāṇassa ca atthāyāti “abhikkante paṭikkante sampajānakārī hotī”tiādinā vuttāya sattaṭṭhānikāya satiyā ceva taṁsampayuttañāṇassa ca atthāya.",
  "tika-s0403t25:27_0": "Udāyīsuttavaṇṇanā niṭṭhitā.",
  "tika-s0403t25:28_0": "10. Anuttariyasuttavaṇṇanā",
  "tika-s0403t25:29_0": "30.",
  "tika-s0403t25:29_1": "Dasame nihīnanti lāmakaṁ,",
  "tika-s0403t25:29_2": "kiliṭṭhaṁ vā.",
  "tika-s0403t25:29_3": "Gāmavāsikānanti bālānaṁ.",
  "tika-s0403t25:29_4": "Puthujjanānaṁ idanti pothujjanikaṁ.",
  "tika-s0403t25:29_5": "Tenāha “puthujjanānaṁ santaka”nti,",
  "tika-s0403t25:29_6": "puthujjanehi sevitabbattā tesaṁ santakanti vuttaṁ hoti.",
  "tika-s0403t25:29_7": "Anariyanti na niddosaṁ.",
  "tika-s0403t25:29_8": "Niddosaṭṭho hi ariyaṭṭho.",
  "tika-s0403t25:29_9": "Tenāha “na uttamaṁ na parisuddha”nti.",
  "tika-s0403t25:29_10": "Ariyehi vā na sevitabbanti anariyaṁ.",
  "tika-s0403t25:29_11": "Anatthasaṁhitanti diṭṭhadhammikasamparāyikādivividhavipulānatthasahitaṁ.",
  "tika-s0403t25:29_12": "Tādisañca atthasannissitaṁ na hotīti āha “na atthasannissita”nti.",
  "tika-s0403t25:29_13": "Na vaṭṭe nibbindanatthāyāti catusaccakammaṭṭhānābhāvato.",
  "tika-s0403t25:29_14": "Asati pana vaṭṭe nibbidāya virāgādīnaṁ asambhavoyevāti āha “na virāgāyā”tiādi.",
  "tika-s0403t25:30_0": "Anuttamaṁ anuttariyanti āha “etaṁ anuttara”nti.",
  "tika-s0403t25:30_1": "Hatthisminti nimittatthe bhummanti āha “hatthinimittaṁ sikkhitabba”nti.",
  "tika-s0403t25:30_2": "Hatthivisayattā hatthisannissitattā ca hatthisippaṁ “hatthī”ti gahetvā “hatthismimpi sikkhatī”ti vuttaṁ.",
  "tika-s0403t25:30_3": "Tasmā hatthisippe sikkhatīti evamettha attho daṭṭhabbo.",
  "tika-s0403t25:30_4": "Sesapadesupi eseva nayo.",
  "tika-s0403t25:31_0": "Liṅgabyattayena vibhattibyattayena pāricariyeti vuttanti āha “pāricariyāya paccupaṭṭhitā”ti.",
  "tika-s0403t25:31_1": "Sesamettha suviññeyyameva.",
  "tika-s0403t25:32_0": "Anuttariyasuttavaṇṇanā niṭṭhitā.",
  "tika-s0403t25:33_0": "Anuttariyavaggavaṇṇanā niṭṭhitā."
}