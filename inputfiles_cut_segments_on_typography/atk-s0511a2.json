{
  "atk-s0511a2:0_0": "2. Sumedhapatthanākathāvaṇṇanā",
  "atk-s0511a2:1_0": "Idāni –",
  "atk-s0511a2:2_0": "1-2.",
  "atk-s0511a2:3_0": "“Kappe ca satasahasse, caturo ca asaṅkhiye;",
  "atk-s0511a2:4_0": "Amaraṁ nāma nagaraṁ, dassaneyyaṁ manorama”nti. –",
  "atk-s0511a2:5_0": "Ādinayappavattāya buddhavaṁsavaṇṇanāya okāso anuppatto.",
  "atk-s0511a2:5_1": "Sā panesā buddhavaṁsavaṇṇanā yasmā suttanikkhepaṁ vicāretvā vuccamānā pākaṭā hoti,",
  "atk-s0511a2:5_2": "tasmā suttanikkhepavicāraṇā tāva veditabbā.",
  "atk-s0511a2:5_3": "Cattāro hi suttanikkhepā attajjhāsayo parajjhāsayo pucchāvasiko aṭṭhuppattikoti.",
  "atk-s0511a2:5_4": "Tattha yāni suttāni bhagavā parehi anajjhiṭṭho kevalaṁ attano ajjhāsayena kathesi.",
  "atk-s0511a2:5_5": "Seyyathidaṁ –",
  "atk-s0511a2:5_6": "ākaṅkheyyasuttaṁ vatthasuttanti evamādīni,",
  "atk-s0511a2:5_7": "tesaṁ attajjhāsayo nikkhepo.",
  "atk-s0511a2:6_0": "Yāni vā pana “paripakkā kho rāhulassa vimuttiparipācanīyā dhammā,",
  "atk-s0511a2:6_1": "yaṁnūnāhaṁ rāhulaṁ uttariṁ āsavānaṁ khaye vineyya”nti evaṁ paresaṁ ajjhāsayaṁ khantiṁ manaṁ bujjhanakabhāvañca oloketvā parajjhāsayavasena kathitāni.",
  "atk-s0511a2:6_2": "Seyyathidaṁ –",
  "atk-s0511a2:6_3": "rāhulovādasuttaṁdhammacakkappavattanasuttanti evamādīni,",
  "atk-s0511a2:6_4": "tesaṁ parajjhāsayo nikkhepo.",
  "atk-s0511a2:7_0": "Bhagavantaṁ upasaṅkamitvā te te devamanussā pañhaṁ pucchanti.",
  "atk-s0511a2:7_1": "Evaṁ puṭṭhena pana bhagavatā yāni kathitāni devatāsaṁyutta bojjhaṅgasaṁyuttādīni tesaṁ pucchāvasiko nikkhepo.",
  "atk-s0511a2:8_0": "Yāni vā pana uppannaṁ kāraṇaṁ paṭicca desitāni dhammadāyāda-",
  "atk-s0511a2:8_1": "puttamaṁsūpamādīni,",
  "atk-s0511a2:8_2": "tesaṁ aṭṭhuppattiko nikkhepo.",
  "atk-s0511a2:8_3": "Evametesu catūsu suttanikkhepesu imassa buddhavaṁsassa pucchāvasiko nikkhepo.",
  "atk-s0511a2:8_4": "Pucchāvasena hi bhagavatā ayaṁ nikkhitto.",
  "atk-s0511a2:8_5": "Kassa pucchāvasena?",
  "atk-s0511a2:8_6": "Āyasmato sāriputtattherassa.",
  "atk-s0511a2:8_7": "Vuttañhetaṁ asmiṁ nidānasmiṁ eva –",
  "atk-s0511a2:9_0": "“Sāriputto mahāpañño, samādhijjhānakovido;",
  "atk-s0511a2:10_0": "Paññāya pāramippatto, pucchati lokanāyakaṁ;",
  "atk-s0511a2:11_0": "Kīdiso te mahāvīra, abhinīhāro naruttamā”ti. –",
  "atk-s0511a2:12_0": "Ādi. Tenesā buddhavaṁsadesanā pucchāvasikāti veditabbā.",
  "atk-s0511a2:13_0": "Tattha kappe ca satasahasseti ettha kappa-",
  "atk-s0511a2:13_1": "saddo panāyaṁ abhisaddahanavohārakālapaññattichedanavikappanalesasamantabhāvaāyukappamahākappādīsu dissati.",
  "atk-s0511a2:13_2": "Tathā hi “okappanīyametaṁ bhoto gotamassa.",
  "atk-s0511a2:13_3": "Yathā taṁ arahato sammāsambuddhassā”tiādīsu abhisaddahane dissati.",
  "atk-s0511a2:13_4": "“Anujānāmi,",
  "atk-s0511a2:13_5": "bhikkhave,",
  "atk-s0511a2:13_6": "pañcahi samaṇakappehi phalaṁ paribhuñjitu”nti evamādīsu vohāre.",
  "atk-s0511a2:13_7": "“Yena sudaṁ niccakappaṁ viharāmī”tiādīsu kāle.",
  "atk-s0511a2:13_8": "“Iccāyasmā kappo”ti ca,",
  "atk-s0511a2:13_9": "“nigrodhakappo iti tassa nāmaṁ,",
  "atk-s0511a2:13_10": "tayā kataṁ bhagavā brāhmaṇassā”ti ca evamādīsu paññattiyaṁ.",
  "atk-s0511a2:13_11": "“Alaṅkato kappitakesamassū”ti evamādīsu chedane.",
  "atk-s0511a2:13_12": "“Kappati dvaṅgulakappo”tiādīsu vikappe.",
  "atk-s0511a2:13_13": "“Atthi kappo nipajjitu”ntiādīsu lese.",
  "atk-s0511a2:13_14": "“Kevalakappaṁ jetavanaṁ obhāsetvā”tiādīsu samantabhāve.",
  "atk-s0511a2:13_15": "“Tiṭṭhatu, bhante,",
  "atk-s0511a2:13_16": "bhagavā kappaṁ,",
  "atk-s0511a2:13_17": "tiṭṭhatu sugato kappa”nti ettha āyukappe.",
  "atk-s0511a2:13_18": "“Kīva dīgho nu kho, bhante,",
  "atk-s0511a2:13_19": "kappo”ti ettha mahākappe.",
  "atk-s0511a2:13_20": "Ādisaddena “satthukappena vata kira, bho,",
  "atk-s0511a2:13_21": "mayaṁ sāvakena saddhiṁ mantayamānā na jānimhā”ti ettha paṭibhāge.",
  "atk-s0511a2:13_22": "“Kappo naṭṭho hoti.",
  "atk-s0511a2:13_23": "Kappakatokāso jiṇṇo hotī”ti ettha vinayakappe.",
  "atk-s0511a2:13_24": "Idha pana mahākappe daṭṭhabbo.",
  "atk-s0511a2:13_25": "Tasmā kappe ca satasahasseti mahākappānaṁ satasahassānanti attho.",
  "atk-s0511a2:13_26": "Caturo ca asaṅkhiyeti “catunnaṁ asaṅkhyeyyānaṁ matthake”ti vacanaseso daṭṭhabbo.",
  "atk-s0511a2:13_27": "Kappasatasahassādhikānaṁ catunnaṁ asaṅkhyeyyānaṁ matthaketi attho.",
  "atk-s0511a2:13_28": "Amaraṁ nāma nagaranti “amara”nti ca “amaravatī”ti ca laddhanāmaṁ nagaraṁ ahosi.",
  "atk-s0511a2:13_29": "Keci panettha aññenāpi pakārena vaṇṇayanti, kiṁ tehi,",
  "atk-s0511a2:13_30": "nāmamattaṁ panetaṁ tassa nagarassa.",
  "atk-s0511a2:13_31": "Dassaneyyanti suvibhattavicitra-",
  "atk-s0511a2:13_32": "caccaradvāra-",
  "atk-s0511a2:13_33": "catukkasiṅghāṭika- pākāra-",
  "atk-s0511a2:13_34": "parikkhepapāsāda- hammiya- bhavana-",
  "atk-s0511a2:13_35": "samalaṅkatattā dassanīyaṁ.",
  "atk-s0511a2:13_36": "Manoramanti samasuciparamaramaṇīyabhūmibhāgattā chāyūdakasampannattā sulabhāhārattā sabbopakaraṇayuttattā",
  "atk-s0511a2:13_37": "ca samiddhattā devamanussādīnaṁ mano ramayatīti manoramaṁ.",
  "atk-s0511a2:14_0": "Dasahi saddehi avivittanti hatthisaddena assasaddena rathasaddena bherisaddena saṅkhasaddena mudiṅgasaddena",
  "atk-s0511a2:14_1": "vīṇāsaddena gītasaddena sammatāḷasaddena “bhuñjatha pivatha khādathā”ti dasamena saddenāti;",
  "atk-s0511a2:14_2": "imehi dasahi saddehi avivittaṁ ahosi,",
  "atk-s0511a2:14_3": "sabbakālaṁ anupamussavasamajjanāṭakā kīḷantīti attho.",
  "atk-s0511a2:14_4": "Annapānasamāyutanti annena catubbidhenāhārena ca pānena ca suṭṭhu āyutaṁ annapānasamāyutaṁ,",
  "atk-s0511a2:14_5": "iminā subhikkhatā dassitā,",
  "atk-s0511a2:14_6": "bahuannapānasamāyutanti attho.",
  "atk-s0511a2:15_0": "Idāni te dasa sadde vatthuto dassanatthaṁ –",
  "atk-s0511a2:16_0": "“Hatthisaddaṁ assasaddaṁ, bherisaṅkharathāni ca;",
  "atk-s0511a2:17_0": "Khādatha pivatha ceva, annapānena ghosita”nti. – vuttaṁ;",
  "atk-s0511a2:18_0": "Tattha hatthisaddanti hatthīnaṁ koñcanādasaddena,",
  "atk-s0511a2:18_1": "karaṇatthe upayogavacanaṁ daṭṭhabbaṁ.",
  "atk-s0511a2:18_2": "Esa nayo sesapadesupi.",
  "atk-s0511a2:18_3": "Bherisaṅkharathāni cāti bherisaddena ca saṅkhasaddena ca rathasaddena cāti attho.",
  "atk-s0511a2:18_4": "Liṅgavipariyāsena vuttaṁ,",
  "atk-s0511a2:18_5": "‘khādatha pivathā’ti evamādinayappavattena annapānapaṭisaṁyuttena ghositaṁ abhināditanti attho. Etthāha –",
  "atk-s0511a2:18_6": "tesaṁ pana saddānaṁ ekadesova dassito,",
  "atk-s0511a2:18_7": "na sakaloti?",
  "atk-s0511a2:18_8": "Na ekadeso sakalo dasavidho dassitova. Kathaṁ?",
  "atk-s0511a2:18_9": "Bherisaddena mudiṅgasaddo saṅgahito,",
  "atk-s0511a2:18_10": "saṅkhasaddena vīṇāgītasammatāḷasaddā saṅgahitāti daseva dassitā.",
  "atk-s0511a2:19_0": "Evaṁ ekena pariyāyena nagarasampattiṁ vaṇṇetvā puna tameva dassetuṁ –",
  "atk-s0511a2:20_0": "3.",
  "atk-s0511a2:21_0": "“Nagaraṁ sabbaṅgasampannaṁ, sabbakammamupāgataṁ, sattaratanasampannaṁ, nānājanasamākulaṁ;",
  "atk-s0511a2:22_0": "Samiddhaṁ devanagaraṁva, āvāsaṁ puññakammina”nti. – vuttaṁ;",
  "atk-s0511a2:23_0": "Tattha sabbaṅgasampannanti pākāragopuraṭṭālakādisabbanagarāvayavasampannaṁ,",
  "atk-s0511a2:23_1": "paripuṇṇasabbavittūpakaraṇadhanadhaññatiṇakaṭṭhodakanti vā attho.",
  "atk-s0511a2:23_2": "Sabbakammamupāgatanti sabbakammantena upagataṁ,",
  "atk-s0511a2:23_3": "samupagatasabbakammantanti attho.",
  "atk-s0511a2:23_4": "Sattaratanasampannanti paripuṇṇamuttādisattaratanaṁ,",
  "atk-s0511a2:23_5": "cakkavattinivāsabhūmito vā hatthiratanādīhi sattaratanehi sampannaṁ.",
  "atk-s0511a2:23_6": "Nānājanasamākulanti nānāvidhadesabhāsehi janehi samākulaṁ.",
  "atk-s0511a2:23_7": "Samiddhanti manussopabhogasabbopakaraṇehi samiddhaṁ phītaṁ.",
  "atk-s0511a2:23_8": "Devanagaraṁ vāti devanagaraṁ viya ālakamandā viya amaravatī samiddhanti vuttaṁ hoti.",
  "atk-s0511a2:23_9": "Āvāsaṁ puññakamminanti āvasanti ettha puññakammino janāti āvāso.",
  "atk-s0511a2:23_10": "“Āvāso”ti vattabbe “āvāsa”nti liṅgabhedaṁ katvā vuttanti veditabbaṁ.",
  "atk-s0511a2:23_11": "Paññāyati tenāti puññaṁ,",
  "atk-s0511a2:23_12": "kularūpamahābhogissariyavasena paññāyatīti attho.",
  "atk-s0511a2:23_13": "Punātīti vā puññaṁ.",
  "atk-s0511a2:23_14": "Sabbakusalamalarajāpavāhakattā puññaṁ kammaṁ yesaṁ atthi te puññakammino,",
  "atk-s0511a2:23_15": "tesaṁ puññakamminaṁ āvāsabhūtanti attho.",
  "atk-s0511a2:24_0": "Tattha sumedho nāma brāhmaṇo paṭivasati ubhato sujāto mātito ca pitito ca,",
  "atk-s0511a2:24_1": "saṁsuddhagahaṇiko yāva sattamā kulaparivaṭṭā akkhitto anupakuṭṭho jātivādena,",
  "atk-s0511a2:24_2": "abhirūpo dassanīyo pāsādiko paramāya vaṇṇapokkharatāya samannāgato,",
  "atk-s0511a2:24_3": "so tiṇṇaṁ vedānaṁ pāragū ahosi sanighaṇḍukeṭubhānaṁ sākkharappabhedānaṁ itihāsapañcamānaṁ padako veyyākaraṇo anavayo lokāyatamahāpurisalakkhaṇesu.",
  "atk-s0511a2:24_4": "Tassa pana daharakāleyeva mātāpitaro kālamakaṁsu.",
  "atk-s0511a2:24_5": "Athassa rāsivaḍḍhako amacco āyapotthakaṁ āharitvā suvaṇṇarajatamaṇimuttādivividharatanabharite gabbhe vivaritvā –",
  "atk-s0511a2:24_6": "“etthakaṁ te, kumāra,",
  "atk-s0511a2:24_7": "mātu santakaṁ,",
  "atk-s0511a2:24_8": "etthakaṁ pitu santakaṁ,",
  "atk-s0511a2:24_9": "etthakaṁ ayyakapayyakāna”nti yāva sattamā kulaparivaṭṭā dhanaṁ ācikkhitvā –",
  "atk-s0511a2:24_10": "“etaṁ paṭipajjāhī”ti niyyātesi.",
  "atk-s0511a2:24_11": "So “sādhū”ti sampaṭicchitvā puññāni karonto agāraṁ ajjhāvasi.",
  "atk-s0511a2:24_12": "Tena vuttaṁ –",
  "atk-s0511a2:25_0": "4.",
  "atk-s0511a2:26_0": "“Nagare amaravatiyā, sumedho nāma brāhmaṇo;",
  "atk-s0511a2:27_0": "Anekakoṭisannicayo, pahūtadhanadhaññavā.",
  "atk-s0511a2:28_0": "5.",
  "atk-s0511a2:29_0": "“Ajjhāyako mantadharo, tiṇṇaṁ vedāna pāragū;",
  "atk-s0511a2:30_0": "Lakkhaṇe itihāse ca, sadhamme pāramiṁ gato”ti.",
  "atk-s0511a2:31_0": "Tattha nagare amaravatiyāti amaravatīsaṅkhāte nagare.",
  "atk-s0511a2:31_1": "Sumedho nāmāti ettha “medhā”ti paññā vuccati.",
  "atk-s0511a2:31_2": "Sā tassa sundarā pasatthāti sumedhoti paññāyittha.",
  "atk-s0511a2:31_3": "Brāhmaṇoti brahmaṁ aṇati sikkhatīti brāhmaṇo,",
  "atk-s0511a2:31_4": "mante sajjhāyatīti attho.",
  "atk-s0511a2:31_5": "Akkharacintakā pana “brahmuno apaccaṁ brāhmaṇo”ti vadanti.",
  "atk-s0511a2:31_6": "Ariyā pana bāhitapāpattā brāhmaṇāti.",
  "atk-s0511a2:31_7": "Anekakoṭisannicayoti koṭīnaṁ sannicayo koṭisannicayo,",
  "atk-s0511a2:31_8": "aneko koṭisannicayo yassa soyaṁ anekakoṭisannicayo,",
  "atk-s0511a2:31_9": "anekakoṭi dhanasannicayoti attho.",
  "atk-s0511a2:31_10": "Pahūtadhanadhaññavāti bahuladhanadhaññavā.",
  "atk-s0511a2:31_11": "Purimaṁ bhūmigatagabbhagatadhanadhaññavasena vuttaṁ,",
  "atk-s0511a2:31_12": "idaṁ niccaparibhogūpagatadhanadhaññavasena vuttanti veditabbaṁ.",
  "atk-s0511a2:32_0": "Ajjhāyakoti na jhāyatīti ajjhāyako,",
  "atk-s0511a2:32_1": "jhānabhāvanārahitoti attho.",
  "atk-s0511a2:32_2": "Vuttañhetaṁ –",
  "atk-s0511a2:32_3": "“na dānime jhāyantīti.",
  "atk-s0511a2:32_4": "Na dānime jhāyantīti kho, vāseṭṭha,",
  "atk-s0511a2:32_5": "‘ajjhāyakā ajjhāyakā’ tveva tatiyaṁ akkharaṁ upanibbatta”nti evaṁ paṭhamakappikakāle jhānavirahitānaṁ brāhmaṇānaṁ garahavacanaṁ uppannaṁ.",
  "atk-s0511a2:32_6": "Idāni mantaṁ jhāyatīti ajjhāyako,",
  "atk-s0511a2:32_7": "mante parivattetīti iminā atthena pasaṁsavacanaṁ katvā voharanti.",
  "atk-s0511a2:32_8": "Mante dhāretīti mantadharo.",
  "atk-s0511a2:32_9": "Tiṇṇaṁ vedānanti iruvedayajuvedasāmavedānaṁ tiṇṇaṁ vedānaṁ.",
  "atk-s0511a2:32_10": "Ayaṁ pana veda-",
  "atk-s0511a2:32_11": "saddo ñāṇasomanassaganthesu dissati.",
  "atk-s0511a2:32_12": "Tathā hesa –",
  "atk-s0511a2:32_13": "“yaṁ brāhmaṇaṁ vedagumābhijaññā,",
  "atk-s0511a2:32_14": "akiñcanaṁ kāmabhave asatta”ntiādīsu ñāṇe dissati.",
  "atk-s0511a2:32_15": "“Ye vedajātā vicaranti loke”tiādīsu somanasse.",
  "atk-s0511a2:32_16": "“Tiṇṇaṁ vedānaṁ pāragū sanighaṇḍukeṭubhāna”ntiādīsu ganthe.",
  "atk-s0511a2:32_17": "Idhāpi ganthe.",
  "atk-s0511a2:32_18": "Pāragūti tiṇṇaṁ vedānaṁ oṭṭhapahatakaraṇamattena pāraṁ gatoti pāragū.",
  "atk-s0511a2:32_19": "Lakkhaṇeti itthilakkhaṇapurisalakkhaṇamahāpurisalakkhaṇādike lakkhaṇe.",
  "atk-s0511a2:32_20": "Itihāseti itiha āsa,",
  "atk-s0511a2:32_21": "itiha āsāti īdisavacanapaṭisaṁyutte purāṇasaṅkhāte ganthavisese.",
  "atk-s0511a2:32_22": "Sadhammeti brāhmaṇānaṁ sake dhamme,",
  "atk-s0511a2:32_23": "sake ācariyake vā.",
  "atk-s0511a2:32_24": "Pāramiṁ gatoti pāraṁ gato,",
  "atk-s0511a2:32_25": "disāpāmokkho ācariyo ahosīti attho.",
  "atk-s0511a2:33_0": "Athekadivasaṁ so dasaguṇagaṇārādhitapaṇḍito sumedhapaṇḍito uparipāsādavaratale rahogato hutvā pallaṅkaṁ ābhujitvā nisinno cintesi –",
  "atk-s0511a2:33_1": "“punabbhave paṭisandhiggahaṇaṁ nāma dukkhaṁ,",
  "atk-s0511a2:33_2": "tathā nibbattanibbattaṭṭhāne sarīrabhedanaṁ,",
  "atk-s0511a2:33_3": "ahañca jātidhammo,",
  "atk-s0511a2:33_4": "jarādhammo,",
  "atk-s0511a2:33_5": "byādhidhammo,",
  "atk-s0511a2:33_6": "maraṇadhammo,",
  "atk-s0511a2:33_7": "evaṁbhūtena mayā ajātiṁ ajaraṁ abyādhiṁ amaraṇaṁ sukhaṁ sivaṁ nibbānaṁ pariyesituṁ vaṭṭati,",
  "atk-s0511a2:33_8": "avassaṁ bhavacārakato muccitvā nibbānagāminā ekena maggena bhavitabba”nti.",
  "atk-s0511a2:33_9": "Tena vuttaṁ –",
  "atk-s0511a2:34_0": "6.",
  "atk-s0511a2:35_0": "“Rahogato nisīditvā, evaṁ cintesahaṁ tadā;",
  "atk-s0511a2:36_0": "Dukkho punabbhavo nāma, sarīrassa ca bhedanaṁ.",
  "atk-s0511a2:37_0": "7.",
  "atk-s0511a2:38_0": "“Jātidhammo jarādhammo, byādhidhammo sahaṁ tadā;",
  "atk-s0511a2:39_0": "Ajaraṁ amaraṁ khemaṁ, pariyesissāmi nibbutiṁ.",
  "atk-s0511a2:40_0": "8.",
  "atk-s0511a2:41_0": "“Yaṁnūnimaṁ pūtikāyaṁ, nānākuṇapapūritaṁ;",
  "atk-s0511a2:42_0": "Chaḍḍayitvāna gaccheyyaṁ, anapekkho anatthiko.",
  "atk-s0511a2:43_0": "9.",
  "atk-s0511a2:44_0": "“Atthi hehiti so maggo, na so sakkā na hetuye;",
  "atk-s0511a2:45_0": "Pariyesissāmi taṁ maggaṁ, bhavato parimuttiyā”ti.",
  "atk-s0511a2:46_0": "Ettha pana gāthāsambandhañca anuttānapadānamatthañca vatvāva gamissāma.",
  "atk-s0511a2:46_1": "Tattha rahogatoti rahasi gato,",
  "atk-s0511a2:46_2": "rahasi ṭhāne nisinno.",
  "atk-s0511a2:46_3": "Evaṁ cintesahanti evaṁ cintesiṁ ahaṁ.",
  "atk-s0511a2:46_4": "Evanti iminā cintanākāraṁ dasseti.",
  "atk-s0511a2:46_5": "Tadāti tasmiṁ sumedhapaṇḍitakāle.",
  "atk-s0511a2:46_6": "“Evaṁ cintesaha”nti bhagavā iminā attanā saddhiṁ sumedhapaṇḍitaṁ ekattaṁ karoti.",
  "atk-s0511a2:46_7": "Tasmā tadā so sumedho ahamevāti pakāsento “evaṁ cintesahaṁ tadā”ti bhagavā uttamapurisavasenāha.",
  "atk-s0511a2:46_8": "Jātidhammoti jātisabhāvo.",
  "atk-s0511a2:46_9": "Esa nayo sesapadesupi.",
  "atk-s0511a2:46_10": "Nibbutinti nibbānaṁ.",
  "atk-s0511a2:47_0": "Yaṁnūnāti parivitakkanatthe nipāto,",
  "atk-s0511a2:47_1": "yadi panāhanti attho.",
  "atk-s0511a2:47_2": "Pūtikāyanti pūtibhūtaṁ kāyaṁ.",
  "atk-s0511a2:47_3": "Nānākuṇapapūritanti mutta- karīsa-",
  "atk-s0511a2:47_4": "pubbalohita- pitta- semha-",
  "atk-s0511a2:47_5": "kheḷasiṅghāṇikādianekakuṇapapūritaṁ.",
  "atk-s0511a2:47_6": "Anapekkhoti anālayo.",
  "atk-s0511a2:47_7": "Atthīti avassaṁ upalabbhati.",
  "atk-s0511a2:47_8": "Hehitīti bhavissati,",
  "atk-s0511a2:47_9": "parivitakkanavacanamidaṁ.",
  "atk-s0511a2:47_10": "Na so sakkā na hetuyeti tena maggena na sakkā na bhavituṁ.",
  "atk-s0511a2:47_11": "So pana maggo hetuyeti hetubhāvāya na na hoti,",
  "atk-s0511a2:47_12": "hetuyevāti attho.",
  "atk-s0511a2:47_13": "Bhavato parimuttiyāti bhavabandhanavimuttiyāti attho.",
  "atk-s0511a2:48_0": "Idāni attanā parivitakkitamatthaṁ sampādayituṁ “yathāpī”ti ādimāha.",
  "atk-s0511a2:48_1": "Yathā hi loke dukkhassa paṭipakkhabhūtaṁ sukhaṁ nāma atthi,",
  "atk-s0511a2:48_2": "evaṁ bhave sati tappaṭipakkhena vibhavenāpi bhavitabbaṁ,",
  "atk-s0511a2:48_3": "yathā ca uṇhe sati tassa vūpasamabhūtaṁ sītalampi atthi,",
  "atk-s0511a2:48_4": "evaṁ rāgādiaggīnaṁ vūpasamena nibbānena bhavitabbaṁ.",
  "atk-s0511a2:48_5": "Yathā ca pāpassa lāmakassa dhammassa paṭipakkhabhūto kalyāṇo anavajjadhammopi atthiyeva,",
  "atk-s0511a2:48_6": "evameva pāpikāya jātiyā sati sabbajātikhepanato ajātisaṅkhātena nibbānenāpi bhavitabbamevāti.",
  "atk-s0511a2:48_7": "Tena vuttaṁ –",
  "atk-s0511a2:49_0": "10.",
  "atk-s0511a2:50_0": "“Yathāpi dukkhe vijjante, sukhaṁ nāmapi vijjati;",
  "atk-s0511a2:51_0": "Evaṁ bhave vijjamāne, vibhavopicchitabbako.",
  "atk-s0511a2:52_0": "11.",
  "atk-s0511a2:53_0": "“Yathāpi uṇhe vijjante, aparaṁ vijjati sītalaṁ;",
  "atk-s0511a2:54_0": "Evaṁ tividhaggi vijjante, nibbānaṁ icchitabbakaṁ.",
  "atk-s0511a2:55_0": "12.",
  "atk-s0511a2:56_0": "“Yathāpi pāpe vijjante, kalyāṇamapi vijjati;",
  "atk-s0511a2:57_0": "Evameva jāti vijjante, ajātipicchitabbaka”nti.",
  "atk-s0511a2:58_0": "Tattha yathāpīti opammatthe nipāto.",
  "atk-s0511a2:58_1": "Sukhanti kāyikacetasikasukhaṁ,",
  "atk-s0511a2:58_2": "suṭṭhu dukkhaṁ khaṇatīti sukhaṁ.",
  "atk-s0511a2:58_3": "Bhaveti janane.",
  "atk-s0511a2:58_4": "Vibhavoti ajananaṁ,",
  "atk-s0511a2:58_5": "janane vijjamāne ajananadhammopi icchitabbo.",
  "atk-s0511a2:58_6": "Tividhaggi vijjanteti tividhe rāgādike aggimhi vijjamāneti attho.",
  "atk-s0511a2:58_7": "Nibbānanti tassa tividhassa rāgādiaggissa nibbāpanaṁ upasamanaṁ nibbānañca icchitabbaṁ.",
  "atk-s0511a2:58_8": "Pāpeti akusale lāmake.",
  "atk-s0511a2:58_9": "Kalyāṇamapīti kusalamapi.",
  "atk-s0511a2:58_10": "Evamevāti evamevaṁ.",
  "atk-s0511a2:58_11": "Jāti vijjanteti jātiyā vijjamānāyāti attho.",
  "atk-s0511a2:58_12": "Liṅgabhedañca vibhattilopañca katvā vuttaṁ.",
  "atk-s0511a2:58_13": "Ajātipīti jātikhepanaṁ ajātinibbānampi icchitabbaṁ.",
  "atk-s0511a2:59_0": "Athāhaṁ parampi cintesiṁ –",
  "atk-s0511a2:59_1": "“yathā nāma gūtharāsimhi nimuggena purisena dūratova kamalakuvalayapuṇḍarīkasaṇḍamaṇḍitaṁ vimalasalilaṁ taḷākaṁ disvā –",
  "atk-s0511a2:59_2": "‘katarena nu kho maggena tattha gantabba’nti taḷākaṁ gavesituṁ yuttaṁ.",
  "atk-s0511a2:59_3": "Yaṁ tassa agavesanaṁ,",
  "atk-s0511a2:59_4": "na so tassa taḷākassa doso,",
  "atk-s0511a2:59_5": "tassa purisasseva doso.",
  "atk-s0511a2:59_6": "Evameva kilesamaladhovane amatamahātaḷāke vijjamāne yaṁ tassa agavesanaṁ,",
  "atk-s0511a2:59_7": "na so amatasaṅkhātassa nibbānamahātaḷākassa doso,",
  "atk-s0511a2:59_8": "purisasseva doso.",
  "atk-s0511a2:59_9": "Yathā pana corehi saṁparivārito puriso palāyanamagge vijjamānepi sace so na palāyati,",
  "atk-s0511a2:59_10": "na so tassa maggassa doso,",
  "atk-s0511a2:59_11": "tassa purisasseva doso.",
  "atk-s0511a2:59_12": "Evameva kilesacorehi parivāretvā gahitassa purisassa vijjamāneyeva nibbānamahānagaragāmimhi sive mahāmagge",
  "atk-s0511a2:59_13": "tassa maggassa agavesanaṁ nāma na maggassa doso,",
  "atk-s0511a2:59_14": "purisasseva doso.",
  "atk-s0511a2:59_15": "Yathā byādhipīḷito puriso vijjamāne byādhitikicchake vejje sace taṁ vejjaṁ gavesitvā taṁ byādhiṁ na tikicchāpeti,",
  "atk-s0511a2:59_16": "na so vejjassa doso,",
  "atk-s0511a2:59_17": "tassa purisasseva doso.",
  "atk-s0511a2:59_18": "Evameva pana yo kilesabyādhiparipīḷito kilesavūpasamamaggakovidaṁ vijjamānameva ācariyaṁ na gavesati,",
  "atk-s0511a2:59_19": "tasseva doso,",
  "atk-s0511a2:59_20": "na kilesabyādhivināyakassa ācariyassa doso”ti.",
  "atk-s0511a2:59_21": "Tena vuttaṁ –",
  "atk-s0511a2:60_0": "13.",
  "atk-s0511a2:61_0": "“Yathā gūthagato puriso, taḷākaṁ disvāna pūritaṁ;",
  "atk-s0511a2:62_0": "Na gavesati taṁ taḷākaṁ, na doso taḷākassa so.",
  "atk-s0511a2:63_0": "14.",
  "atk-s0511a2:64_0": "“Evaṁ kilesamaladhovaṁ, vijjante amatantaḷe;",
  "atk-s0511a2:65_0": "Na gavesati taṁ taḷākaṁ, na doso amatantaḷe.",
  "atk-s0511a2:66_0": "15.",
  "atk-s0511a2:67_0": "“Yathā arīhi pariruddho, vijjante gamanampathe;",
  "atk-s0511a2:68_0": "Na palāyati so puriso, na doso añjasassa so.",
  "atk-s0511a2:69_0": "16.",
  "atk-s0511a2:70_0": "“Evaṁ kilesapariruddho, vijjamāne sive pathe;",
  "atk-s0511a2:71_0": "Na gavesati taṁ maggaṁ, na doso sivamañjase.",
  "atk-s0511a2:72_0": "17.",
  "atk-s0511a2:73_0": "“Yathāpi byādhito puriso, vijjamāne tikicchake;",
  "atk-s0511a2:74_0": "Na tikicchāpeti taṁ byādhiṁ, na doso so tikicchake.",
  "atk-s0511a2:75_0": "18.",
  "atk-s0511a2:76_0": "“Evaṁ kilesabyādhīhi, dukkhito patipīḷito;",
  "atk-s0511a2:77_0": "Na gavesati taṁ ācariyaṁ, na doso so vināyake”ti.",
  "atk-s0511a2:78_0": "Tattha gūthagatoti gūthakūpagato,",
  "atk-s0511a2:78_1": "gūthena gato makkhito vā.",
  "atk-s0511a2:78_2": "Kilesamaladhovanti kilesamalasodhane,",
  "atk-s0511a2:78_3": "bhummatthe paccattavacanaṁ.",
  "atk-s0511a2:78_4": "Amatantaḷeti amatasaṅkhātassa taḷākassa,",
  "atk-s0511a2:78_5": "sāmiatthe bhummavacanaṁ daṭṭhabbaṁ,",
  "atk-s0511a2:78_6": "anussaraṁ pakkhipitvā vuttaṁ.",
  "atk-s0511a2:78_7": "Arīhīti paccatthikehi.",
  "atk-s0511a2:78_8": "Pariruddhoti samantato niruddho.",
  "atk-s0511a2:78_9": "Gamanampatheti gamanapathe.",
  "atk-s0511a2:78_10": "Chandāvināsatthaṁ anussarāgamanaṁ katvā vuttaṁ.",
  "atk-s0511a2:78_11": "Na palāyatīti yadi na palāyeyya.",
  "atk-s0511a2:78_12": "So purisoti so corehi pariruddho puriso.",
  "atk-s0511a2:78_13": "Añjasassāti maggassa.",
  "atk-s0511a2:78_14": "Maggassa hi –",
  "atk-s0511a2:79_0": "“Maggo pantho patho pajjo, añjasaṁ vaṭumāyanaṁ;",
  "atk-s0511a2:80_0": "Nāvā uttarasetu ca, kullo ca bhisi saṅkamo”ti. –",
  "atk-s0511a2:81_0": "Bahūni nāmāni.",
  "atk-s0511a2:81_1": "Svāyamidha añjasanāmena vutto.",
  "atk-s0511a2:81_2": "Siveti sabbupaddavābhāvato sive.",
  "atk-s0511a2:81_3": "Sivamañjaseti sivassa añjasassāti attho.",
  "atk-s0511a2:81_4": "Tikicchaketi vejje.",
  "atk-s0511a2:81_5": "Na tikicchāpetīti na tikicchāpeyya.",
  "atk-s0511a2:81_6": "Na doso so tikicchaketi tikicchakassa doso natthi,",
  "atk-s0511a2:81_7": "byādhitasseva dosoti attho.",
  "atk-s0511a2:81_8": "Dukkhitoti sañjātakāyikacetasikadukkho.",
  "atk-s0511a2:81_9": "Ācariyanti mokkhamaggācariyaṁ.",
  "atk-s0511a2:81_10": "Vināyaketi ācariyassa.",
  "atk-s0511a2:82_0": "Evaṁ panāhaṁ cintetvā uttarimpi evaṁ cintesiṁ –",
  "atk-s0511a2:82_1": "“yathāpi maṇḍanakajātiko puriso kaṇṭhe āsattaṁ kuṇapaṁ chaḍḍetvā sukhī gaccheyya,",
  "atk-s0511a2:82_2": "evaṁ mayāpi imaṁ pūtikāyaṁ chaḍḍetvā anapekkhena nibbānamahānagaraṁ pavisitabbaṁ.",
  "atk-s0511a2:82_3": "Yathā ca naranāriyo ukkārabhūmiyaṁ uccārapassāvaṁ katvā na taṁ ucchaṅgena vā ādāya dasante vā veṭhetvā ādāya gacchanti,",
  "atk-s0511a2:82_4": "atha kho jigucchamānā oloketumpi anicchantā anapekkhā chaḍḍetvā gacchanti,",
  "atk-s0511a2:82_5": "evaṁ mayāpi imaṁ pūtikāyaṁ anapekkhena chaḍḍetvā amataṁ nibbānanagaraṁ pavisituṁ vaṭṭati.",
  "atk-s0511a2:82_6": "Yathā ca nāvikā nāma jajjaraṁ nāvaṁ udakagāhiniṁ chaḍḍetvā anapekkhāva gacchanti,",
  "atk-s0511a2:82_7": "evamahampi imaṁ navahi vaṇamukhehi paggharantaṁ kāyaṁ chaḍḍetvā anapekkho nibbānamahānagaraṁ pavisissāmi.",
  "atk-s0511a2:82_8": "Yathā ca koci puriso muttāmaṇiveḷuriyādīni nānāvidhāni ratanāni ādāya corehi saddhiṁ maggaṁ gacchanto",
  "atk-s0511a2:82_9": "attano ratanavināsabhayena te core chaḍḍetvā khemaṁ maggaṁ gaṇhāti,",
  "atk-s0511a2:82_10": "evamayampi pūtikāyo ratanavilopakacorasadiso.",
  "atk-s0511a2:82_11": "Sacāhaṁ ettha taṇhaṁ karissāmi,",
  "atk-s0511a2:82_12": "ariyamaggakusaladhammaratanāni me nassissanti,",
  "atk-s0511a2:82_13": "tasmā mayā imaṁ mahācorasadisaṁ karajakāyaṁ chaḍḍetvā nibbānamahānagaraṁ pavisituṁ vaṭṭatī”ti.",
  "atk-s0511a2:82_14": "Tena vuttaṁ –",
  "atk-s0511a2:83_0": "19.",
  "atk-s0511a2:84_0": "“Yathāpi kuṇapaṁ puriso, kaṇṭhe baddhaṁ jigucchiya;",
  "atk-s0511a2:85_0": "Mocayitvāna gaccheyya, sukhī serī sayaṁvasī.",
  "atk-s0511a2:86_0": "20.",
  "atk-s0511a2:87_0": "“Tathevimaṁ pūtikāyaṁ, nānākuṇapasañcayaṁ;",
  "atk-s0511a2:88_0": "Chaḍḍayitvāna gaccheyyaṁ, anapekkho anatthiko.",
  "atk-s0511a2:89_0": "21.",
  "atk-s0511a2:90_0": "“Yathā uccāraṭṭhānamhi, karīsaṁ naranāriyo;",
  "atk-s0511a2:91_0": "Chaḍḍayitvāna gacchanti, anapekkhā anatthikā.",
  "atk-s0511a2:92_0": "22.",
  "atk-s0511a2:93_0": "“Evamevāhaṁ imaṁ kāyaṁ, nānākuṇapapūritaṁ;",
  "atk-s0511a2:94_0": "Chaḍḍayitvāna gacchissaṁ, vaccaṁ katvā yathā kuṭiṁ.",
  "atk-s0511a2:95_0": "23.",
  "atk-s0511a2:96_0": "“Yathāpi jajjaraṁ nāvaṁ, paluggaṁ udagāhiniṁ;",
  "atk-s0511a2:97_0": "Sāmī chaḍḍetvā gacchanti, anapekkhā anatthikā.",
  "atk-s0511a2:98_0": "24.",
  "atk-s0511a2:99_0": "“Evamevāhaṁ imaṁ kāyaṁ, navacchiddaṁ dhuvassavaṁ;",
  "atk-s0511a2:100_0": "Chaḍḍayitvāna gacchissaṁ, jiṇṇanāvaṁva sāmikā.",
  "atk-s0511a2:101_0": "25.",
  "atk-s0511a2:102_0": "“Yathāpi puriso corehi, gacchanto bhaṇḍamādiya;",
  "atk-s0511a2:103_0": "Bhaṇḍacchedabhayaṁ disvā, chaḍḍayitvāna gacchati.",
  "atk-s0511a2:104_0": "26.",
  "atk-s0511a2:105_0": "“Evameva imaṁ kāyo, mahācorasamo viya;",
  "atk-s0511a2:106_0": "Pahāyimaṁ gamissāmi, kusalacchedanābhayā”ti.",
  "atk-s0511a2:107_0": "Tattha yathāpi kuṇapaṁ purisoti yathāpi daharo yuvā maṇḍanakajātiko puriso ahikuṇapena vā kukkurakuṇapena",
  "atk-s0511a2:107_1": "vā manussakuṇapena vā kaṇṭhe āsattena aṭṭīyitvā harāyitvā jigucchitvā taṁ kuṇapaṁ mocetvā gaccheyya.",
  "atk-s0511a2:107_2": "Sukhīti sukhito.",
  "atk-s0511a2:107_3": "Serīti yathicchakavihārī.",
  "atk-s0511a2:107_4": "Nānākuṇapasañcayanti anekavidhakuṇaparāsibhūtaṁ “nānākuṇapapūrita”ntipi pāṭho.",
  "atk-s0511a2:108_0": "Uccāraṭṭhānamhīti uccārenti vaccaṁ karonti etthāti uccāro,",
  "atk-s0511a2:108_1": "uccāro ca so ṭhānaṁ ceti uccāraṭṭhānaṁ.",
  "atk-s0511a2:108_2": "Atha vā ussāsiyyatīti ussāso,",
  "atk-s0511a2:108_3": "vaccassetaṁ nāmaṁ,",
  "atk-s0511a2:108_4": "tassa ṭhānaṁ ussāsaṭṭhānaṁ,",
  "atk-s0511a2:108_5": "tasmiṁ ussāsaṭṭhānamhi,",
  "atk-s0511a2:108_6": "ukkāraṭṭhāneti attho.",
  "atk-s0511a2:108_7": "Vaccaṁ katvā yathā kuṭinti vaccaṁ katvā kuṭiṁ naranāriyo viyāti attho.",
  "atk-s0511a2:109_0": "Jajjaranti jiṇṇaṁ.",
  "atk-s0511a2:109_1": "Palugganti palujjantiṁ,",
  "atk-s0511a2:109_2": "vikirantinti attho.",
  "atk-s0511a2:109_3": "Udagāhininti udakagāhiniṁ.",
  "atk-s0511a2:109_4": "Sāmīti nāvāsāmikā.",
  "atk-s0511a2:109_5": "Navacchiddanti cakkhusotādīhi navahi vaṇamukhehi chiddāvacchiddehi yuttattā navacchiddaṁ.",
  "atk-s0511a2:109_6": "Dhuvassavanti dhuvanissandaṁ,",
  "atk-s0511a2:109_7": "niccaṁ paggharaṇāsucinti attho.",
  "atk-s0511a2:110_0": "Bhaṇḍamādiyāti yaṁkiñci ratanādikaṁ bhaṇḍaṁ ādiya.",
  "atk-s0511a2:110_1": "Bhaṇḍacchedabhayaṁdisvāti bhaṇḍassa acchindanena bhayaṁ disvāti attho.",
  "atk-s0511a2:110_2": "Evamevāti so bhaṇḍamādāya gacchanto puriso viya.",
  "atk-s0511a2:110_3": "Ayaṁ kāyoti ayaṁ pana kucchitānaṁ paramajegucchānaṁ āyoti kāyo.",
  "atk-s0511a2:110_4": "Āyoti upattiṭṭhānaṁ.",
  "atk-s0511a2:110_5": "Āyanti tatoti āyo,",
  "atk-s0511a2:110_6": "kucchitā kesādayo.",
  "atk-s0511a2:110_7": "Iti kucchitānaṁ kesādīnaṁ āyoti kāyo.",
  "atk-s0511a2:110_8": "Mahācorasamo viyāti cakkhuādīhi rūpādīsu piyarūpesu sārajjanādivasena pāṇātipātādinnādānādicoro hutvā sabbakusalaṁ vilumpatīti mahācorasamo.",
  "atk-s0511a2:110_9": "Tasmā yathā so ratanabhaṇḍamādāya corehi saddhiṁ gacchanto puriso te core pahāya gacchati,",
  "atk-s0511a2:110_10": "evamevāhampi imaṁ mahācorasamaṁ kāyaṁ pahāya attano sotthibhāvakaraṁ maggaṁ gavesituṁ gamissāmīti atthasambandho veditabbo.",
  "atk-s0511a2:110_11": "Kusalacchedanābhayāti kusaladhammavilopanabhayenāti attho.",
  "atk-s0511a2:111_0": "Athevaṁ sumedhapaṇḍito nānāvidhāhi upamāhi nekkhammakāraṇaṁ cintetvā punapi cintesi –",
  "atk-s0511a2:111_1": "“imaṁ mahādhanarāsiṁ saṁharitvā mayhaṁ pitupitāmahādayo paralokaṁ gacchantā ekakahāpaṇampi gahetvā na gatā,",
  "atk-s0511a2:111_2": "mayā pana gahetvā gamanakāraṇaṁ kātuṁ vaṭṭatī”ti gantvā rañño ārocesi – “ahaṁ, mahārāja,",
  "atk-s0511a2:111_3": "jātijarādīhi upaddutahadayo agārasmā anagāriyaṁ pabbajissāmi,",
  "atk-s0511a2:111_4": "mayhaṁ anekakoṭisatasahassaṁ dhanaṁ atthi,",
  "atk-s0511a2:111_5": "taṁ devo paṭipajjatū”ti.",
  "atk-s0511a2:111_6": "Rājā āha –",
  "atk-s0511a2:111_7": "“na mayhaṁ te dhanena attho,",
  "atk-s0511a2:111_8": "tvaṁyeva yathicchakaṁ karohī”ti.",
  "atk-s0511a2:112_0": "So ca “sādhu devā”ti nagare bheriṁ carāpetvā mahājanassa dānaṁ datvā vatthukāme ca kilesakāme ca pahāya",
  "atk-s0511a2:112_1": "amaravaranagarasadisato amaranagarato nikkhamitvā ekakova nānāmigagaṇavante himavante dhammikaṁ nāma",
  "atk-s0511a2:112_2": "pabbataṁ nissāya assamaṁ katvā tattha paṇṇasālaṁ katvā pañcadosavivajjitaṁ caṅkamaṁ māpetvā aṭṭhaguṇasamupetaṁ",
  "atk-s0511a2:112_3": "abhiññābalaṁ samāharituṁ navadosasamannāgataṁ sāṭakaṁ pajahitvā dvādasaguṇamupāgataṁ vākacīraṁ nivāsetvā pabbaji.",
  "atk-s0511a2:112_4": "Evaṁ pana so pabbajito aṭṭhadosasamākiṇṇaṁ paṇṇasālaṁ pahāya dasaguṇasamannāgataṁ rukkhamūlaṁ upagantvā",
  "atk-s0511a2:112_5": "sabbadhaññavikatiṁ pahāya pavattaphalabhojano hutvā nisajjaṭṭhānacaṅkamanavasena padhānaṁ padahanto sattāhabbhantareyeva",
  "atk-s0511a2:112_6": "aṭṭhannaṁ samāpattīnaṁ pañcannañca abhiññānaṁ lābhī ahosi.",
  "atk-s0511a2:112_7": "Tena vuttaṁ –",
  "atk-s0511a2:113_0": "27.",
  "atk-s0511a2:114_0": "“Evāhaṁ cintayitvāna, nekakoṭisataṁ dhanaṁ;",
  "atk-s0511a2:115_0": "Nāthānāthānaṁ datvāna, himavantamupāgamiṁ.",
  "atk-s0511a2:116_0": "28.",
  "atk-s0511a2:117_0": "“Himavantassāvidūre, dhammiko nāma pabbato;",
  "atk-s0511a2:118_0": "Assamo sukato mayhaṁ, paṇṇasālā sumāpitā.",
  "atk-s0511a2:119_0": "29.",
  "atk-s0511a2:120_0": "“Caṅkamaṁ tattha māpesiṁ, pañcadosavivajjitaṁ.",
  "atk-s0511a2:121_0": "Aṭṭhaguṇasamupetaṁ, abhiññābalamāhariṁ.",
  "atk-s0511a2:122_0": "30.",
  "atk-s0511a2:123_0": "“Sāṭakaṁ pajahiṁ tattha, navadosamupāgataṁ;",
  "atk-s0511a2:124_0": "Vākacīraṁ nivāsesiṁ, dvādasaguṇamupāgataṁ.",
  "atk-s0511a2:125_0": "31.",
  "atk-s0511a2:126_0": "“Aṭṭhadosasamākiṇṇaṁ, pajahiṁ paṇṇasālakaṁ;",
  "atk-s0511a2:127_0": "Upāgamiṁ rukkhamūlaṁ, guṇe dasahupāgataṁ.",
  "atk-s0511a2:128_0": "32.",
  "atk-s0511a2:129_0": "“Vāpitaṁ ropitaṁ dhaññaṁ, pajahiṁ niravasesato;",
  "atk-s0511a2:130_0": "Anekaguṇasampannaṁ, pavattaphalamādiyiṁ.",
  "atk-s0511a2:131_0": "33.",
  "atk-s0511a2:132_0": "“Tatthappadhānaṁ padahiṁ, nissajjaṭṭhānacaṅkame;",
  "atk-s0511a2:133_0": "Abbhantaramhi sattāhe, abhiññābalapāpuṇi”nti.",
  "atk-s0511a2:134_0": "Tattha evāhanti evaṁ ahaṁ,",
  "atk-s0511a2:134_1": "heṭṭhā vuttappakārena cintetvāti attho.",
  "atk-s0511a2:134_2": "Nāthānāthānanti sanāthānamanāthānañca aḍḍhānañceva daliddānañca “atthikā gaṇhantū”ti saha koṭṭhāgārehi datvāti attho.",
  "atk-s0511a2:134_3": "Himavantassāvidūreti himavantapabbatarājassa avidūre samīpe.",
  "atk-s0511a2:134_4": "Dhammiko nāma pabbatoti evaṁnāmako pabbato.",
  "atk-s0511a2:134_5": "Kasmā panāyaṁ dhammikoti?",
  "atk-s0511a2:134_6": "Yebhuyyena pana bodhisattā isipabbajjaṁ pabbajitvā taṁ pabbataṁ upanissāya abhiññāyo nibbattetvā samaṇadhammaṁ akaṁsu.",
  "atk-s0511a2:134_7": "Tasmā samaṇadhammassa nissayabhūtattā “dhammiko”tveva pākaṭo ahosi.",
  "atk-s0511a2:134_8": "Assamo sukato mayhantiādinā sumedhapaṇḍitena assamapaṇṇasālā caṅkamā sahatthā māpitā viya vuttā,",
  "atk-s0511a2:134_9": "na ca pana sahatthā māpitā,",
  "atk-s0511a2:134_10": "kintu sakkena devena pesite vissakammunā devaputtena nimmitā.",
  "atk-s0511a2:134_11": "Bhagavā pana tadā attano puññānubhāvena nibbattaṁ taṁ sampadaṁ sandhāya –",
  "atk-s0511a2:134_12": "“sāriputta,",
  "atk-s0511a2:134_13": "tasmiṁ pabbate –",
  "atk-s0511a2:135_0": "‘Assamo sukato mayhaṁ, paṇṇasālā sumāpitā;",
  "atk-s0511a2:136_0": "Caṅkamaṁ tattha māpesiṁ, pañcadosavivajjita”’nti. – ādimāha;",
  "atk-s0511a2:137_0": "Tattha paṇṇasālāti paṇṇachadanasālā.",
  "atk-s0511a2:137_1": "Tatthāti tasmiṁ assamapade.",
  "atk-s0511a2:137_2": "Pañcadosavivajjitanti pañcahi caṅkamadosehi vivajjitaṁ.",
  "atk-s0511a2:137_3": "Katame pañca caṅkamadosā nāma?",
  "atk-s0511a2:137_4": "Thaddhavisamatā,",
  "atk-s0511a2:137_5": "antorukkhatā,",
  "atk-s0511a2:137_6": "gahanacchannatā,",
  "atk-s0511a2:137_7": "atisambādhatā,",
  "atk-s0511a2:137_8": "ativisālatāti imehi pañcahi dosehi vivajjitaṁ.",
  "atk-s0511a2:137_9": "Ukkaṭṭhaparicchedena dīghato saṭṭhiratano vitthārato diyaḍḍharatano caṅkamo vutto.",
  "atk-s0511a2:137_10": "Atha vā pañcadosavivajjitanti pañcahi nīvaraṇadosehi vivajjitaṁ parihīnaṁ abhiññābalamāharinti iminā uttarapadena sambandho daṭṭhabbo.",
  "atk-s0511a2:137_11": "Aṭṭhaguṇasamupetanti “evaṁ samāhite citte parisuddhe pariyodāte anaṅgaṇe vigatūpakkilese mudubhūte kammaniye",
  "atk-s0511a2:137_12": "ṭhite āneñjappatte”ti evaṁ vuttehi aṭṭhaguṇehi samannāgataṁ abhiññābalaṁ āhariṁ ānesinti attho.",
  "atk-s0511a2:138_0": "Keci pana “aṭṭhahi samaṇasukhehi upetaṁ,",
  "atk-s0511a2:138_1": "aṭṭhimāni samaṇasukhāni nāma dhanadhaññapariggahābhāvo,",
  "atk-s0511a2:138_2": "anavajjapiṇḍapātapariyesanabhāvo,",
  "atk-s0511a2:138_3": "nibbutapiṇḍabhuñjanabhāvo,",
  "atk-s0511a2:138_4": "raṭṭhaṁ pīḷetvā dhanadhaññādīsu gaṇhantesu rājapurisesu raṭṭhapīḷanakilesābhāvo,",
  "atk-s0511a2:138_5": "upakaraṇesu nicchandarāgabhāvo,",
  "atk-s0511a2:138_6": "coravilopane nibbhayabhāvo,",
  "atk-s0511a2:138_7": "rājarājamahāmattehi asaṁsaṭṭhabhāvo,",
  "atk-s0511a2:138_8": "catūsu disāsu appaṭihatabhāvoti imehi aṭṭhahi samaṇasukhehi upetaṁ samupetaṁ assamaṁ māpesi”nti assamena sambandhaṁ katvā vadanti,",
  "atk-s0511a2:138_9": "taṁ pāḷiyā na sameti.",
  "atk-s0511a2:139_0": "Sāṭakanti vatthaṁ.",
  "atk-s0511a2:139_1": "Tatthāti tasmiṁ assame.",
  "atk-s0511a2:139_2": "Navadosamupāgatanti,",
  "atk-s0511a2:139_3": "sāriputta,",
  "atk-s0511a2:139_4": "tattha vasanto attano nivatthapārutaṁ mahagghasāṭakaṁ pajahiṁ pariccajiṁ.",
  "atk-s0511a2:139_5": "Sāṭakaṁ pajahanto ca tattha nava dose disvā pajahinti dīpeti.",
  "atk-s0511a2:139_6": "Tāpasapabbajjaṁ pabbajitānañhi sāṭakasmiṁ nava dosā pakāsitā.",
  "atk-s0511a2:139_7": "Katame nava?",
  "atk-s0511a2:139_8": "Sāṭakassa mahagghabhāvo,",
  "atk-s0511a2:139_9": "parapaṭibaddhabhāvo,",
  "atk-s0511a2:139_10": "paribhogena lahukaṁ kilissanabhāvo,",
  "atk-s0511a2:139_11": "kiliṭṭho ca dhovitabbo puna rajitabbo ca hoti paribhogena jīraṇabhāvo,",
  "atk-s0511a2:139_12": "jiṇṇassa puna tunnakaraṇaṁ vā aggaḷadānaṁ vā kātabbaṁ hoti puna pariyesanāya durabhisambhavabhāvo,",
  "atk-s0511a2:139_13": "tāpasapabbajjāya ananucchavikabhāvo,",
  "atk-s0511a2:139_14": "paccatthikānaṁ sādhāraṇabhāvo,",
  "atk-s0511a2:139_15": "yathā naṁ na paccatthikā gaṇhanti,",
  "atk-s0511a2:139_16": "evaṁ gopetabbo hoti paridahato vibhūsanaṭṭhānabhāvo,",
  "atk-s0511a2:139_17": "gahetvā carantassa mahicchabhāvoti etehi navahi dosehi upagataṁ sāṭakaṁ pahāya vākacīraṁ nivāsesinti dīpeti.",
  "atk-s0511a2:139_18": "Vākacīranti muñjatiṇaṁ hīrāhīraṁ katvā ganthetvā kataṁ vākamayacīraṁ nivāsanapārupanatthāya ādiyinti attho.",
  "atk-s0511a2:139_19": "Dvādasaguṇamupāgatanti dvādasahi ānisaṁsehi upetaṁ.",
  "atk-s0511a2:139_20": "Ettha guṇa-",
  "atk-s0511a2:139_21": "saddo ānisaṁsaṭṭho “sataguṇā dakkhiṇā pāṭikaṅkhitabbā”tiādīsu viya. Ma-",
  "atk-s0511a2:139_22": "kāro padasandhikaro.",
  "atk-s0511a2:139_23": "Vākacīrasmiṁ dvādasānisaṁsā appagghatā,",
  "atk-s0511a2:139_24": "aparāyattatā,",
  "atk-s0511a2:139_25": "sahatthā kātuṁ sakkuṇeyyatā,",
  "atk-s0511a2:139_26": "paribhogena jiṇṇepi sibbitabbābhāvo,",
  "atk-s0511a2:139_27": "corabhayābhāvo pariyesantassa sukhena karaṇabhāvo,",
  "atk-s0511a2:139_28": "tāpasapabbajjāya sāruppabhāvo,",
  "atk-s0511a2:139_29": "sevamānassa vibhūsanaṭṭhānābhāvo,",
  "atk-s0511a2:139_30": "cīvarappaccaye appicchabhāvo,",
  "atk-s0511a2:139_31": "paribhogasukhabhāvo,",
  "atk-s0511a2:139_32": "vākuppattiyā sulabhabhāvo,",
  "atk-s0511a2:139_33": "vākacīre naṭṭhepi anapekkhabhāvoti imehi dvādasahi guṇehi sampannaṁ.",
  "atk-s0511a2:140_0": "Atha sumedhapaṇḍito tattha paṇṇasālāyaṁ viharanto paccūsasamaye paccuṭṭhāya attano nikkhamanakāraṇaṁ paccavekkhamāno evaṁ kira cintesi –",
  "atk-s0511a2:140_1": "“ahaṁ pana navakanakakaṭakanūpurādisaṅghaṭṭanasaddasammissita-",
  "atk-s0511a2:140_2": "madhurahasitakathitagehajanaramaṇīyaṁ uḷāravibhavasobhitaṁ suravarabhavanākāramagāraṁ kheḷapiṇḍaṁ viya",
  "atk-s0511a2:140_3": "pahāya vivekārāmatāya sabbajanapāpapavāhanaṁ tapovanaṁ paviṭṭhosmi,",
  "atk-s0511a2:140_4": "idha pana me paṇṇasālāya vāso dutiyo gharāvāso viya hoti,",
  "atk-s0511a2:140_5": "handāhaṁ rukkhamūle vaseyya”nti.",
  "atk-s0511a2:140_6": "Tena vuttaṁ –",
  "atk-s0511a2:141_0": "31.",
  "atk-s0511a2:142_0": "“Aṭṭhadosasamākiṇṇaṁ, pajahiṁ paṇṇasālaka”nti.",
  "atk-s0511a2:143_0": "Tattha aṭṭhadosasamākiṇṇanti aṭṭhahi dosehi samākiṇṇaṁ saṁyuttaṁ.",
  "atk-s0511a2:143_1": "Katamehi aṭṭhahi?",
  "atk-s0511a2:143_2": "Mahāsambhārehi nipphādanīyatā,",
  "atk-s0511a2:143_3": "tiṇapaṇṇamattikādīhi niccaṁ paṭijagganīyatā,",
  "atk-s0511a2:143_4": "senāsanaṁ nāma mahallakassa pāpuṇātīti avelāya vuṭṭhāpiyamānassa cittekaggatā na hotīti vuṭṭhāpanīyabhāvo,",
  "atk-s0511a2:143_5": "sītuṇhassa paṭighātena kāyassa sukhumālakaraṇabhāvo,",
  "atk-s0511a2:143_6": "gharaṁ paviṭṭhena yaṁ kiñci pāpaṁ sakkā kātunti garahapaṭicchādanakaraṇabhāvo,",
  "atk-s0511a2:143_7": "“mayhamida”nti sapariggahabhāvo,",
  "atk-s0511a2:143_8": "gehassa atthibhāvo sadutiyakavāso,",
  "atk-s0511a2:143_9": "ūkāmaṅgulagharagoḷikādīnaṁ sādhāraṇatāya bahusādhāraṇabhāvoti iti ime aṭṭha ādīnave disvā mahāsatto paṇṇasālaṁ pajahiṁ.",
  "atk-s0511a2:144_0": "Guṇe dasahupāgatanti channaṁ paṭikkhipitvā dasahi guṇehi upetaṁ,",
  "atk-s0511a2:144_1": "rukkhamūlaṁ upagatosmīti attho.",
  "atk-s0511a2:144_2": "Katamehi dasahi?",
  "atk-s0511a2:144_3": "Appasamārambhatā,",
  "atk-s0511a2:144_4": "upagamanamattamevettha hotīti sulabhānavajjatā,",
  "atk-s0511a2:144_5": "abhiṇhaṁ tarupaṇṇavikāradassanena aniccasaññāsamuṭṭhāpanatā,",
  "atk-s0511a2:144_6": "senāsanamaccherābhāvo,",
  "atk-s0511a2:144_7": "tattha hi pāpaṁ karonto lajjatīti pāpakaraṇārahābhāvo,",
  "atk-s0511a2:144_8": "pariggahakaraṇābhāvo,",
  "atk-s0511a2:144_9": "devatāhi saha vāso,",
  "atk-s0511a2:144_10": "channapaṭikkhepo,",
  "atk-s0511a2:144_11": "paribhogasukhatā,",
  "atk-s0511a2:144_12": "rukkhamūlasenāsanassa gatagataṭṭhāne sulabhatāya anapekkhabhāvoti iti ime dasa guṇe disvā rukkhamūlaṁ upagatosmīti vadati. Āha ca –",
  "atk-s0511a2:145_0": "“Vaṇṇito buddhaseṭṭhena, nissayoti ca bhāsito;",
  "atk-s0511a2:146_0": "Nivāso pavivittassa, rukkhamūlasamo kuto.",
  "atk-s0511a2:147_0": "“Āvāsamaccherahare, devatāparipālite;",
  "atk-s0511a2:148_0": "Pavivitte vasanto hi, rukkhamūlamhi subbato.",
  "atk-s0511a2:149_0": "“Abhirattāni nīlāni, paṇḍūni patitāni ca;",
  "atk-s0511a2:150_0": "Passanto tarupaṇṇāni, niccasaññaṁ panūdati.",
  "atk-s0511a2:151_0": "“Tasmā hi buddhadāyajjaṁ, bhāvanābhiratālayaṁ;",
  "atk-s0511a2:152_0": "Vivittaṁ nātimaññeyya, rukkhamūlaṁ vicakkhaṇo”ti. ;",
  "atk-s0511a2:153_0": "Atha sumedhapaṇḍito paṇṇasālāya diṭṭhadoso hutvā rukkhamūlasenāsane laddhānisaṁso viharanto uttaripi cintesi –",
  "atk-s0511a2:153_1": "“āhāratthāya me gāmagamanaṁ āhārapariyesanadukkhaṁ,",
  "atk-s0511a2:153_2": "nāhaṁ kenaci pārijuññena nikkhamitvā āhāratthāya pabbajito,",
  "atk-s0511a2:153_3": "āhārapariyesanamūlassa ca dukkhassa pamāṇaṁ natthi,",
  "atk-s0511a2:153_4": "yaṁnūnāhaṁ pavattaphalena yāpeyya”nti.",
  "atk-s0511a2:153_5": "Imaṁ pana atthavisesaṁ dīpento –",
  "atk-s0511a2:154_0": "32-33. “Vāpitaṁ ropitaṁ dhaññaṁ, pajahiṁ niravasesato.",
  "atk-s0511a2:155_0": "Anekaguṇasampannaṁ, pavattaphalamādiyi”nti. – ādimāha;",
  "atk-s0511a2:156_0": "Tattha vāpitanti vapitvā nipphannaṁ.",
  "atk-s0511a2:156_1": "Ropitanti ropitvā nipphannaṁ,",
  "atk-s0511a2:156_2": "vapanaropanavasena duvidhāva sassanipphatti,",
  "atk-s0511a2:156_3": "taṁ duvidhampi attano appicchatāya pahāya pavattaphalena yāpesiṁ.",
  "atk-s0511a2:156_4": "Pavattaphalanti sayameva patitaphalaṁ.",
  "atk-s0511a2:156_5": "Ādiyinti paribhuñjiṁ.",
  "atk-s0511a2:157_0": "“Pavattaphalasantuṭṭho, aparāyattajīviko;",
  "atk-s0511a2:158_0": "Pahīnāhāraloluppo, hoti cātuddiso muni.",
  "atk-s0511a2:159_0": "“Jahāti rasataṇhañca, ājīvo tassa sujjhati;",
  "atk-s0511a2:160_0": "Tasmā hi nātimaññeyya, pavattaphalabhojana”nti. –",
  "atk-s0511a2:161_0": "Evaṁ pavattamāno sumedhapaṇḍito nacirasseva antosattāhe aṭṭha samāpattiyo pañca abhiññāyo ca pāpuṇi.",
  "atk-s0511a2:161_1": "Imamatthaṁ pakāsentena “tatthappadhānaṁpadahi”ntiādi vuttaṁ.",
  "atk-s0511a2:161_2": "Tattha tatthāti tasmiṁ assame.",
  "atk-s0511a2:161_3": "Padhānanti vīriyaṁ,",
  "atk-s0511a2:161_4": "vīriyañhi padahitabbato padhānabhāvakaraṇato vā “padhāna”nti vuccati.",
  "atk-s0511a2:161_5": "Padahinti vīriyamārabhiṁ.",
  "atk-s0511a2:161_6": "Nissajjaṭṭhānacaṅkameti nisajjāya ca ṭhānena ca caṅkamena ca.",
  "atk-s0511a2:162_0": "Sumedhapaṇḍito pana seyyaṁ paṭikkhipitvā nisajjaṭṭhānacaṅkameheva rattindivaṁ vītināmetvā sattāhabbhantareyeva abhiññābalaṁ pāpuṇi.",
  "atk-s0511a2:162_1": "Evaṁ pana abhiññābalaṁ patvā sumedhatāpase samāpattisukhena vītināmente tadā sabbajanasaṅgahakaro mārabalabhayaṁkaro",
  "atk-s0511a2:162_2": "ñāṇadīpaṅkaro dīpaṅkaro nāma satthā loke udapādi.",
  "atk-s0511a2:163_0": "Saṅkhepeneva tassāyamānupubbikathā –",
  "atk-s0511a2:163_1": "ayaṁ kira dīpaṅkaro nāma mahāsatto samattiṁsa pāramiyo pūretvā vessantarattabhāvasadise attabhāve ṭhito",
  "atk-s0511a2:163_2": "pathavikampanādīni mahādānāni datvā āyupariyosāne tusitapure nibbattitvā tattha yāvatāyukaṁ ṭhatvā dasasahassacakkavāḷadevatāhi",
  "atk-s0511a2:163_3": "sannipatitvā –",
  "atk-s0511a2:164_0": "“Kālo kho te mahāvīra, uppajja mātukucchiyaṁ;",
  "atk-s0511a2:165_0": "Sadevakaṁ tārayanto, bujjhassu amataṁ pada”nti. –",
  "atk-s0511a2:166_0": "Vutte tato so devatānaṁ vacanaṁ sutvā ca pañca mahāvilokanāni viloketvā tato cuto rammavatīnagare attano",
  "atk-s0511a2:166_1": "yasavibhūtiyā vijitavāsudevassa naradevassa sudevassa nāma rañño kule sumedhāya deviyā kucchismiṁ āsāḷhipuṇṇamiyā",
  "atk-s0511a2:166_2": "uttarāsāḷhanakkhattena paṭisandhiṁ gahetvā mahatā parivārena parihariyamāno mahādeviyā kucchimhi maṇikūṭagato",
  "atk-s0511a2:166_3": "viya kenaci asucinā amakkhito dasa māse vasitvā saliladharavivaragato saradakālacando viya tassā udarato nikkhami.",
  "atk-s0511a2:167_0": "Dvattiṁsa pubbanimittāni",
  "atk-s0511a2:168_0": "Tassa pana dīpaṅkarakumārassa paṭisandhikkhaṇepi vijātakkhaṇepi dvattiṁsa pubbanimittāni pāṭihāriyāni pāturahesuṁ.",
  "atk-s0511a2:168_1": "Sabbasabbaññubodhisattesu mātukucchiṁ okkamantesu nikkhamantesu sambujjhantesu dhammacakkaṁ pavattantesūti",
  "atk-s0511a2:168_2": "imesu catūsu ṭhānesu dvattiṁsa pāṭihāriyāni pavattanteva.",
  "atk-s0511a2:168_3": "Tasmā mayā pākaṭattā dīpaṅkarakumārassa jātiyaṁ dassitāni –",
  "atk-s0511a2:169_0": "“Dīpaṅkare cārukare kumāre, sivaṁkare santikareva jāte;",
  "atk-s0511a2:170_0": "Pakampi saṅkampi tadā samantā, sahassasaṅkhyā dasalokadhātu.",
  "atk-s0511a2:171_0": "“Cakkavāḷasahassesu, dasasahasseva devatā;",
  "atk-s0511a2:172_0": "Ekasmiṁ cakkavāḷasmiṁ, tadā sannipatiṁsu tā.",
  "atk-s0511a2:173_0": "“Bodhisattaṁ mahāsattaṁ, jātamattantu devatā;",
  "atk-s0511a2:174_0": "Paṭhamaṁ paṭiggaṇhiṁsu, pacchā taṁ manujā pana.",
  "atk-s0511a2:175_0": "“Avāditā kenaci cammanaddhā, supokkharā dundubhiyo ca vīṇā;",
  "atk-s0511a2:176_0": "Aghaṭṭitānābharaṇāni tasmiṁ, khaṇe samantā madhuraṁ raviṁsu.",
  "atk-s0511a2:177_0": "“Chijjiṁsu sabbattha ca bandhanāni, sayaṁ vigacchiṁsu ca sabbarogā;",
  "atk-s0511a2:178_0": "Rūpāni passiṁsu ca jātiandhā, saddaṁ samantā badhirā suṇiṁsu.",
  "atk-s0511a2:179_0": "“Anussatiṁ jātijaḷā manussā, labhiṁsu yānaṁ padasāva paṅgulā;",
  "atk-s0511a2:180_0": "Videsayātā sayameva nāvā, sapaṭṭanaṁ sīghamupāgamiṁsu.",
  "atk-s0511a2:181_0": "“Ākāsaṭṭhaṁ bhūmigatañca sabbaṁ, sayaṁ samantā ratanaṁ viroci;",
  "atk-s0511a2:182_0": "Nibbāyi ghore niraye hutāso, nadīsu toyampi ca nappavatti.",
  "atk-s0511a2:183_0": "“Lokantare dukkhanirantarepi, pabhā uḷārā vipulā ahosi;",
  "atk-s0511a2:184_0": "Tathā tadā santataraṅgamālo, mahāsamuddo madhurodakoyaṁ.",
  "atk-s0511a2:185_0": "“Na vāyi vāto pharuso kharo vā, samphullapupphā taravo ahesuṁ;",
  "atk-s0511a2:186_0": "Viroci cando adhikaṁ satāro, na cāpi uṇho sūriyo ahosi.",
  "atk-s0511a2:187_0": "“Khagā nabhamhāpi ca rukkhato ca, haṭṭhāva heṭṭhā pathaviṁ bhajiṁsu;",
  "atk-s0511a2:188_0": "Mahācatuddīpagato ca megho, pavassi toyaṁ madhuraṁ samantā.",
  "atk-s0511a2:189_0": "“Ṭhatvāva dibbe bhavane sakasmiṁ, pasannacittā pana devatāyo;",
  "atk-s0511a2:190_0": "Nacciṁsu gāyiṁsu ca vādayiṁsu, seḷiṁsu tā keḷimakaṁsu ceva.",
  "atk-s0511a2:191_0": "“Sayaṁ kira dvāramahākavāṭā, khaṇeva tasmiṁ vivaṭā ahesuṁ;",
  "atk-s0511a2:192_0": "Mahājane neva khudā pipāsā, pīḷesi lokaṁ kira kañci kañci.",
  "atk-s0511a2:193_0": "“Ye niccaverā pana pāṇisaṅghā, te mettacittaṁ paramaṁ labhiṁsu;",
  "atk-s0511a2:194_0": "Kākā ulūkehi cariṁsu saddhiṁ, koṇā varāhehi akaṁsu keḷiṁ.",
  "atk-s0511a2:195_0": "“Ghorāpi sappānamukhāpi sappā, kīḷiṁsu kāmaṁ nakulehi saddhiṁ;",
  "atk-s0511a2:196_0": "Gaṇhiṁsu majjārasiresu yūkā, vissatthacittā gharamūsikāpi.",
  "atk-s0511a2:197_0": "“Buddhantarenāpi aladdhatoye, pisācaloke vigatā pipāsā;",
  "atk-s0511a2:198_0": "Khujjā ahesuṁ samacārukāyā, mūgā ca vācaṁ madhuraṁ lapiṁsu.",
  "atk-s0511a2:199_0": "“Pasannacittā pana pāṇisaṅghā, tadaññamaññaṁ piyamālapiṁsu;",
  "atk-s0511a2:200_0": "Assā ca hesiṁsu pahaṭṭhacittā, gajjiṁsu mattā varavāraṇāpi.",
  "atk-s0511a2:201_0": "“Surabhicandanacuṇṇasamākulā, kusumakuṅkumadhūpasugandhinī;",
  "atk-s0511a2:202_0": "Vividhacārumahaddhajamālinī, dasasahassi ahosi samantato”ti.",
  "atk-s0511a2:203_0": "Tatra hissa dasasahassilokadhātukampo sabbaññutaññāṇapaṭilābhassa pubbanimittaṁ,",
  "atk-s0511a2:203_1": "devatānaṁ ekacakkavāḷe sannipāto dhammacakkappavattanakāle ekappahāreneva sannipatitvā dhammapaṭiggahaṇassa pubbanimittaṁ,",
  "atk-s0511a2:203_2": "paṭhamaṁ devatānaṁ paṭiggahaṇaṁ catunnaṁ rūpāvacarajjhānānaṁ paṭilābhassa pubbanimittaṁ,",
  "atk-s0511a2:203_3": "pacchā manussānaṁ paṭiggahaṇaṁ catunnaṁ arūpāvacarajjhānānaṁ paṭilābhassa pubbanimittaṁ,",
  "atk-s0511a2:203_4": "cammanaddhadundubhīnaṁ sayameva vajjanaṁ mahantiyā dhammabheriyā anusāvanassa pubbanimittaṁ,",
  "atk-s0511a2:203_5": "vīṇābharaṇānaṁ sayameva vajjanaṁ anupubbavihārapaṭilābhassa pubbanimittaṁ,",
  "atk-s0511a2:203_6": "bandhanānaṁ sayameva chedo asmimānasamucchedassa pubbanimittaṁ,",
  "atk-s0511a2:203_7": "mahājanassa sabbarogavigamo catusaccaphalapaṭilābhassa pubbanimittaṁ,",
  "atk-s0511a2:203_8": "jaccandhānaṁ rūpadassanaṁ dibbacakkhupaṭilābhassa pubbanimittaṁ,",
  "atk-s0511a2:203_9": "badhirānaṁ saddassavanaṁ dibbasotadhātupaṭilābhassa pubbanimittaṁ.",
  "atk-s0511a2:204_0": "Jātijaḷānaṁ anussatuppādo catusatipaṭṭhānapaṭilābhassa pubbanimittaṁ,",
  "atk-s0511a2:204_1": "paṅgulānaṁ padasā gamanaṁ caturiddhipādapaṭilābhassa pubbanimittaṁ,",
  "atk-s0511a2:204_2": "videsagatānaṁ nāvānaṁ sapaṭṭanāgamanaṁ catupaṭisambhidādhigamassa,",
  "atk-s0511a2:204_3": "ratanānaṁ sayameva virocanaṁ dhammobhāsapaṭilābhassa,",
  "atk-s0511a2:204_4": "niraye agginibbāyanaṁ ekādasagginibbāyanassa,",
  "atk-s0511a2:204_5": "nadīsu toyassa nappavattanaṁ catuvesārajjapaṭilābhassa,",
  "atk-s0511a2:204_6": "lokantare āloko avijjandhakāraṁ vidhametvā ñāṇalokadassanassa,",
  "atk-s0511a2:204_7": "mahāsamuddassa madhurodakatā nibbānarasena ekarasabhāvassa,",
  "atk-s0511a2:204_8": "vātassa avāyanaṁ dvāsaṭṭhidiṭṭhigatabhedanassa,",
  "atk-s0511a2:204_9": "tarūnaṁ pupphitabhāvo vimuttipupphehi pupphitabhāvassa pubbanimittaṁ.",
  "atk-s0511a2:205_0": "Candassa ativirocanaṁ bahujanakantatāya pubbanimittaṁ,",
  "atk-s0511a2:205_1": "sūriyassa nātiuṇhavimalabhāvo kāyikacetasikasukhuppattiyā,",
  "atk-s0511a2:205_2": "khagānaṁ nagādīhi pathavigamanaṁ ovādaṁ sutvā mahājanassa pāṇehi saraṇagamanassa,",
  "atk-s0511a2:205_3": "mahato catuddīpagatameghassa pavassanaṁ mahato dhammavassassa,",
  "atk-s0511a2:205_4": "devatānaṁ sakasakabhavanesveva ṭhatvā naccādīhi kīḷanaṁ buddhabhāvaṁ patvā udānudānassa,",
  "atk-s0511a2:205_5": "dvārakavāṭānaṁ sayameva vivaraṇaṁ aṭṭhaṅgikamaggadvāravivaraṇassa,",
  "atk-s0511a2:205_6": "khudāpīḷanassa abhāvo vimuttisukhena sukhitabhāvassa,",
  "atk-s0511a2:205_7": "verīnaṁ mettacittapaṭilābho catubrahmavihārapaṭilābhassa,",
  "atk-s0511a2:205_8": "dasasahassilokadhātuyā ekadhajamālitā ariyadhajamālitāya pubbanimittaṁ,",
  "atk-s0511a2:205_9": "sesavisesā pana sesabuddhaguṇapaṭilābhassa pubbanimittānīti veditabbā.",
  "atk-s0511a2:206_0": "Atha dīpaṅkarakumāro mahatiyā sampattiyā paricāriyamāno anukkamena bhaddaṁ yobbanaṁ patvā tiṇṇaṁ utūnaṁ",
  "atk-s0511a2:206_1": "anucchavikesu tīsu pāsādesu devalokasiriṁ viya rajjasirimanubhavanto uyyānakīḷāya gamanasamaye anukkamena",
  "atk-s0511a2:206_2": "jiṇṇabyādhimatasaṅkhāte tayo devadūte disvā sañjātasaṁvego nivattitvā sudassananagarasadisavibhavasobhaṁ",
  "atk-s0511a2:206_3": "rammavatī nāma nagaraṁ pāvisi.",
  "atk-s0511a2:206_4": "Nagaraṁ pavisitvā puna catutthavāre hatthācariyaṁ pakkosāpetvā etadavoca – “ahaṁ, tāta,",
  "atk-s0511a2:206_5": "uyyānadassanatthāya nikkhamissāmi hatthiyānāni kappāpehī”ti.",
  "atk-s0511a2:206_6": "So “sādhu,",
  "atk-s0511a2:206_7": "devā”ti paṭisuṇitvā caturāsītihatthisahassāni kappāpesi.",
  "atk-s0511a2:206_8": "Atha vissakammo nāma devaputto bodhisattaṁ nānāvirāgavasananivāsanaṁ āmukkamuttāhārakeyūraṁ ruciranavakanakakaṭakamakuṭakuṇḍaladharaṁ",
  "atk-s0511a2:206_9": "paramasurabhikusumamālasamalaṅkatasiroruhaṁ samalaṅkari kira.",
  "atk-s0511a2:206_10": "Atha dīpaṅkarakumāro devakumāro viya caturāsītiyā hatthisahassehi parivuto hatthikkhandhavaragato mahatā",
  "atk-s0511a2:206_11": "balakāyena parivuto ratijananaṁ uyyānaṁ pavisitvā hatthikkhandhato oruyha taṁ uyyānamanusañcaritvā paramaruciradassane",
  "atk-s0511a2:206_12": "sakahadayasītale silātale nisīditvā pabbajjāya cittaṁ uppādesi.",
  "atk-s0511a2:206_13": "Taṅkhaṇaññeva suddhāvāsakhīṇāsavo mahābrahmā aṭṭha samaṇaparikkhāre ādāya mahāpurisassa cakkhupathe pāturahosi.",
  "atk-s0511a2:207_0": "Mahāpuriso taṁ disvā –",
  "atk-s0511a2:207_1": "“kimida”nti pucchitvā,",
  "atk-s0511a2:207_2": "“samaṇaparikkhāro”ti sutvā alaṅkārabhaṇḍaṁ omuñcitvā pasādhanabhaṇḍāgārikassa hatthe datvā maṅgalakhaggamādāya",
  "atk-s0511a2:207_3": "saddhiṁ makuṭena kese chinditvā antalikkhe ākāse ukkhipi.",
  "atk-s0511a2:207_4": "Atha sakko devarājā suvaṇṇacaṅkoṭakena taṁ kesamakuṭaṁ ādāya sinerumuddhani tiyojanappamāṇaṁ indanīlamaṇimayaṁ makuṭacetiyaṁ nāma akāsi.",
  "atk-s0511a2:207_5": "Atha mahāpuriso devadattiyaṁ arahattadhajaṁ kāsāvaṁ paridahitvā sāṭakayugaṁ ākāse khipi.",
  "atk-s0511a2:207_6": "Taṁ brahmā paṭiggahetvā brahmaloke dvādasayojanikaṁ sabbaratanamayaṁ cetiyamakāsi.",
  "atk-s0511a2:207_7": "Dīpaṅkarakumāraṁ pana pabbajantaṁ ekā purisakoṭi anupabbaji.",
  "atk-s0511a2:207_8": "Tāya pana parisāya parivuto bodhisatto dasa māse padhānacariyaṁ acari.",
  "atk-s0511a2:207_9": "Atha visākhapuṇṇamāya aññataraṁ nagaraṁ piṇḍāya pāvisi.",
  "atk-s0511a2:208_0": "Tasmiṁ kira nagare taṁdivasaṁ devatānaṁ balikaraṇatthāya nirudakapāyāsaṁ paciṁsu.",
  "atk-s0511a2:208_1": "Tassa pana mahāsattassa saparisassa piṇḍāya paviṭṭhassa manussā adaṁsu.",
  "atk-s0511a2:208_2": "Taṁ kira sabbesaṁ koṭisaṅkhyāyānaṁ bhikkhūnaṁ pariyattaṁ ahosi.",
  "atk-s0511a2:208_3": "Mahāpurisassa pana patte devatā dibbojaṁ pakkhipiṁsu.",
  "atk-s0511a2:208_4": "Taṁ paribhuñjitvā tattheva sālavane divāvihāraṁ vītināmetvā sāyanhasamaye paṭisallānā vuṭṭhāya gaṇaṁ",
  "atk-s0511a2:208_5": "vissajjetvā sunandena nāmājīvakena dinnā aṭṭha tiṇamuṭṭhiyo gahetvā pipphalibodhirukkhamūlaṁ gantvā tiṇasantharaṁ",
  "atk-s0511a2:208_6": "santharitvā navutihatthaṁ bodhikkhandhaṁ piṭṭhito katvā pallaṅkaṁ ābhujitvā caturaṅgavīriyaṁ adhiṭṭhahitvā",
  "atk-s0511a2:208_7": "bodhirukkhamūle nisīdi.",
  "atk-s0511a2:209_0": "Tato mārabalaṁ vidhamitvā rattiyā paṭhamayāme pubbenivāsaṁ anussaritvā majjhimayāme dibbacakkhuṁ visodhetvā",
  "atk-s0511a2:209_1": "pacchimayāme anulomapaṭilomavasena paccayākāraṁ sammasitvā ānāpānacatutthajjhānaṁ samāpajjitvā tato vuṭṭhāya",
  "atk-s0511a2:209_2": "pañcasu khandhesu abhinivisitvā udayabbayavasena samapaññāsa lakkhaṇāni disvā yāva gotrabhuñāṇaṁ vipassanaṁ",
  "atk-s0511a2:209_3": "vaḍḍhetvā aruṇodaye ariyamaggena sakalabuddhaguṇe paṭivijjhitvā buddhasīhanādaṁ naditvā sattasattāhaṁ",
  "atk-s0511a2:209_4": "bodhisamīpeyeva vītināmetvā brahmuno dhammadesanaṁ paṭiññāya sunandārāme dhammacakkaṁ pavattetvā koṭisatānaṁ",
  "atk-s0511a2:209_5": "devamanussānaṁ dhammāmataṁ pāyetvā catuddīpikamahāmegho viya dhammavassaṁ vassento mahājanassa bandhanamokkhaṁ",
  "atk-s0511a2:209_6": "karonto janapadacārikaṁ vicari.",
  "atk-s0511a2:210_0": "Tadā kira sumedhapaṇḍito samāpattisukhena vītināmento neva pathavikampanamaddasa na tāni nimittāni.",
  "atk-s0511a2:210_1": "Tena vuttaṁ –",
  "atk-s0511a2:211_0": "34.",
  "atk-s0511a2:212_0": "“Evaṁ me siddhippattassa, vasībhūtassa sāsane;",
  "atk-s0511a2:213_0": "Dīpaṅkaro nāma jino, uppajji lokanāyako.",
  "atk-s0511a2:214_0": "35.",
  "atk-s0511a2:215_0": "“Uppajjante ca jāyante, bujjhante dhammadesane;",
  "atk-s0511a2:216_0": "Caturo nimitte nāddasaṁ, jhānaratisamappito”ti.",
  "atk-s0511a2:217_0": "Tattha evanti idāni vattabbaṁ nidasseti.",
  "atk-s0511a2:217_1": "Meti mama.",
  "atk-s0511a2:217_2": "Siddhippattassāti pañcābhiññāsiddhippattassa.",
  "atk-s0511a2:217_3": "Vasībhūtassāti bhūtavasissa,",
  "atk-s0511a2:217_4": "ciṇṇavasībhāvamupagatassāti attho.",
  "atk-s0511a2:217_5": "Sāsaneti vivekamānasānaṁ sāsane,",
  "atk-s0511a2:217_6": "anādaralakkhaṇe sāmivacanaṁ daṭṭhabbaṁ.",
  "atk-s0511a2:217_7": "Jinoti kilesārijayanena jino.",
  "atk-s0511a2:218_0": "Uppajjanteti paṭisandhiggahaṇe.",
  "atk-s0511a2:218_1": "Jāyanteti mātukucchito nikkhamane.",
  "atk-s0511a2:218_2": "Bujjhanteti anuttaraṁ sammāsambodhiṁ abhisambujjhante.",
  "atk-s0511a2:218_3": "Dhammadesaneti dhammacakkappavattane.",
  "atk-s0511a2:218_4": "Caturonimitteti cattāri nimittāni.",
  "atk-s0511a2:218_5": "Dīpaṅkarassa dasabalassa paṭisandhi- jāti- bodhi-",
  "atk-s0511a2:218_6": "dhammacakkappavattanesu catūsu ṭhānesu dasasahassilokadhātukampanādīni nimittānīti attho. Etthāha –",
  "atk-s0511a2:218_7": "tāni pana bahūni nimittāni,",
  "atk-s0511a2:218_8": "kasmā “caturo nimitte”ti vuttaṁ,",
  "atk-s0511a2:218_9": "ayuttaṁ nanūti? Nāyuttaṁ,",
  "atk-s0511a2:218_10": "yadipi etāni bahūni nimittāni,",
  "atk-s0511a2:218_11": "catūsu ṭhānesu pana pavattattā “caturo nimitte”ti vuttaṁ.",
  "atk-s0511a2:218_12": "Nāddasanti nāddasiṁ.",
  "atk-s0511a2:218_13": "Idāni tesaṁ catunnaṁ nimittānaṁ adassane kāraṇaṁ niddisanto “jhānaratisamappito”ti āha.",
  "atk-s0511a2:218_14": "Jhānaratīti samāpattisukhassetaṁ adhivacanaṁ.",
  "atk-s0511a2:218_15": "Jhānaratiyā samappitattā samaṅgībhūtattā tāni nimittāni nāddasanti attho.",
  "atk-s0511a2:219_0": "Atha tasmiṁ kāle dīpaṅkaradasabalo catūhi khīṇāsavasatasahassehi parivuto anupubbena cārikaṁ caramāno",
  "atk-s0511a2:219_1": "paramarammaṁ rammaṁ nāma nagaraṁ patvā sudassanamahāvihāre paṭivasati.",
  "atk-s0511a2:219_2": "Rammanagaravāsino “dīpaṅkaro kira dasabalo anuttaraṁ sammāsambodhiṁ patvā pavattitavaradhammacakko anupubbena",
  "atk-s0511a2:219_3": "cārikaṁ caramāno rammanagaraṁ patvā sudassanamahāvihāre paṭivasatī”ti sutvā sappiādīni bhesajjāni gahetvā",
  "atk-s0511a2:219_4": "bhuttapātarāsā suddhuttarāsaṅgā pupphadhūpagandhahatthā yena buddho tenupasaṅkamiṁsu,",
  "atk-s0511a2:219_5": "upasaṅkamitvā satthāraṁ vanditvā pupphādīhi pūjetvā ekamantaṁ nisīditvā atimadhuraṁ dhammakathaṁ sutvā",
  "atk-s0511a2:219_6": "svātanāya bhagavantaṁ nimantetvā uṭṭhāyāsanā dasabalaṁ padakkhiṇaṁ katvā pakkamiṁsu.",
  "atk-s0511a2:220_0": "Te punadivase asadisamahādānaṁ sajjetvā maṇḍapaṁ kāretvā vimalakomalehi nīluppalehi chādetvā catujjātigandhena",
  "atk-s0511a2:220_1": "paribhaṇḍaṁ kāretvā lājapañcamāni surabhikusumāni vikiritvā maṇḍapassa catūsu koṇesu sītalamadhuravāripuṇṇā",
  "atk-s0511a2:220_2": "cāṭiyo ṭhapetvā kadalipaṇṇehi pidahitvā maṇḍapopari jayasumanakusumasadisaṁ paramaruciradassanaṁ celavitānaṁ",
  "atk-s0511a2:220_3": "bandhitvā suvaṇṇamaṇirajatatārakāhi racayitvā tattha gandhadāmapupphadāmapattadāmaratanadāmāni olambetvā",
  "atk-s0511a2:220_4": "dhūpehi duddinaṁ katvā sakalañca taṁ rammaṁ rammanagaraṁ sammaṭṭhaṁ saphalakadaliyo ca pupphasamalaṅkate",
  "atk-s0511a2:220_5": "puṇṇaghaṭe ca ṭhapāpetvā nānāvirāgā dhajapaṭākāyo ca samussāpetvā mahāvīthiyā ubhosu passesu sāṇipākārehi",
  "atk-s0511a2:220_6": "parikkhipitvā dīpaṅkaradasabalassa āgamanamaggaṁ alaṅkarontā udakaparibhinnaṭṭhānesu paṁsuṁ pakkhipitvā",
  "atk-s0511a2:220_7": "cikkhallakampi pathaviṁ asamaṁ samaṁ katvā muttāsadisāhi vālukāhi ākiranti,",
  "atk-s0511a2:220_8": "lājapañcamehi ca pupphehi ākiranti,",
  "atk-s0511a2:220_9": "saphalakadalikamuke ca patiṭṭhāpenti.",
  "atk-s0511a2:221_0": "Atha tasmiṁ kāle sumedhatāpaso attano assamapadato uggantvā rammanagaravāsīnaṁ tesaṁ manussānaṁ uparibhāgena",
  "atk-s0511a2:221_1": "ākāsena gacchanto te haṭṭhapahaṭṭhe maggaṁ sodhente ca alaṅkaronte ca disvā –",
  "atk-s0511a2:221_2": "“kiṁ nu kho kāraṇa”nti cintetvā sabbesaṁ passantānaññeva ākāsato oruyha ekamante ṭhatvā te manusse pucchi –",
  "atk-s0511a2:221_3": "“ambho! Kassatthāya tumhe imaṁ maggaṁ sodhethā”ti?",
  "atk-s0511a2:221_4": "Tena vuttaṁ –",
  "atk-s0511a2:222_0": "36.",
  "atk-s0511a2:223_0": "“Paccantadesavisaye, nimantetvā tathāgataṁ;",
  "atk-s0511a2:224_0": "Tassa āgamanaṁ maggaṁ, sodhenti tuṭṭhamānasā.",
  "atk-s0511a2:225_0": "37.",
  "atk-s0511a2:226_0": "“Ahaṁ tena samayena, nikkhamitvā sakassamā;",
  "atk-s0511a2:227_0": "Dhunanto vākacīrāni, gacchāmi ambare tadā.",
  "atk-s0511a2:228_0": "38.",
  "atk-s0511a2:229_0": "“Vedajātaṁ janaṁ disvā, tuṭṭhahaṭṭhaṁ pamoditaṁ;",
  "atk-s0511a2:230_0": "Orohitvāna gaganā, manusse pucchi tāvade.",
  "atk-s0511a2:231_0": "39.",
  "atk-s0511a2:232_0": "“Tuṭṭhahaṭṭho pamudito, vedajāto mahājano;",
  "atk-s0511a2:233_0": "Kassa sodhīyati maggo, añjasaṁ vaṭumāyana”nti.",
  "atk-s0511a2:234_0": "Tattha paccantadesavisayeti majjhimadesasseva ekapasse paccantadesasaññite janapade.",
  "atk-s0511a2:234_1": "Tassa āgamanaṁ magganti tena āgantabbaṁ magganti attho.",
  "atk-s0511a2:234_2": "Ahaṁ tena samayenāti ahaṁ tasmiṁ samaye,",
  "atk-s0511a2:234_3": "bhummatthe cetaṁ karaṇavacanaṁ daṭṭhabbaṁ.",
  "atk-s0511a2:234_4": "Sakassamāti attano assamapadato nikkhamitvā.",
  "atk-s0511a2:234_5": "Dhunantoti odhunanto.",
  "atk-s0511a2:234_6": "“Tena samayena” ca,",
  "atk-s0511a2:234_7": "“tadā” cāti imesaṁ dvinnaṁ padānaṁ ekatthattā purimassa nikkhamanakiriyāya pacchimassa ca gamanakiriyāya saddhiṁ sambandho veditabbo,",
  "atk-s0511a2:234_8": "itarathā punaruttidosā na muccati.",
  "atk-s0511a2:234_9": "Tadāti tasmiṁ samaye.",
  "atk-s0511a2:235_0": "Vedajātanti sañjātasomanassaṁ.",
  "atk-s0511a2:235_1": "Tuṭṭhahaṭṭhaṁ pamoditanti imāni tīṇi padāni aññamaññavevacanāni aññamaññassa atthadīpanāni.",
  "atk-s0511a2:235_2": "Atha vā sukhena tuṭṭhaṁ,",
  "atk-s0511a2:235_3": "pītiyā haṭṭhaṁ,",
  "atk-s0511a2:235_4": "pāmojjena pamuditaṁ.",
  "atk-s0511a2:235_5": "Orohitvānāti otaritvā.",
  "atk-s0511a2:235_6": "Manusse pucchīti mānuse pucchi.",
  "atk-s0511a2:235_7": "Ayameva vā pāṭho.",
  "atk-s0511a2:235_8": "Tāvadeti tadā,",
  "atk-s0511a2:235_9": "taṅkhaṇeyevāti attho.",
  "atk-s0511a2:235_10": "Idāni pucchitamatthaṁ dassentena “tuṭṭhahaṭṭho pamudito”tiādi vuttaṁ.",
  "atk-s0511a2:235_11": "Tattha ayaṁ mahājano tuṭṭhahaṭṭho pamoditahadayo hutvā maggaṁ sodheti,",
  "atk-s0511a2:235_12": "kiṁ kāraṇā sodheti,",
  "atk-s0511a2:235_13": "kassatthāya vā sodhetīti?",
  "atk-s0511a2:235_14": "Evaṁ “sodheti” saddaṁ āharitvā attho daṭṭhabbo,",
  "atk-s0511a2:235_15": "itarathā na yujjati.",
  "atk-s0511a2:235_16": "Sodhīyatīti suddhabhāvo karīyati.",
  "atk-s0511a2:235_17": "Maggo añjasaṁ vaṭumāyananti maggassevetāni vevacanāni.",
  "atk-s0511a2:236_0": "Evaṁ tena sumedhatāpasena puṭṭhā te manussā āhaṁsu –",
  "atk-s0511a2:236_1": "“bhante sumedha,",
  "atk-s0511a2:236_2": "kiṁ na jānātha dīpaṅkaro nāma buddho anuttaraṁ sammāsambodhiṁ patvā pavattitavaradhammacakko janapadacārikaṁ",
  "atk-s0511a2:236_3": "caramāno anukkamena amhākaṁ nagaraṁ patvā sudassanamahāvihāre paṭivasati,",
  "atk-s0511a2:236_4": "mayaṁ taṁ bhagavantaṁ nimantayitvā tasseva buddhassa bhagavato āgamanamaggaṁ sodhemā”ti.",
  "atk-s0511a2:236_5": "Tato taṁ sutvā sumedhapaṇḍito cintesi –",
  "atk-s0511a2:236_6": "“buddhoti kho panesa ghosopi dullabho,",
  "atk-s0511a2:236_7": "pageva buddhuppādo,",
  "atk-s0511a2:236_8": "tena hi mayāpi imehi manussehi saddhiṁ dasabalassa āgamanamaggaṁ sodhetuṁ vaṭṭatī”ti.",
  "atk-s0511a2:236_9": "So te manusse āha – “sace, bho,",
  "atk-s0511a2:236_10": "tumhe imaṁ maggaṁ buddhassa sodhetha,",
  "atk-s0511a2:236_11": "mayhampi ekaṁ okāsaṁ detha,",
  "atk-s0511a2:236_12": "ahampi tumhehi saddhiṁ buddhassa maggaṁ sodhessāmī”ti.",
  "atk-s0511a2:236_13": "Tato te “sādhū”ti sampaṭicchitvā –",
  "atk-s0511a2:236_14": "“ayaṁ sumedhapaṇḍito mahiddhiko mahānubhāvo”ti jānamānā dubbisodhanaṁ udakasambhinnaṁ ativiya visamaṁ ekaṁ okāsaṁ sallakkhetvā –",
  "atk-s0511a2:236_15": "“imaṁ okāsaṁ tumhe sodhetha alaṅkarotha cā”ti adaṁsu.",
  "atk-s0511a2:236_16": "Tato sumedhapaṇḍito buddhārammaṇaṁ pītiṁ uppādetvā cintesi –",
  "atk-s0511a2:236_17": "“ahaṁ pana imaṁ okāsaṁ iddhiyā paramadassanīyaṁ kātuṁ pahomi,",
  "atk-s0511a2:236_18": "evaṁ kate pana maṁ na paritosessati.",
  "atk-s0511a2:236_19": "Ajja pana mayā kāyaveyyāvaccaṁ kātuṁ vaṭṭatī”ti paṁsuṁ āharitvā taṁ padesaṁ pūreti.",
  "atk-s0511a2:237_0": "Tassa pana tasmiṁ padese asodhite vippakateyeva rammanagaravāsino manussā bhagavato kālamārocesuṁ –",
  "atk-s0511a2:237_1": "“niṭṭhitaṁ, bhante,",
  "atk-s0511a2:237_2": "bhatta”nti.",
  "atk-s0511a2:237_3": "Evaṁ tehi kāle ārocite dasabalo jayasumanakusumasadisavaṇṇaṁ dupaṭṭacīvaraṁ timaṇḍalaṁ paṭicchādetvā",
  "atk-s0511a2:237_4": "nivāsetvā tassupari suvaṇṇapāmaṅgena jayasumanakusumakalāpaṁ parikkhipanto viya vijjulatāsassirikaṁ kāyabandhanaṁ",
  "atk-s0511a2:237_5": "bandhitvā kanakagirisikharamatthake lākhārasaṁ parisiñcanto viya suvaṇṇacetiyaṁ pavāḷajālena parikkhipanto",
  "atk-s0511a2:237_6": "viya ca suvaṇṇagghikaṁ rattakambalena paṭimuñcanto viya ca saradasamayarajanikaraṁ rattavalāhakena paṭicchādento",
  "atk-s0511a2:237_7": "viya ca lākhārasena tintakiṁsukakusumasadisavaṇṇaṁ rattavarapaṁsukūlacīvaraṁ pārupitvā gandhakuṭidvārato",
  "atk-s0511a2:237_8": "kañcanaguhato sīho viya nikkhamitvā gandhakuṭipamukhe aṭṭhāsi.",
  "atk-s0511a2:237_9": "Atha sabbe bhikkhū attano attano pattacīvaramādāya bhagavantaṁ parivārayiṁsu.",
  "atk-s0511a2:237_10": "Te pana parivāretvā ṭhitā bhikkhū evarūpā ahesuṁ –",
  "atk-s0511a2:238_0": "“Appicchā pana santuṭṭhā, vattāro vacanakkhamā;",
  "atk-s0511a2:239_0": "Pavivittā asaṁsaṭṭhā, vinītā pāpagarahino.",
  "atk-s0511a2:240_0": "“Sabbepi sīlasampannā, samādhijjhānakovidā;",
  "atk-s0511a2:241_0": "Paññāvimuttisampannā, tipañcacaraṇāyutā.",
  "atk-s0511a2:242_0": "“Khīṇāsavā vasippattā, iddhimanto yasassino;",
  "atk-s0511a2:243_0": "Santindriyā damappattā, suddhā khīṇapunabbhavā”ti.",
  "atk-s0511a2:244_0": "Iti bhagavā sayaṁ vītarāgo vītarāgehi vītadoso vītadosehi vītamoho vītamohehi parivuto ativiya virocittha.",
  "atk-s0511a2:244_1": "Atha satthā mahānubhāvānaṁ khīṇāsavānaṁ chaḷabhiññānaṁ catūhi satasahassehi parivuto marugaṇaparivuto",
  "atk-s0511a2:244_2": "dasasatanayano viya brahmagaṇaparivuto hāritamahābrahmā viya ca aparimitasamayasamupacitakusalabalajanitāya",
  "atk-s0511a2:244_3": "anopamāya buddhalīḷāya tārāgaṇaparivuto saradasamayarajanikaro viya ca gaganatalaṁ taṁ maggaṁ alaṅkatapaṭiyattaṁ",
  "atk-s0511a2:244_4": "paṭipajji.",
  "atk-s0511a2:245_0": "“Suvaṇṇavaṇṇāya pabhāya dhīro, suvaṇṇavaṇṇe kira maggarukkhe;",
  "atk-s0511a2:246_0": "Suvaṇṇavaṇṇe kusume karonto, suvaṇṇavaṇṇo paṭipajji maggaṁ”.",
  "atk-s0511a2:247_0": "Sumedhatāpasopi tena alaṅkatapaṭiyattena maggena āgacchantassa dīpaṅkarassa bhagavato dvattiṁsamahāpurisalakkhaṇapaṭimaṇḍitaṁ",
  "atk-s0511a2:247_1": "asītiyā anubyañjanehi anurañjitaṁ byāmappabhāya parikkhepaṁ sassirikaṁ indanīlamaṇisadisaṁ ākāse nānappakārā",
  "atk-s0511a2:247_2": "vijjulatā viya chabbaṇṇabuddharasmiyo vissajjentaṁ rūpasobhaggappattaṁ attabhāvaṁ akkhīni ummīletvā oloketvā –",
  "atk-s0511a2:247_3": "“ajja mayā dasabalassa jīvitapariccāgaṁ kātuṁ vaṭṭatī”ti,",
  "atk-s0511a2:247_4": "“mā bhagavā kalale akkami,",
  "atk-s0511a2:247_5": "maṇimayaphalakasetuṁ akkamanto viya saddhiṁ catūhi khīṇāsavasatasahassehi mama piṭṭhiṁ akkamanto gacchatu,",
  "atk-s0511a2:247_6": "taṁ me bhavissati dīgharattaṁ hitāya sukhāyā”ti kese mocetvā ajinajaṭāvākacīrāni kāḷavaṇṇe kalale pattharitvā tattheva kalalapiṭṭhe nipajji.",
  "atk-s0511a2:247_7": "Tena vuttaṁ –",
  "atk-s0511a2:248_0": "40.",
  "atk-s0511a2:249_0": "“Te me puṭṭhā viyākaṁsu, buddho loke anuttaro;",
  "atk-s0511a2:250_0": "Dīpaṅkaro nāma jino, uppajji lokanāyako;",
  "atk-s0511a2:251_0": "Tassa sodhīyati maggo, añjasaṁ vaṭumāyanaṁ.",
  "atk-s0511a2:252_0": "41.",
  "atk-s0511a2:253_0": "“Buddhoti vacanaṁ sutvāna, pīti uppajji tāvade;",
  "atk-s0511a2:254_0": "Buddho buddhoti kathayanto, somanassaṁ pavedayiṁ.",
  "atk-s0511a2:255_0": "42.",
  "atk-s0511a2:256_0": "“Tattha ṭhatvā vicintesiṁ, tuṭṭho saṁviggamānaso;",
  "atk-s0511a2:257_0": "Idha bījāni ropissaṁ, khaṇo ve mā upaccagā.",
  "atk-s0511a2:258_0": "43.",
  "atk-s0511a2:259_0": "“Yadi buddhassa sodhetha, ekokāsaṁ dadātha me;",
  "atk-s0511a2:260_0": "Ahampi sodhayissāmi, añjasaṁ vaṭumāyanaṁ.",
  "atk-s0511a2:261_0": "44.",
  "atk-s0511a2:262_0": "“Adaṁsu te mamokāsaṁ, sodhetuṁ añjasaṁ tadā;",
  "atk-s0511a2:263_0": "Buddho buddhoti cintento, maggaṁ sodhemahaṁ tadā.",
  "atk-s0511a2:264_0": "45.",
  "atk-s0511a2:265_0": "“Aniṭṭhite mamokāse, dīpaṅkaro mahāmuni;",
  "atk-s0511a2:266_0": "Catūhi satasahassehi, chaḷabhiññehi tādihi;",
  "atk-s0511a2:267_0": "Khīṇāsavehi vimalehi, paṭipajji añjasaṁ jino.",
  "atk-s0511a2:268_0": "46.",
  "atk-s0511a2:269_0": "“Paccuggamanā vattanti, vajjanti bheriyo bahū;",
  "atk-s0511a2:270_0": "Āmoditā naramarū, sādhukāraṁ pavattayuṁ.",
  "atk-s0511a2:271_0": "47.",
  "atk-s0511a2:272_0": "“Devā manusse passanti, manussāpi ca devatā;",
  "atk-s0511a2:273_0": "Ubhopi te pañjalikā, anuyanti tathāgataṁ.",
  "atk-s0511a2:274_0": "48.",
  "atk-s0511a2:275_0": "“Devā dibbehi turiyehi, manussā mānusehi ca;",
  "atk-s0511a2:276_0": "Ubhopi te vajjayantā, anuyanti tathāgataṁ.",
  "atk-s0511a2:277_0": "49.",
  "atk-s0511a2:278_0": "“Dibbaṁ mandāravaṁ pupphaṁ, padumaṁ pārichattakaṁ;",
  "atk-s0511a2:279_0": "Disodisaṁ okiranti, ākāsanabhagatā marū.",
  "atk-s0511a2:280_0": "50.",
  "atk-s0511a2:281_0": "“Dibbaṁ candanacuṇṇañca, varagandhañca kevalaṁ;",
  "atk-s0511a2:282_0": "Disodisaṁ okiranti, ākāsanabhagatā marū.",
  "atk-s0511a2:283_0": "51.",
  "atk-s0511a2:284_0": "“Campakaṁ saralaṁ nīpaṁ, nāgapunnāgaketalaṁ;",
  "atk-s0511a2:285_0": "Disodisaṁ ukkhipanti, bhūmitalagatā narā.",
  "atk-s0511a2:286_0": "52.",
  "atk-s0511a2:287_0": "“Kese muñcitvāhaṁ tattha, vākacīrañca cammakaṁ;",
  "atk-s0511a2:288_0": "Kalale pattharitvāna, avakujjo nipajjahaṁ.",
  "atk-s0511a2:289_0": "53.",
  "atk-s0511a2:290_0": "“Akkamitvāna maṁ buddho, saha sissehi gacchatu;",
  "atk-s0511a2:291_0": "Mā naṁ kalale akkamittha, hitāya me bhavissatī”ti.",
  "atk-s0511a2:292_0": "Tattha viyākaṁsūti byākariṁsu.",
  "atk-s0511a2:292_1": "“Dīpaṅkaro nāma jino,",
  "atk-s0511a2:292_2": "tassa sodhīyati patho”tipi pāṭho.",
  "atk-s0511a2:292_3": "Somanassaṁ pavedayinti somanassamanubhavinti attho.",
  "atk-s0511a2:292_4": "Tattha ṭhatvāti yasmiṁ padese ākāsato otari,",
  "atk-s0511a2:292_5": "tattheva ṭhatvā.",
  "atk-s0511a2:292_6": "Saṁviggamānasoti pītivimhitamānaso.",
  "atk-s0511a2:292_7": "Idhāti imasmiṁ dīpaṅkare puññakkhette.",
  "atk-s0511a2:292_8": "Bījānīti kusalabījāni.",
  "atk-s0511a2:292_9": "Ropissanti ropissāmi.",
  "atk-s0511a2:292_10": "Khaṇoti aṭṭhakkhaṇavirahito navamo khaṇasannipāto.",
  "atk-s0511a2:292_11": "Atidullabho so mayā paṭiladdho.",
  "atk-s0511a2:292_12": "Veti nipātamattaṁ.",
  "atk-s0511a2:292_13": "Mā upaccagāti so mā accagamā,",
  "atk-s0511a2:292_14": "mā atikkamīti attho.",
  "atk-s0511a2:292_15": "Dadāthāti detha.",
  "atk-s0511a2:292_16": "Teti ye me puṭṭhā manussā,",
  "atk-s0511a2:292_17": "teti attho.",
  "atk-s0511a2:292_18": "Sodhemahaṁ tadāti sodhemi ahaṁ tadā.",
  "atk-s0511a2:292_19": "Aniṭṭhiteti apariyosite vippakate.",
  "atk-s0511a2:292_20": "Khīṇāsavehīti ettha cattāro āsavā – kāmāsavo,",
  "atk-s0511a2:292_21": "bhavāsavo,",
  "atk-s0511a2:292_22": "diṭṭhāsavo,",
  "atk-s0511a2:292_23": "avijjāsavoti ime cattāro āsavā yesaṁ khīṇā pahīnā samucchinnā paṭippassaddhā abhabbuppattikā ñāṇagginā daḍḍhā,",
  "atk-s0511a2:292_24": "te khīṇāsavā,",
  "atk-s0511a2:292_25": "tehi khīṇāsavehi.",
  "atk-s0511a2:292_26": "Khīṇāsavattāyeva vimalehi.",
  "atk-s0511a2:293_0": "Devā manusse passantīti ettha devānaṁ manussadassane vattabbaṁ natthi,",
  "atk-s0511a2:293_1": "pakatidassanavasena pana yathā manussā idha ṭhatvā passanti,",
  "atk-s0511a2:293_2": "evaṁ devāpi manusse passantīti attho.",
  "atk-s0511a2:293_3": "Devatāti deve.",
  "atk-s0511a2:293_4": "Ubhopīti ubho devamanussā.",
  "atk-s0511a2:293_5": "Pañjalikāti katapañjalikā,",
  "atk-s0511a2:293_6": "ubhopi hatthe sirasi patiṭṭhāpetvāti attho.",
  "atk-s0511a2:293_7": "Anuyanti tathāgatanti tathāgatassa pacchato yanti,",
  "atk-s0511a2:293_8": "anuyoge sati sāmiatthe upayogavacanaṁ hotīti lakkhaṇaṁ.",
  "atk-s0511a2:293_9": "Tena vuttaṁ “anuyanti tathāgata”nti.",
  "atk-s0511a2:293_10": "Vajjayantāti vādentā.",
  "atk-s0511a2:294_0": "Mandāravanti mandāravapupphaṁ.",
  "atk-s0511a2:294_1": "Disodisanti disato disato.",
  "atk-s0511a2:294_2": "Okirantīti avakiranti.",
  "atk-s0511a2:294_3": "Ākāsanabhagatāti ākāsasaṅkhāte nabhasi gatā.",
  "atk-s0511a2:294_4": "Atha vā ākāsaṁ gatā saggagatāva.",
  "atk-s0511a2:294_5": "“Nabho”ti hi saggo vuccati.",
  "atk-s0511a2:294_6": "Marūti amarā.",
  "atk-s0511a2:294_7": "Saralanti saralatarukusumaṁ.",
  "atk-s0511a2:294_8": "Nīpanti kadambapupphaṁ.",
  "atk-s0511a2:294_9": "Nāgapunnāgaketakanti nāgapunnāgaketakapupphāni ca.",
  "atk-s0511a2:294_10": "Bhūmitalagatāti bhūmigatā.",
  "atk-s0511a2:295_0": "Kesemuñcitvāhanti ahaṁ kese baddhā kalāpakuṭilajaṭā muñcitvā,",
  "atk-s0511a2:295_1": "vippakiritvāti attho.",
  "atk-s0511a2:295_2": "Tatthāti mayhaṁ dinne okāse.",
  "atk-s0511a2:295_3": "Cammakanti cammakkhaṇḍaṁ.",
  "atk-s0511a2:295_4": "Kalaleti cikkhallakaddame.",
  "atk-s0511a2:295_5": "Avakujjoti adhomukho hutvā.",
  "atk-s0511a2:295_6": "Nipajjahanti nipajjiṁ ahaṁ.",
  "atk-s0511a2:295_7": "Mā nanti ettha māti paṭisedhatthe nipāto.",
  "atk-s0511a2:295_8": "Nanti padapūraṇatthe nipāto,",
  "atk-s0511a2:295_9": "buddho kalale mā akkamitthāti attho.",
  "atk-s0511a2:295_10": "Hitāya me bhavissatīti taṁ kalale anakkamanaṁ dīgharattaṁ mama hitatthāya bhavissatīti.",
  "atk-s0511a2:295_11": "“Sukhāya me bhavissatī”tipi pāṭho.",
  "atk-s0511a2:296_0": "Tato sumedhapaṇḍito kalalapiṭṭhe nipanno evaṁ cintesi –",
  "atk-s0511a2:296_1": "“sacāhaṁ iccheyyaṁ sabbakilese jhāpetvā saṅghanavako hutvā rammanagaraṁ paviseyyaṁ,",
  "atk-s0511a2:296_2": "aññātakavesena pana me kilese jhāpetvā nibbānappattiyā kiccaṁ natthi,",
  "atk-s0511a2:296_3": "yaṁnūnāhaṁ dīpaṅkaradasabalo viya paramābhisambodhiṁ patvā dhammanāvaṁ āropetvā mahājanaṁ saṁsārasāgarā uttāretvā pacchā parinibbāyeyyaṁ,",
  "atk-s0511a2:296_4": "idaṁ me patirūpa”nti.",
  "atk-s0511a2:296_5": "Tato aṭṭha dhamme samodhānetvā buddhabhāvāya abhinīhāraṁ katvā nipajji.",
  "atk-s0511a2:296_6": "Tena vuttaṁ –",
  "atk-s0511a2:297_0": "54.",
  "atk-s0511a2:298_0": "“Pathaviyaṁ nipannassa, evaṁ me āsi cetaso;",
  "atk-s0511a2:299_0": "Icchamāno ahaṁ ajja, kilese jhāpaye mama.",
  "atk-s0511a2:300_0": "55.",
  "atk-s0511a2:301_0": "“Kiṁ me aññātavesena, dhammaṁ sacchikatenidha;",
  "atk-s0511a2:302_0": "Sabbaññutaṁ pāpuṇitvā, buddho hessaṁ sadevake.",
  "atk-s0511a2:303_0": "56.",
  "atk-s0511a2:304_0": "“Kiṁ me ekena tiṇṇena, purisena thāmadassinā;",
  "atk-s0511a2:305_0": "Sabbaññutaṁ pāpuṇitvā, santāressaṁ sadevakaṁ.",
  "atk-s0511a2:306_0": "57.",
  "atk-s0511a2:307_0": "“Iminā me adhikārena, katena purisuttame;",
  "atk-s0511a2:308_0": "Sabbaññutaṁ pāpuṇitvā, tāremi janataṁ bahuṁ.",
  "atk-s0511a2:309_0": "58.",
  "atk-s0511a2:310_0": "“Saṁsārasotaṁ chinditvā, viddhaṁsetvā tayo bhave;",
  "atk-s0511a2:311_0": "Dhammanāvaṁ samāruyha, santāressaṁ sadevaka”nti.",
  "atk-s0511a2:312_0": "Tattha pathaviyaṁ nipannassāti puthaviyā nipannassa.",
  "atk-s0511a2:312_1": "Ayameva vā pāṭho.",
  "atk-s0511a2:312_2": "Cetasoti cetaso parivitakko ahosīti attho.",
  "atk-s0511a2:312_3": "“Evaṁ me āsi cetanā”tipi pāṭho.",
  "atk-s0511a2:312_4": "Icchamānoti ākaṅkhamāno.",
  "atk-s0511a2:312_5": "Kileseti kilissanti upatāpentīti kilesā,",
  "atk-s0511a2:312_6": "rāgādayo dasa.",
  "atk-s0511a2:312_7": "Jhāpayeti jhāpeyyaṁ,",
  "atk-s0511a2:312_8": "mama kilese jhāpaye ahanti attho.",
  "atk-s0511a2:313_0": "Kinti paṭikkhepavacanaṁ.",
  "atk-s0511a2:313_1": "Aññātavesenāti apākaṭavesena,",
  "atk-s0511a2:313_2": "aviññātena paṭicchannena.",
  "atk-s0511a2:313_3": "Idha pana bhikkhū viya āsavakkhayaṁ katvā kiṁ,",
  "atk-s0511a2:313_4": "buddhakare dhamme pūretvā paṭisandhijātibodhidhammacakkappavattanesu mahāpathavikampanaṁ katvā buddho bodhetā,",
  "atk-s0511a2:313_5": "tiṇṇo tāretā,",
  "atk-s0511a2:313_6": "mutto mocetā bhaveyyanti adhippāyo.",
  "atk-s0511a2:313_7": "Sadevaketi sadevake loke.",
  "atk-s0511a2:314_0": "Thāmadassināti attano thāmabalaṁ passamānena.",
  "atk-s0511a2:314_1": "Santāressanti santāressāmi.",
  "atk-s0511a2:314_2": "Sadevakanti sadevakaṁ sattanikāyaṁ,",
  "atk-s0511a2:314_3": "sadevakaṁ lokaṁ vā.",
  "atk-s0511a2:314_4": "Adhikārenāti adhivisiṭṭhena kārena,",
  "atk-s0511a2:314_5": "buddhassa mama jīvitaṁ pariccajitvā kalalapiṭṭhe sayanenādhikārenāti attho.",
  "atk-s0511a2:315_0": "Saṁsārasotanti kammakilesavasena yonigativiññāṇaṭṭhitinavasattāvāsesu ito cito ca saṁsaraṇaṁ saṁsāro. Yathāha –",
  "atk-s0511a2:316_0": "“Khandhānañca paṭipāṭi, dhātuāyatanānañca;",
  "atk-s0511a2:317_0": "Abbocchinnaṁ vattamānā, saṁsāroti pavuccatī”ti. ;",
  "atk-s0511a2:318_0": "Saṁsāro ca so sotaṁ ceti saṁsārasotaṁ,",
  "atk-s0511a2:318_1": "taṁ saṁsārasotaṁ.",
  "atk-s0511a2:318_2": "Atha vā saṁsārassa sotaṁ saṁsārasotaṁ,",
  "atk-s0511a2:318_3": "saṁsārakāraṇaṁ taṇhāsotaṁ chinditvāti attho.",
  "atk-s0511a2:318_4": "Tayo bhaveti kāmarūpārūpabhave.",
  "atk-s0511a2:318_5": "Tibhavanibbattakakammakilesā tayo bhavāti adhippetā.",
  "atk-s0511a2:318_6": "Dhammanāvanti ariyaṁ aṭṭhaṅgikaṁ maggaṁ.",
  "atk-s0511a2:318_7": "So hi caturoghuttaraṇaṭṭhena “dhammanāvā”ti vuccati.",
  "atk-s0511a2:318_8": "Samāruyhāti āruyha.",
  "atk-s0511a2:318_9": "Santāressanti santāressāmi.",
  "atk-s0511a2:318_10": "Yasmā pana buddhattaṁ patthentassa –",
  "atk-s0511a2:319_0": "59.",
  "atk-s0511a2:320_0": "“Manussattaṁ liṅgasampatti, hetu satthāradassanaṁ;",
  "atk-s0511a2:321_0": "Pabbajjā guṇasampatti, adhikāro ca chandatā;",
  "atk-s0511a2:322_0": "Aṭṭhadhammasamodhānā, abhinīhāro samijjhati”.",
  "atk-s0511a2:323_0": "Tattha manussattanti manussattabhāveyeva ṭhatvā buddhattaṁ patthentassa patthanā samijjhati,",
  "atk-s0511a2:323_1": "na nāgajātiādīsu ṭhitānaṁ.",
  "atk-s0511a2:323_2": "Kasmāti ce?",
  "atk-s0511a2:323_3": "Ahetukabhāvato.",
  "atk-s0511a2:324_0": "Liṅgasampattīti manussattabhāve vattamānassāpi purisaliṅge ṭhitasseva patthanā samijjhati,",
  "atk-s0511a2:324_1": "na itthiyā vā paṇḍakanapuṁsakaubhatobyañjanakānaṁ vā samijjhati.",
  "atk-s0511a2:324_2": "Kasmāti ce?",
  "atk-s0511a2:324_3": "Lakkhaṇapāripūriyā abhāvato.",
  "atk-s0511a2:324_4": "Vuttañhetaṁ –",
  "atk-s0511a2:324_5": "“aṭṭhānametaṁ,",
  "atk-s0511a2:324_6": "bhikkhave,",
  "atk-s0511a2:324_7": "anavakāso,",
  "atk-s0511a2:324_8": "yaṁ itthī arahaṁ assa sammāsambuddho”ti vitthāro.",
  "atk-s0511a2:324_9": "Tasmā itthiliṅge ṭhitassa manussajātikassāpi patthanā na samijjhati.",
  "atk-s0511a2:325_0": "Hetūti purisassāpi tasmiṁ attabhāve arahattappattiyā hetusampannasseva patthanā samijjhati,",
  "atk-s0511a2:325_1": "no itarassa.",
  "atk-s0511a2:326_0": "Satthāradassananti sace jīvamānakabuddhasseva santike pattheti patthanā samijjhati.",
  "atk-s0511a2:326_1": "Parinibbute bhagavati cetiyassa santike vā bodhirukkhamūle vā paṭimāya vā paccekabuddhabuddhasāvakānaṁ vā santike patthanā na samijjhati. Kasmā?",
  "atk-s0511a2:326_2": "Bhabbābhabbake ñatvā kammavipākaparicchedakañāṇena paricchinditvā byākātuṁ asamatthattā.",
  "atk-s0511a2:326_3": "Tasmā buddhassa santikeyeva patthanā samijjhati.",
  "atk-s0511a2:327_0": "Pabbajjāti buddhassa bhagavato santike patthentassāpi kammakiriyavādīsu tāpasesu vā bhikkhūsu vā pabbajitasseva patthanā samijjhati,",
  "atk-s0511a2:327_1": "no gihiliṅge ṭhitassa. Kasmā?",
  "atk-s0511a2:327_2": "Pabbajitāyeva hi bodhisattā sambodhiṁ adhigacchanti,",
  "atk-s0511a2:327_3": "na gahaṭṭhā.",
  "atk-s0511a2:327_4": "Tasmā ādimhi paṇidhānakālepi pabbajiteneva bhavitabbaṁ.",
  "atk-s0511a2:328_0": "Guṇasampattīti pabbajitassāpi aṭṭhasamāpattilābhino pañcābhiññasseva samijjhati,",
  "atk-s0511a2:328_1": "na pana imāya guṇasampattiyā virahitassa. Kasmā?",
  "atk-s0511a2:328_2": "Nigguṇassa tadabhāvato.",
  "atk-s0511a2:329_0": "Adhikāroti guṇasampannenāpi yena attano jīvitaṁ buddhānaṁ pariccattaṁ hoti,",
  "atk-s0511a2:329_1": "tassa iminā adhikārena sampannasseva samijjhati,",
  "atk-s0511a2:329_2": "na itarassa.",
  "atk-s0511a2:330_0": "Chandatāti abhinīhārasampannassāpi yassa buddhakārakadhammānaṁ atthāya mahanto chando vāyāmo ca ussāho ca pariyeṭṭhi ca,",
  "atk-s0511a2:330_1": "tasseva samijjhati,",
  "atk-s0511a2:330_2": "na itarassa.",
  "atk-s0511a2:330_3": "Tatridaṁ chandamahantatāya opammaṁ –",
  "atk-s0511a2:330_4": "sace hi evamassa,",
  "atk-s0511a2:330_5": "“yo pana sakalacakkavāḷagabbhaṁ ekodakībhūtaṁ attano bāhubalena uttaritvā pāraṁ gantuṁ samattho,",
  "atk-s0511a2:330_6": "so buddhattaṁ pāpuṇāti.",
  "atk-s0511a2:330_7": "Yo panimaṁ attano dukkaraṁ na maññati ‘ahaṁ imaṁ uttaritvā pāraṁ gamissāmī”’ti evaṁ mahatā chandena ussāhena samannāgato hoti,",
  "atk-s0511a2:330_8": "tassa patthanā samijjhati,",
  "atk-s0511a2:330_9": "na itarassa.",
  "atk-s0511a2:331_0": "Sumedhapaṇḍito pana ime aṭṭha dhamme samodhānetvāva buddhabhāvāya abhinīhāraṁ katvā nipajji.",
  "atk-s0511a2:331_1": "Dīpaṅkaropi bhagavā āgantvā sumedhapaṇḍitassa sīsabhāge ṭhatvā kalalapiṭṭhe nipannaṁ sumedhatāpasaṁ disvā –",
  "atk-s0511a2:331_2": "“ayaṁ tāpaso buddhattāya abhinīhāraṁ katvā nipanno,",
  "atk-s0511a2:331_3": "ijjhissati nu kho etassa patthanā,",
  "atk-s0511a2:331_4": "udāhu no”ti anāgataṁsañāṇaṁ pesetvā upadhārento –",
  "atk-s0511a2:331_5": "“ito kappasatasahassādhikāni cattāri asaṅkhyeyyāni atikkamitvā gotamo nāma buddho bhavissatī”ti ñatvā ṭhitakova parisamajjhe byākāsi –",
  "atk-s0511a2:331_6": "“passatha no,",
  "atk-s0511a2:331_7": "tumhe bhikkhave,",
  "atk-s0511a2:331_8": "imaṁ uggatapaṁ tāpasaṁ kalalapiṭṭhe nipanna”nti. “Evaṁ,",
  "atk-s0511a2:331_9": "bhante”ti.",
  "atk-s0511a2:331_10": "Ayaṁ buddhattāya abhinīhāraṁ katvā nipanno,",
  "atk-s0511a2:331_11": "samijjhissati imassa tāpasassa patthanā,",
  "atk-s0511a2:331_12": "ayañhi ito kappasatasahassādhikānaṁ catunnaṁ asaṅkhyeyyānaṁ matthake gotamo nāma buddho loke bhavissati.",
  "atk-s0511a2:331_13": "Tasmiṁ panassa attabhāve kapilavatthu nāma nagaraṁ nivāso bhavissati,",
  "atk-s0511a2:331_14": "mahāmāyā nāma devī mātā,",
  "atk-s0511a2:331_15": "suddhodano nāma rājā pitā,",
  "atk-s0511a2:331_16": "upatisso ca kolito ca dve aggasāvakā,",
  "atk-s0511a2:331_17": "ānando nāma upaṭṭhāko,",
  "atk-s0511a2:331_18": "khemā ca uppalavaṇṇā ca dve aggasāvikā bhavissanti.",
  "atk-s0511a2:331_19": "Ayaṁ paripakkañāṇo hutvā mahābhinikkhamanaṁ nikkhamitvā mahāpadhānaṁ padahitvā nigrodhamūle sujātāya",
  "atk-s0511a2:331_20": "nāma kumāriyā dinnaṁ pāyāsaṁ paṭiggahetvā nerañjarāya tīre paribhuñjitvā bodhimaṇḍaṁ āruyha assattharukkhamūle",
  "atk-s0511a2:331_21": "abhisambujjhissatīti.",
  "atk-s0511a2:331_22": "Tena vuttaṁ –",
  "atk-s0511a2:332_0": "60.",
  "atk-s0511a2:333_0": "“Dīpaṅkaro lokavidū, āhutīnaṁ paṭiggaho;",
  "atk-s0511a2:334_0": "Ussīsake maṁ ṭhatvāna, idaṁ vacanamabravi.",
  "atk-s0511a2:335_0": "61.",
  "atk-s0511a2:336_0": "“Passatha imaṁ tāpasaṁ, jaṭilaṁ uggatāpanaṁ;",
  "atk-s0511a2:337_0": "Aparimeyyito kappe, buddho loke bhavissati.",
  "atk-s0511a2:338_0": "62.",
  "atk-s0511a2:339_0": "“Ahū kapilavhayā rammā, nikkhamitvā tathāgato;",
  "atk-s0511a2:340_0": "Padhānaṁ padahitvāna, katvā dukkarakārikaṁ.",
  "atk-s0511a2:341_0": "63.",
  "atk-s0511a2:342_0": "“Ajapālarukkhamūlasmiṁ, nisīditvā tathāgato;",
  "atk-s0511a2:343_0": "Tattha pāyāsaṁ paggayha, nerañjaramupehiti.",
  "atk-s0511a2:344_0": "64.",
  "atk-s0511a2:345_0": "“Nerañjarāya tīramhi, pāyāsaṁ ada so jino;",
  "atk-s0511a2:346_0": "Paṭiyattavaramaggena, bodhimūlamupehiti.",
  "atk-s0511a2:347_0": "65.",
  "atk-s0511a2:348_0": "“Tato padakkhiṇaṁ katvā, bodhimaṇḍaṁ anuttaro;",
  "atk-s0511a2:349_0": "Assattharukkhamūlamhi, bujjhissati mahāyaso.",
  "atk-s0511a2:350_0": "66.",
  "atk-s0511a2:351_0": "“Imassa janikā mātā, māyā nāma bhavissati;",
  "atk-s0511a2:352_0": "Pitā suddhodano nāma, ayaṁ hessati gotamo.",
  "atk-s0511a2:353_0": "67.",
  "atk-s0511a2:354_0": "“Anāsavā vītarāgā, santacittā samāhitā;",
  "atk-s0511a2:355_0": "Kolito upatisso ca, aggā hessanti sāvakā;",
  "atk-s0511a2:356_0": "Ānando nāmupaṭṭhāko, upaṭṭhissatimaṁ jinaṁ.",
  "atk-s0511a2:357_0": "68.",
  "atk-s0511a2:358_0": "“Khemā uppalavaṇṇā ca, aggā hessanti sāvikā;",
  "atk-s0511a2:359_0": "Anāsavā vītarāgā, santacittā samāhitā.",
  "atk-s0511a2:360_0": "69.",
  "atk-s0511a2:361_0": "“Bodhi tassa bhagavato, assatthoti pavuccati;",
  "atk-s0511a2:362_0": "Citto ca hatthāḷavako, aggā hessantupaṭṭhakā;",
  "atk-s0511a2:363_0": "Uttarā nandamātā ca, aggā hessantupaṭṭhikā”ti.",
  "atk-s0511a2:364_0": "Tattha lokavidūti sabbathā viditalokattā pana lokavidū.",
  "atk-s0511a2:364_1": "Bhagavā hi sabhāvato samudayato nirodhato nirodhūpāyatoti sabbathāpi lokaṁ avedi aññāsi paṭivijjhi.",
  "atk-s0511a2:364_2": "Tasmā lokavidūti vuccati. Yathāha –",
  "atk-s0511a2:365_0": "“Tasmā have lokavidū sumedho, lokantagū vūsitabrahmacariyo;",
  "atk-s0511a2:366_0": "Lokassa antaṁ samitāvi ñatvā, nāsīsatī lokamimaṁ parañcā”ti. ;",
  "atk-s0511a2:367_0": "Api ca tayo lokā –",
  "atk-s0511a2:367_1": "saṅkhāraloko,",
  "atk-s0511a2:367_2": "sattaloko,",
  "atk-s0511a2:367_3": "okāsalokoti.",
  "atk-s0511a2:367_4": "Tattha saṅkhāraloko nāma paṭiccasamuppannā pathaviādayo dhammā.",
  "atk-s0511a2:367_5": "Sattaloko nāma saññino asaññino nevasaññināsaññino ca sattā.",
  "atk-s0511a2:367_6": "Okāsaloko nāma sattānaṁ nivāsaṭṭhānaṁ.",
  "atk-s0511a2:367_7": "Ime pana tayopi lokā bhagavatā yathāsabhāvato viditā,",
  "atk-s0511a2:367_8": "tasmā lokavidūti vuccati.",
  "atk-s0511a2:367_9": "Āhutīnaṁ paṭiggahoti dānānaṁ paṭiggahetuṁ arahattā dakkhiṇeyyattā āhutīnaṁ paṭiggaho.",
  "atk-s0511a2:367_10": "Ussīsake maṁ ṭhatvānāti mama sīsasamīpe ṭhatvā.",
  "atk-s0511a2:367_11": "Idaṁ idāni vattabbaṁ vacanaṁ abravīti attho.",
  "atk-s0511a2:367_12": "Jaṭilanti jaṭā assa santīti jaṭilo,",
  "atk-s0511a2:367_13": "taṁ jaṭilaṁ.",
  "atk-s0511a2:367_14": "Uggatāpananti uggatāpasaṁ.",
  "atk-s0511a2:367_15": "Ahūti ahani,",
  "atk-s0511a2:367_16": "athāti attho.",
  "atk-s0511a2:367_17": "Ayameva vā pāṭho.",
  "atk-s0511a2:367_18": "Kapilavhayāti kapilaavhayā abhidhānā.",
  "atk-s0511a2:367_19": "Rammāti ramaṇīyato.",
  "atk-s0511a2:367_20": "Padhānanti vīriyaṁ.",
  "atk-s0511a2:367_21": "Ehitīti essati gamissati.",
  "atk-s0511a2:367_22": "Sesagāthāsu uttānamevāti.",
  "atk-s0511a2:368_0": "Tato sumedhapaṇḍito –",
  "atk-s0511a2:368_1": "“mayhaṁ kira patthanā samijjhissatī”ti sañjātasomanasso ahosi.",
  "atk-s0511a2:368_2": "Mahājano dīpaṅkaradasabalassa vacanaṁ sutvā –",
  "atk-s0511a2:368_3": "“sumedhatāpaso kira buddhabījaṅkuro”ti haṭṭhatuṭṭho ahosi.",
  "atk-s0511a2:368_4": "Evañcassa ahosi –",
  "atk-s0511a2:368_5": "“yathā nāma puriso nadiṁ taranto ujukena titthena tarituṁ asakkonto heṭṭhātitthena uttarati,",
  "atk-s0511a2:368_6": "evameva mayaṁ dīpaṅkaradasabalassa sāsane maggaphalaṁ alabhamānā anāgate yadā tvaṁ buddho bhavissasi,",
  "atk-s0511a2:368_7": "tadā tava sammukhā maggaphalaṁ sacchikātuṁ samatthā bhaveyyāmā”ti patthanaṁ akaṁsu.",
  "atk-s0511a2:368_8": "Dīpaṅkaradasabalo bodhisattaṁ mahāsattaṁ pasaṁsitvā aṭṭhahi pupphamuṭṭhīhi pūjetvā padakkhiṇaṁ katvā pakkāmi.",
  "atk-s0511a2:368_9": "Tepi catusatasahassā khīṇāsavā bodhisattaṁ pupphehi ca gandhehi ca pūjetvā padakkhiṇaṁ katvā pakkamiṁsu.",
  "atk-s0511a2:368_10": "Devamanussā pana tatheva pūjetvā vanditvā pakkamiṁsu.",
  "atk-s0511a2:369_0": "Atha sabbalokamatidīpaṅkaro dīpaṅkaro bhagavā catūhi khīṇāsavasatasahassehi parivuto rammanagaravāsīhi",
  "atk-s0511a2:369_1": "pūjiyamāno devatāhi abhivandiyamāno sañjhāppabhānurañjitavarakanakagirisikharo viya jaṅgamamāno anekesu",
  "atk-s0511a2:369_2": "pāṭihāriyesu vattamānesu tena alaṅkatapaṭiyattena maggena gantvā nānāsurabhikusumagandhavāsitaṁ cuṇṇasammodagandhaṁ",
  "atk-s0511a2:369_3": "samussitadhajapaṭākaṁ gandhānubaddhahadayehi bhamaragaṇehi gumbagumbāyamānaṁ dhūpandhakāraṁ amarapurasadisasobhaṁ",
  "atk-s0511a2:369_4": "abhirammaṁ rammanagaraṁ pavisitvā paññatte mahārahe buddhāsane yugandharamatthake saradasamayarucirakararajanikaro",
  "atk-s0511a2:369_5": "timiranikaranidhanakaro kamalavanavikasanakaro divasakaro viya dasabaladivasakaro nisīdi.",
  "atk-s0511a2:369_6": "Bhikkhusaṅghopi paṭipāṭiyā attano attano pattāsane nisīdi.",
  "atk-s0511a2:369_7": "Rammanagaravāsino pana upāsakā saddhādiguṇasampannā nānāvidhakhajjādīhi samalaṅkataṁ vaṇṇagandharasasampannaṁ",
  "atk-s0511a2:369_8": "asadisaṁ sukhanidānaṁ dānaṁ buddhappamukhassa bhikkhusaṅghassa adaṁsu.",
  "atk-s0511a2:370_0": "Atha kho bodhisatto dasabalassa byākaraṇaṁ sutvā buddhabhāvaṁ karatalagatamiva maññamāno pamuditahadayo sabbesu paṭikkantesu sayanā vuṭṭhāya –",
  "atk-s0511a2:370_1": "“pāramiyo vicinissāmī”ti puppharāsimatthake pallaṅkaṁ ābhujitvā nisīdi.",
  "atk-s0511a2:370_2": "Evaṁ nisinne mahāsatte sakaladasasahassacakkavāḷadevatā sādhukāraṁ datvā –",
  "atk-s0511a2:370_3": "“ayya sumedhatāpasa,",
  "atk-s0511a2:370_4": "porāṇakabodhisattānaṁ pallaṅkaṁ ābhujitvā –",
  "atk-s0511a2:370_5": "‘pāramiyo vicinissāmī’ti nisinnakāle yāni pubbanimittāni nāma paññāyanti,",
  "atk-s0511a2:370_6": "tāni sabbānipi ajja pātubhūtāni nissaṁsayena tvaṁ buddho bhavissasi,",
  "atk-s0511a2:370_7": "mayametaṁ jānāma –",
  "atk-s0511a2:370_8": "‘yassetāni nimittāni paññāyanti,",
  "atk-s0511a2:370_9": "so ekanteneva buddho bhavissati’ tasmā tvaṁ attano vīriyaṁ daḷhaṁ katvā paggaṇhā”ti bodhisattaṁ nānappakārāhi thutīhi abhitthaviṁsu.",
  "atk-s0511a2:370_10": "Tena vuttaṁ –",
  "atk-s0511a2:371_0": "70.",
  "atk-s0511a2:372_0": "“Idaṁ sutvāna vacanaṁ, asamassa mahesino;",
  "atk-s0511a2:373_0": "Āmoditā naramarū, buddhabījaṁ kira ayaṁ.",
  "atk-s0511a2:374_0": "71.",
  "atk-s0511a2:375_0": "“Ukkuṭṭhisaddā vattanti, apphoṭenti hasanti ca;",
  "atk-s0511a2:376_0": "Katañjalī namassanti, dasasahassī sadevakā.",
  "atk-s0511a2:377_0": "72.",
  "atk-s0511a2:378_0": "“Yadimassa lokanāthassa, virajjhissāma sāsanaṁ;",
  "atk-s0511a2:379_0": "Anāgatamhi addhāne, hessāma sammukhā imaṁ.",
  "atk-s0511a2:380_0": "73.",
  "atk-s0511a2:381_0": "“Yathā manussā nadiṁ tarantā, paṭititthaṁ virajjhiya;",
  "atk-s0511a2:382_0": "Heṭṭhātitthe gahetvāna, uttaranti mahānadiṁ.",
  "atk-s0511a2:383_0": "74.",
  "atk-s0511a2:384_0": "“Evameva mayaṁ sabbe, yadi muñcāmimaṁ jinaṁ;",
  "atk-s0511a2:385_0": "Anāgatamhi addhāne, hessāma sammukhā imaṁ.",
  "atk-s0511a2:386_0": "75.",
  "atk-s0511a2:387_0": "“Dīpaṅkaro lokavidū, āhutīnaṁ paṭiggaho;",
  "atk-s0511a2:388_0": "Mama kammaṁ pakittetvā, dakkhiṇaṁ pādamuddhari.",
  "atk-s0511a2:389_0": "76.",
  "atk-s0511a2:390_0": "“Ye tatthāsuṁ jinaputtā, padakkhiṇamakaṁsu maṁ;",
  "atk-s0511a2:391_0": "Devā manussā asurā ca, abhivādetvāna pakkamuṁ.",
  "atk-s0511a2:392_0": "77.",
  "atk-s0511a2:393_0": "“Dassanaṁ me atikkante, sasaṅghe lokanāyake;",
  "atk-s0511a2:394_0": "Sayanā vuṭṭhahitvāna, pallaṅkaṁ ābhujiṁ tadā.",
  "atk-s0511a2:395_0": "78.",
  "atk-s0511a2:396_0": "“Sukhena sukhito homi, pāmojjena pamodito;",
  "atk-s0511a2:397_0": "Pītiyā ca abhissanno, pallaṅkaṁ ābhujiṁ tadā.",
  "atk-s0511a2:398_0": "79.",
  "atk-s0511a2:399_0": "“Pallaṅkena nisīditvā, evaṁ cintesahaṁ tadā;",
  "atk-s0511a2:400_0": "Vasībhūto ahaṁ jhāne, abhiññāsu pāramiṁ gato.",
  "atk-s0511a2:401_0": "80.",
  "atk-s0511a2:402_0": "“Sahassiyamhi lokamhi, isayo natthi me samā;",
  "atk-s0511a2:403_0": "Asamo iddhidhammesu, alabhiṁ īdisaṁ sukhaṁ.",
  "atk-s0511a2:404_0": "81.",
  "atk-s0511a2:405_0": "“Pallaṅkābhujane mayhaṁ, dasasahassādhivāsino;",
  "atk-s0511a2:406_0": "Mahānādaṁ pavattesuṁ, dhuvaṁ buddho bhavissasi.",
  "atk-s0511a2:407_0": "82.",
  "atk-s0511a2:408_0": "“Yā pubbe bodhisattānaṁ, pallaṅkavaramābhuje;",
  "atk-s0511a2:409_0": "Nimittāni padissanti, tāni ajja padissare.",
  "atk-s0511a2:410_0": "83.",
  "atk-s0511a2:411_0": "“Sītaṁ byapagataṁ hoti, uṇhañca upasammati;",
  "atk-s0511a2:412_0": "Tāni ajja padissanti, dhuvaṁ buddho bhavissasi.",
  "atk-s0511a2:413_0": "84.",
  "atk-s0511a2:414_0": "“Dasasahassī lokadhātu, nissaddā honti nirākulā;",
  "atk-s0511a2:415_0": "Tāni ajja padissanti, dhuvaṁ buddho bhavissasi.",
  "atk-s0511a2:416_0": "85.",
  "atk-s0511a2:417_0": "“Mahāvātā na vāyanti, na sandanti savantiyo;",
  "atk-s0511a2:418_0": "Tāni ajja padissanti, dhuvaṁ buddho bhavissasi.",
  "atk-s0511a2:419_0": "86.",
  "atk-s0511a2:420_0": "“Thalajā dakajā pupphā, sabbe pupphanti tāvade;",
  "atk-s0511a2:421_0": "Tepajja pupphitā sabbe, dhuvaṁ buddho bhavissasi.",
  "atk-s0511a2:422_0": "87.",
  "atk-s0511a2:423_0": "“Latā vā yadi vā rukkhā, phalabhārā honti tāvade;",
  "atk-s0511a2:424_0": "Tepajja phalitā sabbe, dhuvaṁ buddho bhavissasi.",
  "atk-s0511a2:425_0": "88.",
  "atk-s0511a2:426_0": "“Ākāsaṭṭhā ca bhūmaṭṭhā, ratanā jotanti tāvade;",
  "atk-s0511a2:427_0": "Tepajja ratanā jotanti, dhuvaṁ buddho bhavissasi.",
  "atk-s0511a2:428_0": "89.",
  "atk-s0511a2:429_0": "“Mānussakā ca dibbā ca, turiyā vajjanti tāvade;",
  "atk-s0511a2:430_0": "Tepajjubho abhiravanti, dhuvaṁ buddho bhavissasi.",
  "atk-s0511a2:431_0": "90.",
  "atk-s0511a2:432_0": "“Vicittapupphā gaganā, abhivassanti tāvade;",
  "atk-s0511a2:433_0": "Tepi ajja pavassanti, dhuvaṁ buddho bhavissasi.",
  "atk-s0511a2:434_0": "91.",
  "atk-s0511a2:435_0": "“Mahāsamuddo ābhujati, dasasahassī pakampati;",
  "atk-s0511a2:436_0": "Tepajjubho abhiravanti, dhuvaṁ buddho bhavissasi.",
  "atk-s0511a2:437_0": "92.",
  "atk-s0511a2:438_0": "“Nirayepi dasasahasse, aggī nibbanti tāvade;",
  "atk-s0511a2:439_0": "Tepajja nibbutā aggī, dhuvaṁ buddho bhavissasi.",
  "atk-s0511a2:440_0": "93.",
  "atk-s0511a2:441_0": "“Vimalo hoti sūriyo, sabbā dissanti tārakā;",
  "atk-s0511a2:442_0": "Tepi ajja padissanti, dhuvaṁ buddho bhavissasi.",
  "atk-s0511a2:443_0": "94.",
  "atk-s0511a2:444_0": "“Anovaṭṭhena udakaṁ, mahiyā ubbhijji tāvade;",
  "atk-s0511a2:445_0": "Tampajjubbhijjate mahiyā, dhuvaṁ buddho bhavissasi.",
  "atk-s0511a2:446_0": "95.",
  "atk-s0511a2:447_0": "“Tārāgaṇā virocanti, nakkhattā gaganamaṇḍale;",
  "atk-s0511a2:448_0": "Visākhā candimāyuttā, dhuvaṁ buddho bhavissasi.",
  "atk-s0511a2:449_0": "96.",
  "atk-s0511a2:450_0": "“Bilāsayā darīsayā, nikkhamanti sakāsayā;",
  "atk-s0511a2:451_0": "Tepajja āsayā chuddhā, dhuvaṁ buddho bhavissasi.",
  "atk-s0511a2:452_0": "97.",
  "atk-s0511a2:453_0": "“Na honti aratī sattānaṁ, santuṭṭhā honti tāvade;",
  "atk-s0511a2:454_0": "Tepajja sabbe santuṭṭhā, dhuvaṁ buddho bhavissasi.",
  "atk-s0511a2:455_0": "98.",
  "atk-s0511a2:456_0": "“Rogā tadupasammanti, jighacchā ca vinassasi;",
  "atk-s0511a2:457_0": "Tāni ajja padissanti, dhuvaṁ buddho bhavissasi.",
  "atk-s0511a2:458_0": "99.",
  "atk-s0511a2:459_0": "“Rogā tadā tanu hoti, doso moho vinassasi;",
  "atk-s0511a2:460_0": "Tepajja vigatā sabbe, dhuvaṁ buddho bhavissasi.",
  "atk-s0511a2:461_0": "100.",
  "atk-s0511a2:462_0": "“Bhayaṁ tadā na bhavati, ajjapetaṁ padissati;",
  "atk-s0511a2:463_0": "Tena liṅgena jānāma, dhuvaṁ buddho bhavissasi.",
  "atk-s0511a2:464_0": "101.",
  "atk-s0511a2:465_0": "“Rajonuddhaṁsatī uddhaṁ, ajjapetaṁ padissati;",
  "atk-s0511a2:466_0": "Tena liṅgena jānāma, dhuvaṁ buddho bhavissasi.",
  "atk-s0511a2:467_0": "102.",
  "atk-s0511a2:468_0": "“Aniṭṭhagandho pakkamati, dibbagandho pavāyati;",
  "atk-s0511a2:469_0": "Sopajja vāyatī gandho, dhuvaṁ buddho bhavissasi.",
  "atk-s0511a2:470_0": "103.",
  "atk-s0511a2:471_0": "“Sabbe devā padissanti, ṭhapayitvā arūpino;",
  "atk-s0511a2:472_0": "Tepajja sabbe dissanti, dhuvaṁ buddho bhavissasi.",
  "atk-s0511a2:473_0": "104.",
  "atk-s0511a2:474_0": "“Yāvatā nirayā nāma, sabbe dissanti tāvade;",
  "atk-s0511a2:475_0": "Tepajja sabbe dissanti, dhuvaṁ buddho bhavissasi.",
  "atk-s0511a2:476_0": "105.",
  "atk-s0511a2:477_0": "“Kuṭṭā kavāṭā selā ca, na hontāvaraṇā tadā;",
  "atk-s0511a2:478_0": "Ākāsabhūtā tepajja, dhuvaṁ buddho bhavissasi.",
  "atk-s0511a2:479_0": "106.",
  "atk-s0511a2:480_0": "“Cutī ca upapattī ca, khaṇe tasmiṁ na vijjati;",
  "atk-s0511a2:481_0": "Tānipajja padissanti, dhuvaṁ buddho bhavissasi.",
  "atk-s0511a2:482_0": "107.",
  "atk-s0511a2:483_0": "“Daḷhaṁ paggaṇha vīriyaṁ, mā nivatta abhikkama;",
  "atk-s0511a2:484_0": "Mayampetaṁ vijānāma, dhuvaṁ buddho bhavissasī”ti.",
  "atk-s0511a2:485_0": "Tattha idaṁ sutvāna vacananti idaṁ dīpaṅkarassa bhagavato bodhisattassa byākaraṇavacanaṁ sutvā.",
  "atk-s0511a2:485_1": "Asamassāti samassa sadisassa abhāvato asamassa. Yathāha –",
  "atk-s0511a2:486_0": "“Na me ācariyo atthi, sadiso me na vijjati;",
  "atk-s0511a2:487_0": "Sadevakasmiṁ lokasmiṁ, natthi me paṭipuggalo”ti. ;",
  "atk-s0511a2:488_0": "Mahesinoti mahante sīlasamādhipaññākkhandhe esi gavesīti mahesī,",
  "atk-s0511a2:488_1": "tassa mahesino.",
  "atk-s0511a2:488_2": "Naramarūti narā ca amarā ca,",
  "atk-s0511a2:488_3": "ukkaṭṭhaniddeso panāyaṁ sabbepi dasasahassilokadhātuyā nāgasupaṇṇayakkhādayopi āmoditāva.",
  "atk-s0511a2:488_4": "Buddhabījaṁ kira ayanti ayaṁ kira buddhaṅkuro uppannoti āmoditāti attho.",
  "atk-s0511a2:489_0": "Ukkuṭṭhisaddāti unnādasaddā vattanti.",
  "atk-s0511a2:489_1": "Apphoṭentīti hatthehi bāhā abhihananti.",
  "atk-s0511a2:489_2": "Dasasahassīti dasasahassilokadhātuyo.",
  "atk-s0511a2:489_3": "Sadevakāti saha devehi sadevakā dasasahassī namassantīti attho.",
  "atk-s0511a2:489_4": "Yadimassāti yadi imassa,",
  "atk-s0511a2:489_5": "ayameva vā pāṭho.",
  "atk-s0511a2:489_6": "Virajjhissāmāti yadi na sampāpuṇissāma.",
  "atk-s0511a2:489_7": "Anāgatamhi addhāneti anāgate kāle.",
  "atk-s0511a2:489_8": "Hessāmāti bhavissāma.",
  "atk-s0511a2:489_9": "Sammukhāti sammukhībhūtā.",
  "atk-s0511a2:489_10": "Imanti imassa,",
  "atk-s0511a2:489_11": "sāmiatthe upayogavacanaṁ.",
  "atk-s0511a2:490_0": "Nadiṁtarantāti nadītaraṇakā,",
  "atk-s0511a2:490_1": "“naditarantā”tipi pāṭho.",
  "atk-s0511a2:490_2": "Paṭititthanti paṭimukhatitthaṁ.",
  "atk-s0511a2:490_3": "Virajjhiyāti virajjhitvā.",
  "atk-s0511a2:490_4": "Yadi muñcāmāti yadi imaṁ bhagavantaṁ muñcitvā akatakiccā gamissāmāti attho.",
  "atk-s0511a2:490_5": "Mama kammaṁ pakittetvāti mama bhāvitamatthaṁ byākaritvā.",
  "atk-s0511a2:490_6": "Dakkhiṇaṁpādamuddharīti dakkhiṇaṁ pādaṁ ukkhipi,",
  "atk-s0511a2:490_7": "“katapadakkhiṇo”tipi pāṭho.",
  "atk-s0511a2:491_0": "Jinaputtāti dīpaṅkarassa satthuno sāvakā.",
  "atk-s0511a2:491_1": "Devā manussā asurā ca,",
  "atk-s0511a2:491_2": "abhivādetvāna pakkamunti devādayo sabbepi ime maṁ tikkhattuṁ padakkhiṇaṁ katvā pupphādīhi pūjetvā suppatiṭṭhitapañcaṅgā",
  "atk-s0511a2:491_3": "vanditvā nivattitvā punappunaṁ oloketvā madhuratthabyañjanāhi nānappakārāhi thutīhi vaṇṇentā pakkamiṁsu.",
  "atk-s0511a2:491_4": "“Narā nāgā ca gandhabbā,",
  "atk-s0511a2:491_5": "abhivādetvāna pakkamu”ntipi pāṭho.",
  "atk-s0511a2:492_0": "Dassanaṁ me atikkanteti mama dassanavisayaṁ bhagavati atikkante.",
  "atk-s0511a2:492_1": "“Jahite dassanūpacāre”tipi pāṭho.",
  "atk-s0511a2:492_2": "Sasaṅgheti saddhiṁ saṅghena sasaṅgho,",
  "atk-s0511a2:492_3": "tasmiṁ sasaṅghe.",
  "atk-s0511a2:492_4": "Sayanā vuṭṭhahitvānāti nipannaṭṭhānato kalalato uṭṭhahitvā.",
  "atk-s0511a2:492_5": "Pallaṅkaṁ ābhujinti katapallaṅko hutvā puppharāsimhi nisīdinti attho.",
  "atk-s0511a2:492_6": "“Haṭṭho haṭṭhena cittena,",
  "atk-s0511a2:492_7": "āsanā vuṭṭhahiṁ tadā”tipi pāṭho,",
  "atk-s0511a2:492_8": "so uttānatthova.",
  "atk-s0511a2:493_0": "Pītiyā ca abhissannoti pītiparipphuṭo.",
  "atk-s0511a2:493_1": "Vasībhūtoti vasībhāvappatto.",
  "atk-s0511a2:493_2": "Jhāneti rūpāvacarārūpāvacarajhānesu.",
  "atk-s0511a2:493_3": "Sahassiyamhīti dasasahassiyaṁ.",
  "atk-s0511a2:493_4": "Lokamhīti lokadhātuyā.",
  "atk-s0511a2:493_5": "Me samāti mayā sadisā.",
  "atk-s0511a2:493_6": "Avisesena “me samā natthī”ti vatvā idāni tameva niyamento “asamo iddhidhammesū”ti āha.",
  "atk-s0511a2:493_7": "Tattha iddhidhammesūti pañcasu iddhidhammesūti attho.",
  "atk-s0511a2:493_8": "Alabhinti paṭilabhiṁ.",
  "atk-s0511a2:493_9": "Īdisaṁ sukhanti īdisaṁ somanassaṁ.",
  "atk-s0511a2:494_0": "Atha sumedhatāpaso dasabalassa byākaraṇaṁ sutvā buddhabhāvaṁ karatalagatakālamiva maññamāno pamuditahadayo",
  "atk-s0511a2:494_1": "dasasu lokadhātusahassesu suddhāvāsamahābrahmāno atītabuddhadassāvino niyatabodhisattānaṁ byākaraṇe uppajjamānapāṭihāriyadassanena",
  "atk-s0511a2:494_2": "tathāgatavacanassa avitathataṁ pakāsento maṁ paritosayantā imā gāthāyo āhaṁsūti dassento bhagavā “pallaṅkābhujane",
  "atk-s0511a2:494_3": "mayha”ntiādimāha.",
  "atk-s0511a2:495_0": "Tattha pallaṅkābhujane mayhanti mama pallaṅkābhujane.",
  "atk-s0511a2:495_1": "Ayameva vā pāṭho.",
  "atk-s0511a2:495_2": "Dasasahassādhivāsinoti dasasahassivāsino mahābrahmāno.",
  "atk-s0511a2:495_3": "Yā pubbeti yāni pubbe,",
  "atk-s0511a2:495_4": "vibhattilopaṁ katvā vuttanti veditabbaṁ.",
  "atk-s0511a2:495_5": "Pallaṅkavaramābhujeti varapallaṅkābhujane.",
  "atk-s0511a2:495_6": "Nimittāni padissantīti nimittāni padissiṁsūti attho.",
  "atk-s0511a2:495_7": "Atītavacane vattabbe vattamānavacanaṁ vuttaṁ.",
  "atk-s0511a2:495_8": "Kiñcāpi vuttaṁ,",
  "atk-s0511a2:495_9": "atītavasena attho gahetabbo.",
  "atk-s0511a2:495_10": "Tāni ajja padissareti pubbepi niyatabodhisattānaṁ pallaṅkābhujane yāni nimittāni uppajjiṁsu,",
  "atk-s0511a2:495_11": "tāni nimittāni ajja padissare.",
  "atk-s0511a2:495_12": "Tasmā tvaṁ dhuvameva buddho bhavissasīti attho.",
  "atk-s0511a2:495_13": "Na pana tāniyeva nimittāni uppajjiṁsu,",
  "atk-s0511a2:495_14": "taṁsadisattā “tāni ajja padissare”ti vuttanti veditabbaṁ.",
  "atk-s0511a2:496_0": "Sītanti sītattaṁ.",
  "atk-s0511a2:496_1": "Byapagatanti gataṁ vigataṁ.",
  "atk-s0511a2:496_2": "Tānīti sītavigamanauṇhupasamanānīti attho.",
  "atk-s0511a2:496_3": "Nissaddāti asaddā anigghosā.",
  "atk-s0511a2:496_4": "Nirākulāti anākulā,",
  "atk-s0511a2:496_5": "ayameva vā pāṭho.",
  "atk-s0511a2:496_6": "Na sandantīti na vahanti nappavattanti.",
  "atk-s0511a2:496_7": "Savantiyoti nadiyo.",
  "atk-s0511a2:496_8": "Tānīti avāyanaasandanāni.",
  "atk-s0511a2:496_9": "Thalajāti pathavitalapabbatarukkhesu jātāni.",
  "atk-s0511a2:496_10": "Dakajāti odakāni pupphāni.",
  "atk-s0511a2:496_11": "Pupphantīti pubbe bodhisattānaṁ pupphiṁsu,",
  "atk-s0511a2:496_12": "atītatthe vattamānavacanaṁ heṭṭhā vuttanayeneva veditabbaṁ.",
  "atk-s0511a2:496_13": "Tepajja pupphitānīti tāni pupphāni ajja pupphitānīti attho.",
  "atk-s0511a2:497_0": "Phalabhārāti phaladharā.",
  "atk-s0511a2:497_1": "Tepajjāti tepi ajja,",
  "atk-s0511a2:497_2": "pulliṅgavasena “tepī”ti vuttaṁ,",
  "atk-s0511a2:497_3": "“latā vā rukkhā vā”ti vuttattā.",
  "atk-s0511a2:497_4": "Phalitāti sañjātaphalā.",
  "atk-s0511a2:497_5": "Ākāsaṭṭhā ca bhūmaṭṭhā cāti ākāsagatā ca bhūmigatā ca ratanānīti muttādīni ratanāni.",
  "atk-s0511a2:497_6": "Jotantīti obhāsanti.",
  "atk-s0511a2:497_7": "Mānussakāti manussānaṁ santakā mānussakā.",
  "atk-s0511a2:497_8": "Dibbāti devānaṁ santakā dibbā.",
  "atk-s0511a2:497_9": "Turiyāti ātataṁ vitataṁ ātatavitataṁ susiraṁ ghananti pañca turiyāni.",
  "atk-s0511a2:497_10": "Tattha ātataṁ nāma cammapariyonaddhesu bheriādīsu ekatalaturiyaṁ.",
  "atk-s0511a2:497_11": "Vitataṁ nāma ubhayatalaṁ.",
  "atk-s0511a2:497_12": "Ātatavitataṁ nāma sabbato pariyonaddhaṁ mahativallakiādikaṁ.",
  "atk-s0511a2:497_13": "Susiraṁ nāma vaṁsādikaṁ.",
  "atk-s0511a2:497_14": "Ghanaṁ nāma sammatāḷādikaṁ.",
  "atk-s0511a2:497_15": "Vajjantīti heṭṭhā vuttanayena vajjiṁsu,",
  "atk-s0511a2:497_16": "atītatthe vattamānavacanaṁ veditabbaṁ.",
  "atk-s0511a2:497_17": "Esa nayo upari īdisesu vacanesupi.",
  "atk-s0511a2:497_18": "Abhiravantīti tatra tatra kusalehi sumuñcitā suppatāḷitā suvāditā viya abhiravanti,",
  "atk-s0511a2:497_19": "abhinadantīti attho.",
  "atk-s0511a2:498_0": "Vicittapupphāti vicitrāni nānāgandhavaṇṇāni pupphāni.",
  "atk-s0511a2:498_1": "Abhivassantīti abhivassiṁsu,",
  "atk-s0511a2:498_2": "nipatiṁsūti attho.",
  "atk-s0511a2:498_3": "Tepīti tānipi vicitrapupphāni abhivassantāni padissanti,",
  "atk-s0511a2:498_4": "devabrahmagaṇehi okiriyamānānīti adhippāyo.",
  "atk-s0511a2:498_5": "Ābhujatīti osakkati.",
  "atk-s0511a2:498_6": "Tepajjubhoti tepi ajja ubho mahāsamuddadasasahassiyo.",
  "atk-s0511a2:498_7": "Abhiravantīti abhinadanti.",
  "atk-s0511a2:498_8": "Nirayeti nirayesu.",
  "atk-s0511a2:498_9": "Dasasahassāti anekadasasahassā.",
  "atk-s0511a2:498_10": "Nibbantīti sammanti,",
  "atk-s0511a2:498_11": "santiṁ upentīti attho.",
  "atk-s0511a2:498_12": "Tārakāti nakkhattāni.",
  "atk-s0511a2:498_13": "Tepi ajja padissantīti tepi sūriyassa vimalabhāvā tārakā ajja divā dissanti.",
  "atk-s0511a2:499_0": "Anovaṭṭhenāti anovaṭṭhe,",
  "atk-s0511a2:499_1": "bhummatthe karaṇavacanaṁ.",
  "atk-s0511a2:499_2": "Atha vā anovaṭṭheti anabhivaṭṭhepi.",
  "atk-s0511a2:499_3": "Nāti nipātamattaṁ “sutvā na dūtavacana”ntiādīsu viya.",
  "atk-s0511a2:499_4": "Tampajjubbhijjateti tampi udakaṁ ajja ubbhijjati,",
  "atk-s0511a2:499_5": "ubbhijjitvā uṭṭhahatīti attho.",
  "atk-s0511a2:499_6": "Mahiyāti pathaviyā,",
  "atk-s0511a2:499_7": "nissakkavacanaṁ.",
  "atk-s0511a2:499_8": "Tārāgaṇāti gahanakkhattādayo sabbe tāragaṇā.",
  "atk-s0511a2:499_9": "Nakkhattāti nakkhattatārakā ca.",
  "atk-s0511a2:499_10": "Gaganamaṇḍaleti sakalagaganamaṇḍalaṁ virocantīti attho.",
  "atk-s0511a2:499_11": "Bilāsayāti bilāsayā ahinakulakumbhīlagodhādayo.",
  "atk-s0511a2:499_12": "Darīsayāti jharāsayā.",
  "atk-s0511a2:499_13": "Ayameva vā pāṭho.",
  "atk-s0511a2:499_14": "Nikkhamantīti nikkhamiṁsu.",
  "atk-s0511a2:499_15": "Sakāsayāti attano attano āsayato.",
  "atk-s0511a2:499_16": "“Tadāsayā”tipi pāṭho.",
  "atk-s0511a2:499_17": "Tassa tadā tasmiṁ kāle, āsayato,",
  "atk-s0511a2:499_18": "bilatoti attho.",
  "atk-s0511a2:499_19": "Chuddhāti suchuddhā suvuddhāritā,",
  "atk-s0511a2:499_20": "nikkhantāti attho.",
  "atk-s0511a2:500_0": "Aratīti ukkaṇṭhā.",
  "atk-s0511a2:500_1": "Santuṭṭhāti paramena santuṭṭhena santuṭṭhā.",
  "atk-s0511a2:500_2": "Vinassatīti vigacchati.",
  "atk-s0511a2:500_3": "Rāgoti kāmarāgo.",
  "atk-s0511a2:500_4": "Tadā tanu hotīti oramattako hoti,",
  "atk-s0511a2:500_5": "iminā pariyuṭṭhānābhāvaṁ dīpeti.",
  "atk-s0511a2:500_6": "Vihatāti vinaṭṭhā.",
  "atk-s0511a2:500_7": "Tadāti pubbe,",
  "atk-s0511a2:500_8": "bodhisattānaṁ pallaṅkābhujaneti attho.",
  "atk-s0511a2:500_9": "Na bhavatīti na hoti.",
  "atk-s0511a2:500_10": "Ajjapetanti ajja tava pallaṅkābhujanepi etaṁ bhayaṁ na hotevāti attho.",
  "atk-s0511a2:500_11": "Tena liṅgena jānāmāti tena kāraṇena sabbeva mayaṁ jānāma,",
  "atk-s0511a2:500_12": "yaṁ tvaṁ buddho bhavissasīti attho.",
  "atk-s0511a2:501_0": "Anuddhaṁsatīti na uggacchati.",
  "atk-s0511a2:501_1": "Aniṭṭhagandhoti duggandho.",
  "atk-s0511a2:501_2": "Pakkamatīti pakkami vigacchi.",
  "atk-s0511a2:501_3": "Pavāyatīti pavāyi.",
  "atk-s0511a2:501_4": "Sopajjāti sopi dibbagandho ajja.",
  "atk-s0511a2:501_5": "Padissantīti padissiṁsu.",
  "atk-s0511a2:501_6": "Tepajjāti tepi sabbe devā ajja.",
  "atk-s0511a2:501_7": "Yāvatāti paricchedanatthe nipāto,",
  "atk-s0511a2:501_8": "yattakāti attho.",
  "atk-s0511a2:501_9": "Kuṭṭāti pākārā.",
  "atk-s0511a2:501_10": "Na hontāvaraṇāti āvaraṇakarā na ahesuṁ.",
  "atk-s0511a2:501_11": "Tadāti pubbe.",
  "atk-s0511a2:501_12": "Ākāsabhūtāti te kuṭṭakavāṭapabbatā āvaraṇaṁ tirokaraṇaṁ kātuṁ asakkontā,",
  "atk-s0511a2:501_13": "ajaṭākāsabhūtāti attho.",
  "atk-s0511a2:501_14": "Cutīti maraṇaṁ.",
  "atk-s0511a2:501_15": "Upapattīti paṭisandhiggahaṇaṁ.",
  "atk-s0511a2:501_16": "Khaṇeti pubbe bodhisattānaṁ pallaṅkābhujanakkhaṇe.",
  "atk-s0511a2:501_17": "Na vijjatīti nāhosi.",
  "atk-s0511a2:501_18": "Tānipajjāti tānipi ajja cavanabhavanānīti attho.",
  "atk-s0511a2:501_19": "Mā nivattīti mā paṭikkami.",
  "atk-s0511a2:501_20": "Abhikkamāti parakkama.",
  "atk-s0511a2:501_21": "Sesamettha uttānamevāti.",
  "atk-s0511a2:502_0": "Tato sumedhapaṇḍito dīpaṅkarassa dasabalassa ca dasasahassacakkavāḷadevatānañca vacanaṁ sutvā bhiyyosomattāya sañjātussāho hutvā cintesi –",
  "atk-s0511a2:502_1": "“buddhā nāma amoghavacanā,",
  "atk-s0511a2:502_2": "natthi buddhānaṁ kathāya aññathattaṁ.",
  "atk-s0511a2:502_3": "Yathā hi ākāse khittassa leḍḍussa patanaṁ dhuvaṁ,",
  "atk-s0511a2:502_4": "jātassa maraṇaṁ,",
  "atk-s0511a2:502_5": "aruṇe uggate sūriyassa abbhuggamanaṁ,",
  "atk-s0511a2:502_6": "āsayā nikkhantassa sīhassa sīhanādanadanaṁ,",
  "atk-s0511a2:502_7": "garugabbhāya itthiyā bhāramoropanaṁ dhuvaṁ avassambhāvī,",
  "atk-s0511a2:502_8": "evameva buddhānaṁ vacanaṁ nāma dhuvaṁ amoghaṁ,",
  "atk-s0511a2:502_9": "addhā ahaṁ buddho bhavissāmīti.",
  "atk-s0511a2:502_10": "Tena vuttaṁ –",
  "atk-s0511a2:503_0": "108.",
  "atk-s0511a2:504_0": "“Buddhassa vacanaṁ sutvā, dasasahassīnacūbhayaṁ;",
  "atk-s0511a2:505_0": "Tuṭṭhahaṭṭho pamudito, evaṁ cintesahaṁ tadā.",
  "atk-s0511a2:506_0": "109.",
  "atk-s0511a2:507_0": "“Advejjhavacanā buddhā, amoghavacanā jinā;",
  "atk-s0511a2:508_0": "Vitathaṁ natthi buddhānaṁ, dhuvaṁ buddho bhavāmahaṁ.",
  "atk-s0511a2:509_0": "110.",
  "atk-s0511a2:510_0": "“Yathā khittaṁ nabhe leḍḍu, dhuvaṁ patati bhūmiyaṁ;",
  "atk-s0511a2:511_0": "Tatheva buddhaseṭṭhānaṁ, vacanaṁ dhuvasassataṁ;",
  "atk-s0511a2:512_0": "Vitathaṁ natthi buddhānaṁ, dhuvaṁ buddho bhavāmahaṁ.",
  "atk-s0511a2:513_0": "111.",
  "atk-s0511a2:514_0": "“Yathāpi sabbasattānaṁ, maraṇaṁ dhuvasassataṁ;",
  "atk-s0511a2:515_0": "Tatheva buddhaseṭṭhānaṁ, vacanaṁ dhuvasassataṁ;",
  "atk-s0511a2:516_0": "Vitathaṁ natthi buddhānaṁ, dhuvaṁ buddho bhavāmahaṁ.",
  "atk-s0511a2:517_0": "112.",
  "atk-s0511a2:518_0": "“Yathā rattikkhaye patte, sūriyuggamanaṁ dhuvaṁ;",
  "atk-s0511a2:519_0": "Tatheva buddhaseṭṭhānaṁ, vacanaṁ dhuvasassataṁ;",
  "atk-s0511a2:520_0": "Vitathaṁ natthi buddhānaṁ, dhuvaṁ buddho bhavāmahaṁ.",
  "atk-s0511a2:521_0": "113.",
  "atk-s0511a2:522_0": "“Yathā nikkhantasayanassa, sīhassa nadanaṁ dhuvaṁ;",
  "atk-s0511a2:523_0": "Tatheva buddhaseṭṭhānaṁ, vacanaṁ dhuvasassataṁ;",
  "atk-s0511a2:524_0": "Vitathaṁ natthi buddhānaṁ, dhuvaṁ buddho bhavāmahaṁ.",
  "atk-s0511a2:525_0": "114.",
  "atk-s0511a2:526_0": "“Yathā āpannasattānaṁ, bhāramoropanaṁ dhuvaṁ;",
  "atk-s0511a2:527_0": "Tatheva buddhaseṭṭhānaṁ, vacanaṁ dhuvasassataṁ;",
  "atk-s0511a2:528_0": "Vitathaṁ natthi buddhānaṁ, dhuvaṁ buddho bhavāmaha”nti.",
  "atk-s0511a2:529_0": "Tattha buddhassa vacanaṁ sutvā,",
  "atk-s0511a2:529_1": "dasasahassī na cūbhayanti dīpaṅkarasammāsambuddhassa ca dasasahassacakkavāḷadevatānañca vacanaṁ sutvā.",
  "atk-s0511a2:529_2": "Ubhayanti ubhayesaṁ,",
  "atk-s0511a2:529_3": "sāmiatthe paccattavacanaṁ,",
  "atk-s0511a2:529_4": "ubhayavacanaṁ vā.",
  "atk-s0511a2:529_5": "Evaṁ cintesahanti evaṁ cintesiṁ ahaṁ.",
  "atk-s0511a2:530_0": "Advejjhavacanāti dvedhā appavattavacanā,",
  "atk-s0511a2:530_1": "ekaṁsavacanāti attho.",
  "atk-s0511a2:530_2": "“Acchiddavacanā”tipi pāṭho,",
  "atk-s0511a2:530_3": "tassa niddosavacanāti attho.",
  "atk-s0511a2:530_4": "Amoghavacanāti avitathavacanā.",
  "atk-s0511a2:530_5": "Vitathanti vitathavacanaṁ natthīti attho.",
  "atk-s0511a2:530_6": "Dhuvaṁ buddho bhavāmahanti ahaṁ ekaṁseneva buddho bhavissāmīti niyatavasena avassambhāvivasena ca vattamānavacanaṁ katanti veditabbaṁ.",
  "atk-s0511a2:531_0": "Sūriyuggamananti sūriyassa udayanaṁ,",
  "atk-s0511a2:531_1": "ayameva vā pāṭho.",
  "atk-s0511a2:531_2": "Dhuvasassatanti ekaṁsabhāvī ceva sassatañca.",
  "atk-s0511a2:531_3": "Nikkhantasayanassāti sayanato nikkhantassa.",
  "atk-s0511a2:531_4": "Āpannasattānanti garugabbhānaṁ,",
  "atk-s0511a2:531_5": "gabbhinīnanti attho.",
  "atk-s0511a2:531_6": "Bhāramoropananti bhāraoropanaṁ,",
  "atk-s0511a2:531_7": "gabbhassa oropananti attho. Ma-",
  "atk-s0511a2:531_8": "kāro padasandhikaro.",
  "atk-s0511a2:531_9": "Sesametthāpi uttānamevāti.",
  "atk-s0511a2:532_0": "“Svāhaṁ addhā buddho bhavissāmī”ti evaṁ katasanniṭṭhāno buddhakārake dhamme upadhāretuṁ –",
  "atk-s0511a2:532_1": "“kahaṁ nu kho buddhakārakā dhammā”ti,",
  "atk-s0511a2:532_2": "uddhaṁ adho disāsu vidisāsūti anukkamena sakalaṁ dhammadhātuṁ vicinanto pubbe porāṇakehi bodhisattehi",
  "atk-s0511a2:532_3": "āsevitanisevitaṁ paṭhamaṁ dānapāramiṁ disvā evaṁ attānaṁ ovadi –",
  "atk-s0511a2:532_4": "“sumedhapaṇḍita,",
  "atk-s0511a2:532_5": "tvaṁ ito paṭṭhāya paṭhamaṁ dānapāramiṁ pūreyyāsi.",
  "atk-s0511a2:532_6": "Yathā hi nikujjito udakakumbho nissesaṁ katvā udakaṁ vamatiyeva na paccāharati,",
  "atk-s0511a2:532_7": "evameva dhanaṁ vā yasaṁ vā puttadāraṁ vā aṅgapaccaṅgaṁ vā anoloketvā sabbattha yācakānaṁ sabbaṁ icchiticchitaṁ",
  "atk-s0511a2:532_8": "nissesaṁ katvā dadamāno bodhimūle nisīditvā buddho bhavissasī”ti paṭhamaṁ dānapāramiṁ daḷhaṁ katvā adhiṭṭhāsi.",
  "atk-s0511a2:532_9": "Tena vuttaṁ –",
  "atk-s0511a2:533_0": "115.",
  "atk-s0511a2:534_0": "“Handa buddhakare dhamme, vicināmi ito cito;",
  "atk-s0511a2:535_0": "Uddhaṁ adho dasa disā, yāvatā dhammadhātuyā.",
  "atk-s0511a2:536_0": "116.",
  "atk-s0511a2:537_0": "“Vicinanto tadā dakkhiṁ, paṭhamaṁ dānapāramiṁ;",
  "atk-s0511a2:538_0": "Pubbakehi mahesīhi, anuciṇṇaṁ mahāpathaṁ.",
  "atk-s0511a2:539_0": "117.",
  "atk-s0511a2:540_0": "“Imaṁ tvaṁ paṭhamaṁ tāva, daḷhaṁ katvā samādiya;",
  "atk-s0511a2:541_0": "Dānapāramitaṁ gaccha, yadi bodhiṁ pattumicchasi.",
  "atk-s0511a2:542_0": "118.",
  "atk-s0511a2:543_0": "“Yathāpi kumbho sampuṇṇo, yassa kassaci adho kato;",
  "atk-s0511a2:544_0": "Vamatevudakaṁ nissesaṁ, na tattha parirakkhati.",
  "atk-s0511a2:545_0": "119.",
  "atk-s0511a2:546_0": "“Tatheva yācake disvā, hīnamukkaṭṭhamajjhime;",
  "atk-s0511a2:547_0": "Dadāhi dānaṁ nissesaṁ, kumbho viya adho kato”ti.",
  "atk-s0511a2:548_0": "Tattha handāti vavassaggatthe nipāto.",
  "atk-s0511a2:548_1": "Buddhakare dhammeti buddhattakare dhamme.",
  "atk-s0511a2:548_2": "Buddhattakarā nāma dhammā dānapāramitādayo dasa dhammā.",
  "atk-s0511a2:548_3": "Vicināmīti vicinissāmi,",
  "atk-s0511a2:548_4": "vīmaṁsissāmi upaparikkhissāmīti attho.",
  "atk-s0511a2:548_5": "Ito citoti ito ito,",
  "atk-s0511a2:548_6": "ayameva vā pāṭho.",
  "atk-s0511a2:548_7": "Tattha tattha vicināmīti attho.",
  "atk-s0511a2:548_8": "Uddhanti devaloke.",
  "atk-s0511a2:548_9": "Adhoti manussaloke.",
  "atk-s0511a2:548_10": "Dasa disāti dasasu disāsu;",
  "atk-s0511a2:548_11": "kattha nu kho te buddhakārakadhammā uddhaṁ adho tiriyaṁ disāsu vidisāsūti adhippāyo.",
  "atk-s0511a2:548_12": "Yāvatā dhammadhātuyāti ettha yāvatāti paricchedavacanaṁ.",
  "atk-s0511a2:548_13": "Dhammadhātuyāti sabhāvadhammassa,",
  "atk-s0511a2:548_14": "pavattanīti vacanaseso daṭṭhabbo.",
  "atk-s0511a2:548_15": "Kiṁ vuttaṁ hoti?",
  "atk-s0511a2:548_16": "Yāvatikā sabhāvadhammānaṁ kāmarūpārūpadhammānaṁ pavatti,",
  "atk-s0511a2:548_17": "tāvatikaṁ vicinissāmīti vuttaṁ hoti.",
  "atk-s0511a2:549_0": "Vicinantoti vīmaṁsanto upaparikkhanto.",
  "atk-s0511a2:549_1": "Pubbakehīti porāṇehi bodhisattehi.",
  "atk-s0511a2:549_2": "Anuciṇṇanti ajjhāciṇṇaṁ āsevitaṁ.",
  "atk-s0511a2:549_3": "Samādiyāti samādiyanaṁ karohi,",
  "atk-s0511a2:549_4": "ajja paṭṭhāya ayaṁ paṭhamaṁ dānapāramī pūretabbā mayāti evaṁ samādiyāti attho.",
  "atk-s0511a2:549_5": "Dānapāramitaṁ gacchāti dānapāramiṁ gaccha,",
  "atk-s0511a2:549_6": "pūrayāti attho.",
  "atk-s0511a2:549_7": "Yadibodhiṁ pattumicchasīti bodhimūlamupagantvā anuttaraṁ sammāsambodhiṁ pattuṁ icchasi ce.",
  "atk-s0511a2:549_8": "Yassa kassacīti udakassa vā khīrassa vā yassa kassaci sampuṇṇo.",
  "atk-s0511a2:549_9": "Sampuṇṇasaddayoge sati sāmivacanaṁ icchanti saddavidū.",
  "atk-s0511a2:549_10": "Karaṇatthe vā sāmivacanaṁ,",
  "atk-s0511a2:549_11": "yena kenacīti attho.",
  "atk-s0511a2:549_12": "Adho katoti heṭṭhāmukhīkato.",
  "atk-s0511a2:549_13": "Na tattha parirakkhatīti tasmiṁ vamane na parirakkhati,",
  "atk-s0511a2:549_14": "nissesaṁ udakaṁ vamatevāti attho.",
  "atk-s0511a2:549_15": "Hīnamukkaṭṭhamajjhimeti hīnamajjhimapaṇīte. Ma-",
  "atk-s0511a2:549_16": "kāro padasandhikaro.",
  "atk-s0511a2:549_17": "Kumbho viya adho katoti heṭṭhāmukhīkato viya kumbho.",
  "atk-s0511a2:549_18": "Yācake upagate disvā – “tvaṁ, sumedha,",
  "atk-s0511a2:549_19": "attano anavasesetvā sabbadhanapariccāgena dānapāramiṁ,",
  "atk-s0511a2:549_20": "aṅgapariccāgena upapāramiṁ,",
  "atk-s0511a2:549_21": "jīvitapariccāgena paramatthapāramiñca pūrehī”ti evaṁ attanāva attānaṁ ovadi.",
  "atk-s0511a2:550_0": "Athassa “na ettakeheva buddhakārakehi dhammehi bhavitabba”nti uttarimpi upadhārayato dutiyaṁ sīlapāramiṁ disvā etadahosi –",
  "atk-s0511a2:550_1": "“sumedhapaṇḍita,",
  "atk-s0511a2:550_2": "tvaṁ ito paṭṭhāya sīlapāramiṁ pūreyyāsi.",
  "atk-s0511a2:550_3": "Yathā camarī migo nāma jīvitampi anoloketvā attano vālameva rakkhati,",
  "atk-s0511a2:550_4": "evaṁ tvampi ito paṭṭhāya jīvitampi anoloketvā sīlameva rakkhanto buddho bhavissasī”ti dutiyaṁ sīlapāramiṁ daḷhaṁ katvā adhiṭṭhāsi.",
  "atk-s0511a2:550_5": "Tena vuttaṁ –",
  "atk-s0511a2:551_0": "120.",
  "atk-s0511a2:552_0": "“Na hete ettakāyeva, buddhadhammā bhavissare;",
  "atk-s0511a2:553_0": "Aññepi vicinissāmi, ye dhammā bodhipācanā.",
  "atk-s0511a2:554_0": "121.",
  "atk-s0511a2:555_0": "“Vicinanto tadā dakkhiṁ, dutiyaṁ sīlapāramiṁ;",
  "atk-s0511a2:556_0": "Pubbakehi mahesīhi, āsevitanisevitaṁ.",
  "atk-s0511a2:557_0": "122.",
  "atk-s0511a2:558_0": "“Imaṁ tvaṁ dutiyaṁ tāva, daḷhaṁ katvā samādiya;",
  "atk-s0511a2:559_0": "Sīlapāramitaṁ gaccha, yadi bodhiṁ pattumicchasi.",
  "atk-s0511a2:560_0": "123.",
  "atk-s0511a2:561_0": "“Yathāpi camarī vālaṁ, kismiñci paṭilaggitaṁ;",
  "atk-s0511a2:562_0": "Upeti maraṇaṁ tattha, na vikopeti vāladhiṁ.",
  "atk-s0511a2:563_0": "124.",
  "atk-s0511a2:564_0": "“Tatheva tvaṁ catūsu bhūmīsu, sīlāni paripūraya;",
  "atk-s0511a2:565_0": "Parirakkha sabbadā sīlaṁ, camarī viya vāladhi”nti.",
  "atk-s0511a2:566_0": "Tattha na heteti na hi eteyeva.",
  "atk-s0511a2:566_1": "Bodhipācanāti maggaparipācanā sabbaññutaññāṇaparipācanā vā.",
  "atk-s0511a2:566_2": "Dutiyaṁsīlapāraminti sīlaṁ nāma sabbesaṁ kusaladhammānaṁ patiṭṭhā,",
  "atk-s0511a2:566_3": "sīle patiṭṭhito kusaladhammehi na parihāyati,",
  "atk-s0511a2:566_4": "sabbepi lokiyalokuttaraguṇe paṭilabhati.",
  "atk-s0511a2:566_5": "Tasmā sīlapāramī pūretabbāti dutiyaṁ sīlapāramiṁ addakkhinti attho.",
  "atk-s0511a2:567_0": "Āsevitanisevitanti bhāvitañceva bahulīkatañca.",
  "atk-s0511a2:567_1": "Camarīti camarī migo.",
  "atk-s0511a2:567_2": "Kismiñcīti yattha katthaci rukkhalatākaṇṭakādīsu aññatarasmiṁ.",
  "atk-s0511a2:567_3": "Paṭilaggitanti paṭivilaggitaṁ.",
  "atk-s0511a2:567_4": "Tatthāti yattha vilaggitaṁ,",
  "atk-s0511a2:567_5": "tattheva ṭhatvā maraṇaṁ upagacchati.",
  "atk-s0511a2:567_6": "Na vikopetīti na chindati.",
  "atk-s0511a2:567_7": "Vāladhinti vālaṁ chinditvā na gacchati,",
  "atk-s0511a2:567_8": "tattheva maraṇaṁ upetīti attho.",
  "atk-s0511a2:568_0": "Catūsubhūmīsu sīlānīti catūsu ṭhānesu vibhattasīlāni,",
  "atk-s0511a2:568_1": "pātimokkhasaṁvaraindriyasaṁvaraājīvapārisuddhipaccayasannissitavasenāti attho.",
  "atk-s0511a2:568_2": "Bhūmivasena pana dvīsuyeva bhūmīsu pariyāpannaṁ tampi catusīlamevāti.",
  "atk-s0511a2:568_3": "Paripūrayāti khaṇḍachiddasabalādiabhāvena paripūraya.",
  "atk-s0511a2:568_4": "Sabbadāti sabbakālaṁ.",
  "atk-s0511a2:568_5": "Camarī viyāti camarī migo viya.",
  "atk-s0511a2:568_6": "Sesametthāpi uttānatthamevāti.",
  "atk-s0511a2:569_0": "Athassa “na ettakeheva buddhakārakehi dhammehi bhavitabba”nti uttarimpi upadhārayato tatiyaṁ nekkhammapāramiṁ disvā etadahosi –",
  "atk-s0511a2:569_1": "“sumedhapaṇḍita,",
  "atk-s0511a2:569_2": "tvaṁ ito paṭṭhāya nekkhammapāramimpi pūreyyāsi.",
  "atk-s0511a2:569_3": "Yathāpi suciraṁ bandhanāgāre vasamāno puriso na tattha sinehaṁ karoti,",
  "atk-s0511a2:569_4": "atha kho ukkaṇṭhito avasitukāmo hoti,",
  "atk-s0511a2:569_5": "evameva tvampi sabbabhave bandhanāgārasadise katvā passa,",
  "atk-s0511a2:569_6": "sabbabhavehi ukkaṇṭhito muccitukāmo hutvā nekkhammābhimukhova hoti,",
  "atk-s0511a2:569_7": "evaṁ buddho bhavissasī”ti tatiyaṁ nekkhammapāramiṁ daḷhaṁ katvā adhiṭṭhāsi.",
  "atk-s0511a2:569_8": "Tena vuttaṁ –",
  "atk-s0511a2:570_0": "125.",
  "atk-s0511a2:571_0": "“Na hete ettakāyeva, buddhadhammā bhavissare;",
  "atk-s0511a2:572_0": "Aññepi vicinissāmi, ye dhammā bodhipācanā.",
  "atk-s0511a2:573_0": "126.",
  "atk-s0511a2:574_0": "“Vicinanto tadā dakkhiṁ, tatiyaṁ nekkhammapāramiṁ;",
  "atk-s0511a2:575_0": "Pubbakehi mahesīhi, āsevitanisevitaṁ.",
  "atk-s0511a2:576_0": "127.",
  "atk-s0511a2:577_0": "“Imaṁ tvaṁ tatiyaṁ tāva, daḷhaṁ katvā samādiya;",
  "atk-s0511a2:578_0": "Nekkhammapāramitaṁ gaccha, yadi bodhiṁ pattumicchasi.",
  "atk-s0511a2:579_0": "128.",
  "atk-s0511a2:580_0": "“Yathā andughare puriso, ciravuṭṭho dukhaṭṭito;",
  "atk-s0511a2:581_0": "Na tattha rāgaṁ janeti, muttiṁyeva gavesati.",
  "atk-s0511a2:582_0": "129.",
  "atk-s0511a2:583_0": "“Tatheva tvaṁ sabbabhave, passa andughare viya;",
  "atk-s0511a2:584_0": "Nekkhammābhimukho hoti, bhavato parimuttiyā”ti.",
  "atk-s0511a2:585_0": "Tattha andughareti bandhanāgāre.",
  "atk-s0511a2:585_1": "Ciravuṭṭhoti cirakālaṁ vuṭṭho.",
  "atk-s0511a2:585_2": "Dukhaṭṭitoti dukkhapīḷito.",
  "atk-s0511a2:585_3": "Natattha rāgaṁ janetīti tattha andughare rāgaṁ sinehaṁ na janeti na uppādeti.",
  "atk-s0511a2:585_4": "“Imaṁ andugharaṁ muñcitvā nāhaṁ aññattha gamissāmī”ti evaṁ tattha rāgaṁ na janeti,",
  "atk-s0511a2:585_5": "kintu muttiṁyeva mokkhameva gavesatīti adhippāyo.",
  "atk-s0511a2:585_6": "Nekkhammābhimukhoti nikkhamanābhimukho hoti.",
  "atk-s0511a2:585_7": "Bhavatoti sabbabhavehi.",
  "atk-s0511a2:585_8": "Parimuttiyāti parimocanatthāya.",
  "atk-s0511a2:585_9": "Nekkhammābhimukho hutvā,",
  "atk-s0511a2:585_10": "sambodhiṁ pāpuṇissasī”tipi pāṭho.",
  "atk-s0511a2:585_11": "Sesamettha uttānatthamevāti.",
  "atk-s0511a2:586_0": "Athassa “na ettakeheva buddhakārakadhammehi bhavitabba”nti uttarimpi upadhārayato catutthaṁ paññāpāramiṁ disvā etadahosi –",
  "atk-s0511a2:586_1": "“sumedhapaṇḍita,",
  "atk-s0511a2:586_2": "tvaṁ ito paṭṭhāya paññāpāramimpi pūreyyāsi.",
  "atk-s0511a2:586_3": "Hīnamajjhimukkaṭṭhesu kañci avajjetvā sabbepi paṇḍite upasaṅkamitvā pañhaṁ puccheyyāsi.",
  "atk-s0511a2:586_4": "Yathāpi piṇḍacāriko bhikkhu hīnādibhedesu kulesu kiñci kulaṁ avivajjetvā paṭipāṭiyā piṇḍāya caranto khippaṁ yāpanamattaṁ labhati,",
  "atk-s0511a2:586_5": "evameva tvampi sabbe paṇḍite upasaṅkamitvā pucchanto buddho bhavissasī”ti catutthaṁ paññāpāramiṁ daḷhaṁ katvā adhiṭṭhāsi.",
  "atk-s0511a2:586_6": "Tena vuttaṁ –",
  "atk-s0511a2:587_0": "130.",
  "atk-s0511a2:588_0": "“Na hete ettakāyeva, buddhadhammā bhavissare;",
  "atk-s0511a2:589_0": "Aññepi vicinissāmi, ye dhammā bodhipācanā.",
  "atk-s0511a2:590_0": "131.",
  "atk-s0511a2:591_0": "“Vicinanto tadā dakkhiṁ, catutthaṁ paññāpāramiṁ;",
  "atk-s0511a2:592_0": "Pubbakehi mahesīhi, āsevitanisevitaṁ.",
  "atk-s0511a2:593_0": "132.",
  "atk-s0511a2:594_0": "“Imaṁ tvaṁ catutthaṁ tāva, daḷhaṁ katvā samādiya;",
  "atk-s0511a2:595_0": "Paññāpāramitaṁ gaccha, yadi bodhiṁ pattumicchasi.",
  "atk-s0511a2:596_0": "133.",
  "atk-s0511a2:597_0": "“Yathā hi bhikkhu bhikkhanto, hīnamukkaṭṭhamajjhime;",
  "atk-s0511a2:598_0": "Kulāni na vivajjento, evaṁ labhati yāpanaṁ.",
  "atk-s0511a2:599_0": "134.",
  "atk-s0511a2:600_0": "“Tatheva tvaṁ sabbakālaṁ, paripucchaṁ budhaṁ janaṁ;",
  "atk-s0511a2:601_0": "Paññāya pāramiṁ gantvā, sambodhiṁ pāpuṇissasī”ti.",
  "atk-s0511a2:602_0": "Tattha bhikkhantoti piṇḍāya caranto.",
  "atk-s0511a2:602_1": "Hīnamukkaṭṭhamajjhimeti hīnamukkaṭṭhamajjhimāni kulānīti attho.",
  "atk-s0511a2:602_2": "Liṅgavipariyāso kato.",
  "atk-s0511a2:602_3": "Na vivajjentoti na pariharanto,",
  "atk-s0511a2:602_4": "gharapaṭipāṭiṁ muñcitvā caranto vivajjeti nāma,",
  "atk-s0511a2:602_5": "evamakatvāti attho.",
  "atk-s0511a2:602_6": "Yāpananti yāpanamattaṁ pāṇadhāraṇaṁ āhāraṁ labhatīti attho.",
  "atk-s0511a2:602_7": "Paripucchanti – “kiṁ, bhante, kusalaṁ,",
  "atk-s0511a2:602_8": "kiṁ akusalaṁ;",
  "atk-s0511a2:602_9": "kiṁ sāvajjaṁ,",
  "atk-s0511a2:602_10": "kiṁ anavajja”ntiādinā nayena tattha tattha abhiññāte paṇḍite jane upasaṅkamitvā paripucchantoti attho.",
  "atk-s0511a2:602_11": "Budhaṁ jananti paṇḍitaṁ janaṁ.",
  "atk-s0511a2:602_12": "“Budhe jane”tipi pāṭho.",
  "atk-s0511a2:602_13": "Paññāya pāraminti paññāya pāraṁ.",
  "atk-s0511a2:602_14": "“Paññāpāramitaṁ gantvā”tipi pāṭho.",
  "atk-s0511a2:602_15": "Sesametthāpi uttānamevāti.",
  "atk-s0511a2:603_0": "Athassa “na ettakeheva buddhakārakadhammehi bhavitabba”nti uttarimpi upadhārayato pañcamaṁ vīriyapāramiṁ disvā etadahosi –",
  "atk-s0511a2:603_1": "“sumedhapaṇḍita,",
  "atk-s0511a2:603_2": "tvaṁ ito paṭṭhāya vīriyapāramimpi pūreyyāsi.",
  "atk-s0511a2:603_3": "Yathāpi sīho migarājā sabbairiyāpathesu daḷhavīriyo hoti,",
  "atk-s0511a2:603_4": "evaṁ tvampi sabbabhavesu sabbairiyāpathesu daḷhavīriyo anolīnavīriyo samāno buddho bhavissasī”ti pañcamaṁ vīriyapāramiṁ daḷhaṁ katvā adhiṭṭhāsi.",
  "atk-s0511a2:603_5": "Tena vuttaṁ –",
  "atk-s0511a2:604_0": "135.",
  "atk-s0511a2:605_0": "“Na hete ettakāyeva, buddhadhammā bhavissare;",
  "atk-s0511a2:606_0": "Aññepi vicinissāmi, ye dhammā bodhipācanā.",
  "atk-s0511a2:607_0": "136.",
  "atk-s0511a2:608_0": "“Vicinanto tadā dakkhiṁ, pañcamaṁ vīriyapāramiṁ;",
  "atk-s0511a2:609_0": "Pubbakehi mahesīhi, āsevitanisevitaṁ.",
  "atk-s0511a2:610_0": "137.",
  "atk-s0511a2:611_0": "“Imaṁ tvaṁ pañcamaṁ tāva, daḷhaṁ katvā samādiya;",
  "atk-s0511a2:612_0": "Vīriyapāramitaṁ gaccha, yadi bodhiṁ pattumicchasi.",
  "atk-s0511a2:613_0": "138.",
  "atk-s0511a2:614_0": "“Yathāpi sīho migarājā, nisajjaṭṭhānacaṅkame;",
  "atk-s0511a2:615_0": "Alīnavīriyo hoti, paggahitamano sadā.",
  "atk-s0511a2:616_0": "139.",
  "atk-s0511a2:617_0": "“Tatheva tvaṁ sabbabhave, paggaṇha vīriyaṁ daḷhaṁ;",
  "atk-s0511a2:618_0": "Vīriyapāramitaṁ gantvā, sambodhiṁ pāpuṇissasī”ti.",
  "atk-s0511a2:619_0": "Tattha alīnavīriyoti anolīnavīriyo.",
  "atk-s0511a2:619_1": "Sabbabhaveti jātajātabhave,",
  "atk-s0511a2:619_2": "sabbesu bhavesūti attho.",
  "atk-s0511a2:619_3": "Āraddhavīriyo hutvā,",
  "atk-s0511a2:619_4": "sambodhiṁ pāpuṇissasītipi pāṭho.",
  "atk-s0511a2:619_5": "Sesametthāpi uttānamevāti.",
  "atk-s0511a2:620_0": "Athassa “na ettakeheva buddhakārakadhammehi bhavitabba”nti uttarimpi upadhārayato chaṭṭhamaṁ khantipāramiṁ disvā etadahosi –",
  "atk-s0511a2:620_1": "“sumedhapaṇḍita,",
  "atk-s0511a2:620_2": "tvaṁ ito paṭṭhāya khantipāramiṁ paripūreyyāsi,",
  "atk-s0511a2:620_3": "sammānanepi avamānanepi khamova bhaveyyāsi.",
  "atk-s0511a2:620_4": "Yathā hi pathaviyaṁ nāma sucimpi pakkhipanti asucimpi,",
  "atk-s0511a2:620_5": "na ca tena pathavī sinehaṁ vā paṭighaṁ vā karoti,",
  "atk-s0511a2:620_6": "khamati sahati adhivāsetiyeva,",
  "atk-s0511a2:620_7": "evameva tvampi sabbesaṁ sammānanāvamānanesu khamo samāno buddho bhavissasī”ti chaṭṭhamaṁ khantipāramiṁ daḷhaṁ katvā adhiṭṭhāsi.",
  "atk-s0511a2:620_8": "Tena vuttaṁ –",
  "atk-s0511a2:621_0": "140.",
  "atk-s0511a2:622_0": "“Na hete ettakāyeva, buddhadhammā bhavissare;",
  "atk-s0511a2:623_0": "Aññepi vicinissāmi, ye dhammā bodhipācanā.",
  "atk-s0511a2:624_0": "141.",
  "atk-s0511a2:625_0": "“Vicinanto tadā dakkhiṁ, chaṭṭhamaṁ khantipāramiṁ;",
  "atk-s0511a2:626_0": "Pubbakehi mahesīhi, āsevitanisevitaṁ.",
  "atk-s0511a2:627_0": "142.",
  "atk-s0511a2:628_0": "“Imaṁ tvaṁ chaṭṭhamaṁ tāva, daḷhaṁ katvā samādiya;",
  "atk-s0511a2:629_0": "Tattha advejjhamānaso, sambodhiṁ pāpuṇissasi.",
  "atk-s0511a2:630_0": "143.",
  "atk-s0511a2:631_0": "“Yathāpi pathavī nāma, sucimpi asucimpi ca;",
  "atk-s0511a2:632_0": "Sabbaṁ sahati nikkhepaṁ, na karoti paṭighaṁ tayā.",
  "atk-s0511a2:633_0": "144.",
  "atk-s0511a2:634_0": "“Tatheva tvampi sabbesaṁ, sammānāvamānakkhamo;",
  "atk-s0511a2:635_0": "Khantipāramitaṁ gantvā, sambodhiṁ pāpuṇissasī”ti.",
  "atk-s0511a2:636_0": "Tattha tatthāti tassaṁ khantipāramiyaṁ.",
  "atk-s0511a2:636_1": "Advejjhamānasoti ekaṁsamānaso.",
  "atk-s0511a2:636_2": "Sucimpīti candanakuṅkumagandhamālādisucimpi.",
  "atk-s0511a2:636_3": "Asucimpīti ahikukkuramanussakuṇapagūthamuttakheḷasiṅghāṇikādiasucimpi.",
  "atk-s0511a2:636_4": "Sahatīti khamati,",
  "atk-s0511a2:636_5": "adhivāseti.",
  "atk-s0511a2:636_6": "Nikkhepanti nikkhittaṁ.",
  "atk-s0511a2:636_7": "Paṭighanti kodhaṁ.",
  "atk-s0511a2:636_8": "Tayāti tāya vuttiyā,",
  "atk-s0511a2:636_9": "tāya nikkhittatāya vā.",
  "atk-s0511a2:636_10": "“Paṭighaṁ daya”ntipi pāṭho,",
  "atk-s0511a2:636_11": "tassa tena nikkhepena paṭighānurodhaṁ na karotīti attho.",
  "atk-s0511a2:636_12": "Sammānāvamānakkhamoti sabbesaṁ sammānanāvamānanasaho tvampi bhavāti attho.",
  "atk-s0511a2:636_13": "“Tatheva tvampi sabbabhave,",
  "atk-s0511a2:636_14": "sammānanavimānakkhamo”tipi paṭhanti.",
  "atk-s0511a2:636_15": "“Khantiyā pāramiṁ gantvā”tipi pāṭho,",
  "atk-s0511a2:636_16": "tassā khantiyā pāramipūraṇavasena gantvāti attho.",
  "atk-s0511a2:636_17": "Sesametthāpi uttānamevāti.",
  "atk-s0511a2:636_18": "Ito paraṁ ettakampi avatvā yattha yattha viseso atthi,",
  "atk-s0511a2:636_19": "taṁ tameva vatvā pāṭhantaraṁ dassetvā gamissāmāti.",
  "atk-s0511a2:637_0": "Athassa “na ettakeheva buddhakārakadhammehi bhavitabba”nti uttarimpi upadhārayato sattamaṁ saccapāramiṁ disvā etadahosi –",
  "atk-s0511a2:637_1": "“sumedhapaṇḍita,",
  "atk-s0511a2:637_2": "tvaṁ ito paṭṭhāya saccapāramimpi pūreyyāsi,",
  "atk-s0511a2:637_3": "asaniyā matthake patamānāyapi dhanādīnaṁ atthāya chandādīnaṁ vasena sampajānamusāvādaṁ nāma mā bhāsi.",
  "atk-s0511a2:637_4": "Yathāpi osadhītārakā nāma sabbautūsu attano gamanavīthiṁ vijahitvā aññāya vīthiyā na gacchati,",
  "atk-s0511a2:637_5": "sakavīthiyāva gacchati,",
  "atk-s0511a2:637_6": "evameva tvampi saccaṁ pahāya musāvādaṁ nāma avadantoyeva buddho bhavissasī”ti sattamaṁ saccapāramiṁ daḷhaṁ katvā adhiṭṭhāsi.",
  "atk-s0511a2:637_7": "Tena vuttaṁ –",
  "atk-s0511a2:638_0": "145.",
  "atk-s0511a2:639_0": "“Na hete ettakāyeva, buddhadhammā bhavissare;",
  "atk-s0511a2:640_0": "Aññepi vicinissāmi, ye dhammā bodhipācanā.",
  "atk-s0511a2:641_0": "146.",
  "atk-s0511a2:642_0": "“Vicinanto tadā dakkhiṁ, sattamaṁ saccapāramiṁ;",
  "atk-s0511a2:643_0": "Pubbakehi mahesīhi, āsevitanisevitaṁ.",
  "atk-s0511a2:644_0": "147.",
  "atk-s0511a2:645_0": "“Imaṁ tvaṁ sattamaṁ tāva, daḷhaṁ katvā samādiya;",
  "atk-s0511a2:646_0": "Tattha advejjhavacano, sambodhiṁ pāpuṇissasi.",
  "atk-s0511a2:647_0": "148.",
  "atk-s0511a2:648_0": "“Yathāpi osadhī nāma, tulābhūtā sadevake;",
  "atk-s0511a2:649_0": "Samaye utuvasse vā, na vokkamati vīthito.",
  "atk-s0511a2:650_0": "149.",
  "atk-s0511a2:651_0": "“Tatheva tvampi saccesu, mā vokkama hi vīthito;",
  "atk-s0511a2:652_0": "Saccapāramitaṁ gantvā, sambodhiṁ pāpuṇissasī”ti.",
  "atk-s0511a2:653_0": "Tattha tatthāti saccapāramiyaṁ.",
  "atk-s0511a2:653_1": "Advejjhavacanoti avitathavacano.",
  "atk-s0511a2:653_2": "Osadhī nāmāti osadhītārakā,",
  "atk-s0511a2:653_3": "osadhagahaṇe osadhītārakaṁ uditaṁ disvā osadhaṁ gaṇhanti.",
  "atk-s0511a2:653_4": "Tasmā “osadhītārakā”ti vuccati.",
  "atk-s0511a2:653_5": "Tulābhūtāti pamāṇabhūtā.",
  "atk-s0511a2:653_6": "Sadevaketi sadevakassa lokassa.",
  "atk-s0511a2:653_7": "Samayeti vassasamaye.",
  "atk-s0511a2:653_8": "Utuvasseti hemantagimhesu.",
  "atk-s0511a2:653_9": "“Samaye utuvaṭṭe”tipi pāṭho.",
  "atk-s0511a2:653_10": "Tassa samayeti gimhe.",
  "atk-s0511a2:653_11": "Utuvaṭṭeti hemante ca vassāne cāti attho.",
  "atk-s0511a2:653_12": "Navokkamati vīthitoti taṁ taṁ utumhi attano gamanavīthito na vokkamati na vigacchati,",
  "atk-s0511a2:653_13": "cha māse pacchimaṁ disaṁ gacchati,",
  "atk-s0511a2:653_14": "cha māse pubbaṁ disaṁ gacchatīti.",
  "atk-s0511a2:653_15": "Atha vā osadhī nāmāti siṅgiverapipphalimaricādikaṁ osadhaṁ.",
  "atk-s0511a2:653_16": "Na vokkamatīti yaṁ yaṁ phaladānasamatthaṁ osadhaṁ,",
  "atk-s0511a2:653_17": "taṁ taṁ phaladānaṁ okkamma attano phalaṁ adatvā na nivattati.",
  "atk-s0511a2:653_18": "Vīthitoti gamanavīthito,",
  "atk-s0511a2:653_19": "pittaharo pittaṁ harateva,",
  "atk-s0511a2:653_20": "vātaharo vātaṁ harateva,",
  "atk-s0511a2:653_21": "semhaharo semhaṁ haratevāti attho.",
  "atk-s0511a2:653_22": "Sesametthāpi uttānamevāti.",
  "atk-s0511a2:654_0": "Athassa “na ettakeheva buddhakārakadhammehi bhavitabba”nti uttarimpi upadhārayato aṭṭhamaṁ adhiṭṭhānapāramiṁ disvā etadahosi –",
  "atk-s0511a2:654_1": "“sumedhapaṇḍita,",
  "atk-s0511a2:654_2": "tvaṁ ito paṭṭhāya adhiṭṭhānapāramimpi pūreyyāsi,",
  "atk-s0511a2:654_3": "yaṁ adhiṭṭhāsi,",
  "atk-s0511a2:654_4": "tasmiṁ adhiṭṭhāne niccalo bhaveyyāsi,",
  "atk-s0511a2:654_5": "yathā pabbato nāma sabbadisāsu vāte paharantepi na kampati na calati,",
  "atk-s0511a2:654_6": "attano ṭhāneyeva tiṭṭhati,",
  "atk-s0511a2:654_7": "evameva tvampi attano adhiṭṭhāne niccalo hontova buddho bhavissasī”ti aṭṭhamaṁ adhiṭṭhānapāramiṁ daḷhaṁ katvā adhiṭṭhāsīti.",
  "atk-s0511a2:654_8": "Tena vuttaṁ –",
  "atk-s0511a2:655_0": "150.",
  "atk-s0511a2:656_0": "“Na hete ettakāyeva, buddhadhammā bhavissare;",
  "atk-s0511a2:657_0": "Aññepi vicinissāmi, ye dhammā bodhipācanā.",
  "atk-s0511a2:658_0": "151.",
  "atk-s0511a2:659_0": "“Vicinanto tadā dakkhiṁ, aṭṭhamaṁ adhiṭṭhānapāramiṁ;",
  "atk-s0511a2:660_0": "Pubbakehi mahesīhi, āsevitanisevitaṁ.",
  "atk-s0511a2:661_0": "152.",
  "atk-s0511a2:662_0": "“Imaṁ tvaṁ aṭṭhamaṁ tāva, daḷhaṁ katvā samādiya;",
  "atk-s0511a2:663_0": "Tattha tvaṁ acalo hutvā, sambodhiṁ pāpuṇissasi.",
  "atk-s0511a2:664_0": "153.",
  "atk-s0511a2:665_0": "“Yathāpi pabbato selo, acalo suppatiṭṭhito;",
  "atk-s0511a2:666_0": "Na kampati bhusavātehi, sakaṭṭhāneva tiṭṭhati.",
  "atk-s0511a2:667_0": "154.",
  "atk-s0511a2:668_0": "“Tattheva tvampi adhiṭṭhāne, sabbadā acalo bhava;",
  "atk-s0511a2:669_0": "Adhiṭṭhānapāramitaṁ gantvā, sambodhiṁ pāpuṇissasī”ti.",
  "atk-s0511a2:670_0": "Tattha seloti silāmayo.",
  "atk-s0511a2:670_1": "Acaloti niccalo suppatiṭṭhitoti acalattāva suṭṭhu patiṭṭhito.",
  "atk-s0511a2:670_2": "“Yathāpi pabbato acalo,",
  "atk-s0511a2:670_3": "nikhāto suppatiṭṭhito”tipi pāṭho.",
  "atk-s0511a2:670_4": "Bhusavātehīti balavavātehi.",
  "atk-s0511a2:670_5": "Sakaṭṭhānevāti attano ṭhāneyeva,",
  "atk-s0511a2:670_6": "yathāṭhitaṭṭhāneyevāti attho.",
  "atk-s0511a2:670_7": "Sesametthāpi uttānamevāti.",
  "atk-s0511a2:671_0": "Athassa “na ettakeheva buddhakārakadhammehi bhavitabba”nti uttarimpi upadhārayato navamaṁ mettāpāramiṁ disvā etadahosi –",
  "atk-s0511a2:671_1": "“sumedhapaṇḍita,",
  "atk-s0511a2:671_2": "tvaṁ ito paṭṭhāya mettāpāramiṁ pūreyyāsi,",
  "atk-s0511a2:671_3": "hitesupi ahitesupi ekacittova bhaveyyāsi.",
  "atk-s0511a2:671_4": "Yathāpi udakaṁ nāma pāpajanassapi kalyāṇajanassapi sītabhāvaṁ ekasadisaṁ katvā pharati,",
  "atk-s0511a2:671_5": "evameva tvampi sabbasattesu mettacittena ekacittova hutvā buddho bhavissasī”ti navamaṁ mettāpāramiṁ daḷhaṁ katvā adhiṭṭhāsīti.",
  "atk-s0511a2:671_6": "Tena vuttaṁ –",
  "atk-s0511a2:672_0": "155.",
  "atk-s0511a2:673_0": "“Na hete ettakāyeva, buddhadhammā bhavissare;",
  "atk-s0511a2:674_0": "Aññepi vicinissāmi, ye dhammā bodhipācanā.",
  "atk-s0511a2:675_0": "156.",
  "atk-s0511a2:676_0": "“Vicinanto tadā dakkhiṁ, navamaṁ mettāpāramiṁ;",
  "atk-s0511a2:677_0": "Pubbakehi mahesīhi, āsevitanisevitaṁ.",
  "atk-s0511a2:678_0": "157.",
  "atk-s0511a2:679_0": "“Imaṁ tvaṁ navamaṁ tāva, daḷhaṁ katvā samādiya;",
  "atk-s0511a2:680_0": "Mettāya asamo hoti, yadi bodhiṁ pattumicchasi.",
  "atk-s0511a2:681_0": "158.",
  "atk-s0511a2:682_0": "“Yathāpi udakaṁ nāma, kalyāṇe pāpake jane;",
  "atk-s0511a2:683_0": "Samaṁ pharati sītena, pavāheti rajomalaṁ.",
  "atk-s0511a2:684_0": "159.",
  "atk-s0511a2:685_0": "“Tatheva tvaṁ hitāhite, samaṁ mettāya bhāvaya;",
  "atk-s0511a2:686_0": "Mettāpāramitaṁ gantvā, sambodhiṁ pāpuṇissasī”ti.",
  "atk-s0511a2:687_0": "Tattha asamo hohīti mettābhāvanāya asadiso hohi.",
  "atk-s0511a2:687_1": "Tattha “tvaṁ samasamo hohī”tipi pāṭho,",
  "atk-s0511a2:687_2": "so uttānatthova.",
  "atk-s0511a2:687_3": "Samanti tulyaṁ.",
  "atk-s0511a2:687_4": "Pharatīti phusati.",
  "atk-s0511a2:687_5": "Pavāhetīti visodheti.",
  "atk-s0511a2:687_6": "Rajoti āgantukarajaṁ.",
  "atk-s0511a2:687_7": "Malanti sarīre uṭṭhitaṁ sedamalādiṁ.",
  "atk-s0511a2:687_8": "“Rajamala”ntipi pāṭho,",
  "atk-s0511a2:687_9": "soyevattho.",
  "atk-s0511a2:687_10": "Hitāhiteti hite ca ahite ca,",
  "atk-s0511a2:687_11": "mitte ca amitte cāti attho.",
  "atk-s0511a2:687_12": "Mettāya bhāvayāti mettaṁ bhāvaya vaḍḍhehi.",
  "atk-s0511a2:687_13": "Sesametthāpi uttānamevāti.",
  "atk-s0511a2:688_0": "Athassa “na ettakeheva buddhakārakadhammehi bhavitabba”nti uttarimpi upadhārayato dasamaṁ upekkhāpāramiṁ disvā etadahosi –",
  "atk-s0511a2:688_1": "“sumedhapaṇḍita,",
  "atk-s0511a2:688_2": "tvaṁ ito paṭṭhāya upekkhāpāramiṁ paripūreyyāsi,",
  "atk-s0511a2:688_3": "sukhepi dukkhepi majjhattova bhaveyyāsi.",
  "atk-s0511a2:688_4": "Yathāpi pathavī nāma sucimpi asucimpi ca pakkhipamāne majjhattāva hoti,",
  "atk-s0511a2:688_5": "evameva tvampi sukhadukkhesu majjhattova honto buddho bhavissasī”ti dasamaṁ upekkhāpāramiṁ daḷhaṁ katvā adhiṭṭhāsi.",
  "atk-s0511a2:688_6": "Tena vuttaṁ –",
  "atk-s0511a2:689_0": "160.",
  "atk-s0511a2:690_0": "“Na hete ettakāyeva, buddhadhammā bhavissare;",
  "atk-s0511a2:691_0": "Aññepi vicinissāmi, ye dhammā bodhipācanā.",
  "atk-s0511a2:692_0": "161.",
  "atk-s0511a2:693_0": "“Vicinanto tadā dakkhiṁ, dasamaṁ upekkhāpāramiṁ;",
  "atk-s0511a2:694_0": "Pubbakehi mahesīhi, āsevitanisevitaṁ.",
  "atk-s0511a2:695_0": "162.",
  "atk-s0511a2:696_0": "“Imaṁ tvaṁ dasamaṁ tāva, daḷhaṁ katvā samādiya;",
  "atk-s0511a2:697_0": "Tulābhūto daḷho hutvā, sambodhiṁ pāpuṇissasi.",
  "atk-s0511a2:698_0": "163.",
  "atk-s0511a2:699_0": "“Yathāpi pathavī nāma, nikkhittaṁ asuciṁ suciṁ;",
  "atk-s0511a2:700_0": "Upekkhati ubhopete, kopānunayavajjitā.",
  "atk-s0511a2:701_0": "164.",
  "atk-s0511a2:702_0": "“Tatheva tvaṁ sukhadukkhe, tulābhūto sadā bhava;",
  "atk-s0511a2:703_0": "Upekkhāpāramitaṁ gantvā, sambodhiṁ pāpuṇissasī”ti.",
  "atk-s0511a2:704_0": "Tattha tulābhūtoti majjhattabhāve ṭhito yathā tulāya daṇḍo samaṁ tulito samaṁ tiṭṭhati,",
  "atk-s0511a2:704_1": "na namati na unnamati,",
  "atk-s0511a2:704_2": "evameva tvampi sukhadukkhesu tulāsadiso hutvā sambodhiṁ pāpuṇissasi.",
  "atk-s0511a2:704_3": "Kopānunayavajjitāti paṭighānurodhavajjitā.",
  "atk-s0511a2:704_4": "“Dayākopavivajjitā”tipi pāṭho,",
  "atk-s0511a2:704_5": "soyevattho.",
  "atk-s0511a2:704_6": "Sesaṁ khantipāramiyaṁ vuttanayeneva veditabbaṁ.",
  "atk-s0511a2:705_0": "Tato sumedhapaṇḍito ime dasa pāramidhamme vicinitvā tato paraṁ cintesi –",
  "atk-s0511a2:705_1": "“imasmiṁ loke bodhisattehi paripūretabbā bodhipācanā buddhattakarā dhammā ettakāyeva,",
  "atk-s0511a2:705_2": "na ito bhiyyo,",
  "atk-s0511a2:705_3": "imā pana pāramiyo uddhaṁ ākāsepi natthi,",
  "atk-s0511a2:705_4": "na heṭṭhā pathaviyampi,",
  "atk-s0511a2:705_5": "na puratthimādīsu disāsupi atthi,",
  "atk-s0511a2:705_6": "mayhaṁyeva pana hadayamaṁsantareyeva patiṭṭhitā”ti.",
  "atk-s0511a2:705_7": "Evaṁ tāsaṁ attano hadaye patiṭṭhitabhāvaṁ disvā sabbāpi tā daḷhaṁ katvā adhiṭṭhāya punappunaṁ sammasanto anulomapaṭilomaṁ sammasi,",
  "atk-s0511a2:705_8": "pariyante gahetvā ādimhi pāpesi,",
  "atk-s0511a2:705_9": "ādimhi gahetvā pariyante ṭhapesi,",
  "atk-s0511a2:705_10": "majjhe gahetvā ubhato osāpesi,",
  "atk-s0511a2:705_11": "ubhato koṭīsu gahetvā majjhe osāpesi.",
  "atk-s0511a2:705_12": "Bāhirabhaṇḍapariccāgo pāramiyo nāma,",
  "atk-s0511a2:705_13": "aṅgapariccāgo upapāramiyo nāma,",
  "atk-s0511a2:705_14": "jīvitapariccāgo paramatthapāramiyo nāmāti dasa pāramiyo dasa upapāramiyo dasa paramatthapāramiyoti samattiṁsa",
  "atk-s0511a2:705_15": "pāramiyo yamakatelaṁ vinivaṭṭento viya sammasi.",
  "atk-s0511a2:705_16": "Tassa dasa pāramiyo sammasantassa dhammatejena catunahutādhikadviyojanasatasahassabahalā vipulā ayaṁ",
  "atk-s0511a2:705_17": "mahāpathavī hatthinā akkantanaḷakalāpo viya uppīḷiyamānaṁ ucchuyantaṁ viya ca mahāviravaṁ viravamānā",
  "atk-s0511a2:705_18": "saṅkampi sampakampi sampavedhi.",
  "atk-s0511a2:705_19": "Kulālacakkaṁ viya telayantacakkaṁ viya ca paribbhami.",
  "atk-s0511a2:705_20": "Tena vuttaṁ –",
  "atk-s0511a2:706_0": "165.",
  "atk-s0511a2:707_0": "“Ettakāyeva te loke, ye dhammā bodhipācanā;",
  "atk-s0511a2:708_0": "Tatuddhaṁ natthi aññatra, daḷhaṁ tattha patiṭṭhaha.",
  "atk-s0511a2:709_0": "166.",
  "atk-s0511a2:710_0": "“Ime dhamme sammasato, sabhāvasarasalakkhaṇe;",
  "atk-s0511a2:711_0": "Dhammatejena vasudhā, dasasahassī pakampatha.",
  "atk-s0511a2:712_0": "167.",
  "atk-s0511a2:713_0": "“Calatī ravatī pathavī, ucchuyantaṁva pīḷitaṁ;",
  "atk-s0511a2:714_0": "Telayante yathā cakkaṁ, evaṁ kampati medanī”ti.",
  "atk-s0511a2:715_0": "Tattha ettakāyevāti niddiṭṭhānaṁ dasannaṁ pāramitānaṁ anūnādhikabhāvassa dassanatthaṁ vuttaṁ.",
  "atk-s0511a2:715_1": "Tatuddhanti tato dasapāramīhi uddhaṁ natthi.",
  "atk-s0511a2:715_2": "Aññatrāti aññaṁ,",
  "atk-s0511a2:715_3": "lakkhaṇaṁ saddasatthato gahetabbaṁ.",
  "atk-s0511a2:715_4": "Tato dasapāramito añño buddhakārakadhammo natthīti attho.",
  "atk-s0511a2:715_5": "Tatthāti tāsu dasasu pāramīsu.",
  "atk-s0511a2:715_6": "Patiṭṭhahāti patiṭṭha,",
  "atk-s0511a2:715_7": "paripūrento tiṭṭhāti attho.",
  "atk-s0511a2:716_0": "Ime dhammeti pāramidhamme.",
  "atk-s0511a2:716_1": "Sammasatoti upaparikkhantassa,",
  "atk-s0511a2:716_2": "anādaratthe sāmivacanaṁ daṭṭhabbaṁ.",
  "atk-s0511a2:716_3": "Sabhāvasarasalakkhaṇeti sabhāvasaṅkhātena sarasalakkhaṇena sammasantassāti attho.",
  "atk-s0511a2:716_4": "Dhammatejenāti pāramipavicayañāṇatejena.",
  "atk-s0511a2:716_5": "Vasudhāti vasūti ratanaṁ vuccati,",
  "atk-s0511a2:716_6": "taṁ dhāreti dhīyati vā etthāti vasudhā. Kā sā? Medanī.",
  "atk-s0511a2:716_7": "Pakampathāti pakampittha.",
  "atk-s0511a2:716_8": "Sumedhapaṇḍite pana pāramiyo vicinante tassa ñāṇatejena dasasahassī pakampitthāti attho.",
  "atk-s0511a2:717_0": "Calatīti chappakārā kampi.",
  "atk-s0511a2:717_1": "Ravatīti nadati vikūjati.",
  "atk-s0511a2:717_2": "Ucchuyantaṁva pīḷitanti nippīḷitaṁ ucchuyantaṁ viya.",
  "atk-s0511a2:717_3": "“Guḷayantaṁva pīḷita”ntipi pāṭho,",
  "atk-s0511a2:717_4": "soyevattho.",
  "atk-s0511a2:717_5": "Telayanteti telapīḷanayante.",
  "atk-s0511a2:717_6": "Yathā cakkanti cakkikānaṁ mahācakkayantaṁ viya.",
  "atk-s0511a2:717_7": "Evanti yathā telapīḷanacakkayantaṁ paribbhamati kampati,",
  "atk-s0511a2:717_8": "evaṁ ayaṁ medanī kampatīti attho.",
  "atk-s0511a2:717_9": "Sesamettha uttānamevāti.",
  "atk-s0511a2:718_0": "Evaṁ mahāpathaviyā kampamānāya rammanagaravāsino manussā bhagavantaṁ parivisayamānā saṇṭhātuṁ asakkontā",
  "atk-s0511a2:718_1": "yugandharavātabbhāhatā mahāsālā viya mucchitā papatiṁsu.",
  "atk-s0511a2:718_2": "Ghaṭādīni kulālabhaṇḍāni pavaṭṭentāni aññamaññaṁ paharantāni cuṇṇavicuṇṇāni ahesuṁ.",
  "atk-s0511a2:718_3": "Mahājano bhītatasito satthāraṁ upasaṅkamitvā –",
  "atk-s0511a2:718_4": "“kiṁ nu kho bhagavā ‘nāgāvaṭṭo ayaṁ,",
  "atk-s0511a2:718_5": "bhūtayakkhadevatāsu aññatarāvaṭṭo vā’ti na hi mayaṁ etaṁ jānāma.",
  "atk-s0511a2:718_6": "Api ca kho sabbopi ayaṁ mahājano bhayena upadduto,",
  "atk-s0511a2:718_7": "kiṁ nu kho imassa lokassa pāpakaṁ bhavissati,",
  "atk-s0511a2:718_8": "udāhu kalyāṇaṁ,",
  "atk-s0511a2:718_9": "kathetha no etaṁ kāraṇa”nti pucchiṁsu.",
  "atk-s0511a2:719_0": "Atha satthā tesaṁ kathaṁ sutvā –",
  "atk-s0511a2:719_1": "“tumhe mā bhāyittha,",
  "atk-s0511a2:719_2": "mā kho cintayittha,",
  "atk-s0511a2:719_3": "natthi vo itonidānaṁ bhayaṁ,",
  "atk-s0511a2:719_4": "yo so mayā ajja sumedhapaṇḍito ‘anāgate gotamo nāma buddho bhavissatī’ti byākato,",
  "atk-s0511a2:719_5": "so idāni pāramiyo sammasati,",
  "atk-s0511a2:719_6": "tassa sammasantassa dhammatejena sakaladasasahassī lokadhātu ekappahārena kampati ceva viravati cā”ti āha.",
  "atk-s0511a2:719_7": "Tena vuttaṁ –",
  "atk-s0511a2:720_0": "168.",
  "atk-s0511a2:721_0": "“Yāvatā parisā āsi, buddhassa parivesane;",
  "atk-s0511a2:722_0": "Pavedhamānā sā tattha, mucchitā seti bhūmiyaṁ.",
  "atk-s0511a2:723_0": "169.",
  "atk-s0511a2:724_0": "“Ghaṭānekasahassāni, kumbhīnañca satā bahū;",
  "atk-s0511a2:725_0": "Sañcuṇṇamathitā tattha, aññamaññaṁ paghaṭṭitā.",
  "atk-s0511a2:726_0": "170.",
  "atk-s0511a2:727_0": "“Ubbiggā tasitā bhītā, bhantā byathitamānasā;",
  "atk-s0511a2:728_0": "Mahājanā samāgamma, dīpaṅkaramupāgamuṁ.",
  "atk-s0511a2:729_0": "171.",
  "atk-s0511a2:730_0": "“Kiṁ bhavissati lokassa, kalyāṇamatha pāpakaṁ;",
  "atk-s0511a2:731_0": "Sabbo upadduto loko, taṁ vinodehi cakkhuma.",
  "atk-s0511a2:732_0": "172.",
  "atk-s0511a2:733_0": "“Tesaṁ tadā saññāpesi, dīpaṅkaro mahāmuni;",
  "atk-s0511a2:734_0": "Vissatthā hotha mā bhātha, imasmiṁ pathavikampane.",
  "atk-s0511a2:735_0": "173.",
  "atk-s0511a2:736_0": "“Yamahaṁ ajja byākāsiṁ, buddho loke bhavissati;",
  "atk-s0511a2:737_0": "Eso sammasatī dhammaṁ, pubbakaṁ jinasevitaṁ.",
  "atk-s0511a2:738_0": "174.",
  "atk-s0511a2:739_0": "“Tassa sammasato dhammaṁ, buddhabhūmiṁ asesato;",
  "atk-s0511a2:740_0": "Tenāyaṁ kampitā pathavī, dasasahassī sadevake”ti.",
  "atk-s0511a2:741_0": "Tattha yāvatāti yāvatikā.",
  "atk-s0511a2:741_1": "Āsīti ahosi.",
  "atk-s0511a2:741_2": "“Yā tadā parisā āsī”tipi pāṭho,",
  "atk-s0511a2:741_3": "tassa yā tattha parisā ṭhitā āsīti attho.",
  "atk-s0511a2:741_4": "Pavedhamānāti kampamānā.",
  "atk-s0511a2:741_5": "Sāti sā parisā.",
  "atk-s0511a2:741_6": "Tatthāti tasmiṁ parivesanaṭṭhāne.",
  "atk-s0511a2:741_7": "Setīti sayittha.",
  "atk-s0511a2:742_0": "Ghaṭāti ghaṭānaṁ,",
  "atk-s0511a2:742_1": "sāmiatthe paccattavacanaṁ,",
  "atk-s0511a2:742_2": "ghaṭānaṁ nekasahassānīti attho.",
  "atk-s0511a2:742_3": "Sañcuṇṇamathitāti cuṇṇā ceva mathitā ca,",
  "atk-s0511a2:742_4": "mathitasañcuṇṇāti attho.",
  "atk-s0511a2:742_5": "Aññamaññaṁ paghaṭṭitāti aññamaññaṁ pahaṭā.",
  "atk-s0511a2:742_6": "Ubbiggāti utrāsahadayā.",
  "atk-s0511a2:742_7": "Tasitāti sañjātatāsā.",
  "atk-s0511a2:742_8": "Bhītāti bhayabhītā.",
  "atk-s0511a2:742_9": "Bhantāti phandanamānasā,",
  "atk-s0511a2:742_10": "vibbhantacittāti attho.",
  "atk-s0511a2:742_11": "Sabbāni panetāni aññamaññavevacanāni.",
  "atk-s0511a2:742_12": "Samāgammāti samāgantvā.",
  "atk-s0511a2:742_13": "Ayameva vā pāṭho.",
  "atk-s0511a2:743_0": "Upaddutoti upahato.",
  "atk-s0511a2:743_1": "Taṁ vinodehīti taṁ upaddutabhayaṁ vinodehi,",
  "atk-s0511a2:743_2": "vināsayāti attho.",
  "atk-s0511a2:743_3": "Cakkhumāti pañcahi cakkhūhi cakkhuma.",
  "atk-s0511a2:743_4": "Tesaṁ tadāti te jane tadā,",
  "atk-s0511a2:743_5": "upayogatthe sāmivacanaṁ.",
  "atk-s0511a2:743_6": "Saññāpesīti ñāpesi bodhesi.",
  "atk-s0511a2:743_7": "Visatthāti vissatthacittā.",
  "atk-s0511a2:743_8": "Mā bhāthāti mā bhāyatha.",
  "atk-s0511a2:743_9": "Yamahanti yaṁ ahaṁ sumedhapaṇḍitaṁ.",
  "atk-s0511a2:743_10": "Dhammanti pāramidhammaṁ.",
  "atk-s0511a2:743_11": "Pubbakanti porāṇaṁ.",
  "atk-s0511a2:743_12": "Jinasevitanti jinehi bodhisattakāle sevitanti attho.",
  "atk-s0511a2:743_13": "Buddhabhūminti pāramidhammaṁ.",
  "atk-s0511a2:743_14": "Tenāti tena sammasanakāraṇena.",
  "atk-s0511a2:743_15": "Kampitāti calitā.",
  "atk-s0511a2:743_16": "Sadevaketi sadevake loke.",
  "atk-s0511a2:744_0": "Tato mahājano tathāgatassa vacanaṁ sutvā haṭṭhatuṭṭho mālāgandhavilepanādīni ādāya rammanagarato nikkhamitvā",
  "atk-s0511a2:744_1": "bodhisattaṁ upasaṅkamitvā mālāgandhādīhi pūjetvā vanditvā padakkhiṇaṁ katvā rammanagarameva pāvisi.",
  "atk-s0511a2:744_2": "Atha kho bodhisatto dasa pāramiyo sammasitvā vīriyaṁ daḷhaṁ katvā adhiṭṭhāya nisinnāsanā vuṭṭhāsi.",
  "atk-s0511a2:744_3": "Tena vuttaṁ –",
  "atk-s0511a2:745_0": "175.",
  "atk-s0511a2:746_0": "“Buddhassa vacanaṁ sutvā, mano nibbāyi tāvade;",
  "atk-s0511a2:747_0": "Sabbe maṁ upasaṅkamma, punāpi maṁ abhivandisuṁ.",
  "atk-s0511a2:748_0": "176.",
  "atk-s0511a2:749_0": "“Samādiyitvā buddhaguṇaṁ, daḷhaṁ katvāna mānasaṁ;",
  "atk-s0511a2:750_0": "Dīpaṅkaraṁ namassitvā, āsanā vuṭṭhahiṁ tadā”ti.",
  "atk-s0511a2:751_0": "Tattha mano nibbāyīti mahājanassa pathavikampane ubbiggahadayassa tattha kāraṇaṁ sutvā mano nibbāyi,",
  "atk-s0511a2:751_1": "santiṁ agamāsīti attho.",
  "atk-s0511a2:751_2": "“Jano nibbāyī”tipi pāṭho,",
  "atk-s0511a2:751_3": "so uttānoyeva.",
  "atk-s0511a2:751_4": "Samādiyitvāti sammā ādiyitvā,",
  "atk-s0511a2:751_5": "samādāyāti attho.",
  "atk-s0511a2:751_6": "Buddhaguṇanti pāramiyo.",
  "atk-s0511a2:751_7": "Sesaṁ uttānameva.",
  "atk-s0511a2:752_0": "Atha kho bodhisattaṁ dayitasabbasattaṁ āsanā vuṭṭhahantaṁ sakaladasasahassacakkavāḷadevatā sannipatitvā dibbehi mālāgandhādīhi pūjetvā –",
  "atk-s0511a2:752_1": "“ayya sumedhatāpasa,",
  "atk-s0511a2:752_2": "tayā ajja dīpaṅkaradasabalassa pādamūle mahati patthanā patthitā,",
  "atk-s0511a2:752_3": "sā te anantarāyena samijjhatu,",
  "atk-s0511a2:752_4": "mā te tattha bhayaṁ vā chambhitattaṁ vā ahosi.",
  "atk-s0511a2:752_5": "Sarīre te appamattakopi rogo mā uppajjatu,",
  "atk-s0511a2:752_6": "khippaṁ pāramiyo pūretvā sammāsambodhiṁ paṭivijjha.",
  "atk-s0511a2:752_7": "Yathā pupphūpagaphalūpagā rukkhā samaye pupphanti ceva phalanti ca,",
  "atk-s0511a2:752_8": "tatheva tvampi taṁ samayaṁ anatikkamitvā khippaṁ sambodhiṁ phusassū”tiādīni thutimaṅgalāni payirudāhaṁsu,",
  "atk-s0511a2:752_9": "evaṁ payirudāhitvā bodhisattaṁ abhivādetvā attano attano devaṭṭhānameva agamaṁsu.",
  "atk-s0511a2:752_10": "Bodhisattopi devatāhi abhitthuto –",
  "atk-s0511a2:752_11": "“ahaṁ dasa pāramiyo pūretvā kappasatasahassādhikānaṁ catunnaṁ asaṅkhyeyyānaṁ matthake buddho bhavissāmī”ti",
  "atk-s0511a2:752_12": "vīriyaṁ daḷhaṁ katvā adhiṭṭhāya ākāsamabbhuggantvā isigaṇavantaṁ himavantaṁ agamāsi.",
  "atk-s0511a2:752_13": "Tena vuttaṁ –",
  "atk-s0511a2:753_0": "177.",
  "atk-s0511a2:754_0": "“Dibbaṁ mānusakaṁ pupphaṁ, devā mānusakā ubho;",
  "atk-s0511a2:755_0": "Samokiranti pupphehi, vuṭṭhahantassa āsanā.",
  "atk-s0511a2:756_0": "178.",
  "atk-s0511a2:757_0": "“Vedayanti ca te sotthiṁ, devā mānusakā ubho;",
  "atk-s0511a2:758_0": "Mahantaṁ patthitaṁ tuyhaṁ, taṁ labhassu yathicchitaṁ.",
  "atk-s0511a2:759_0": "179.",
  "atk-s0511a2:760_0": "“Sabbītiyo vivajjantu, soko rogo vinassatu;",
  "atk-s0511a2:761_0": "Mā te bhavantvantarāyā, phusa khippaṁ bodhimuttamaṁ.",
  "atk-s0511a2:762_0": "180.",
  "atk-s0511a2:763_0": "“Yathāpi samaye patte, pupphanti pupphino dumā;",
  "atk-s0511a2:764_0": "Tatheva tvaṁ mahāvīra, buddhañāṇehi pupphasu.",
  "atk-s0511a2:765_0": "181.",
  "atk-s0511a2:766_0": "“Yathā ye keci sambuddhā, pūrayuṁ dasapāramī;",
  "atk-s0511a2:767_0": "Tatheva tvaṁ mahāvīra, pūraya dasapāramī.",
  "atk-s0511a2:768_0": "182.",
  "atk-s0511a2:769_0": "“Yathā ye keci sambuddhā, bodhimaṇḍamhi bujjhare;",
  "atk-s0511a2:770_0": "Tatheva tvaṁ mahāvīra, bujjhassu jinabodhiyaṁ.",
  "atk-s0511a2:771_0": "183.",
  "atk-s0511a2:772_0": "“Yathā ye keci sambuddhā, dhammacakkaṁ pavattayuṁ;",
  "atk-s0511a2:773_0": "Tatheva tvaṁ mahāvīra, dhammacakkaṁ pavattaya.",
  "atk-s0511a2:774_0": "184.",
  "atk-s0511a2:775_0": "“Puṇṇamāye yathā cando, parisuddho virocati;",
  "atk-s0511a2:776_0": "Tatheva tvaṁ puṇṇamano, viroca dasasahassiyaṁ.",
  "atk-s0511a2:777_0": "185.",
  "atk-s0511a2:778_0": "“Rāhumutto yathā sūriyo, tāpena atirocati;",
  "atk-s0511a2:779_0": "Tatheva lokā muccitvā, viroca siriyā tuvaṁ.",
  "atk-s0511a2:780_0": "186.",
  "atk-s0511a2:781_0": "“Yathā yā kāci nadiyo, osaranti mahodadhiṁ;",
  "atk-s0511a2:782_0": "Evaṁ sadevakā lokā, osarantu tavantike.",
  "atk-s0511a2:783_0": "187.",
  "atk-s0511a2:784_0": "“Tehi thutappasattho so, dasa dhamme samādiya;",
  "atk-s0511a2:785_0": "Te dhamme paripūrento, pavanaṁ pāvisī tadā”ti.",
  "atk-s0511a2:786_0": "Tattha dibbanti mandāravapāricchattakasantānakusesayādikaṁ dibbakusumaṁ devā mānusakā ca mānusapupphaṁ gahetvāti attho.",
  "atk-s0511a2:786_1": "Samokirantīti mamopari samokiriṁsūti attho.",
  "atk-s0511a2:786_2": "Vuṭṭhahantassāti vuṭṭhahato.",
  "atk-s0511a2:786_3": "Vedayantīti nivedayiṁsu saññāpesuṁ.",
  "atk-s0511a2:786_4": "Sotthinti sotthibhāvaṁ.",
  "atk-s0511a2:786_5": "Idāni vedayitākāradassanatthaṁ “mahantaṁ patthitaṁ tuyha”ntiādi vuttaṁ.",
  "atk-s0511a2:786_6": "Tayā pana,",
  "atk-s0511a2:786_7": "sumedhapaṇḍita,",
  "atk-s0511a2:786_8": "mahantaṁ ṭhānaṁ patthitaṁ,",
  "atk-s0511a2:786_9": "taṁ yathāpatthitaṁ labhassūti attho.",
  "atk-s0511a2:787_0": "Sabbītiyoti entīti ītiyo,",
  "atk-s0511a2:787_1": "sabbā ītiyo sabbītiyo, upaddavā.",
  "atk-s0511a2:787_2": "Vivajjantūti mā hontu.",
  "atk-s0511a2:787_3": "Soko rogo vinassatūti socanasaṅkhāto soko rujanasaṅkhāto rogo ca vinassatu.",
  "atk-s0511a2:787_4": "Teti tava.",
  "atk-s0511a2:787_5": "Mā bhavantvantarāyāti mā bhavantu antarāyā.",
  "atk-s0511a2:787_6": "Phusāti adhigaccha pāpuṇāhi.",
  "atk-s0511a2:787_7": "Bodhinti arahattamaggañāṇaṁ sabbaññutaññāṇampi vaṭṭati.",
  "atk-s0511a2:787_8": "Uttamanti seṭṭhaṁ sabbabuddhaguṇadāyakattā arahattamaggañāṇaṁ “uttama”nti vuttaṁ.",
  "atk-s0511a2:788_0": "Samayeti tassa tassa rukkhassa pupphanasamaye sampatteti attho.",
  "atk-s0511a2:788_1": "Pupphinoti pupphanakā.",
  "atk-s0511a2:788_2": "Buddhañāṇehīti aṭṭhārasahi buddhañāṇehi.",
  "atk-s0511a2:788_3": "Pupphasūti pupphassu.",
  "atk-s0511a2:788_4": "Pūrayunti pūrayiṁsu.",
  "atk-s0511a2:788_5": "Pūrayāti paripūraya.",
  "atk-s0511a2:788_6": "Bujjhareti bujjhiṁsu.",
  "atk-s0511a2:788_7": "Jinabodhiyanti jinānaṁ buddhānaṁ bodhiyā,",
  "atk-s0511a2:788_8": "sabbaññubodhimūleti attho.",
  "atk-s0511a2:788_9": "Puṇṇamāyeti puṇṇamāsiyaṁ.",
  "atk-s0511a2:788_10": "Puṇṇamanoti paripuṇṇamanoratho.",
  "atk-s0511a2:789_0": "Rāhumuttoti rāhunā sobbhānunā mutto.",
  "atk-s0511a2:789_1": "Tāpenāti patāpena, ālokena.",
  "atk-s0511a2:789_2": "Lokā muccitvāti lokadhammehi alitto hutvāti attho.",
  "atk-s0511a2:789_3": "Virocāti virāja.",
  "atk-s0511a2:789_4": "Siriyāti buddhasiriyā.",
  "atk-s0511a2:789_5": "Osarantīti mahāsamuddaṁ pavisanti.",
  "atk-s0511a2:789_6": "Osarantūti upagacchantu.",
  "atk-s0511a2:789_7": "Tavantiketi tava santikaṁ.",
  "atk-s0511a2:789_8": "Tehīti devehi.",
  "atk-s0511a2:789_9": "Thutappasatthoti thuto ceva pasattho ca,",
  "atk-s0511a2:789_10": "thutehi vā dīpaṅkarādīhi pasatthoti thutappasattho.",
  "atk-s0511a2:789_11": "Dasa dhammeti dasa pāramidhamme.",
  "atk-s0511a2:789_12": "Pavananti mahāvanaṁ,",
  "atk-s0511a2:789_13": "dhammikapabbate mahāvanaṁ pāvisīti attho.",
  "atk-s0511a2:789_14": "Sesagāthā suuttānā evāti.",
  "atk-s0511a2:790_0": "Iti madhuratthavilāsiniyā buddhavaṁsa-aṭṭhakathāya",
  "atk-s0511a2:791_0": "Sumedhapatthanākathāvaṇṇanā niṭṭhitā."
}