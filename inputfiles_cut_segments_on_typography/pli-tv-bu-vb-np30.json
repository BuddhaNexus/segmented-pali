{
  "pli-tv-bu-vb-np30:0.1_0": "Theravāda Vinaya",
  "pli-tv-bu-vb-np30:0.2_0": "Mahāvibhaṅga",
  "pli-tv-bu-vb-np30:0.3_0": "Nissaggiyakaṇḍa",
  "pli-tv-bu-vb-np30:0.4_0": "Pattavagga",
  "pli-tv-bu-vb-np30:0.5_0": "30. Pariṇatasikkhāpada",
  "pli-tv-bu-vb-np30:1.1_0": "Tena samayena buddho bhagavā sāvatthiyaṁ viharati jetavane anāthapiṇḍikassa ārāme.",
  "pli-tv-bu-vb-np30:1.2_0": "Tena kho pana samayena sāvatthiyaṁ aññatarassa pūgassa saṅghassa sacīvarabhattaṁ paṭiyattaṁ hoti—",
  "pli-tv-bu-vb-np30:1.3_0": "“bhojetvā cīvarena acchādessāmā”ti.",
  "pli-tv-bu-vb-np30:1.4_0": "Atha kho chabbaggiyā bhikkhū yena so pūgo tenupasaṅkamiṁsu;",
  "pli-tv-bu-vb-np30:1.5_0": "upasaṅkamitvā taṁ pūgaṁ etadavocuṁ—",
  "pli-tv-bu-vb-np30:1.6_0": "“dethāvuso, amhākaṁ imāni cīvarānī”ti.",
  "pli-tv-bu-vb-np30:1.7_0": "“Na mayaṁ, bhante, dassāma.",
  "pli-tv-bu-vb-np30:1.8_0": "Amhākaṁ saṅghassa anuvassaṁ sacīvarabhikkhā paññattā”ti.",
  "pli-tv-bu-vb-np30:1.9_0": "“Bahū, āvuso, saṅghassa dāyakā, bahū saṅghassa bhattā.",
  "pli-tv-bu-vb-np30:1.10_0": "Mayaṁ tumhe nissāya tumhe sampassantā idha viharāma.",
  "pli-tv-bu-vb-np30:1.11_0": "Tumhe ce amhākaṁ na dassatha, atha ko carahi amhākaṁ dassati?",
  "pli-tv-bu-vb-np30:1.12_0": "Dethāvuso, amhākaṁ imāni cīvarānī”ti.",
  "pli-tv-bu-vb-np30:1.13_0": "Atha kho so pūgo chabbaggiyehi bhikkhūhi nippīḷiyamāno yathāpaṭiyattaṁ cīvaraṁ chabbaggiyānaṁ bhikkhūnaṁ datvā saṅghaṁ bhattena parivisi.",
  "pli-tv-bu-vb-np30:1.14_0": "Ye te bhikkhū jānanti saṅghassa sacīvarabhattaṁ paṭiyattaṁ,",
  "pli-tv-bu-vb-np30:1.14_1": "na ca jānanti chabbaggiyānaṁ bhikkhūnaṁ dinnanti,",
  "pli-tv-bu-vb-np30:1.14_2": "te evamāhaṁsu—",
  "pli-tv-bu-vb-np30:1.15_0": "“oṇojethāvuso, saṅghassa cīvaran”ti.",
  "pli-tv-bu-vb-np30:1.16_0": "“Natthi, bhante.",
  "pli-tv-bu-vb-np30:1.17_0": "Yathāpaṭiyattaṁ cīvaraṁ ayyā chabbaggiyā attano pariṇāmesun”ti.",
  "pli-tv-bu-vb-np30:1.18_0": "Ye te bhikkhū appicchā …pe… te ujjhāyanti khiyyanti vipācenti—",
  "pli-tv-bu-vb-np30:1.19_0": "“kathañhi nāma chabbaggiyā bhikkhū jānaṁ saṅghikaṁ lābhaṁ pariṇataṁ attano pariṇāmessantī”ti.",
  "pli-tv-bu-vb-np30:1.20_0": "Atha kho te bhikkhū chabbaggiye bhikkhū anekapariyāyena vigarahitvā bhagavato etamatthaṁ ārocesuṁ …pe…",
  "pli-tv-bu-vb-np30:1.21_0": "“saccaṁ kira tumhe, bhikkhave, jānaṁ saṅghikaṁ lābhaṁ pariṇataṁ attano pariṇāmethā”ti?",
  "pli-tv-bu-vb-np30:1.22_0": "“Saccaṁ, bhagavā”ti.",
  "pli-tv-bu-vb-np30:1.23_0": "Vigarahi buddho bhagavā …pe…",
  "pli-tv-bu-vb-np30:1.24_0": "kathañhi nāma tumhe, moghapurisā, jānaṁ saṅghikaṁ lābhaṁ pariṇataṁ attano pariṇāmessatha.",
  "pli-tv-bu-vb-np30:1.25_0": "Netaṁ, moghapurisā, appasannānaṁ vā pasādāya …pe…",
  "pli-tv-bu-vb-np30:1.26_0": "evañca pana, bhikkhave, imaṁ sikkhāpadaṁ uddiseyyātha—",
  "pli-tv-bu-vb-np30:1.27.1_0": "“Yo pana bhikkhu jānaṁ saṅghikaṁ lābhaṁ pariṇataṁ attano pariṇāmeyya, nissaggiyaṁ pācittiyan”ti.",
  "pli-tv-bu-vb-np30:2.1_0": "Yo panāti",
  "pli-tv-bu-vb-np30:2.2_0": "yo yādiso …pe…",
  "pli-tv-bu-vb-np30:2.3_0": "bhikkhūti",
  "pli-tv-bu-vb-np30:2.4_0": "…pe… ayaṁ imasmiṁ atthe adhippeto bhikkhūti.",
  "pli-tv-bu-vb-np30:2.5_0": "Jānāti nāma",
  "pli-tv-bu-vb-np30:2.6_0": "sāmaṁ vā jānāti aññe vā tassa ārocenti so vā āroceti.",
  "pli-tv-bu-vb-np30:2.7_0": "Saṅghikaṁ nāma",
  "pli-tv-bu-vb-np30:2.8_0": "saṅghassa dinnaṁ hoti pariccattaṁ.",
  "pli-tv-bu-vb-np30:2.9_0": "Lābho nāma",
  "pli-tv-bu-vb-np30:2.10_0": "cīvarapiṇḍapātasenāsanagilānappaccayabhesajjaparikkhārā.",
  "pli-tv-bu-vb-np30:2.10_1": "Antamaso cuṇṇapiṇḍopi,",
  "pli-tv-bu-vb-np30:2.10_2": "dantakaṭṭhampi,",
  "pli-tv-bu-vb-np30:2.10_3": "dasikasuttampi.",
  "pli-tv-bu-vb-np30:2.11_0": "Pariṇataṁ nāma",
  "pli-tv-bu-vb-np30:2.12_0": "dassāma karissāmāti vācā bhinnā hoti.",
  "pli-tv-bu-vb-np30:2.13_0": "Attano pariṇāmeti, payoge dukkaṭaṁ.",
  "pli-tv-bu-vb-np30:2.14_0": "Paṭilābhena nissaggiyaṁ hoti.",
  "pli-tv-bu-vb-np30:2.15_0": "Nissajjitabbaṁ saṅghassa vā gaṇassa vā puggalassa vā.",
  "pli-tv-bu-vb-np30:2.16_0": "Evañca pana, bhikkhave, nissajjitabbaṁ.",
  "pli-tv-bu-vb-np30:2.17_0": "…pe…",
  "pli-tv-bu-vb-np30:2.18_0": "“idaṁ me, bhante, jānaṁ saṅghikaṁ lābhaṁ pariṇataṁ attano pariṇāmitaṁ nissaggiyaṁ.",
  "pli-tv-bu-vb-np30:2.19_0": "Imāhaṁ saṅghassa nissajjāmī”ti …pe…",
  "pli-tv-bu-vb-np30:2.20_0": "dadeyyāti …pe…",
  "pli-tv-bu-vb-np30:2.21_0": "dadeyyunti …pe…",
  "pli-tv-bu-vb-np30:2.22_0": "āyasmato dammīti.",
  "pli-tv-bu-vb-np30:2.23.1_0": "Pariṇate pariṇatasaññī attano pariṇāmeti, nissaggiyaṁ pācittiyaṁ.",
  "pli-tv-bu-vb-np30:2.24_0": "Pariṇate vematiko attano pariṇāmeti, āpatti dukkaṭassa.",
  "pli-tv-bu-vb-np30:2.25_0": "Pariṇate apariṇatasaññī attano pariṇāmeti, anāpatti.",
  "pli-tv-bu-vb-np30:2.26_0": "Saṅghassa pariṇataṁ aññasaṅghassa vā cetiyassa vā pariṇāmeti, āpatti dukkaṭassa.",
  "pli-tv-bu-vb-np30:2.27_0": "Cetiyassa pariṇataṁ aññacetiyassa vā saṅghassa vā puggalassa vā pariṇāmeti, āpatti dukkaṭassa.",
  "pli-tv-bu-vb-np30:2.28_0": "Puggalassa pariṇataṁ aññapuggalassa vā saṅghassa vā cetiyassa vā pariṇāmeti, āpatti dukkaṭassa.",
  "pli-tv-bu-vb-np30:2.29_0": "Apariṇate pariṇatasaññī, āpatti dukkaṭassa.",
  "pli-tv-bu-vb-np30:2.30_0": "Apariṇate vematiko, āpatti dukkaṭassa.",
  "pli-tv-bu-vb-np30:2.31_0": "Apariṇate apariṇatasaññī, anāpatti.",
  "pli-tv-bu-vb-np30:2.32.1_0": "Anāpatti—",
  "pli-tv-bu-vb-np30:2.33_0": "kattha demāti pucchiyamāno yattha tumhākaṁ deyyadhammo paribhogaṁ vā labheyya paṭisaṅkhāraṁ vā labheyya",
  "pli-tv-bu-vb-np30:2.33_1": "ciraṭṭhitiko vā assa yattha vā pana tumhākaṁ cittaṁ pasīdati tattha dethāti bhaṇati,",
  "pli-tv-bu-vb-np30:2.34_0": "ummattakassa,",
  "pli-tv-bu-vb-np30:2.35_0": "ādikammikassāti.",
  "pli-tv-bu-vb-np30:2.36_0": "Pariṇatasikkhāpadaṁ niṭṭhitaṁ dasamaṁ.",
  "pli-tv-bu-vb-np30:2.37_0": "Pattavaggo tatiyo.",
  "pli-tv-bu-vb-np30:2.38_0": "Tassuddānaṁ",
  "pli-tv-bu-vb-np30:2.39_0": "Dve ca pattāni bhesajjaṁ,",
  "pli-tv-bu-vb-np30:2.40_0": "vassikā dānapañcamaṁ;",
  "pli-tv-bu-vb-np30:2.41_0": "Sāmaṁ vāyāpanacceko,",
  "pli-tv-bu-vb-np30:2.42_0": "sāsaṅkaṁ saṅghikena cāti.",
  "pli-tv-bu-vb-np30:2.43_0": "“Uddiṭṭhā kho, āyasmanto, tiṁsa nissaggiyā pācittiyā dhammā.",
  "pli-tv-bu-vb-np30:2.44_0": "Tatthāyasmante pucchāmi—",
  "pli-tv-bu-vb-np30:2.45_0": "‘kaccittha parisuddhā’?",
  "pli-tv-bu-vb-np30:2.46_0": "Dutiyampi pucchāmi—",
  "pli-tv-bu-vb-np30:2.47_0": "‘kaccittha parisuddhā’?",
  "pli-tv-bu-vb-np30:2.48_0": "Tatiyampi pucchāmi—",
  "pli-tv-bu-vb-np30:2.49_0": "‘kaccittha parisuddhā’?",
  "pli-tv-bu-vb-np30:2.50_0": "Parisuddhetthāyasmanto, tasmā tuṇhī,",
  "pli-tv-bu-vb-np30:2.51_0": "evametaṁ dhārayāmī”ti.",
  "pli-tv-bu-vb-np30:2.52_0": "Nissaggiyakaṇḍaṁ niṭṭhitaṁ.",
  "pli-tv-bu-vb-np30:2.53_0": "Pārājikapāḷi niṭṭhitā."
}