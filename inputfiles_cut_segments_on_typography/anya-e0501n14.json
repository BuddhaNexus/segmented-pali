{
  "anya-e0501n14:0_0": "15. Āhārapaccayo",
  "anya-e0501n14:1_0": "Duvidho āhārapaccayo rūpāhārapaccayo arūpāhāra paccayo.",
  "anya-e0501n14:2_0": "Tattha rūpāhārapaccayo nāma kabaḷīkārāhārasaṅkhātaṁ oja rūpaṁ vuccati.",
  "anya-e0501n14:2_1": "So ca ajjhattāhāro bahiddhāhāroti duvidho.",
  "anya-e0501n14:2_2": "Kabaḷīkārāhārabhakkhānaṁ sattānaṁ sabbepi catusamuṭṭhānikarūpadhammā tassa duvidhassa rūpāhārassa paccayuppannā.",
  "anya-e0501n14:3_0": "Arūpāhāro pana tividho phassāhāro manosañcetanā hāro viññāṇāhāro ca.",
  "anya-e0501n14:3_1": "Tayopete dhammā sahajātānaṁ nāmarūpadhammānaṁ āhārapaccayo honti.",
  "anya-e0501n14:3_2": "Sahajātā ca nāmarūpa dhammā tesaṁ paccayuppannā.",
  "anya-e0501n14:4_0": "Kenaṭṭhena āhāroti.",
  "anya-e0501n14:4_1": "Bhusaṁ haraṇaṭṭhena āhāro.",
  "anya-e0501n14:4_2": "Bhusaṁ haraṇaṭṭhenātica daḷhaṁ pavattāpanaṭṭhena,",
  "anya-e0501n14:4_3": "cirakālaṁ ṭhitiyā vuḍḍhiyā viruḷhiyā vepullāya upatthambhanaṭṭhenāti vuttaṁ hoti.",
  "anya-e0501n14:4_4": "Jananakiccayuttopi āhāro upatthambhanakiccappadhāno hotīti.",
  "anya-e0501n14:5_0": "Tattha duvidho rūpāhāro ajjhattasantāne catusamuṭṭhānikaṁ rūpakāyaṁ upabrūhayanto bhusaṁ harati,",
  "anya-e0501n14:5_1": "daḷhaṁ pavatteti,",
  "anya-e0501n14:5_2": "ciraṁ addhānaṁ gameti,",
  "anya-e0501n14:5_3": "taṁ taṁ āyukappapariyosānaṁ pāpetīti āhāro.",
  "anya-e0501n14:6_0": "Phassāhāro ārammaṇesu iṭṭhāniṭṭharasaṁ nīharanto sampayuttadhamme bhusaṁ harati.",
  "anya-e0501n14:6_1": "Manosañcetanāhāro kāyavacī manokammesu ussāhaṁ janento sampayuttadhamme bhusaṁ harati.",
  "anya-e0501n14:6_2": "Viññāṇāhāro ārammaṇavijānanaṭṭhena pubbaṅgamakiccaṁ vahanto sampayuttadhamme bhusaṁ harati,",
  "anya-e0501n14:6_3": "daḷhaṁ pavatteti,",
  "anya-e0501n14:6_4": "ciraṁ addhānaṁ gametīti āhāro.",
  "anya-e0501n14:6_5": "Sampayuttadhamme bhusaṁ haranto sahajātarūpadhammepi bhusaṁ haratiyeva.",
  "anya-e0501n14:7_0": "Idha suttantanayopi vattabbo.",
  "anya-e0501n14:7_1": "Yathā sakuṇā nāma cakkhūhi disāvidisaṁ vibhāvetvā pattehi rukkhato rukkhaṁ vanato vanaṁ ākāsena pakkhanditvā",
  "anya-e0501n14:7_2": "tuṇḍakehi phalāphalāni tuditvā yāvajīvaṁ attānaṁ yāpenti.",
  "anya-e0501n14:7_3": "Tathā ime sattā chahi viññāṇehi ārammaṇāni vibhāvetvā chahi manosañcetanāhārehi ārammaṇavatthuppaṭilābhatthāya",
  "anya-e0501n14:7_4": "ussukkanaṁ katvā chahi phassāhārehi ārammaṇesu rasaṁ pātubhavantaṁ katvā sukhadukkhaṁ anubhavanti.",
  "anya-e0501n14:7_5": "Viññāṇehi vā ārammaṇāni vibhāvetvā nāmarūpa sampattiṁ sādhenti.",
  "anya-e0501n14:7_6": "Phassehi ārammaṇesu rasaṁ pātubhavantaṁ katvā ārammaṇarasānubhavanaṁ vedanaṁ sampādetvā taṇhāvepullaṁ āpajjanti.",
  "anya-e0501n14:7_7": "Cetanāhi taṇhāmūlakāni nānākammāni pasavetvā bhavato bhavaṁ saṁsaranti.",
  "anya-e0501n14:7_8": "Evaṁ āhāradhammānaṁ mahantaṁ āhārakiccaṁ veditabbanti.",
  "anya-e0501n14:7_9": "Āhārapaccayadīpanā niṭṭhitā."
}