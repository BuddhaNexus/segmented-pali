{
  "tika-s0301t7:0_0": "7. Brāhmaṇasaṁyuttaṁ",
  "tika-s0301t7:1_0": "1. Arahantavaggo",
  "tika-s0301t7:2_0": "1. Dhanañjānīsuttavaṇṇanā",
  "tika-s0301t7:3_0": "187.Dhanañjānigottāti ettha pubbapurisato āgatassa kulavaṁsassa nāmābhidhānasaṅkhātaṁ gaṁ tāyatīti gottaṁ.",
  "tika-s0301t7:3_1": "(Kiṁ pana tanti?",
  "tika-s0301t7:3_2": "Aññakulaparamparāsādhāraṇaṁ tassa kulassa ādipurisasamudāgataṁ taṁkulapariyāpannasādhāraṇaṁ sāmaññarūpanti",
  "tika-s0301t7:3_3": "daṭṭhabbaṁ.) Dhanañjānigottaṁ etissanti dhanañjānigottā.",
  "tika-s0301t7:3_4": "Tassā udānassa kāraṇaṁ pucchitvā ādito paṭṭhāya vibhāvetuṁ “so kirā”tiādi vuttaṁ.",
  "tika-s0301t7:3_5": "Nānārasabhojanaṁ detīti yojanā.",
  "tika-s0301t7:3_6": "Pañcagorasasampāditaṁ sālibhattaṁ sūpasākabyañjanaṁ nānārasaṁ brāhmaṇabhojanaṁ.",
  "tika-s0301t7:3_7": "Maṇḍalaggakhagganti maṇḍalaggasaṅkhātaṁ khaggaṁ.",
  "tika-s0301t7:3_8": "Duvidho hi khaggo maṇḍalaggo dīghaggoti.",
  "tika-s0301t7:3_9": "Tattha yassa aggo maṇḍalākārena ṭhito,",
  "tika-s0301t7:3_10": "so maṇḍalaggo.",
  "tika-s0301t7:3_11": "Yassa pana asiputtikā viya dīgho,",
  "tika-s0301t7:3_12": "so dīghaggo.",
  "tika-s0301t7:4_0": "Sāsanāti anusāsanā. “Namo…pe…",
  "tika-s0301t7:4_1": "sambuddhassā”ti evaṁ vuttā pañcapadikagāthā.",
  "tika-s0301t7:4_2": "Satthusāsane hi lokiyacchandaṁ anapekkhitvā esā pañcapadikagāthāti daṭṭhabbā.",
  "tika-s0301t7:4_3": "Okkāvaradharāti pubbapurisasaṅkhātaukkākavaṁsavaradhārikā.",
  "tika-s0301t7:4_4": "Sakkāti sakkuṇeyyaṁ.",
  "tika-s0301t7:5_0": "Evanti “sace me aṅgamaṅgānī”tiādinā iminā pakārena.",
  "tika-s0301t7:5_1": "“Pañca gāthāsatāni pana aṭṭhakathaṁ āruḷhāni,",
  "tika-s0301t7:5_2": "idha pana dve eva uddhaṭā”ti vadanti.",
  "tika-s0301t7:5_3": "Paharituṁ vāti ekavārampi hatthena vā pādena vā paharitumpi parāmasitumpi asakkontoti attho.",
  "tika-s0301t7:5_4": "So hi tassā ariyasāvikāya ānubhāvena attano sāmatthiyena vase vattāpanatthaṁ santajjitvāpi tadanuvattanto nibbiso ahosi.",
  "tika-s0301t7:5_5": "Tenāha “bhotī”tiādi.",
  "tika-s0301t7:6_0": "Tassa brāhmaṇassāti attano sāmikabrāhmaṇassa.",
  "tika-s0301t7:6_1": "Upasaṁharantīti upanentī.",
  "tika-s0301t7:6_2": "Tasmiṁ samayeti tasmiṁ dukkhuppattikāle “sabbe saṅkhārā dukkhā”ti bhagavato vacanaṁ anussaritvā “dasabalassa",
  "tika-s0301t7:6_3": "bhagavato”tiādīsu yathāparicitaṁ guṇapadaṁ anussari.",
  "tika-s0301t7:6_4": "Tenāha “dasabalaṁ sarī”ti.",
  "tika-s0301t7:7_0": "Khantisoraccarahitatāya kujjhitvā.",
  "tika-s0301t7:7_1": "Bhijjitvāti saṁyatābhāvato tassa brāhmaṇassa antare mettibhedena bhijjitvā.",
  "tika-s0301t7:7_2": "Evamevāti yathā etarahi akāraṇena,",
  "tika-s0301t7:7_3": "evameva aññadāpi akāraṇenāti attho.",
  "tika-s0301t7:7_4": "Nikkāraṇatādīpane evaṁ- saddo, eva-",
  "tika-s0301t7:7_5": "saddo pana avadhāraṇattho.",
  "tika-s0301t7:7_6": "Nikkāraṇatā ca nāma niratthakatā,",
  "tika-s0301t7:7_7": "niratthakavippalāpabhāvenettha evaṁ-",
  "tika-s0301t7:7_8": "saddassa gahaṇe pavatti gavesitabbā.",
  "tika-s0301t7:7_9": "Garahattho vāyaṁ evaṁ-",
  "tika-s0301t7:7_10": "saddo anekatthattā nipātānaṁ.",
  "tika-s0301t7:7_11": "Garahatthatā cassa vasalisaddasannidhānato pākaṭā eva.",
  "tika-s0301t7:8_0": "Gāmanigamaraṭṭhapūjitoti iminā gāmanigamaraṭṭhasāmikehi pūjitabhāvo dīpito gāmādīnaṁ tesaṁ vase vattanato.",
  "tika-s0301t7:8_1": "Asukassa nāma puggalassa.",
  "tika-s0301t7:8_2": "Sesanti abhikkantantiādi,",
  "tika-s0301t7:8_3": "yampi caññaṁ idhāgataṁ heṭṭhā vaṇṇitañca.",
  "tika-s0301t7:9_0": "Dhanañjānīsuttavaṇṇanā niṭṭhitā.",
  "tika-s0301t7:10_0": "2. Akkosasuttavaṇṇanā",
  "tika-s0301t7:11_0": "188.Bhāradvājova soti bhāradvājo nāma eva so brāhmaṇo.",
  "tika-s0301t7:11_1": "Gottavasena hi tayidaṁ nāmaṁ,",
  "tika-s0301t7:11_2": "visesena panetaṁ jātanti dassetuṁ “pañcamattehī”tiādi vuttaṁ.",
  "tika-s0301t7:11_3": "Jānikatāti ñātivaggahānikatā.",
  "tika-s0301t7:11_4": "Pakkho bhinnoti tato eva ñātipakkho naṭṭho.",
  "tika-s0301t7:11_5": "Yathā domanassito anattamanoti vattabbaṁ labhati,",
  "tika-s0301t7:11_6": "evaṁ kupitoti āha “domanassena cā”ti.",
  "tika-s0301t7:11_7": "Dasahīti anavasesapariyādānavasena vuttaṁ pañcahi gāthāsatehi akkosanto tathā akkoseyyāti katvā.",
  "tika-s0301t7:11_8": "Tattha pana yena kenaci akkosantopi akkosatiyeva nāma.",
  "tika-s0301t7:11_9": "Karosi mama bhātikassa pabbajjaṁ.",
  "tika-s0301t7:12_0": "Sambhuñjatīti sambhogaṁ karoti.",
  "tika-s0301t7:12_1": "Akkosādīhi ekato bhuñjati.",
  "tika-s0301t7:12_2": "Vītiharatīti byatihāraṁ karoti,",
  "tika-s0301t7:12_3": "akkosato paccakkosanādinā vinimayaṁ karotīti attho.",
  "tika-s0301t7:12_4": "Tenāha “katassa paṭikāraṁ karotī”ti.",
  "tika-s0301t7:12_5": "Assa anussavavasena sutvā “sapati ma”nti saññino bhayaṁ uppajjīti yojanā.",
  "tika-s0301t7:12_6": "Assāti brāhmaṇassa.",
  "tika-s0301t7:12_7": "Sutvāti padaṁ ubhayatthāpi yojetabbaṁ “tavevetaṁ brāhmaṇāti sutvā,",
  "tika-s0301t7:12_8": "anussavavasena sutvā”ti ca.",
  "tika-s0301t7:12_9": "Kāmaṁ kisavacchādayo sapanaṁ nādaṁsu,",
  "tika-s0301t7:12_10": "devatānaṁyeva hi so attho,",
  "tika-s0301t7:12_11": "sattānaṁ pana tathā saññā uppannā,",
  "tika-s0301t7:12_12": "sopi tathāsaññī ahosi.",
  "tika-s0301t7:12_13": "Tenāha “anussavavasenā”ti.",
  "tika-s0301t7:13_0": "Dantassa sabbaso damathaṁ upagatattā.",
  "tika-s0301t7:13_1": "Nibbisevanassāti rāgadosādihetukavipphandanarahitassa.",
  "tika-s0301t7:13_2": "Tassevāti paṭikujjhantasseva puggalassa tena kodhena pāpaṁ hoti pāpassa santānantarasaṅkantiyā abhāvato.",
  "tika-s0301t7:13_3": "Keci pana “tassevāti tasseva paṭikujjhantapurisassa tena paṭikujjhanena.",
  "tika-s0301t7:13_4": "Pāpiyoti paṭikujjhantapuggalassa lāmakataro”ti evamettha atthaṁ vadanti.",
  "tika-s0301t7:13_5": "Satiyā samannāgato hutvā paṭisaṅkhāne ṭhito adhivāseti,",
  "tika-s0301t7:13_6": "na saho mūḷho hutvāti adhippāyo.",
  "tika-s0301t7:13_7": "Ubhinnaṁ tikicchantanti ubhinnaṁ uppannakodhasaṅkhātaṁ kilesabyādhiṁ tikicchantaṁ vūpasamentaṁ taṁ puggalaṁ.",
  "tika-s0301t7:13_8": "Yo puggalotiādinā purimāsu gāthāsu pavattitāni padāni sambandhitvā dasseti.",
  "tika-s0301t7:13_9": "Pañcasu khandhesu yāthāvato vinītā ariyadhammassa kovidā nāma hontīti āha “dhammassāti pañcakkhandhadhammassā”ti.",
  "tika-s0301t7:13_10": "Idāni tamatthaṁ paripuṇṇaṁ katvā dassento āha “catusaccadhammassa vā”ti.",
  "tika-s0301t7:14_0": "Akkosasuttavaṇṇanā niṭṭhitā.",
  "tika-s0301t7:15_0": "3. Asurindakasuttavaṇṇanā",
  "tika-s0301t7:16_0": "189.Tenevāti bhātupabbajiteneva.",
  "tika-s0301t7:16_1": "Assevāti titikkhassa.",
  "tika-s0301t7:16_2": "“Taṁ jayaṁ hotī”ti liṅgavipallāsavasena vuttanti āha “so jayo hotī”ti,",
  "tika-s0301t7:16_3": "dujjayaṁ kodhaṁ titikkhāya jinantassāti adhippāyo.",
  "tika-s0301t7:16_4": "Yasmā titikkhādayo na kodhavasikaṁ dhuraṁ,",
  "tika-s0301t7:16_5": "taṁ pana bālānaṁ maññanāmattanti idha imamatthaṁ vibhāvetuṁ “katamassā”tiādi vuttaṁ.",
  "tika-s0301t7:16_6": "Vijānatova jayo na avijānato titikkhāya abhāvato.",
  "tika-s0301t7:16_7": "Na hi avijānanto andhabālo kodhaṁ vijetuṁ sakkoti.",
  "tika-s0301t7:16_8": "Kevalaṁ jayaṁ maññati kilesehi parājito samānopīti adhippāyo.",
  "tika-s0301t7:17_0": "Asurindakasuttavaṇṇanā niṭṭhitā.",
  "tika-s0301t7:18_0": "4. Bilaṅgikasuttavaṇṇanā",
  "tika-s0301t7:19_0": "190.Suddhanti kevalaṁ sambhāravirahitaṁ.",
  "tika-s0301t7:19_1": "Sambhārayuttanti kaṭukabhaṇḍādisambhārasahitaṁ.",
  "tika-s0301t7:19_2": "Kañjito nibbattattā kañjikaṁ, āranālaṁ,",
  "tika-s0301t7:19_3": "bilaṅganti attho.",
  "tika-s0301t7:19_4": "Nāmaṁ gahitaṁ saṅgītikāle “bilaṅgikabhāradvājo”ti visesanavasena.",
  "tika-s0301t7:19_5": "Tayoti dhanañjāniyā sāmiko bhāradvājo,",
  "tika-s0301t7:19_6": "akkosakabhāradvājo,",
  "tika-s0301t7:19_7": "asundarikabhāradvājoti ādito tīsu suttesu āgatā tayo.",
  "tika-s0301t7:19_8": "Meti mayhaṁ.",
  "tika-s0301t7:20_0": "Bilaṅgikasuttavaṇṇanā niṭṭhitā.",
  "tika-s0301t7:21_0": "5. Ahiṁsakasuttavaṇṇanā",
  "tika-s0301t7:22_0": "191.Esāti brāhmaṇo.",
  "tika-s0301t7:22_1": "“Ahiṁsako aha”nti tadatthaṁ sādhetuṁ icchāya kathesīti vuttaṁ “ahiṁsakapañhaṁ pucchī”ti.",
  "tika-s0301t7:22_2": "Tathā ce assāti yathā te nāmassa attho,",
  "tika-s0301t7:22_3": "tathā cetaṁ bhaveyyāsi anvatthanāmako bhaveyyāsi ahiṁsako eva siyāti.",
  "tika-s0301t7:22_4": "Na dukkhāpeti dukkhamattampi na uppādeti,",
  "tika-s0301t7:22_5": "dukkhato apanetīti attho.",
  "tika-s0301t7:23_0": "Ahiṁsakasuttavaṇṇanā niṭṭhitā.",
  "tika-s0301t7:24_0": "6. Jaṭāsuttavaṇṇanā",
  "tika-s0301t7:25_0": "192.Jaṭāpañhassāti “antojaṭā bahijaṭā”ti evaṁ jaṭāpariyāyassa pañhassa.",
  "tika-s0301t7:26_0": "Jaṭāsuttavaṇṇanā niṭṭhitā.",
  "tika-s0301t7:27_0": "7. Suddhikasuttavaṇṇanā",
  "tika-s0301t7:28_0": "193.Suddhikapañhassāti “nābrāhmaṇo sujjhatī”ti evaṁ suddhasannissitassa pañhassa.",
  "tika-s0301t7:28_1": "Sīlasampannoti pañcavidhaniyamalakkhaṇena sīlena samannāgato.",
  "tika-s0301t7:28_2": "Tapokammanti anasanapañcātapatappanādiparibhedanatapokammaṁ karontopi.",
  "tika-s0301t7:28_3": "Vijjāti tayo vedāti vadanti “tāya idhalokatthaṁ paralokatthaṁ ñāyantī”ti katvā.",
  "tika-s0301t7:28_4": "Gottacaraṇanti gottasaṅkhātaṁ caraṇaṁ.",
  "tika-s0301t7:28_5": "Brāhmaṇo sujjhati jeṭṭhajātikattā.",
  "tika-s0301t7:28_6": "Tathā hi so eva tapaṁ ācarituṁ labhati, na itaro.",
  "tika-s0301t7:28_7": "Aññā lāmikā pajāti itaravaṇṇaṁ vadati.",
  "tika-s0301t7:28_8": "Vacanasahassampīti gāthānekasahassampi.",
  "tika-s0301t7:28_9": "Anto kilesehi pūtiko sabhāvena pūtiko.",
  "tika-s0301t7:28_10": "Kiliṭṭhehi kāyakammādīhi kāyaduccaritādīhi.",
  "tika-s0301t7:29_0": "Suddhikasuttavaṇṇanā niṭṭhitā.",
  "tika-s0301t7:30_0": "8. Aggikasuttavaṇṇanā",
  "tika-s0301t7:31_0": "194.Aggiparicaraṇavasenāti aggihuttajuhanavasena.",
  "tika-s0301t7:31_1": "Sannihitoti missībhāvaṁ sampāpito.",
  "tika-s0301t7:31_2": "Tathābhūto ca so sappinā saddhiṁ yojito nāma hotīti āha “saṁyojito”ti.",
  "tika-s0301t7:31_3": "Apāyamaggaṁ okkamati micchādiṭṭhimicchāsaṅkappādīnaṁ attano santāne samuppādanato.",
  "tika-s0301t7:31_4": "Tenāha “imaṁ laddhi”ntiādi.",
  "tika-s0301t7:32_0": "Jātiyāti sadosakiriyāparādhassa asambhavena parisuddhāya jātiyā.",
  "tika-s0301t7:32_1": "Nānappakāre aṭṭhārasavijjāṭṭhānasaññite ganthe.",
  "tika-s0301t7:32_2": "Sutavāti sutvā niṭṭhaṁ patto aggadakkhiṇeyyattāti adhippāyo.",
  "tika-s0301t7:33_0": "Pubbenivāsañāṇenāti idaṁ loke sāsane ca niruḷhatāvasena vuttaṁ.",
  "tika-s0301t7:33_1": "Aññe hi pubbenivāsaṁ jānantā pubbenivāsañāṇeneva jānanti,",
  "tika-s0301t7:33_2": "bhagavā pana sabbaññutaññāṇenapi jānāti.",
  "tika-s0301t7:33_3": "Dibbena cakkhunāti etthāpi eseva nayo.",
  "tika-s0301t7:33_4": "Sabbaso jāti khīyati etenāti jātikkhayo,",
  "tika-s0301t7:33_5": "aggamaggo,",
  "tika-s0301t7:33_6": "tena pattabbattā āpannattā ca jātikkhayo arahattaṁ.",
  "tika-s0301t7:33_7": "Jānitvā vositavosānoti vijānitabbaṁ catusaccadhammaṁ maggañāṇena jānitvā soḷasannampi kiccānaṁ vositavosāno.",
  "tika-s0301t7:34_0": "Uppattiṁ dīpetvāti pāyasadānassa āgamanaṁ pakāsetvā.",
  "tika-s0301t7:34_1": "Gāthāhi abhigītanti dvīhi gāthāhi mayā abhigītaṁ.",
  "tika-s0301t7:34_2": "Abhuñjitabbanti bhuñjituṁ na yuttaṁ.",
  "tika-s0301t7:34_3": "“Abhojaneyya”nti kasmā vuttaṁ,",
  "tika-s0301t7:34_4": "nanu bhagavato ajjhāsayo accantameva suddhoti?",
  "tika-s0301t7:34_5": "Saccametaṁ,",
  "tika-s0301t7:34_6": "brāhmaṇo pana pubbe adātukāmo pacchā gāthā sutvā dhammadesanāya muduhadayo hutvā dātukāmo ahosi,",
  "tika-s0301t7:34_7": "tasmā taṁ bhikkhūnaṁ anāgate diṭṭhānugatiāpajjanatthaṁ paṭikkhipi.",
  "tika-s0301t7:34_8": "Tathā hi anantarasutte kasibhāradvājasutte ca evameva paṭipajji.",
  "tika-s0301t7:34_9": "Tenāha “tvaṁ brāhmaṇā”tiādi.",
  "tika-s0301t7:34_10": "Kilañjamhi…pe…",
  "tika-s0301t7:34_11": "pakāsitāti etena gāthaṁ uddesaṭṭhāneva ṭhapetvā bhagavā brāhmaṇassa vitthārena dhammaṁ desesīti dasseti.",
  "tika-s0301t7:34_12": "Gāyanenāti gāyanakena,",
  "tika-s0301t7:34_13": "gānena vā.",
  "tika-s0301t7:34_14": "Atthañca dhammañcāti sadevakassa lokassa hitañceva tassa kāraṇañca.",
  "tika-s0301t7:34_15": "Sampassantānanti sammadeva passantānaṁ.",
  "tika-s0301t7:34_16": "Dhammoti paveṇiāgato cārittadhammo na hoti.",
  "tika-s0301t7:34_17": "Bhojanesu ukkaṁsagataṁ dassetuṁ “sudhābhojana”nti āha.",
  "tika-s0301t7:34_18": "Dhamme satīti ariyānaṁ ācāradhamme sati taṁ ālambitvā jīvantānaṁ etadeva seṭṭhanti “somaṁ bhuñjeyya pāyasa”nti taṁ ārabbha kathāya uppannattā.",
  "tika-s0301t7:35_0": "Sallakkheti ayaṁ brāhmaṇo.",
  "tika-s0301t7:35_1": "Sesā paccayā niddosā te ārabbha kathāya appavattitattā.",
  "tika-s0301t7:35_2": "Kukkuccavūpasantanti aggiāhitapadassa viya saddasiddhi veditabbā.",
  "tika-s0301t7:35_3": "Annena pānenāti lakkhaṇavacanametaṁ yathā “kākehi sappi rakkhitabba”nti.",
  "tika-s0301t7:35_4": "Tenāha “desanāmattameta”nti.",
  "tika-s0301t7:35_5": "Bahusassaphaladāyakaṁ sukhettaṁ viya paṭiyattanti sammā kasanabījanaudakānayanāpanayanādinā susajjitaṁ",
  "tika-s0301t7:35_6": "khettaṁ viya sīlādiguṇavisesasampādanena paṭiyattaṁ puññakkhettaṁ etaṁ.",
  "tika-s0301t7:36_0": "Aggikasuttavaṇṇanā niṭṭhitā.",
  "tika-s0301t7:37_0": "9. Sundarikasuttavaṇṇanā",
  "tika-s0301t7:38_0": "195.",
  "tika-s0301t7:38_1": "Ānetvā hunitabbato āhuti.",
  "tika-s0301t7:38_2": "Sappimadhupāyasādīhi aggiṁ juhoti etthāti aggihuttaṁ,",
  "tika-s0301t7:38_3": "sādhiṭṭhānaṁ veditabbaṁ.",
  "tika-s0301t7:38_4": "Tenāha “agyāyatana”ntiādi.",
  "tika-s0301t7:38_5": "Suvisodhito cassāti nihīnajātikānaṁ anena suṭṭhu visodhito ca bhaveyya.",
  "tika-s0301t7:38_6": "“Me”ti padaṁ ānetvā sambandho.",
  "tika-s0301t7:39_0": "Aphalaṁ karotīti ito paṭṭhāya yāva demīti padaṁ.",
  "tika-s0301t7:39_1": "Tāva anantarasuttavaṇṇanāya āgatasadisamevāti peyyālavasena ṭhapesi,",
  "tika-s0301t7:39_2": "na sappisaṅkhāraṭṭhapanaṁ.",
  "tika-s0301t7:39_3": "Himapātassa ca sītavātassa ca paṭibāhanatthanti akāraṇametanti taṁ anādiyitvā aññameva sukāraṇaṁ dassetuṁ “paṭibalovā”tiādi vuttaṁ.",
  "tika-s0301t7:39_4": "Sañjānitvāti “nāyaṁ brāhmaṇo”ti sañjānitvā.",
  "tika-s0301t7:40_0": "Nīcakesantanti rassakesantaṁ.",
  "tika-s0301t7:40_1": "Brāhmaṇānaṁ suddhiatthā sikhāti āha “pavattamattampi,",
  "tika-s0301t7:40_2": "sikhaṁ adisvā”ti,",
  "tika-s0301t7:40_3": "“paramahaṁsaparikkhādinā”ti keci.",
  "tika-s0301t7:41_0": "Akāraṇaṁ dakkhiṇeyyabhāvassa jāti adakkhiṇeyyabhāvahetūnaṁ pāpadhammānaṁ apaṭikkhepabhāvato.",
  "tika-s0301t7:41_1": "Etanti sīlādibhedaṁ caraṇaṁ.",
  "tika-s0301t7:41_2": "Dakkhiṇeyyabhāvassa kāraṇaṁ adakkhiṇeyyabhāvakārakapāpadhammānaṁ tadaṅgādivasena pajahanato.",
  "tika-s0301t7:41_3": "Assāti brāhmaṇassa.",
  "tika-s0301t7:41_4": "Tamatthanti taṁ dakkhiṇeyyabhāvassa kāraṇatāsaṅkhātamatthaṁ upamāya vibhāvento.",
  "tika-s0301t7:41_5": "Sālādikaṭṭhā jātovāti sālādivisuddhakaṭṭhāva jāto.",
  "tika-s0301t7:41_6": "Sāpānadoṇiādiavisuddhakaṭṭhā jāto aggikiccaṁ na ca na karoti.",
  "tika-s0301t7:41_7": "Evanti yathā aggi yato kutoci jātopi aggikiccaṁ karotiyeva,",
  "tika-s0301t7:41_8": "evaṁ caṇḍālakulādīsu jātopi dakkhiṇeyyo na na hoti guṇasampadāvasena ariyānaṁ vaṁse pajātattāti āha “guṇasampattiyā jātimā”ti.",
  "tika-s0301t7:41_9": "Dhitiyā guṇasampattiyā pamukhabhāvaṁ dassetuṁ “so hī”tiādi vuttaṁ.",
  "tika-s0301t7:41_10": "Tattha dhitiyāti vīriyena.",
  "tika-s0301t7:41_11": "Tañhi anuppannānaṁ kusaladhammānaṁ uppādanaparibrūhanehi te dhāreti.",
  "tika-s0301t7:41_12": "Hiriyā dose nisedheti,",
  "tika-s0301t7:41_13": "sammadeva pāpānaṁ jigucchane sati tesaṁ pavattiyā avasaro eva natthi.",
  "tika-s0301t7:41_14": "Monadhammena ñāṇasaṅkhātena ottappadhammena.",
  "tika-s0301t7:41_15": "Kāraṇākāraṇajānanakoti tesaṁ tesaṁ dhammānaṁ yathābhūtaṁ ṭhānaṁ,",
  "tika-s0301t7:41_16": "pāpadhammānaṁ vā vippakārasabhāvaṭṭhānaṁ jānanako.",
  "tika-s0301t7:42_0": "Paramatthasaccena nibbānena ārammaṇapaccayabhūtena ariyamaggena danto.",
  "tika-s0301t7:42_1": "Indriyadamenāti tato eva ariyena indriyasaṁvarena upagato.",
  "tika-s0301t7:42_2": "Vidanti tehi saccānīti vedā.",
  "tika-s0301t7:42_3": "Maggavedānaṁ antanti ariyaphalaṁ.",
  "tika-s0301t7:42_4": "Kilesānaṁ antanti tesaṁ anuppādanirodhaṭṭhānaṁ.",
  "tika-s0301t7:42_5": "Yaññoti aggaphalaṁ.",
  "tika-s0301t7:42_6": "Niratthakanti aphalaṁ tesaṁ anāgamanato,",
  "tika-s0301t7:42_7": "āgatānampi aggadakkhiṇeyyābhāvato.",
  "tika-s0301t7:42_8": "Juhati deti.",
  "tika-s0301t7:43_0": "Suyiṭṭhanti sudānaṁ aggadakkhiṇeyyalābhena.",
  "tika-s0301t7:43_1": "Suhutanti tasseva vevacanaṁ.",
  "tika-s0301t7:43_2": "Atha vā suyiṭṭhanti suṭṭhu sammadeva yiṭṭhaṁ sāre upanītaṁ mama idaṁ deyyavatthu.",
  "tika-s0301t7:43_3": "Suhutanti etthāpi eseva nayo.",
  "tika-s0301t7:44_0": "Upahaṭamatteti brāhmaṇena “bhuñjatu bhava”nti upanītamatte.",
  "tika-s0301t7:44_1": "Nibbattitojamevāti savatthukaṁ aggahetvā vatthuto vivecitaojameva.",
  "tika-s0301t7:44_2": "Tena taṁ sukhumattaṁ gatanti taṁ habyasesaṁ sabbaso sukhumabhāvaṁ gatanti ojāya anoḷārikatāya purimākāreneva paññāyamānataṁ sandhāya vuttaṁ,",
  "tika-s0301t7:44_3": "na pana ojāya eva kevalāya gahaṇaṁ sandhāya.",
  "tika-s0301t7:44_4": "Sā hi avinibbhogavuttitāya visuṁ gaṇhituṁ na sakkā,",
  "tika-s0301t7:44_5": "tasmā devatāhipi savatthukā gayhati.",
  "tika-s0301t7:44_6": "Manussānaṁ vatthūti karajakāyamāha.",
  "tika-s0301t7:44_7": "Oḷārikavatthutāya devānaṁ viya gahaṇī na tikkhāti dibbojasammissatāya sammā pariṇāmaṁ na gacchati.",
  "tika-s0301t7:44_8": "Sukhumāpi samānā dibbojā tena pāyasena missitā oḷārikasammissatāya sukhumavatthukānaṁ devānaṁ sukhadā",
  "tika-s0301t7:44_9": "na hotīti imamatthaṁ dasseti “goyūse panā”tiādinā.",
  "tika-s0301t7:44_10": "Paribhogavatthuno oḷārikatāya vā devānaṁ dukkaraṁ sammā pariṇāmetuṁ,",
  "tika-s0301t7:44_11": "dibbojāya garutarabhāvena manussānaṁ.",
  "tika-s0301t7:44_12": "Tenāha bhagavā “na khvāha”ntiādi.",
  "tika-s0301t7:44_13": "Samāpatticittasamuṭṭhitā tejodhātu jhānānubhāvasantejitā tikkhatarā hotīti vuttaṁ “aṭṭha…pe…",
  "tika-s0301t7:44_14": "pariṇāmeyyā”ti.",
  "tika-s0301t7:44_15": "Bhagavato pana suddheneva pariṇamatīti vuttaṁ “pākatikenevā”ti,",
  "tika-s0301t7:44_16": "jhānānubhāvappattena jhānena vinā sabhāvasiddheneva.",
  "tika-s0301t7:45_0": "“Appaharite”ti ettha appa-",
  "tika-s0301t7:45_1": "saddo “appiccho”tiādīsu viya abhāvatthoti āha “appahariteti aharite”ti.",
  "tika-s0301t7:45_2": "Pātisatepi pāyase.",
  "tika-s0301t7:45_3": "Na āluḷatīti na āvilaṁ hoti.",
  "tika-s0301t7:45_4": "Anāgantāva gaccheyya “attanāpi na paribhuñji,",
  "tika-s0301t7:45_5": "aññesaṁ na dāpesi,",
  "tika-s0301t7:45_6": "kevalaṁ pāyasaṁ nāsesī”ti domanassappatto.",
  "tika-s0301t7:46_0": "Dārusamādahānoti dāruhariddi dārusmiṁ tassa dahanto.",
  "tika-s0301t7:46_1": "Yadītiādi dārujhāpanassa bahiddhabhāvasādhanaṁ asuddhahetūnaṁ paṭipakkhābhāvato tassa.",
  "tika-s0301t7:46_2": "Khandhādīsu kusalāti tesu sabhāvato samudayato atthaṅgamato assādato ādīnavato nissaraṇato jānanato chekā paṇḍitā.",
  "tika-s0301t7:46_3": "Ñāṇajotinti ñāṇamayaṁ jotiṁ.",
  "tika-s0301t7:46_4": "Jālemīti pajjalitaṁ karomi.",
  "tika-s0301t7:46_5": "Niccaṁ pajjalitaggi sabbatthakameva vigatasammohandhakāratāya ekobhāsabhāvato.",
  "tika-s0301t7:46_6": "Sabbaso vikkhepābhāvato niccasamāhitatto.",
  "tika-s0301t7:46_7": "Evaṁ vadatīti caritaṁ brahmacariyaṁ gahetvā carāmīti evaṁ vattamānaṁ viya vadati āsannataṁ hadaye ṭhapetvā.",
  "tika-s0301t7:47_0": "Khāribhāroti khāribhārasadiso.",
  "tika-s0301t7:47_1": "Tenāha “yathā”tiādi.",
  "tika-s0301t7:47_2": "Khandhena vayhamānoti kāje pakkhipitvā khandhena vayhamāno.",
  "tika-s0301t7:47_3": "Pathaviyā saddhiṁ phuseti bhārassa garukabhāvena kājassa pariṇamanena.",
  "tika-s0301t7:47_4": "Mānena attano jātiādīni paggaṇhato aññassa tāni na sahatīti āha –",
  "tika-s0301t7:47_5": "“tattha tattha issaṁ uppādento”ti,",
  "tika-s0301t7:47_6": "tattha tattha jātiādimānavatthusmiṁ garutaraggahaṇena saṁsīdeyyāti adhippāyo.",
  "tika-s0301t7:47_7": "Kodho dhūmoti yathāpi bhāsuro aggi dhūmena upakkiliṭṭho,",
  "tika-s0301t7:47_8": "evaṁ kodhena upakkiliṭṭho.",
  "tika-s0301t7:47_9": "Ñāṇaggīti tassa kodho dhūmo.",
  "tika-s0301t7:47_10": "Musāvādova mosavajjaṁ.",
  "tika-s0301t7:47_11": "Yathā ñāṇe sati musāvādo natthi,",
  "tika-s0301t7:47_12": "evaṁ musāvāde sati ñāṇampīti tena taṁ nirodhitaṁ viya hotīti āha –",
  "tika-s0301t7:47_13": "“musāvādena paṭicchannaṁ ñāṇa”nti.",
  "tika-s0301t7:47_14": "Yathā sujāya vinā brāhmaṇānaṁ yāgo na ijjhati,",
  "tika-s0301t7:47_15": "evaṁ pahūtajivhāya vinā satthu dhammayāgo na ijjhatīti jivhā sujāpariyāyā vuttā.",
  "tika-s0301t7:47_16": "Joti ṭhiyati etthāti jotiṭṭhānaṁ vedi,",
  "tika-s0301t7:47_17": "yaṁ aggikuṇḍaṁ.",
  "tika-s0301t7:47_18": "Sattānaṁ hadayaṁ jotiṭṭhānaṁ ñāṇaggino tattha samujjalanato.",
  "tika-s0301t7:47_19": "Attāti cittaṁ “āhito ahaṁ māno etthā”ti katvā.",
  "tika-s0301t7:48_0": "Dhammo rahadoti assaddhiyādiālasiyābhāvato kilesamalapakkhālanato paramagginibbutāvahanato ariyamaggadhammo anāvilo rahado.",
  "tika-s0301t7:48_1": "Heṭṭhupariyavālukāti viparivattitavālukā hutvā.",
  "tika-s0301t7:48_2": "Āluḷāti ākulajātā.",
  "tika-s0301t7:48_3": "Paṇḍitānaṁ pasatthoti paṇḍitānaṁ purato seṭṭho.",
  "tika-s0301t7:48_4": "Seṭṭhabhāvena santo pāsaṁso hutvā kilese bhindati samucchindatīti sabbhīti vuccati.",
  "tika-s0301t7:48_5": "Tenāha “uttamaṭṭhenā”ti.",
  "tika-s0301t7:48_6": "Tathā cāha bhagavā “maggānaṭṭhaṅgiko seṭṭho”ti.",
  "tika-s0301t7:49_0": "Vacīsaccanti iminā “caturaṅgasamannāgatā vācā suparisuddhā hotī”ti sammāvācaṁ dasseti.",
  "tika-s0301t7:49_1": "Saccasaṁyamapadehi dassitā maggadhammā idha “dhammo”ti adhippetāti āha –",
  "tika-s0301t7:49_2": "“dhammoti iminā…pe…",
  "tika-s0301t7:49_3": "dassetī”ti.",
  "tika-s0301t7:49_4": "Maggasaccaṁ gahitaṁ anantaragāthāya anekehi visesetvā vuttattā.",
  "tika-s0301t7:49_5": "Atthatoti pubbaṅgamattādiatthato.",
  "tika-s0301t7:49_6": "Tāya hi sakiccaṁ karontiyā itare sabbepi tadanuvattikā honti.",
  "tika-s0301t7:49_7": "Taggatikattāti sammādiṭṭhiyā upakārakabhāvena tāya samānagatikattā.",
  "tika-s0301t7:49_8": "Ārammaṇañhi vitakkenāhaṭaṁ paññā vicinituṁ sakkoti.",
  "tika-s0301t7:49_9": "Tathā hi so paññākkhandhena saṅgahaṁ gato.",
  "tika-s0301t7:49_10": "Dhammoti sabhāvato samādhi gahito,",
  "tika-s0301t7:49_11": "itare dve tadupakārattā.",
  "tika-s0301t7:49_12": "Tathā hi “evaṁdhammā te bhagavanto”tiādīsu samādhi “dhammo”ti vutto.",
  "tika-s0301t7:49_13": "Paramatthasaccaṁ gahitaṁ sabbesaṁ seṭṭhabhāvato. Yathāha – “yāvatā,",
  "tika-s0301t7:49_14": "bhikkhave,",
  "tika-s0301t7:49_15": "dhammā saṅkhatā vā asaṅkhatā vā,",
  "tika-s0301t7:49_16": "virāgo tesaṁ aggamakkhāyatī”ti.",
  "tika-s0301t7:49_17": "Atthatoti tato eva paramatthato,",
  "tika-s0301t7:49_18": "anantaraṁ vuccamānānaṁ vā maggadhammānaṁ ārammaṇabhāvato.",
  "tika-s0301t7:49_19": "Pañcaṅgāni gahitāni tāsaṁ maggabhāvato.",
  "tika-s0301t7:49_20": "Tīṇi aṅgāni.",
  "tika-s0301t7:49_21": "Brahmacariyaṁ nāmāti etaṁ nibbānagāmi uttamaṭṭhena maggabrahmacariyaṁ nāma.",
  "tika-s0301t7:49_22": "Majjhe sitāti līnuddhaccādiantadvayavivajjanena majjhe majjhimapaṭipadābhāvanaṁ nissitā.",
  "tika-s0301t7:49_23": "Sassatucchedaggahaṇaṁ hettha padhānatāya nidassanamattaṁ.",
  "tika-s0301t7:49_24": "Seṭṭhappattīti seṭṭhabhāvappatti. Ta-",
  "tika-s0301t7:49_25": "kāro padasandhikaroti “sa ujubhūtesū”ti vattabbe majjhe ta-",
  "tika-s0301t7:49_26": "kāro padasandhikaro,",
  "tika-s0301t7:49_27": "“sa dujjubhūtesūti keci paṭhanti, tesaṁ da-",
  "tika-s0301t7:49_28": "kāro padasandhikaro. Sa-",
  "tika-s0301t7:49_29": "iti sundariko brāhmaṇo vuttoti katvā āha “sa tva”nti,",
  "tika-s0301t7:49_30": "so tvanti attho.",
  "tika-s0301t7:49_31": "Dhammo sāriyo paridhānabhūtā alaṅkārā etassāti dhammasārī.",
  "tika-s0301t7:49_32": "Atha vā dhammehi sāritavāti dhammasārī,",
  "tika-s0301t7:49_33": "tehi sāretvā ṭhitavāti attho.",
  "tika-s0301t7:49_34": "Tenāha “kusaladhammehī”tiādi.",
  "tika-s0301t7:50_0": "Sundarikasuttavaṇṇanā niṭṭhitā.",
  "tika-s0301t7:51_0": "10. Bahudhītarasuttavaṇṇanā",
  "tika-s0301t7:52_0": "196.Samantatoti dakkhiṇavāmānaṁ vasena samantato.",
  "tika-s0301t7:52_1": "Ūrubaddhāsananti ūrūnaṁ bandhanavasena nisajjanaṁ.",
  "tika-s0301t7:52_2": "Dvinnaṁ ūrūnaṁ aññamaññabandhanavasena ābhujitākāraṁ sandhāyāha “ābhujitvāti bandhitvā”ti.",
  "tika-s0301t7:52_3": "Heṭṭhimakāyassa anujukaṁ ṭhapanaṁ nisajjāvacaneneva bodhitanti “ujuṁ kāya”nti ettha kāya-",
  "tika-s0301t7:52_4": "saddo uparimakāyavisayoti āha “uparimaṁ sarīraṁ ujukaṁ ṭhapetvā”ti.",
  "tika-s0301t7:52_5": "Taṁ pana ujukaṭṭhapanaṁ sarūpato payojanato ca dassetuṁ “aṭṭhārasā”tiādi vuttaṁ.",
  "tika-s0301t7:52_6": "Parimukhanti ettha pari-",
  "tika-s0301t7:52_7": "saddo abhisaddena samānatthoti āha “kammaṭṭhānābhimukha”nti,",
  "tika-s0301t7:52_8": "bahiddhā puthuttārammaṇato nivāretvā kammaṭṭhānaṁyeva purekkhatoti attho.",
  "tika-s0301t7:52_9": "Pariggahaṭṭho “pariṇāyikā”tiādīsu viya.",
  "tika-s0301t7:52_10": "Mukhanti niyyānaṭṭho “suññatavimokkhamukha”ntiādīsu viya.",
  "tika-s0301t7:52_11": "Paṭipakkhato niggamanaṭṭho hi niyyānaṭṭho,",
  "tika-s0301t7:52_12": "tasmā pariggahitaniyyānanti sabbathā gahitasammosaṁ pariccattasammosaṁ satiṁ katvā paramaṁ satinepakkaṁ upaṭṭhapetvāti attho.",
  "tika-s0301t7:52_13": "Chabbaṇṇā…pe…",
  "tika-s0301t7:52_14": "nisīdi brāhmaṇassa pasādasañjānanatthaṁ.",
  "tika-s0301t7:52_15": "Aṭavimukhā caramānāti gocaraṁ gaṇhantā.",
  "tika-s0301t7:53_0": "Ajjasaṭṭhinti ajja channaṁ pūraṇī saṭṭhī divasavutti,",
  "tika-s0301t7:53_1": "ajja ādiṁ katvā cha divaseti attho.",
  "tika-s0301t7:53_2": "Accantasaṁyoge cetaṁ upayogavacanaṁ.",
  "tika-s0301t7:53_3": "Ajja chadivasamattakāti ajjato chaṭṭhadivasamattakā.",
  "tika-s0301t7:53_4": "Lāmakāti nihīnā nipphalā.",
  "tika-s0301t7:53_5": "Tenāha “tilakhāṇukā”tiādi.",
  "tika-s0301t7:54_0": "Ussāhenāti uddhaṁ uddhaṁ pasārena abhibhavanena.",
  "tika-s0301t7:54_1": "Taṁ pana nesaṁ abhibhavanaṁ dassetuṁ “kaṇṇanaṅguṭṭhādīnī”tiādimāha.",
  "tika-s0301t7:55_0": "“Uppāṭakapāṇakā”ti tacaṁ uppāṭetvā viya khādakapāṇakā ūkāmaṅgulādayo.",
  "tika-s0301t7:56_0": "Kaḷārapiṅgalāti nikkhantapiṅgalakkhikā,",
  "tika-s0301t7:56_1": "kaḷārapiṅgalāti vā rattagattā ca piṅgalacakkhukā ca.",
  "tika-s0301t7:56_2": "Tilakāhatāti āhatatilakā,",
  "tika-s0301t7:56_3": "tilappamāṇehi bindūhi samantato santhatasarīrā.",
  "tika-s0301t7:57_0": "Paṭigāthāhi brāhmaṇassa dhammadesanaṁ vaḍḍhesīti pakatiyā tassa attanā kathetabbaṁ dhammadesanaṁ pabbajjāguṇakittanavasena sattahi vaḍḍhesi.",
  "tika-s0301t7:57_1": "Pabbajitvāti iṇāyikānaṁ attano palibodhaṁ tathā tathā jānāpetvā pabbajitvā.",
  "tika-s0301t7:58_0": "Yathā ca tattha bhagavā paṭipajji, taṁ dassetuṁ “puna divase”tiādi vuttaṁ.",
  "tika-s0301t7:59_0": "Taṁ taṁ kulagharaṁ pesetvāti taṁ taṁ tassa brāhmaṇassa dhītaraṁ tassa tassānucchavikassa brāhmaṇassa",
  "tika-s0301t7:59_1": "dento taṁ taṁ kulagharaṁ pesetvā brāhmaṇadhamme garukaraṇābhāvato.",
  "tika-s0301t7:60_0": "“Naṭṭhe mate pabbajite, napuṁsakepi bhattari;",
  "tika-s0301t7:61_0": "Itthiyā patiseṭṭhāya, na añño pati icchiyo”ti. –",
  "tika-s0301t7:62_0": "Ayañhi brāhmaṇadhammo. Ayyikaṭṭhāneti mātāmahiṭṭhāne ṭhapesi satthu cittārādhanavasenāti.",
  "tika-s0301t7:63_0": "Bahudhītarasuttavaṇṇanā niṭṭhitā.",
  "tika-s0301t7:64_0": "Paṭhamavaggavaṇṇanā niṭṭhitā.",
  "tika-s0301t7:65_0": "2. Upāsakavaggo",
  "tika-s0301t7:66_0": "1. Kasibhāradvājasuttavaṇṇanā",
  "tika-s0301t7:67_0": "197.Dakkhiṇāgirisminti dakkhiṇāgirijanapade,",
  "tika-s0301t7:67_1": "tasmiṁ dakkhiṇāgirijanapade dakkhiṇāgirivihāre.",
  "tika-s0301t7:67_2": "Khandhesu ṭhapetvā yuge yottehīti yottarajjūhi yuttāni payojitāni icceva attho.",
  "tika-s0301t7:68_0": "Paṭhamadivaseti vapanadivasesu paṭhamadivase āraddhadivase.",
  "tika-s0301t7:68_1": "Pañcaṅgānipi paripuṇṇāni,",
  "tika-s0301t7:68_2": "pageva itaraṅgānīti dassetuṁ “paripuṇṇapañcaṅgā”icceva vuttaṁ.",
  "tika-s0301t7:68_3": "Haritālamanosilāañjanehi uratthanādīsu ṭhapitattā ābhāya ujjalagattā.",
  "tika-s0301t7:68_4": "Avasesā balībaddā.",
  "tika-s0301t7:68_5": "Kilantagoṇaṁ mocetvā akilantassa yojanaṁ kilantaparivattanaṁ.",
  "tika-s0301t7:69_0": "Sīhakuṇḍalānīti sīhamukhakuṇḍalāni.",
  "tika-s0301t7:69_1": "Brahmaveṭhananti brahmuno veṭhanasadisaṁ,",
  "tika-s0301t7:69_2": "assanakhaveṭhanasadisanti attho.",
  "tika-s0301t7:70_0": "Buddhānaṁ kiccāni kālavasena vibhattāni pañca kiccāni bhavanti.",
  "tika-s0301t7:70_1": "Purebhattakiccanti bhattato pubbe buddhena kātabbakiccaṁ.",
  "tika-s0301t7:70_2": "Vītināmetvāti phalasamāpattiyā kālaṁ vītināmetvā.",
  "tika-s0301t7:70_3": "Kadāci ekotiādi tesaṁ tesaṁ vineyyānaṁ vinayanānurūpapaṭipattidassanaṁ.",
  "tika-s0301t7:70_4": "Pakatiyāti pakatibuddhavesena.",
  "tika-s0301t7:70_5": "Buddhānaṁ hi rūpakāyassa asītianubyañjanapaṭimaṇḍita-",
  "tika-s0301t7:70_6": "bāttiṁsamahāpurisa- lakkhaṇa-",
  "tika-s0301t7:70_7": "kāyappabhā-",
  "tika-s0301t7:70_8": "byāmappabhā-",
  "tika-s0301t7:70_9": "ketumālāvicittatā buddhaveso.",
  "tika-s0301t7:70_10": "Kadāci anekehi pāṭihāriyehi vattamānehīti iminā pāramīnaṁ nissandabhūtāni pāṭihāriyāni rucivaseneva pakāsanakāni bhavanti,",
  "tika-s0301t7:70_11": "na sabbadāti dasseti.",
  "tika-s0301t7:70_12": "Evañca katvā “indakhīlassa anto ṭhapitamatte dakkhiṇapāde”tiādivacanaṁ samatthitaṁ hoti.",
  "tika-s0301t7:70_13": "Bhagavato kāye pītarasmīnaṁ yebhuyyatāya “suvaṇṇarasasiñcanāni viyā”ti vatvā kāyamhi nīlādirasmīhi tahaṁ",
  "tika-s0301t7:70_14": "tahaṁ pītamissitaṁ sandhāya “vicitrapaṭaparikkhittāni viya cā”ti vuttaṁ.",
  "tika-s0301t7:70_15": "Madhurenākārena saddaṁ karonti tuṭṭharavaravanato.",
  "tika-s0301t7:71_0": "Tatthāti vihāre. Gandhamaṇḍalamāḷeti hatthena kataparibhaṇḍe samosaritagandhapupphadāme maṇḍalamāḷe.",
  "tika-s0301t7:72_0": "Upaṭṭhāneti pamukhe.",
  "tika-s0301t7:72_1": "“Ovadatī”ti vatvā tatthovādaṁ sāmaññato dassetuṁ,",
  "tika-s0301t7:72_2": "“bhikkhave”tiādi vuttaṁ.",
  "tika-s0301t7:72_3": "Sampattīti cakkhādiindriyapāripūri ceva hatthādisampadā ca.",
  "tika-s0301t7:72_4": "Samassāsitakāyo kilamathavinodanena.",
  "tika-s0301t7:72_5": "“Tañca kho samāpajjanenā”ti vadanti.",
  "tika-s0301t7:72_6": "Dutiyabhāgeti iminā aparabhāgaṁ tayo bhāge katvā tattha purimabhāgaṁ seyyanisajjāvasena samāpattīhi vītināmetīti dasseti.",
  "tika-s0301t7:72_7": "Lokanti rājagahādīsu yaṁ tadā upanissāya viharati,",
  "tika-s0301t7:72_8": "tattha aññattha vā bujjhanakaṁ vineyyasattalokaṁ buddhacakkhunā voloketi.",
  "tika-s0301t7:72_9": "Kālayuttanti tesaṁ indriyaparipākakālānurūpaṁ.",
  "tika-s0301t7:72_10": "Samayayuttanti tasseva vevacanaṁ.",
  "tika-s0301t7:72_11": "Samayayuttanti vā tehi ājānitabbavisesapaṭilābhānurūpaṁ.",
  "tika-s0301t7:73_0": "Paṭisallīnoti kālaparicchedaṁ katvā samāpattiṁ samāpanno.",
  "tika-s0301t7:73_1": "Adhippāyaṁ sampādento taṁ avirādhento,",
  "tika-s0301t7:73_2": "ajjhāsayānurūpanti attho.",
  "tika-s0301t7:74_0": "Sakala…pe…",
  "tika-s0301t7:74_1": "devatāyoti ettha lokadhātusākalyaṁ daṭṭhabbaṁ,",
  "tika-s0301t7:74_2": "na devatāsākalyaṁ.",
  "tika-s0301t7:74_3": "Na hi mahāsamaye viya sabbadā majjhimayāme dasasahassacakkavāḷe sabbattha sabbā devatā satthu samīpaṁ upagacchanti.",
  "tika-s0301t7:74_4": "Kilāsubhāvo kilamatho.",
  "tika-s0301t7:75_0": "Vihāracīvaraparivattanavasenāti vihāre nivatthanivāsanaparivattanavasena.",
  "tika-s0301t7:75_1": "Ādiyitvāti pārupanavasena gahetvā.",
  "tika-s0301t7:75_2": "Tenāha “dhāretvā”ti.",
  "tika-s0301t7:75_3": "Bhikkhācāranti bhikkhatthaṁ caritabbaṭṭhānaṁ.",
  "tika-s0301t7:76_0": "Atirocamānanti taṁ taṁ atikkamitvā samantato sabbadisāsu virocamānaṁ.",
  "tika-s0301t7:76_1": "Sarīrappabhanti attano sarīrappabhaṁ.",
  "tika-s0301t7:76_2": "Jaṅgamaṁ viya padumasaranti ratanamayakiñjakkhaṁ rajatamayakaṇṇikaṁ samantato samphullitakañcanapadumaṁ sañcārimasaraṁ viya.",
  "tika-s0301t7:76_3": "Gaganatalanti abbhamahikādiupakkilesavigamena suvisuddhaākāsatalaṁ viya.",
  "tika-s0301t7:76_4": "Tampi hi tārāgaṇakiraṇajālasamujjalatāya samantato virocati.",
  "tika-s0301t7:76_5": "Kanakasikharanti kanakagirisikharaṁ.",
  "tika-s0301t7:76_6": "Siriyā jalamānanti sabbaso anavajjāya sabbākārena paripuṇṇakāyatāya anaññasādhāraṇāya rūpakāyasiriyā samujjalaṁ,",
  "tika-s0301t7:76_7": "yassā rucirabhāvo viddhe vigatavalāhake puṇṇamāsiyaṁ paripuṇṇakalamanomamaṇḍalaṁ candamaṇḍalaṁ atirocati,",
  "tika-s0301t7:76_8": "pabhassarabhāvo sahassaraṁsikiraṇatejojālasamujjalaṁ sūriyamaṇḍalaṁ abhibhavati,",
  "tika-s0301t7:76_9": "hemasamujjalabhāvo tadubhaye abhibhuyya pavattamānaṁ ekakkhaṇe dasasahassilokadhātuvijjotanasamattha-",
  "tika-s0301t7:76_10": "mahābrahmuno pabhāsamudayaṁ abhivihacca bhāsati tapati virocati.",
  "tika-s0301t7:77_0": "Samantapāsādiketi samantato pasādāvahe.",
  "tika-s0301t7:77_1": "Tañca kho sabbaso saritabbatāyāti āha “pasādanīye”ti.",
  "tika-s0301t7:77_2": "Uttamadamathasamathamanuppatteti kāyavācāhi anuttaraṁ dantabhāvañceva anuttaraṁ cittavūpasamañca sampatte.",
  "tika-s0301t7:77_3": "Appasādenāti pasādābhāvena,",
  "tika-s0301t7:77_4": "pasādapaṭikkhepena vā assaddhiyena.",
  "tika-s0301t7:77_5": "Ubhayathāpi noti appasādo macchariyanti ubhayathāpi no eva,",
  "tika-s0301t7:77_6": "atha kho anattamanatāya upārambhādhippāyena apasādento,",
  "tika-s0301t7:77_7": "bhagavato mukhato kiñci desetukāmo vā evamāha.",
  "tika-s0301t7:77_8": "Tattha kāraṇaṁ dassento “bhagavato panā”tiādimāha.",
  "tika-s0301t7:77_9": "Atittanti tittiṁ agacchantaṁ.",
  "tika-s0301t7:77_10": "Kammabhaṅganti kammahāniṁ.",
  "tika-s0301t7:78_0": "Tikkhapañño esa brāhmaṇo,",
  "tika-s0301t7:78_1": "tathā hi na cirasseva arahattaṁ sacchikarissati.",
  "tika-s0301t7:78_2": "Kathāpavattanatthampi evamāha –",
  "tika-s0301t7:78_3": "“evaṁ ahaṁ imassa kañci dhammaṁ sotuṁ labhissāmī”ti.",
  "tika-s0301t7:78_4": "Veneyyavasenāti attano kasanakāribhāvakittanamukhena vinetabbapuggalavasena.",
  "tika-s0301t7:79_0": "Oḷārikānīti pākatikāni.",
  "tika-s0301t7:79_1": "“Esa uttamadakkhiṇeyyo”ti sañjātabahumāno.",
  "tika-s0301t7:79_2": "Pāḷiyaṁ “yugaṁ vā naṅgalaṁ vā”ti vā-",
  "tika-s0301t7:79_3": "saddo avuttavikappattho.",
  "tika-s0301t7:79_4": "Tena bījādiṁ saṅgaṇhāti,",
  "tika-s0301t7:79_5": "tasmā bījaṁ vā īsaṁ vā pariggahayottāni vāti ayamattho dassito hoti.",
  "tika-s0301t7:79_6": "Tathā hi bhagavā brāhmaṇassa paṭivacanaṁ dento “saddhā bīja”ntiādimāha.",
  "tika-s0301t7:79_7": "Pubbadhammasabhāgatāyāti paṭhamaṁ gahitadhammasabhāgatāya.",
  "tika-s0301t7:79_8": "Yaṁ panettha vattabbaṁ,",
  "tika-s0301t7:79_9": "taṁ aṭṭhakathāruḷhameva gahetabbañca saddato atthāpattito vā idha daṭṭhabbaṁ.",
  "tika-s0301t7:79_10": "Buddhānaṁ ānubhāvo ayaṁ,",
  "tika-s0301t7:79_11": "yadidaṁ pasaṅgāgatadhammamukhena desanaṁ ārabhitvā veneyyavinayanaṁ.",
  "tika-s0301t7:80_0": "Ananusandhikāti pucchānusandhivasena ananusandhikā.",
  "tika-s0301t7:80_1": "Evanti idāni vuccamānākārena.",
  "tika-s0301t7:80_2": "Etthāti etissā desanāya.",
  "tika-s0301t7:80_3": "Soti bhagavā.",
  "tika-s0301t7:80_4": "Tassāti brāhmaṇassa.",
  "tika-s0301t7:80_5": "Anukampāyāti asabbaññū hi satipi anukampāya pucchitamatte tiṭṭheyya,",
  "tika-s0301t7:80_6": "tathā jānantopi ananukampako,",
  "tika-s0301t7:80_7": "bhagavā pana ubhayadhammapāripūriyā “idaṁ apucchita”nti aparihāpetvā katheti.",
  "tika-s0301t7:80_8": "Samūlantiādinā saṅkhepena vuttamatthaṁ vivaranto “tatthā”tiādimāha.",
  "tika-s0301t7:80_9": "Tattha bījassa kasiyā mūlabhāvo nānantariyato tappamāṇavidhānato cāti āha “tasmiṁ…pe…",
  "tika-s0301t7:80_10": "kattabbato”ti.",
  "tika-s0301t7:80_11": "Tena anvayato byatirekato ca bījassa kasiyā mūlabhāvaṁ vibhāveti.",
  "tika-s0301t7:80_12": "Kusalāti iminā akusalā tato aññathāpi karonti,",
  "tika-s0301t7:80_13": "taṁ pana appamāṇanti dasseti.",
  "tika-s0301t7:81_0": "Tassāti brāhmaṇassa bījaṭṭhāniyassa dhammassa ca upakārabhāvato.",
  "tika-s0301t7:81_1": "Dhammasambandhasamatthabhāvatoti tathā vuttadhammassa phalena sambandhituṁ yojetuṁ samatthabhāvato.",
  "tika-s0301t7:81_2": "Tapo vuṭṭhīti vuttavacanaṁ sandhāya vuttaṁ.",
  "tika-s0301t7:81_3": "Saṅkhepato vuttamatthaṁ pākaṭaṁ kātuṁ “ayaṁ hī”tiādi vuttaṁ.",
  "tika-s0301t7:81_4": "Kassakassa upakārassa bījassa anantaraṁ vuṭṭhi vuccamānā aṭṭhāne vuttā nāma na hoti. Kasmā?",
  "tika-s0301t7:81_5": "Bījassa vappakāle anurūpāya vuṭṭhiyā icchitabbato,",
  "tika-s0301t7:81_6": "tasmā avasāne majjhe vā vuccamānāya dhammasambandhasamatthatā tassā vibhāvitā na siyā.",
  "tika-s0301t7:81_7": "Attano avisayeti jhānādiuttarimanussadhamme.",
  "tika-s0301t7:81_8": "Pacchāpīti kasisambhārakathanato pacchāpi.",
  "tika-s0301t7:81_9": "Vattabboti ekantena vattabbo.",
  "tika-s0301t7:81_10": "Tadanantaraṁyevāti bījānantaraṁyeva.",
  "tika-s0301t7:81_11": "Vuccamānā vuṭṭhi samatthā hoti,",
  "tika-s0301t7:81_12": "bījassa phalena sambandhane samatthāti dīpitā hoti anantaravacaneneva tassā āsannaupakārattadīpanato.",
  "tika-s0301t7:82_0": "Sampasādalakkhaṇāti pasīditabbe vatthusmiṁ sammadeva pasīdanalakkhaṇā.",
  "tika-s0301t7:82_1": "Okappanalakkhaṇāti saddheyyavatthuno evametanti pakkhandanalakkhaṇā.",
  "tika-s0301t7:82_2": "Mūlabījantiādīsu mūlameva bījaṁ mūlabījaṁ.",
  "tika-s0301t7:82_3": "Esa nayo sesesupi bījagāmassa adhippetattā.",
  "tika-s0301t7:82_4": "Bhūtagāmo pana mūlaṁ bījaṁ etassāti mūlabījantiādinā veditabbo.",
  "tika-s0301t7:82_5": "Bījabījanti pañcamaṁ pana paccayantarasamavāye sadisaphaluppattiyā visesakāraṇabhāvato virūhanasamatthe",
  "tika-s0301t7:82_6": "sāraphale niruḷho bījasaddo tadatthasiddhiyā mūlādīsupi kesuci pavattatīti tato nivattanatthaṁ ekena bīja-",
  "tika-s0301t7:82_7": "saddena visesetvā vuttaṁ “bījabīja”nti “dukkhadukkhaṁ rūparūpa”nti ca yathā.",
  "tika-s0301t7:82_8": "Evampi iminā atthena imassapi nippariyāyova bījabhāvoti dassento āha “taṁ sabbampi…pe…",
  "tika-s0301t7:82_9": "gacchatī”ti.",
  "tika-s0301t7:83_0": "Idāni kathañci vattabbe saddhāya opammatte bīje saddhāya bījabhāvaṁ vibhāvetuṁ “tattha yathā”tiādi āraddhaṁ.",
  "tika-s0301t7:83_1": "Kāmaṁ saddhūpanisaṁ sīlaṁ,",
  "tika-s0301t7:83_2": "tathāpi samādhissa viya sabbesampi anavajjadhammānaṁ ādimūlabhāvato saddhāyapi patiṭṭhā hotīti āha “heṭṭhā sīlamūlena patiṭṭhātī”ti.",
  "tika-s0301t7:83_3": "Yasmā sabbasseva puggalassa saddhāvasena samathavipassanārambho,",
  "tika-s0301t7:83_4": "tasmā sā “upari samathavipassanaṅkuraṁ uṭṭhāpetī”ti vuttā.",
  "tika-s0301t7:83_5": "Tanti dhaññabījaṁ.",
  "tika-s0301t7:83_6": "Pathavirasaṁ āporasanti sasambhārapathavīāpesu labbhamānaṁ rasaṁ.",
  "tika-s0301t7:83_7": "Gahetvāti paccayaparamparāya gahetvā.",
  "tika-s0301t7:83_8": "Dhaññaparipākagahaṇatthanti dhaññaparipākanibbattiatthaṁ.",
  "tika-s0301t7:83_9": "Rasanti saddhāsīlamūlahetusamathavipassanābhāvanārasaṁ ādiyitvā.",
  "tika-s0301t7:83_10": "Ariyamagganāḷenāti ariyamaggasotena ariyaphaladhaññaparipākagahaṇatthanti ariyaphalameva dhanāyitabbato dhaññaṁ tassa nibbattiatthaṁ.",
  "tika-s0301t7:83_11": "Dhaññanāḷaṁ nāma kaṇḍassa nissayabhūto pacchimadeso,",
  "tika-s0301t7:83_12": "kaṇḍo tabbhantaro taṁnissayoyeva daṇḍo.",
  "tika-s0301t7:83_13": "Pasavo nāma pupphaṁ.",
  "tika-s0301t7:83_14": "Vuddhinti avayavapāripūrivasena vuddhiṁ.",
  "tika-s0301t7:83_15": "Virūḷhinti mūlasantānadaḷhatāya viruḷhataṁ.",
  "tika-s0301t7:83_16": "Vepullanti pattanāḷādīhi vipulabhāvaṁ.",
  "tika-s0301t7:83_17": "Khīraṁ janetvāti taruṇasalāṭukabhāvappattiyā taṇḍulassa bījassa bījabhūtaṁ khīraṁ uppādetvā.",
  "tika-s0301t7:83_18": "Esāti saddhā.",
  "tika-s0301t7:83_19": "Patiṭṭhahitvāti kammapathākammapathasammādiṭṭhisahitena ādito pavattasīlamattena patiṭṭhahitvā.",
  "tika-s0301t7:83_20": "Vuddhintiādīsu suparisuddhāhi sīlacittavisuddhīhi vuddhiṁ,",
  "tika-s0301t7:83_21": "diṭṭhikaṅkhāvitaraṇavisuddhīhi virūḷhiṁ.",
  "tika-s0301t7:83_22": "Maggāmaggapaṭipadāñāṇadassanavisuddhīhi vepullaṁ patvā.",
  "tika-s0301t7:83_23": "Ñāṇadassanavisuddhikhīranti sādurasasuvisuddhibhāvato ñāṇadassanavisuddhisaṅkhātaṁ khīraṁ janetvā. Aneka…pe…",
  "tika-s0301t7:83_24": "phalanti anekapaṭisambhidā-",
  "tika-s0301t7:83_25": "anekābhiññāṇaparipuṇṇaṁ arahattaphalasīsaṁ nipphādeti.",
  "tika-s0301t7:84_0": "Bījakiccakaraṇatoti bījakiccassa karaṇato.",
  "tika-s0301t7:84_1": "Yañhi taṁsadisassa visadisassa ca attano phalassa patiṭṭhāpanasambandhananipphādanasaṅkhātaṁ bījassa kiccaṁ,",
  "tika-s0301t7:84_2": "tassa karaṇato nibbattanato “evaṁ saddhā bījakicca”nti vuttaṁ.",
  "tika-s0301t7:84_3": "Iminā anaññasādhāraṇaṁ saddhāya kusaladhammānaṁ bījabhāvaṁ dasseti.",
  "tika-s0301t7:84_4": "Sā cātiādinā tamevatthaṁ samattheti.",
  "tika-s0301t7:84_5": "Idāni tattha āgamaṁ dassento “saddhājāto”tiādimāha.",
  "tika-s0301t7:84_6": "Tena yathā sappurisūpanissayassa saddhammassavanassa ca,",
  "tika-s0301t7:84_7": "evaṁ anavasesāya sammāpaṭipattiyā saddhā mūlakāraṇanti dasseti.",
  "tika-s0301t7:85_0": "Indriyasaṁvaro vīriyañca akusaladhamme,",
  "tika-s0301t7:85_1": "dukkarakārikā dhutaṅgañca akusaladhamme ceva kāyañca tapati vibādhatīti tapoti vuccati.",
  "tika-s0301t7:85_2": "Indriyasaṁvaro adhippeto vīriyassa dhorayhabhāvena gayhamānattā,",
  "tika-s0301t7:85_3": "itaresaṁ vuṭṭhibhāvassa anuyuñjamānattā. Ādi-",
  "tika-s0301t7:85_4": "saddena kalalaṅgāravuṭṭhiādīnaṁ saṅgaho.",
  "tika-s0301t7:85_5": "Samanuggahitanti upagataṁ.",
  "tika-s0301t7:85_6": "Viruhanāmilāyananipphattivacanehi dhaññabījasantānassa viya tesaṁ vuddhiyā saddhābījasantānassa tapovuṭṭhiyā ādimajjhapariyosānesu upakārataṁ dasseti.",
  "tika-s0301t7:86_0": "Purimapadesupīti api-",
  "tika-s0301t7:86_1": "saddena parapadesupīti attho daṭṭhabbo “hirī me īsā,",
  "tika-s0301t7:86_2": "mano me yotta”nti icchitattā,",
  "tika-s0301t7:86_3": "“sati me”ti ettha me-",
  "tika-s0301t7:86_4": "saddo ānetvā yojetabbo.",
  "tika-s0301t7:86_5": "Udakampi tāva dātabbaṁ hoti nadītaḷākādito ānetvā.",
  "tika-s0301t7:86_6": "Vīriyabalībadde catubbidhe yojetvā.",
  "tika-s0301t7:86_7": "Niccakālaṁ atthīti vacanaseso.",
  "tika-s0301t7:87_0": "Saha vipassanāya maggapaññā adhippetā amatapphalāya kasiyā adhippetattā.",
  "tika-s0301t7:87_1": "Vipassanā paññācāti duvidhāpi paññā upanissayā hoti visiṭṭhabhāvato.",
  "tika-s0301t7:87_2": "Tenāha “yathā hī”tiādi.",
  "tika-s0301t7:87_3": "Paññāti pakārehi jānātīti paññā.",
  "tika-s0301t7:87_4": "Paññavataṁ paññā purato hoti yonisomanasikārassa visesapaccayabhāvato,",
  "tika-s0301t7:87_5": "sahajātādhipatīsu ca ukkaṭṭhabhāvato.",
  "tika-s0301t7:87_6": "Sirīti sobhaggaṁ.",
  "tika-s0301t7:87_7": "Sataṁ dhammā saddhādayo,",
  "tika-s0301t7:87_8": "anvāyikāti anugāmino.",
  "tika-s0301t7:87_9": "Īsābaddhā hotīti hirisaṅkhātaīsāya baddhā hoti,",
  "tika-s0301t7:87_10": "paññāya kadāci appayogato manosīsena samādhi idha vuttoti āha “manosaṅkhātassa samādhiyottassā”ti.",
  "tika-s0301t7:87_11": "Samaṁ upanetvā bandhitvā baddharajjukattā samādhiyottaṁ.",
  "tika-s0301t7:87_12": "Ekato gamananti līnaccāraddhasaṅkhātaṁ ekapassato gamanaṁ vāreti.",
  "tika-s0301t7:87_13": "Majjhimāya vipassanāvīthiyā paṭipādanato kāyādīsu subhasukhaniccattabhāvavigamane paññāya visesapaccayā satīti vuttaṁ –",
  "tika-s0301t7:87_14": "“satiyuttā paññā”ti tassā sativippayogāsabbhāvato.",
  "tika-s0301t7:87_15": "Santatighanādīnaṁ ayaṁ viseso –",
  "tika-s0301t7:87_16": "purimapacchimānaṁ dhammānaṁ nirantaratāya ekībhūtānaṁ viya pavatti santatighanatā,",
  "tika-s0301t7:87_17": "ekasamūhavasena ekībhūtānamiva pavatti samūhaghanatā,",
  "tika-s0301t7:87_18": "dubbiññeyyakiccabhedavasena ekībhūtānamiva pavatti.",
  "tika-s0301t7:87_19": "Kiccaghanatā,",
  "tika-s0301t7:87_20": "ekārammaṇavasena ekībhūtānamiva pavatti ārammaṇaghanatā. Sabbesaṁ,",
  "tika-s0301t7:87_21": "sabbāni vā kilesānaṁ mūlasantānakāni sabba…pe…",
  "tika-s0301t7:87_22": "santānakāni.",
  "tika-s0301t7:87_23": "Anuppayogo hi attho.",
  "tika-s0301t7:87_24": "Padāletīti bhindati samucchindati.",
  "tika-s0301t7:87_25": "Sā ca kho “padāletī”ti vuttā lokuttarāva paññā anusayappahānassa adhippetattā.",
  "tika-s0301t7:87_26": "Santatighanādibhedanā pana lokiyāpi hoti vipassanāvasena ghanavinibbhogassa nipphādanato.",
  "tika-s0301t7:87_27": "Tenāha “itarā pana lokikāpi siyā”ti.",
  "tika-s0301t7:88_0": "Hirīyatīti lajjati,",
  "tika-s0301t7:88_1": "jigucchatīti attho.",
  "tika-s0301t7:88_2": "Tasmā “pāpakehi dhammehī”ti nissakkavacanaṁ daṭṭhabbaṁ,",
  "tika-s0301t7:88_3": "hetumhi vā karaṇavacanaṁ.",
  "tika-s0301t7:88_4": "Ottappampi gahitameva,",
  "tika-s0301t7:88_5": "na hi lajjanaṁ nibbhayaṁ pāpabhayaṁ vā alajjanaṁ atthīti.",
  "tika-s0301t7:88_6": "Rukkhalaṭṭhīti rukkhadaṇḍo.",
  "tika-s0301t7:88_7": "Tena padesena kasanato visesato naṅgalanti vuccatīti āha “īsā yuganaṅgalaṁ dhāretī”ti.",
  "tika-s0301t7:88_8": "Kāmaṁ paññārahitā hirī atthi,",
  "tika-s0301t7:88_9": "hirirahitā pana paññā natthevāti āha “hiri…pe…",
  "tika-s0301t7:88_10": "abhāvato”ti.",
  "tika-s0301t7:88_11": "Sandhiṭṭhāne kampanābhāvato acalaṁ.",
  "tika-s0301t7:88_12": "Thirabhāvena asithilaṁ.",
  "tika-s0301t7:88_13": "Hiripaṭibaddhapaññā paṭipakkhavasena ca asithilabhāvena ca acalā asithilāti āha “abbokiṇṇā ahirikenā”ti.",
  "tika-s0301t7:88_14": "Nāḷiyā minamānapuriso viya ārammaṇaṁ munāti paricchedato jānātīti mano.",
  "tika-s0301t7:88_15": "Manosīsenāti manaso apadesena.",
  "tika-s0301t7:88_16": "Taṁsampayuttoti iminā kuntasahacaraṇato puriso kunto viya manasahacaraṇasamādhi “mano”ti vuttoti dasseti.",
  "tika-s0301t7:88_17": "Sārathināti kassakena.",
  "tika-s0301t7:88_18": "So hi idha balībaddānaṁ sāraṇato pācanato “sārathī”ti adhippeto.",
  "tika-s0301t7:88_19": "Ekābandhananti ekābaddhakaraṇaṁ.",
  "tika-s0301t7:88_20": "Sakakicceti sakakiccena yutte.",
  "tika-s0301t7:88_21": "Tena hi īsādīsu yathārahaṁ bandhitvā ekābaddhesu katesu naṅgalesu kiccaṁ ijjhati,",
  "tika-s0301t7:88_22": "no aññathāti taṁ “sakakicce paṭipādetī”ti vuttaṁ.",
  "tika-s0301t7:88_23": "Avikkhepasabhāvenāti attano avikkhepasabhāvena.",
  "tika-s0301t7:88_24": "Bandhitvāti sahajātādipaccayabhāvena attanā sambandhitvā.",
  "tika-s0301t7:88_25": "Sakakicceti hirīādīhi yathāsakaṁ kattabbe kicce.",
  "tika-s0301t7:89_0": "Cirakatādimatthanti cirabhāsitampi atthaṁ.",
  "tika-s0301t7:89_1": "Sarati anussarati kāyādiṁ asubhādito nijjhāyati.",
  "tika-s0301t7:89_2": "Phāletīti padāleti.",
  "tika-s0301t7:89_3": "Pājenti gamentīti taṁ pājanaṁ.",
  "tika-s0301t7:89_4": "Idha imasmiṁ sutte “pācana”nti vuttaṁ ja-",
  "tika-s0301t7:89_5": "kārassa ca-",
  "tika-s0301t7:89_6": "kāraṁ katvā.",
  "tika-s0301t7:89_7": "Phālapācananti imamatthaṁ dassetuṁ “yathā hi brāhmaṇa…pe…",
  "tika-s0301t7:89_8": "satī”ti vuttaṁ.",
  "tika-s0301t7:89_9": "Idāni tamatthaṁ vitthārato dassento “tattha yathā”tiādimāha.",
  "tika-s0301t7:89_10": "Naṅgalaṁ anurakkhati bhijjanaphālanato.",
  "tika-s0301t7:89_11": "Purato cassa gacchatīti assa naṅgalassa kassane bhūmiyā vilikhane purato gacchati pubbaṅgamā hoti.",
  "tika-s0301t7:89_12": "Gatiyoti pavattiyo.",
  "tika-s0301t7:89_13": "Samanvesamānāti saraṇavasena gavesamānā.",
  "tika-s0301t7:89_14": "Ārammaṇe vā kāyādike upaṭṭhāpayamānā asubhādivasena paññānaṅgalaṁ rakkhati.",
  "tika-s0301t7:89_15": "Sabhāvāsabhāvūpagame phālo viya naṅgalassa “ārakkhā”ti vuttā “sabbānatthato sati rakkhatī”ti katvā.",
  "tika-s0301t7:89_16": "Tathā hesā ārakkhapaccupaṭṭhānā.",
  "tika-s0301t7:89_17": "Cirakatacirabhāsitānaṁ asammussanavasena sati paññānaṅgalassa purato hotīti vatvā tassa puratobhāvaṁ dassetuṁ “sati…pe…",
  "tika-s0301t7:89_18": "no pamuṭṭhe”ti āha.",
  "tika-s0301t7:89_19": "Satipariciteti satiyā paṭṭhāpite.",
  "tika-s0301t7:89_20": "“Upaṭṭhāpite”tipi pāṭho,",
  "tika-s0301t7:89_21": "ayamevattho.",
  "tika-s0301t7:89_22": "Saṁsīdituṁ na detīti sakiccakiriyāya saṁsīdanaṁ kātuṁ na deti.",
  "tika-s0301t7:89_23": "Kosajjasaṅkhātaṁ saṁsīdanaṁ kosajjasaṁsīdanaṁ.",
  "tika-s0301t7:90_0": "Pātimokkhasaṁvarasīlaṁ vuttaṁ kāyikavācasikasaṁyamassa kathitattā.",
  "tika-s0301t7:90_1": "Āhāre udare yatoti paribhuñjitabbaāhāre saṁyatabhāvadassanena paribhuñjitabbatāya catūsupi paccayesu saṁyatabhāvo dīpitoti āha “āhāramukhenā”tiādi.",
  "tika-s0301t7:90_2": "Saṁyatabhāvo cettha paccayahetu anesanābhāvoti vuttaṁ “nirupakkilesoti attho”ti.",
  "tika-s0301t7:90_3": "Bhojanasaddo āhāraparibhoge niruḷhoti katvā vuttaṁ “bhojane mattaññutāmukhenā”ti.",
  "tika-s0301t7:90_4": "Paribhuñjanaṭṭhena pana bhojanasaddamukhenāti vutte adhippetattho labbhateva.",
  "tika-s0301t7:90_5": "Tenāti kāyaguttātiādivacanena.",
  "tika-s0301t7:90_6": "Na vilumpantīti “dīpetī”ti padaṁ ānetvā sambandho.",
  "tika-s0301t7:91_0": "Dvīhākārehīti adiṭṭhādīnaṁ adiṭṭhādivasena diṭṭhādīnañca diṭṭhādivasenāti evaṁ dvippakārehi.",
  "tika-s0301t7:91_1": "Avisaṁvādanaṁ avitathakathanaṁ.",
  "tika-s0301t7:91_2": "Chedanaṁ mūlappadese nikantanaṁ.",
  "tika-s0301t7:91_3": "Lunanaṁ yattha katthaci chedanaṁ.",
  "tika-s0301t7:91_4": "Uppāṭanaṁ ummūlanaṁ.",
  "tika-s0301t7:91_5": "Asitenāti dattena,",
  "tika-s0301t7:91_6": "lāyitenāti attho.",
  "tika-s0301t7:91_7": "Visaṁvādanasaṅkhātānaṁ tiṇānaṁ,",
  "tika-s0301t7:91_8": "aṭṭhannaṁ anariyavohārānanti attho.",
  "tika-s0301t7:91_9": "Yathābhūtañāṇanti nāma rūpaparicchedakañāṇaṁ.",
  "tika-s0301t7:91_10": "Saccanti veditabbaṁ aviparītavuttikattā “chedakaṁ” chindanakaṁ.",
  "tika-s0301t7:91_11": "Niddānanti niddāyakaṁ.",
  "tika-s0301t7:91_12": "Idameva saccaṁ moghamaññanti diṭṭhi “diṭṭhisacca”nti vuccati.",
  "tika-s0301t7:91_13": "Dvīsu vikappesūti bhāvakattusādhanavasena dvīsu vikappesu.",
  "tika-s0301t7:91_14": "“Niddāna”nti upayogavaseneva attho.",
  "tika-s0301t7:92_0": "Sīlameva “soracca”nti vuttaṁ “pāṇātipātādīhi suṭṭhu oratassa kamma”nti katvā.",
  "tika-s0301t7:92_1": "Saṅkhāradukkhādīnaṁ abhāvato sundarabhāvato sundare nibbāne ārammaṇakaraṇavasena ratattā surato, arahā.",
  "tika-s0301t7:92_2": "Tassa bhāvo soraccaṁ,",
  "tika-s0301t7:92_3": "arahattaṁ.",
  "tika-s0301t7:92_4": "Appamocanameva accantāya pamocanaṁ na hoti.",
  "tika-s0301t7:93_0": "Yadaggena vipassanāya paññāya taṁsahagatavīriyassa ca naṅgaladhorayhatā,",
  "tika-s0301t7:93_1": "tathāpavattakusalabhāvanāya ca kasibhāvo ca,",
  "tika-s0301t7:93_2": "tadaggena tato puretaraṁ pavattapaññāvīriyapāramīnaṁ naṅgaladhorayhatā,",
  "tika-s0301t7:93_3": "tathāpavattakusalabhāvanāya ca kasibhāvo veditabboti dassento “yathā hī”tiādimāha.",
  "tika-s0301t7:93_4": "Dhuraṁ vahatīti dhorayhaṁ.",
  "tika-s0301t7:93_5": "Yathāvuttaṁ ghananti asmimānādibhedaṁ ghanaṁ.",
  "tika-s0301t7:93_6": "Vahitabbā ādibhūtā dhurā etesaṁ atthīti dhurā,",
  "tika-s0301t7:93_7": "purimadhuravāhakā.",
  "tika-s0301t7:93_8": "Taṁmūlakā aparaṁ dhuraṁ vahantā dhorayhā.",
  "tika-s0301t7:93_9": "Dhurā ca dhorayhā ca dhuradhorayhaṁ ekattavasena.",
  "tika-s0301t7:93_10": "Vahantanti kasanena pavattantaṁ.",
  "tika-s0301t7:94_0": "Kāmayogādīhi yogehi khemattā anupaddavattā.",
  "tika-s0301t7:94_1": "Taṁ nibbānaṁ adhikicca uddissa.",
  "tika-s0301t7:94_2": "Vāhīyati vipassanāya sahagataṁ.",
  "tika-s0301t7:94_3": "Abhimukhaṁ vāhīyati maggapariyāpannaṁ.",
  "tika-s0301t7:94_4": "Khettakoṭinti khettamariyādaṁ.",
  "tika-s0301t7:94_5": "Diṭṭhekaṭṭheti diṭṭhiyā sahajātekaṭṭhe pahānekaṭṭhe ca.",
  "tika-s0301t7:94_6": "Oḷāriketi uparimaggavajjhe upādāya vuttaṁ,",
  "tika-s0301t7:94_7": "aññathā dassanapahātabbāpi dutiyamaggavajjhehi oḷārikāti.",
  "tika-s0301t7:94_8": "Aṇusahagateti aṇubhūte.",
  "tika-s0301t7:94_9": "Idaṁ heṭṭhimamaggavajjhe upādāya vuttaṁ.",
  "tika-s0301t7:94_10": "Sabbakilese avasiṭṭhasabbakilese pajahantaṁ anivattantaṁ gacchati puna pahātabbatāya abhāvato.",
  "tika-s0301t7:94_11": "Anivattantanti na nivattantaṁ,",
  "tika-s0301t7:94_12": "yathā nivattanaṁ na hoti,",
  "tika-s0301t7:94_13": "evaṁ gacchatīti attho.",
  "tika-s0301t7:94_14": "Tenāha “nivattanarahita”ntiādi.",
  "tika-s0301t7:94_15": "Etaṁ pana tava dhuradhorayhaṁ.",
  "tika-s0301t7:95_0": "Evamesā kasīti yathāvuttassa paccāmasanaṁ.",
  "tika-s0301t7:95_1": "Tenāha “nigamanaṁ karonto”ti.",
  "tika-s0301t7:95_2": "Vuttasseva hi atthassa puna vacanaṁ.",
  "tika-s0301t7:95_3": "Paññānaṅgalena satiphālaṁ ākoṭetvāti paññāsaṅkhātena naṅgalena saddhiṁ satiphālassa ekābaddhabhāvakaraṇena ākoṭetvā.",
  "tika-s0301t7:95_4": "Kaṭṭhāti ettha “kasī”ti padaṁ ānetvā sambandhitabbaṁ “kaṭṭhā kasī”ti.",
  "tika-s0301t7:95_5": "Kammapariyosānanti yathāvuttakasikammassa pariyosānabhūtaṁ.",
  "tika-s0301t7:95_6": "Yadipi pubbe “paññā me yuganaṅgala”ntiādinā attuddesikavasenāyaṁ amatapphalā kasi dassitā,",
  "tika-s0301t7:95_7": "mahākāruṇikassa pana bhagavato desanā sabbassapi sattanikāyassa sādhāraṇā evāti dassento “sā kho panesā”tiādimāha.",
  "tika-s0301t7:96_0": "Divaseyevāti taṁdivase eva.",
  "tika-s0301t7:96_1": "Ādimāhāti ettha ādi-",
  "tika-s0301t7:96_2": "saddena kathāpariyosāne pāṭhapadeso gahitoti tadaññaṁ “evaṁ vutte”tiādipāṭhaṁ sandhāya “tato parañcā”ti āha.",
  "tika-s0301t7:97_0": "Kasibhāradvājasuttavaṇṇanā niṭṭhitā.",
  "tika-s0301t7:98_0": "2. Udayasuttavaṇṇanā",
  "tika-s0301t7:99_0": "198.Etaṁ vuttanti “odanena pūresī”ti etaṁ vacanaṁ vuttaṁ.",
  "tika-s0301t7:99_1": "“Gahetuṁ samattho nāma nāhosīti bhagavato adhiṭṭhānabalenā”ti vadanti.",
  "tika-s0301t7:99_2": "Taṁ brāhmaṇaṁ vinetukāmatāya kira bhagavā tathā akāsi.",
  "tika-s0301t7:100_0": "Upārambhabhayenāti parūpavādabhayena.",
  "tika-s0301t7:100_1": "Avatvāva nivatto “abbhāgatopi pāsaṇḍo vācāmattenapi na pūjetabbo”ti brāhmaṇadhamme vuttattā.",
  "tika-s0301t7:100_2": "Pakkantoti brāhmaṇassa dhammaṁ avatvā pakkanto brāhmaṇassa na tāva ñāṇaṁ paripakkanti.",
  "tika-s0301t7:100_3": "Etaṁ vacanaṁ…pe…",
  "tika-s0301t7:100_4": "magamāsi “punappunañceva vapanti bīja”ntiādinā dhammaṁ kathetuṁ avassaṁ ākaṅkhanto.",
  "tika-s0301t7:100_5": "Pakārato kassatīti pakaṭṭhako,",
  "tika-s0301t7:100_6": "rasataṇhāya pakaṭṭhoti attho.",
  "tika-s0301t7:100_7": "Tenāha “rasagiddho”ti.",
  "tika-s0301t7:101_0": "“Punappunañceva vapanti bīja”nti imaṁ desanaṁ ārabhīti sambandho.",
  "tika-s0301t7:101_1": "Bījanti ca iti-",
  "tika-s0301t7:101_2": "saddo nidassanattho vā.",
  "tika-s0301t7:101_3": "Tena avayavena samudāyaṁ nidasseti.",
  "tika-s0301t7:101_4": "Osakkasīti saṅkocasi.",
  "tika-s0301t7:101_5": "Vuttanti vapanaṁ kataṁ.",
  "tika-s0301t7:101_6": "Tasmā vuttaṁ “alamettāvatā”ti.",
  "tika-s0301t7:101_7": "“Vassitvā”ti vuṭṭhiṁ pavattetvā.",
  "tika-s0301t7:102_0": "Desanā…pe…",
  "tika-s0301t7:102_1": "dasseti brāhmaṇena vuttaṁ ayuttavacanaṁ parivaṭṭentopi divase divase bhikkhācariyā nāma bhikkhūnaṁ kāyagatā vuttīti.",
  "tika-s0301t7:102_2": "Khīraṁ hatthena nayantīti vā khīranikā.",
  "tika-s0301t7:102_3": "Kilamatīti taṁtaṁkiccakaraṇavasena khijjati.",
  "tika-s0301t7:102_4": "Phandatīti anatthasamāyogavasena vipphandati.",
  "tika-s0301t7:102_5": "Apunabbhavāyāti āyatiṁ anuppattiyā.",
  "tika-s0301t7:102_6": "Maggo nāmāti upāyo nāma nibbānaṁ,",
  "tika-s0301t7:102_7": "tasmiṁ laddhe punabbhavābhāvato.",
  "tika-s0301t7:102_8": "“Punappuna”nti vacanaṁ upādāya bījavapanādayo punappunadhammā nāma jātāti āha “soḷasa punappunadhamme desentenā”ti.",
  "tika-s0301t7:103_0": "Udayasuttavaṇṇanā niṭṭhitā.",
  "tika-s0301t7:104_0": "3. Devahitasuttavaṇṇanā",
  "tika-s0301t7:105_0": "199.Udaravātehīti vātakatavijjhanatodanādivasena aparāparaṁ vattamānehi udaravātehi,",
  "tika-s0301t7:105_1": "tassa vā vikārehi.",
  "tika-s0301t7:105_2": "Nibaddhupaṭṭhākakāle pana dhammabhaṇḍāgārikova.",
  "tika-s0301t7:105_3": "Araññanti bhagavato bhikkhūnañca vasanaṭṭhānabhūtaṁ tapovanaṁ.",
  "tika-s0301t7:105_4": "Taṁ niddhūmaṁ hoti udakatāpanassapi akaraṇato.",
  "tika-s0301t7:105_5": "Tasmāti yasmā tassa uṇhodakavikkiṇanacariyāya jīvikākappanaṁ hoti, tasmā.",
  "tika-s0301t7:106_0": "Vattametaṁ tassa patikāratthaṁ parikathādīnampi kātuṁ labbhanato.",
  "tika-s0301t7:106_1": "Idāni tattha kāraṇampi savisayaṁ dassetuṁ “vaṇṇaṁ hī”tiādi vuttaṁ.",
  "tika-s0301t7:106_2": "Bhagavā hi āyasmato upavāṇassa devahitabrāhmaṇassa taṁ sambhāvitaṁ bhavissati tikicchāpaṭiyattaṁ,",
  "tika-s0301t7:106_3": "tāya ca attano rogassa vūpasamanaṁ,",
  "tika-s0301t7:106_4": "tappasaṅgena ca devahitabrāhmaṇo mama santikaṁ āgantvā dhammassavanena saraṇesu sīlesu ca patiṭṭhahissatīti sabbamidaṁ ñatvā evaṁ “iṅgha me tvaṁ, upavāṇa,",
  "tika-s0301t7:106_5": "uṇhodakaṁ jānāhī”ti avoca.",
  "tika-s0301t7:106_6": "Āgamanīyappaṭipadaṁ pubbabhāgappaṭipadaṁ pubbabhāgappaṭipattiṁ kathetuṁ vaṭṭati anuttarimanussadhammattā.",
  "tika-s0301t7:106_7": "Sadevakena lokenāti anavasesato lokassa gahaṇaṁ.",
  "tika-s0301t7:106_8": "Phalavisesākaṅkhāya pūjetabbāti pūjanīyā,",
  "tika-s0301t7:106_9": "te eva idha “pūjaneyyā”ti vuttā.",
  "tika-s0301t7:106_10": "Tathā ādarena pūjetabbatāya sakkāriyā, ā-",
  "tika-s0301t7:106_11": "kārassa rassattaṁ, ri-",
  "tika-s0301t7:106_12": "saddassa ca re-",
  "tika-s0301t7:106_13": "ādesaṁ katvā “sakkareyyā”ti vuttaṁ.",
  "tika-s0301t7:106_14": "“Apacayeyyā”ti vattabbe ya-",
  "tika-s0301t7:106_15": "kāralopaṁ katvā “apaceyyā”ti vuttaṁ.",
  "tika-s0301t7:106_16": "Tesanti sadevakena pūjaneyyādīnaṁ.",
  "tika-s0301t7:106_17": "Haritunti netuṁ.",
  "tika-s0301t7:107_0": "Ettakenapīti upasaṅkamanādinā ettakena appamattakenapi katavattena ayaṁ kitti…pe… somanassajāto.",
  "tika-s0301t7:108_0": "Yajamānassāti deyyadhammaṁ dentassa.",
  "tika-s0301t7:108_1": "Dakkhiṇāya ijjhanaṁ nāma vipulaphalabhāvoti āha “mahapphalo hotī”ti.",
  "tika-s0301t7:108_2": "Viditanti paṭividdhapaccakkhakataṁ.",
  "tika-s0301t7:108_3": "Ājānātīti vutthabhavādiṁ pariyādāya jānāti paṭivijjhati.",
  "tika-s0301t7:108_4": "Jānitvāti cattāri saccāni maggapaṭipāṭiyā paṭivijjhitvā.",
  "tika-s0301t7:108_5": "Aggappattatāya katakiccataṁ patto.",
  "tika-s0301t7:108_6": "Brāhmaṇena attanā kato kāro ca bhagavato eva paccupaṭṭhātīti taṁ dassento “iminā khīṇāsave yajanākārena yajantassā”ti vuttaṁ.",
  "tika-s0301t7:109_0": "Devahitasuttavaṇṇanā niṭṭhitā.",
  "tika-s0301t7:110_0": "4. Mahāsālasuttavaṇṇanā",
  "tika-s0301t7:111_0": "200.",
  "tika-s0301t7:111_1": "Yasmā tassa brāhmaṇassa anissayassa jiṇṇabhāvena visesato kāyo lūkho jāto,",
  "tika-s0301t7:111_2": "jiṇṇapilotikakhaṇḍehi saṅghaṭitaṁ pāvuraṇaṁ,",
  "tika-s0301t7:111_3": "tasmā “lūkhapāvuraṇo”ti padassa “jiṇṇapāvuraṇo”ti attho vutto.",
  "tika-s0301t7:111_4": "Pāṭiyekkanti puttesu ekameko ekamekāya vācāya visuṁ visuṁ.",
  "tika-s0301t7:112_0": "Sampucchanaṁ nāma idha sammantananti āha “saddhiṁ mantayitvā”ti.",
  "tika-s0301t7:112_1": "Nandissanti abhinandiṁ.",
  "tika-s0301t7:112_2": "Atītatthe hi idaṁ anāgatavacanaṁ.",
  "tika-s0301t7:112_3": "Tenāha “nandijāto…pe…",
  "tika-s0301t7:112_4": "ahosi”nti.",
  "tika-s0301t7:112_5": "Bhussantāti nibbhussanavasena ravantā.",
  "tika-s0301t7:113_0": "Vayogatanti pacchimavayaṁ upagataṁ.",
  "tika-s0301t7:113_1": "So pana yasmā purime dve vaye atikkamavasena gato.",
  "tika-s0301t7:113_2": "Pacchimaṁ ekadesato atikkamanavasena,",
  "tika-s0301t7:113_3": "tasmā vuttaṁ –",
  "tika-s0301t7:113_4": "“tayo vaye gataṁ atikkantaṁ pacchimavaye ṭhita”nti.",
  "tika-s0301t7:114_0": "Nipparibhogoti jiṇṇabhāvena javaparakkamahāniyā aparibhogo na bhuñjitabbo.",
  "tika-s0301t7:114_1": "Khādanā apanīyatīti yavasaṁ adadantā tato nīharanti nāma.",
  "tika-s0301t7:114_2": "Theroti vuḍḍho.",
  "tika-s0301t7:115_0": "Anassavāti na vacanakarā.",
  "tika-s0301t7:115_1": "Appatissāti patissayarahitā.",
  "tika-s0301t7:115_2": "Avasavattinoti na mayhaṁ vasena vattanakā.",
  "tika-s0301t7:115_3": "Sundarataroti upatthambhakāribhāvena sundarataro.",
  "tika-s0301t7:116_0": "Puratoti upatthambhakabhāvena purato katvā.",
  "tika-s0301t7:116_1": "Udake patiṭṭhaṁ labhati tattha patiṭṭhato thirapatiṭṭhabhāvato.",
  "tika-s0301t7:116_2": "Addhapatiṭṭho hi daṇḍo daṇḍadharapurisassa patiṭṭhaṁ labhāpeti.",
  "tika-s0301t7:117_0": "Brāhmaṇiyoti attano brāhmaṇiyo.",
  "tika-s0301t7:117_1": "Pāṭiyekkanti “asukassa gehe asukassa gehe”ti evaṁ uddesikaṁ katvā visuṁ visuṁ.",
  "tika-s0301t7:117_2": "Mā niyyādehi,",
  "tika-s0301t7:117_3": "amhākaṁ ruccanaṭṭhānamevāti tava puttānaṁ gehesu yaṁ amhākaṁ ruccanaṭṭhānaṁ.",
  "tika-s0301t7:117_4": "Tatthameva gamissāmāti sabbesampi etesaṁ anuggahaṁ kātukāmo bhagavā evamāha.",
  "tika-s0301t7:118_0": "Tato paṭṭhāyāti sotāpattiphalapaṭilābhato paṭṭhāya.",
  "tika-s0301t7:118_1": "Yadatthaṁ mayaṁ imassa brāhmaṇassa mahāsampattidānādinā anuggaho kato,",
  "tika-s0301t7:118_2": "so cassa puttaparijanassapi attho siddhoti satthā na sabbakālaṁ tassa brāhmaṇassa puttānaṁ gehaṁ agamāsi,",
  "tika-s0301t7:118_3": "te eva pana kālena kālaṁ satthu santikaṁ gantvā yathāvibhavaṁ sakkārasammānaṁ akaṁsūti adhippāyo.",
  "tika-s0301t7:119_0": "Mahāsālasuttavaṇṇanā niṭṭhitā.",
  "tika-s0301t7:120_0": "5. Mānatthaddhasuttavaṇṇanā",
  "tika-s0301t7:121_0": "201.Mānenathaddhoti “ayaṁ kho”tiādinā paggahitena mānena thaddho bajjhitacitto thaddhaayosalāko viya kassacipi anonato.",
  "tika-s0301t7:121_1": "Na kiñci jānāti loke paṭisanthāramattassapi ajānanato.",
  "tika-s0301t7:122_0": "Abbhutavittajātāti sañjātaabbhutavittā.",
  "tika-s0301t7:122_1": "Vittaṁ vittīti ca tuṭṭhipariyāyā.",
  "tika-s0301t7:122_2": "Abhūtapubbāyāti yā tassā parisāya vitti tadā bhūtā,",
  "tika-s0301t7:122_3": "sā ito pubbe abhūtā.",
  "tika-s0301t7:122_4": "Tenāha “abhūta…pe…",
  "tika-s0301t7:122_5": "samannāgatā”ti.",
  "tika-s0301t7:122_6": "Assa puggalassāti anena puggalena.",
  "tika-s0301t7:122_7": "Apacitāti paramanipaccena pūjanīyasāmaññato tattha attano pakkhipanaṁ idha desanākosallaṁ.",
  "tika-s0301t7:123_0": "Mānatthaddhasuttavaṇṇanā niṭṭhitā.",
  "tika-s0301t7:124_0": "6. Paccanīkasuttavaṇṇanā",
  "tika-s0301t7:125_0": "202.“Sabbaṁ seta”nti kenaci vutte tassa paccanīkaṁ karontasseva assa brāhmaṇassa.",
  "tika-s0301t7:125_1": "Vinetvāti vināsetvā.",
  "tika-s0301t7:125_2": "Suṇātīti atthoti “suṇātī”ti kiriyāpadaṁ āharitvā gāthāya attho veditabbo “jaññā subhāsita”nti vuttattā.",
  "tika-s0301t7:125_3": "Na hi asutvā desitaṁ jānituṁ sakkonti.",
  "tika-s0301t7:126_0": "Paccanīkasuttavaṇṇanā niṭṭhitā.",
  "tika-s0301t7:127_0": "7. Vanakammikasuttavaṇṇanā",
  "tika-s0301t7:128_0": "203.",
  "tika-s0301t7:128_1": "Vanakamme niyutto,",
  "tika-s0301t7:128_2": "kiriyamānena vanakammaṁ etassa atthīti vanakammiko.",
  "tika-s0301t7:128_3": "Imasmiṁ vanasaṇḍeti imasmiṁ evaṁmahante vanasaṇḍe.",
  "tika-s0301t7:128_4": "Na me vanasmiṁ karaṇīyamatthi yathā,",
  "tika-s0301t7:128_5": "“brāhmaṇa,",
  "tika-s0301t7:128_6": "tuyha”nti adhippāyo.",
  "tika-s0301t7:128_7": "Itaraṁ pana yaṁ mahākilesavanaṁ,",
  "tika-s0301t7:128_8": "taṁ maggañāṇapharasunā samādhimayasilāyaṁ sunisitena sabbaso ucchinnamūlaṁ,",
  "tika-s0301t7:128_9": "tato eva nibbanatho nikkilesagahano.",
  "tika-s0301t7:128_10": "Vivekābhiratiyā ekako abhirato paṭipakkhavigamena.",
  "tika-s0301t7:128_11": "Tenāha “aratiṁ…pe…",
  "tika-s0301t7:128_12": "jahitvā”ti.",
  "tika-s0301t7:129_0": "Vanakammikasuttavaṇṇanā niṭṭhitā.",
  "tika-s0301t7:130_0": "8. Kaṭṭhahārasuttavaṇṇanā",
  "tika-s0301t7:131_0": "204.Dhammantevāsikāti kiñcipi dhanaṁ adatvā kevalaṁ antevāsikā.",
  "tika-s0301t7:131_1": "Tenāha “veyyāvaccaṁ katvā sippuggaṇhanakā”ti.",
  "tika-s0301t7:131_2": "Gambhīrasabhāveti samantato dūrato gahanasacchannavipulatararukkhagacchalatāya ca,",
  "tika-s0301t7:131_3": "tadā himapiṇḍasinnabhāvena mayūrayānehi patiṭṭhātuṁ asakkuṇeyyatāya ca gambhīrabhāve.",
  "tika-s0301t7:132_0": "Bahubheraveti bahubhayānake.",
  "tika-s0301t7:132_1": "Aniñjamānenāti itthambhūtatthe karaṇavacanaṁ.",
  "tika-s0301t7:132_2": "Atisundaraṁ vatāti evaṁ sante nāma araññe evaṁ niccalakāyo nisinno jhāyanto ativiya sundarañca jhānaṁ jhāyasīti vadati.",
  "tika-s0301t7:133_0": "Accherarūpanti acchariyabhāvaṁ. Seṭṭhappattiyāti seṭṭhabhāvappattiyā.",
  "tika-s0301t7:134_0": "“Lokādhipatisahabyataṁ ākaṅkhamāno”ti iminā brāhmaṇo lokādhipatisahayogaṁ pucchati,",
  "tika-s0301t7:134_1": "“kasmā bhava”ntiādinā pana tadaññavisesākaṅkhaṁ pucchatīti āha “aparenapi ākārena pucchatī”ti.",
  "tika-s0301t7:135_0": "Kaṅkhāti taṇhā abhikkhaṇavasena pavattā.",
  "tika-s0301t7:135_1": "Anekasabhāvesūti rūpādivasena ajjhattikādivasena evaṁ nānāsabhāvesu ārammaṇesu.",
  "tika-s0301t7:135_2": "Assādarāgo lobho abhijjhāti nānappakārā.",
  "tika-s0301t7:135_3": "Sesakilesā vā diṭṭhimānadosādayo.",
  "tika-s0301t7:135_4": "Niccakālaṁ avassitā sattānaṁ avassayabhāvattā.",
  "tika-s0301t7:135_5": "Pajappāpanavasenāti pakārehi taṇhāyanavasena.",
  "tika-s0301t7:135_6": "Nirantāti antarahitā niravasesā.",
  "tika-s0301t7:136_0": "Anupagamanoti anupādāno.",
  "tika-s0301t7:136_1": "Sabbaññutaññāṇaṁ dīpeti,",
  "tika-s0301t7:136_2": "tassa hi vasena eva nānāsabhāvesu bhagavā samantacakkhunā passatīti “sabbe…pe…",
  "tika-s0301t7:136_3": "dassano”ti vuccati.",
  "tika-s0301t7:136_4": "Arahattaṁ sandhāyāha,",
  "tika-s0301t7:136_5": "tañhi nippariyāyato “anuttara”nti vuccati.",
  "tika-s0301t7:137_0": "Kaṭṭhahārasuttavaṇṇanā niṭṭhitā.",
  "tika-s0301t7:138_0": "9. Mātuposakasuttavaṇṇanā",
  "tika-s0301t7:139_0": "205.Itoti manussattabhāvato.",
  "tika-s0301t7:139_1": "Paṭigantvāti abhigantvā.",
  "tika-s0301t7:139_2": "Sagge hi nibbattanto kammaphalena dhammatāvasena paṭisandhikālato paṭṭhāya abhirativasena abhiramati eva nāmāti.",
  "tika-s0301t7:140_0": "Mātuposakasuttavaṇṇanā niṭṭhitā.",
  "tika-s0301t7:141_0": "10. Bhikkhakasuttavaṇṇanā",
  "tika-s0301t7:142_0": "206.",
  "tika-s0301t7:142_1": "Virūpaṁ gandhaṁ pasavatīti visso,",
  "tika-s0301t7:142_2": "duggandho.",
  "tika-s0301t7:142_3": "Bāhitvāti attano santānato bahikatvā nīharitvā.",
  "tika-s0301t7:142_4": "Taṁ pana anavasesato pajahananti āha “aggamaggena jahitvā”ti.",
  "tika-s0301t7:142_5": "Saṅkhāyati sammadeva paricchindati etāyāti saṅkhā,",
  "tika-s0301t7:142_6": "ñāṇanti āha “saṅkhāyāti ñāṇenā”ti.",
  "tika-s0301t7:142_7": "Bhinnakilesattāti niruttinayena bhikkhusaddasiddhimāha.",
  "tika-s0301t7:143_0": "Bhikkhakasuttavaṇṇanā niṭṭhitā.",
  "tika-s0301t7:144_0": "11. Saṅgāravasuttavaṇṇanā",
  "tika-s0301t7:145_0": "207.Paccetīti pattiyāyati saddahati.",
  "tika-s0301t7:145_1": "Tathābhūto ca tamatthaṁ nikāmento nāma hotīti vuttaṁ “icchati patthetī”ti. Sādhu,",
  "tika-s0301t7:145_2": "bhanteti ettha sādhu-",
  "tika-s0301t7:145_3": "saddo āyācanattho,",
  "tika-s0301t7:145_4": "na abhinandanatthoti “āyācamāno āhā”ti vatvā āyācane kāraṇaṁ dassento “therassa kirā”tiādimāha.",
  "tika-s0301t7:145_5": "Udakasuddhiko na ekaṁsena apāyūpago,",
  "tika-s0301t7:145_6": "laddhiyā pana sāvajjakilesabhūtabhāvato āyācati.",
  "tika-s0301t7:145_7": "Aññaṁ kāraṇaṁ apadisanto “apicā”tiādimāha.",
  "tika-s0301t7:145_8": "Phalabhūto attho etassāti atthavasaṁ,",
  "tika-s0301t7:145_9": "kāraṇanti āha “atthānisaṁsaṁ atthakāraṇa”nti.",
  "tika-s0301t7:145_10": "Papañcasūdaniyaṁ pana phaleneva araṇīyato attho,",
  "tika-s0301t7:145_11": "kāraṇanti katvā “attho eva atthavaso,",
  "tika-s0301t7:145_12": "tasmā dve atthavaseti dve atthe dve kāraṇānī”ti vuttaṁ.",
  "tika-s0301t7:146_0": "Saṅgāravasuttavaṇṇanā niṭṭhitā.",
  "tika-s0301t7:147_0": "12. Khomadussasuttavaṇṇanā",
  "tika-s0301t7:148_0": "208.",
  "tika-s0301t7:148_1": "Evaṁladdhanāmaṁ piṇḍāya pāvisīti yojanā.",
  "tika-s0301t7:148_2": "Evamevanti kenaci animantitena sayameva upasaṅkamante.",
  "tika-s0301t7:148_3": "Aphāsukadhātukanti ayuttarūpaṁ.",
  "tika-s0301t7:148_4": "Sabhādhammanti sabhāya caritabbaṁ cārittadhammaṁ.",
  "tika-s0301t7:148_5": "Asañcāletvāti āsanato avuṭṭhāpetvā.",
  "tika-s0301t7:148_6": "Ujukameva āgacchati lokagganāyako bhagavā sabbasattuttamo attano uttaritarassa abhāvato lokassa apacitiṁ na dasseti.",
  "tika-s0301t7:148_7": "Ye sabbaso saṁkilese pajahanti,",
  "tika-s0301t7:148_8": "teva paṇḍite “santo”ti dasseti “ete”tiādinā.",
  "tika-s0301t7:149_0": "Khomadussasuttavaṇṇanā niṭṭhitā.",
  "tika-s0301t7:150_0": "Dutiyavaggavaṇṇanā niṭṭhitā.",
  "tika-s0301t7:151_0": "Sāratthappakāsiniyā saṁyuttanikāya-aṭṭhakathāya",
  "tika-s0301t7:152_0": "Brāhmaṇasaṁyuttavaṇṇanāya līnatthappakāsanā samattā."
}