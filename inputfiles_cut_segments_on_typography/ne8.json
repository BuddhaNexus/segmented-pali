{
  "ne8:0.1_0": "Netti",
  "ne8:0.2_0": "Paṭiniddesavāra",
  "ne8:0.3_0": "Vibhaṅga 5",
  "ne8:0.4_0": "Lakkhaṇahāravibhaṅga",
  "ne8:1.1_0": "Tattha katamo lakkhaṇo hāro?",
  "ne8:1.2_0": "“Vuttamhi ekadhamme”ti, ayaṁ lakkhaṇo hāro.",
  "ne8:1.3_0": "Kiṁ lakkhayati?",
  "ne8:1.4_0": "Ye dhammā ekalakkhaṇā, tesaṁ dhammānaṁ ekasmiṁ dhamme vutte avasiṭṭhā dhammā vuttā bhavanti.",
  "ne8:1.5_0": "Yathā kiṁ bhave?",
  "ne8:1.6_0": "Yathāha bhagavā—",
  "ne8:2.1_0": "“Cakkhuṁ,",
  "ne8:2.1_1": "bhikkhave,",
  "ne8:2.1_2": "anavaṭṭhitaṁ ittaraṁ parittaṁ pabhaṅgu parato dukkhaṁ byasanaṁ calanaṁ kukkuḷaṁ saṅkhāraṁ vadhakaṁ amittamajjhe”.",
  "ne8:2.2_0": "Imasmiṁ cakkhusmiṁ vutte avasiṭṭhāni ajjhattikāni āyatanāni vuttāni bhavanti.",
  "ne8:2.3_0": "Kena kāraṇena?",
  "ne8:2.4_0": "Sabbāni hi cha ajjhattikāni āyatanāni vadhakaṭṭhena ekalakkhaṇāni.",
  "ne8:2.5_0": "Yathā cāha bhagavā—",
  "ne8:3.1_0": "“Atīte, rādha,",
  "ne8:3.1_1": "rūpe anapekkho hohi,",
  "ne8:3.1_2": "anāgataṁ rūpaṁ mā abhinandi,",
  "ne8:3.1_3": "paccuppannassa rūpassa nibbidāya virāgāya nirodhāya cāgāya paṭinissaggāya paṭipajja”.",
  "ne8:3.2_0": "Imasmiṁ rūpakkhandhe vutte avasiṭṭhā khandhā vuttā bhavanti.",
  "ne8:3.3_0": "Kena kāraṇena?",
  "ne8:3.4_0": "Sabbe hi pañcakkhandhā yamakovādasutte vadhakaṭṭhena ekalakkhaṇā vuttā.",
  "ne8:3.5_0": "Yathā cāha bhagavā—",
  "ne8:4.1_0": "“Yesañca susamāraddhā,",
  "ne8:4.2_0": "niccaṁ kāyagatāsati;",
  "ne8:4.3_0": "Akiccaṁ te na sevanti,",
  "ne8:4.4_0": "kicce sātaccakārino”.",
  "ne8:5.1_0": "Iti kāyagatāya satiyā vuttāya vuttā bhavanti vedanāgatā sati cittagatā dhammagatā ca.",
  "ne8:5.2_0": "Tathā yaṁ kiñci diṭṭhaṁ vā sutaṁ vā mutaṁ vāti vutte vuttaṁ bhavati viññātaṁ.",
  "ne8:5.3_0": "Yathā cāha bhagavā—",
  "ne8:6.1_0": "“Tasmātiha tvaṁ bhikkhu kāye kāyānupassī viharāhi ātāpī sampajāno satimā vineyya loke abhijjhādomanassaṁ”.",
  "ne8:6.2_0": "“Ātāpī”ti vīriyindriyaṁ,",
  "ne8:6.2_1": "“sampajāno”ti paññindriyaṁ,",
  "ne8:6.2_2": "“satimā”ti satindriyaṁ,",
  "ne8:6.2_3": "“vineyya loke abhijjhādomanassan”ti samādhindriyaṁ,",
  "ne8:6.2_4": "evaṁ kāye kāyānupassino viharato cattāro satipaṭṭhānā bhāvanāpāripūriṁ gacchanti.",
  "ne8:6.3_0": "Kena kāraṇena, ekalakkhaṇattā catunnaṁ indriyānaṁ.",
  "ne8:7.1_0": "Catūsu satipaṭṭhānesu bhāviyamānesu cattāro sammappadhānā bhāvanāpāripūriṁ gacchanti,",
  "ne8:7.1_1": "catūsu sammappadhānesu bhāviyamānesu cattāro iddhipādā bhāvanāpāripūriṁ gacchanti,",
  "ne8:7.1_2": "catūsu iddhipādesu bhāviyamānesu pañcindriyāni bhāvanāpāripūriṁ gacchanti,",
  "ne8:7.1_3": "pañcasu indriyesu bhāviyamānesu pañca balāni bhāvanāpāripūriṁ gacchanti,",
  "ne8:7.1_4": "pañcasu balesu bhāviyamānesu satta bojjhaṅgā bhāvanāpāripūriṁ gacchanti,",
  "ne8:7.1_5": "sattasu bojjhaṅgesu bhāviyamānesu ariyo aṭṭhaṅgiko maggo bhāvanāpāripūriṁ gacchati,",
  "ne8:7.1_6": "sabbeva bodhaṅgamā dhammā bodhipakkhiyā bhāvanāpāripūriṁ gacchanti.",
  "ne8:7.2_0": "Kena kāraṇena,",
  "ne8:7.2_1": "sabbe hi bodhaṅgamā bodhipakkhiyā neyyānikalakkhaṇena ekalakkhaṇā,",
  "ne8:7.2_2": "te ekalakkhaṇattā bhāvanāpāripūriṁ gacchanti.",
  "ne8:8.1_0": "Evaṁ akusalāpi dhammā ekalakkhaṇattā pahānaṁ abbhatthaṁ gacchanti.",
  "ne8:8.2_0": "Catūsu satipaṭṭhānesu bhāviyamānesu vipallāsā pahīyanti,",
  "ne8:8.2_1": "āhārā cassa pariññaṁ gacchanti,",
  "ne8:8.2_2": "upādānehi anupādāno bhavati,",
  "ne8:8.2_3": "yogehi ca visaṁyutto bhavati,",
  "ne8:8.2_4": "ganthehi ca vippayutto bhavati,",
  "ne8:8.2_5": "āsavehi ca anāsavo bhavati,",
  "ne8:8.2_6": "oghehi ca nitthiṇṇo bhavati,",
  "ne8:8.2_7": "sallehi ca visallo bhavati,",
  "ne8:8.2_8": "viññāṇaṭṭhitiyo cassa pariññaṁ gacchanti,",
  "ne8:8.2_9": "agatigamanehi na agatiṁ gacchati,",
  "ne8:8.2_10": "evaṁ akusalāpi dhammā ekalakkhaṇattā pahānaṁ abbhatthaṁ gacchanti.",
  "ne8:9.1_0": "Yattha vā pana rūpindriyaṁ desitaṁ, desitā tattheva rūpadhātu rūpakkhandho rūpañcāyatanaṁ.",
  "ne8:9.2_0": "Yattha vā pana sukhā vedanā desitā,",
  "ne8:9.2_1": "desitaṁ tattha sukhindriyaṁ somanassindriyaṁ dukkhasamudayo ca ariyasaccaṁ.",
  "ne8:9.3_0": "Yattha vā pana dukkhā vedanā desitā,",
  "ne8:9.3_1": "desitaṁ tattha dukkhindriyaṁ domanassindriyaṁ dukkhañca ariyasaccaṁ.",
  "ne8:9.4_0": "Yattha vā pana adukkhamasukhā vedanā desitā,",
  "ne8:9.4_1": "desitaṁ tattha upekkhindriyaṁ sabbo ca paṭiccasamuppādo.",
  "ne8:9.5_0": "Kena kāraṇena, adukkhamasukhāya hi vedanāya avijjā anuseti.",
  "ne8:9.6_0": "Avijjāpaccayā saṅkhārā,",
  "ne8:9.6_1": "saṅkhārapaccayā viññāṇaṁ,",
  "ne8:9.6_2": "viññāṇapaccayā nāmarūpaṁ,",
  "ne8:9.6_3": "nāmarūpapaccayā saḷāyatanaṁ,",
  "ne8:9.6_4": "saḷāyatanapaccayā phasso,",
  "ne8:9.6_5": "phassapaccayā vedanā,",
  "ne8:9.6_6": "vedanāpaccayā taṇhā,",
  "ne8:9.6_7": "taṇhāpaccayā upādānaṁ,",
  "ne8:9.6_8": "upādānapaccayā bhavo,",
  "ne8:9.6_9": "bhavapaccayā jāti,",
  "ne8:9.6_10": "jātipaccayā jarāmaraṇaṁ sokaparidevadukkhadomanassupāyāsā sambhavanti,",
  "ne8:9.6_11": "evametassa kevalassa dukkhakkhandhassa samudayo hoti.",
  "ne8:9.7_0": "So ca sarāgasadosasamohasaṅkilesapakkhena hātabbo, vītarāgavītadosavītamohaariyadhammehi hātabbo.",
  "ne8:10.1_0": "Evaṁ ye dhammā ekalakkhaṇā kiccato ca lakkhaṇato ca sāmaññato ca cutūpapātato ca,",
  "ne8:10.1_1": "tesaṁ dhammānaṁ ekasmiṁ dhamme vutte avasiṭṭhā dhammā vuttā bhavanti.",
  "ne8:10.2_0": "Tenāha āyasmā mahākaccāyano “vuttamhi ekadhamme”ti.",
  "ne8:10.3_0": "Niyutto lakkhaṇo hāro."
}