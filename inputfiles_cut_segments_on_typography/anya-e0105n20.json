{
  "anya-e0105n20:0_0": "Dakkhiṇaindiyaraṭṭhikabhāvayutti",
  "anya-e0105n20:1_0": "Bahū pana ādhunikā vicakkhaṇā dhammānandādayo “ācariyabuddhaghosatthero dakkhiṇaindiyaraṭṭhiko”ti vadanti.",
  "anya-e0105n20:1_1": "Ayaṁ panettha yutti,",
  "anya-e0105n20:1_2": "yebhuyyena hi aṭṭhakathāṭīkākārā therā dakkhiṇaindiyaraṭṭhikāyeva.",
  "anya-e0105n20:1_3": "Tathā hi buddhavaṁsaṭṭhakathāya ca abhidhammāvatāraṭṭhakathāya ca vinayavinicchayaṭṭhakathāya ca kārako",
  "anya-e0105n20:1_4": "ācariyabuddhadattatthero coḷaraṭṭhe tambapaṇṇinadiyaṁ uraganagare jāto ācariyabuddhaghosena ekakāliko ca.",
  "anya-e0105n20:1_5": "Paramatthavinicchaya-",
  "anya-e0105n20:1_6": "nāmarūpapariccheda-",
  "anya-e0105n20:1_7": "abhidhammatthasaṅgahānaṁ kārako ācariyaanuruddhattheroekacce pana vadanti-",
  "anya-e0105n20:1_8": "paramatthavinicchayakārako eko,",
  "anya-e0105n20:1_9": "nāmarūpaparicchedaabhidhammatthasaṅgahānaṁ kārako ekoti dve anuruddhattherātikañcivararaṭṭhe kāverinagarajātiko.",
  "anya-e0105n20:1_10": "Khuddakanikāyapariyāpannaudānādipāḷiyā saṁvaṇṇanābhūtāya paramatthadīpaniyā kārako ācariyadhammapālattheropi dakkhiṇaindiyaraṭṭhe kañcipurajātiko.",
  "anya-e0105n20:1_11": "Tathevāyampīti veditabbo.",
  "anya-e0105n20:1_12": "Vuttañhi manorathapūraṇiyā nāma aṅguttaraṭṭhakathāya nigamane –",
  "anya-e0105n20:2_0": "“Āyācito sumatinā, therena bhadantajotipālena;",
  "anya-e0105n20:3_0": "Kañcipurādīsu mayā, pubbe saddhiṁ vasantenā”ti.",
  "anya-e0105n20:4_0": "Ettha ca kañcipuraṁ nāma madarasanagarassa īsakaṁ pacchimanissite dakkhiṇadisābhāge pañcacattālīsamilappamāṇe",
  "anya-e0105n20:4_1": "padese idāni kañjīvara iti voharitanagarameva.",
  "anya-e0105n20:5_0": "Tathā papañcasūdaniyā nāma majjhimaṭṭhakathāya nigamanepi –",
  "anya-e0105n20:6_0": "“Āyācito sumatinā, therena buddhamittena;",
  "anya-e0105n20:7_0": "Pubbe mayūradūta mayūrarūpa (sī.), mayūrasutta (syā.) paṭṭanamhi saddhiṁ vasantenā”ti – vuttaṁ.",
  "anya-e0105n20:8_0": "Ettha ca mayūradūtapaṭṭanaṁ nāma idāni madarasanagarasamīpe milapora iti voharitaṭṭhānanti porāṇappavattigavesīhi vuttaṁ.",
  "anya-e0105n20:9_0": "Imāhi pana nigamanagāthāhi dakkhiṇaindiyaraṭṭheyeva nivutthapubbataṁ pakāseti,",
  "anya-e0105n20:9_1": "bodhimaṇḍasamīpe vā,",
  "anya-e0105n20:9_2": "marammaraṭṭhe vā nivutthapubbatāya pakāsanañca na dissati.",
  "anya-e0105n20:9_3": "Tena ācariyabuddhaghoso dakkhiṇaindiyaraṭṭhiko na hotīti na sakkā paṭikkhipituṁ.",
  "anya-e0105n20:10_0": "Samantapāsādikāyampi vinayaṭṭhakathāyaṁ (3, 13) ācariyena evaṁ vuttaṁ –",
  "anya-e0105n20:11_0": "“Yaṁ pana andhakaṭṭhakathāyaṁ ‘aparikkhitte pamukhe anāpattīti bhūmiyaṁ vinā jagatiyā pamukhaṁ sandhāya kathita’nti vuttaṁ,",
  "anya-e0105n20:11_1": "taṁ andhakaraṭṭhe pāṭekkasannivesā ekacchadanā gabbhapāḷiyo sandhāya vutta”nti.",
  "anya-e0105n20:12_0": "Iminā pana vacanena “andhakaṭṭhakathā andhakaraṭṭhikehi therehi katā”ti pākaṭā hoti,",
  "anya-e0105n20:12_1": "ācariyabuddhaghosopi ca andhakaṭṭhakathāya sandhāyabhāsitampi tandesikagabbhapāḷisannivesākārampi suṭṭhu jānāti,",
  "anya-e0105n20:12_2": "tasmā tandesiko na hotīti na sakkā vattunti.",
  "anya-e0105n20:13_0": "Tathā imassapi visuddhimaggassa nigamane –",
  "anya-e0105n20:13_1": "“moraṇḍakheṭakavattabbenā”ti vuttaṁ.",
  "anya-e0105n20:13_2": "Ettha ca kheṭoti padassa gāmoti vā,",
  "anya-e0105n20:13_3": "jānapadānaṁ kassakānaṁ nivāsoti vā,",
  "anya-e0105n20:13_4": "khuddakanagaranti vā tayo atthā sakkatābhidhāne pakāsitā,",
  "anya-e0105n20:13_5": "dakkhiṇaindiyaraṭṭhesu ca yāvajjatanāpi gāmo kheḍāti voharīyati.",
  "anya-e0105n20:13_6": "Tasmā moraṇḍavhaye kheṭe jāto moraṇḍakheṭako,",
  "anya-e0105n20:13_7": "moraṇḍakheṭako iti vattabbo moraṇḍakheṭakavattabbo,",
  "anya-e0105n20:13_8": "tena moraṇḍakheṭakavattabbenāti vacanatthaṁ katvā “moraṇḍagāme jātoti vattabbena therenā”ti attho gahetabbo.",
  "anya-e0105n20:13_9": "Idāni pana dakkhiṇaindiyaraṭṭhe guntājanapade nāgārajunakoṇḍato ekapaṇṇāsamilamatte (51) amaravatito",
  "anya-e0105n20:13_10": "ca aṭṭhapaṇṇāsamilamatte (58) padese kotanemalipurīti ca gundalapallīti ca voharitaṁ ṭhānadvayamatthi,",
  "anya-e0105n20:13_11": "tattha ca bahūni buddhasāsanikaporāṇasantakāni diṭṭhāni,",
  "anya-e0105n20:13_12": "nemalīti telaguvohāro ca morassa,",
  "anya-e0105n20:13_13": "gundalu iti ca aṇḍassa,",
  "anya-e0105n20:13_14": "tasmā taṁ ṭhānadvayameva pubbe moraṇḍakheṭoti voharito ācariyabuddhaghosassa jātigāmo bhaveyyāti porāṇaṭṭhānagavesīhi gahito.",
  "anya-e0105n20:13_15": "Yasmā panetaṁ “moraṇḍakheṭakavattabbenā”ti padaṁ “moraṇḍagāmajātenā”ti padaṁ viya pāḷinayānucchavikaṁ na hoti,",
  "anya-e0105n20:13_16": "aññehi ca bahūhi visesanapadehi ekato aṭṭhatvā visesyapadassa pacchato visuṁ ṭhitaṁ,",
  "anya-e0105n20:13_17": "āgamaṭṭhakathādīsu ca na dissati,",
  "anya-e0105n20:13_18": "tasmā etaṁ kenaci taṁkālikena ācariyassa jātiṭṭhānaṁ sañjānantena pakkhittaṁ viya dissatīti.",
  "anya-e0105n20:14_0": "Imesu pana tīsu “ācariyabuddhaghoso bodhimaṇḍasamīpe jātoti ca marammaraṭṭhikoti ca dakkhiṇaindiyaraṭṭhiko”ti",
  "anya-e0105n20:14_1": "ca vuttavacanesu pacchimameva balavataraṁ hoti ācariyasseva vacananissitattā,",
  "anya-e0105n20:14_2": "tasmā tadeva nissāya ācariyabuddhaghosattherassa uppatti evaṁ veditabbā."
}