{
  "tika-abh08t39:0_0": "15. Pannarasamo paricchedo",
  "tika-abh08t39:1_0": "Arūpāvacarasamādhibhāvanāniddesavaṇṇanā",
  "tika-abh08t39:2_0": "980.",
  "tika-abh08t39:2_1": "Evaṁ pathavīkasiṇavasena catukkapañcakajjhānāni dassetvā yasmā sesakasiṇavasena niddisiyamāne ganthagāravo hoti,",
  "tika-abh08t39:2_2": "tasmā taṁ sabbaṁ ṭhapetvā arūpāvacaraṁ vibhāvetuṁ “rūpārūpa”ntiādi āraddhaṁ.",
  "tika-abh08t39:2_3": "Rūpārūpamatītenāti rūpārūpabhavaṁ atikkantena,",
  "tika-abh08t39:2_4": "punānūpapattivasena rūpārūpabhavaṁ atikkantena,",
  "tika-abh08t39:2_5": "pageva kāmāvacarabhavaṁ.",
  "tika-abh08t39:2_6": "Rūpārūpādivedināti rūpārūpādibhūmantaravedinā.",
  "tika-abh08t39:3_0": "982- 4.",
  "tika-abh08t39:3_1": "Yasmā ayaṁ arūpāvacarasamādhi nāma rūpavirāgabhāvanā rūpavirāgavaseneva abhinipphādetabbāva,",
  "tika-abh08t39:3_2": "tasmā taṁ uppādetukāmassa rūpe virajjanākāraṁ,",
  "tika-abh08t39:3_3": "virattamānasena ca tadatthāya paṭipajjanavidhiṁ dassetuṁ “rūpe kho”tiādi āraddhaṁ.",
  "tika-abh08t39:3_4": "Daṇḍanaṭṭhena daṇḍo,",
  "tika-abh08t39:3_5": "muggarādi,",
  "tika-abh08t39:3_6": "parapīḷanādhippāyena tassa ādānaṁ daṇḍādānaṁ. Ādi-",
  "tika-abh08t39:3_7": "saddena satthādānakalahaviggahavivādatuvaṁtuvaṁpesuññādīnaṁ,",
  "tika-abh08t39:3_8": "adinnādānādīnañca gahaṇaṁ.",
  "tika-abh08t39:3_9": "Cakkhurogādayoti ādi-",
  "tika-abh08t39:3_10": "saddena sotarogādīnaṁ.",
  "tika-abh08t39:3_11": "Rūpe ādīnavaṁ disvāti karajarūpādioḷārikarūpe tannidānaṁ dosaṁ disvā.",
  "tika-abh08t39:3_12": "Nibbindamānasoti virattamānaso.",
  "tika-abh08t39:3_13": "Arūpanti arūpāvacarabhāvanaṁ.",
  "tika-abh08t39:3_14": "Tamhā kasiṇarūpāti tamhā paṭibhāganimittasaṅkhātā kasiṇarūpā.",
  "tika-abh08t39:3_15": "Nanu cāyaṁ rūpe ādīnavaṁ disvā taṁ samatikkamatthāya paṭipajjati,",
  "tika-abh08t39:3_16": "paṭibhāganimittañca arūpaṁ paṇṇattimattattāti kathaṁ tasmā nibbijjatīti anuyogaṁ sandhāya opammavasena tamatthaṁ dassento āha “sūkarābhihatova sā”ti.",
  "tika-abh08t39:3_17": "Yathā hi vane sūkarena pahatamatto sunakho tato bhīto rūpadassanavelāyaṁ bhattapacanaukkhaliṁ dūrato",
  "tika-abh08t39:3_18": "disvā sūkarapaṭibhāgatāya tassaṁ sūkarāsaṅkaṁ uppādetvā utrasto palāyateva,",
  "tika-abh08t39:3_19": "evameva rūpe nibbindamānaso taṁ atikkamitukāmo tappaṭibhāge kasiṇarūpepi nibbijjati,",
  "tika-abh08t39:3_20": "samatikkamitukāmoti adhippāyo.",
  "tika-abh08t39:4_0": "985-",
  "tika-abh08t39:4_1": "6.Catutthe pana jhānasminti ṭhapetvā paricchinnākāsakasiṇaṁ navasu pathavīkasiṇādīsu aññatarasmiṁ paṭiladdhacatutthajjhāne.",
  "tika-abh08t39:4_2": "Keci pana ālokakasiṇampi ṭhapetvā aṭṭhasūti vadanti.",
  "tika-abh08t39:4_3": "Tassa pana ṭhapane kāraṇaṁ na dissati.",
  "tika-abh08t39:4_4": "Suṭṭhu ciṇṇo carito atippaguṇikato āvajjanādilakkhaṇo vasībhāvo etenāti suciṇṇavasī.",
  "tika-abh08t39:4_5": "Karoti…pe…",
  "tika-abh08t39:4_6": "yatoti yasmā idaṁ catutthajjhānacittaṁ mayā nibbindakasiṇarūpaṁ ārammaṇaṁ karoti.",
  "tika-abh08t39:4_7": "Āsannasomanassañcāti yato tatiyajjhānassa āsannatāya āsannasomanassapaccatthikañca.",
  "tika-abh08t39:4_8": "Thūlasantavimokkhatoti santavimokkhasaṅkhātaarūpajjhānato etaṁ yato thūlaṁ oḷārikaṁ.",
  "tika-abh08t39:4_9": "Arūpajjhānañhi ye te santā vimokkhā atikkamma rūpe āruppantiādīsu “santavimokkha”nti vuccati,",
  "tika-abh08t39:4_10": "santatāsiddhi cassa anussatito daṭṭhabbā.",
  "tika-abh08t39:5_0": "987-",
  "tika-abh08t39:5_1": "91.Catuttheti catutthajjhāne.",
  "tika-abh08t39:5_2": "Paṭhamāruppañca santato disvāti sambandho,",
  "tika-abh08t39:5_3": "santavasena manasi karitvāti attho.",
  "tika-abh08t39:5_4": "Santato manasikaraṇeneva cettha paṇītato,",
  "tika-abh08t39:5_5": "sukhumato ca manasikāro siddhova hotīti na te visuṁ gahitā.",
  "tika-abh08t39:5_6": "Pattharitvānāti pageva vaḍḍhitaṁ,",
  "tika-abh08t39:5_7": "tadā vaḍḍhanavasena vā pattharitvā.",
  "tika-abh08t39:5_8": "Pubbakālavasena cetaṁ vuttaṁ.",
  "tika-abh08t39:5_9": "Tena naṁ ugghāṭetvā pacchā na vaḍḍhitabbanti dasseti.",
  "tika-abh08t39:5_10": "Na hi taṁ pacchā vaḍḍhanatthāya vāyamiyamānampi vaḍḍhatīti.",
  "tika-abh08t39:5_11": "Tenāti kasiṇarūpena.",
  "tika-abh08t39:6_0": "Idānissa ugghāṭanākāraṁ dassetuṁ “ākāso iti vā”tiādiṁ vatvā puna taṁ samatthetuṁ “ugghāṭento hī”tiādi vuttaṁ.",
  "tika-abh08t39:6_1": "Udayavasena,",
  "tika-abh08t39:6_2": "paricchedapharaṇavasena ca antābhāvato ananto.",
  "tika-abh08t39:6_3": "Na saṁvelletīti kaṭasārakakilañjādayo viya na paṭisaṁharati.",
  "tika-abh08t39:6_4": "Nāvajjanto na pekkhantoti anāvajjanto anapekkhanto.",
  "tika-abh08t39:6_5": "Aññadatthu tena phuṭṭhokāsaṁ vuttanayena manasikarontoyevāti adhippāyo.",
  "tika-abh08t39:6_6": "Idañhi vuttaṁ hoti –",
  "tika-abh08t39:6_7": "rūpāvacaracatutthajjhānassa ārammaṇabhūtaṁ kasiṇarūpaṁ sabbena sabbaṁ amanasikaroto,",
  "tika-abh08t39:6_8": "tena ca phuṭṭhokāsaṁ “ākāso ākāso”ti manasikaroto yadā taṁ bhāvanānubhāvena ākāsaṁ hutvā upaṭṭhāti,",
  "tika-abh08t39:6_9": "tadā so kasiṇaṁ ugghāṭeti nāmāti.",
  "tika-abh08t39:7_0": "992- 5.",
  "tika-abh08t39:7_1": "Evaṁ kasiṇugghāṭanavasena paṭiladdhe ākāsanimitte puna paṭipajjanavidhiṁ,",
  "tika-abh08t39:7_2": "yassatthāya yesaṁ paṭipajjati,",
  "tika-abh08t39:7_3": "tadatthasiddhañca dassetuṁ “kasiṇugghāṭimākāsaṁ nimitta”ntiādi vuttaṁ.",
  "tika-abh08t39:7_4": "Ākāsassa animittabhāvepi nimittena phuṭṭhokāsabhāvato “nimitta”nti vuttaṁ. Pañca…pe…",
  "tika-abh08t39:7_5": "vikkhambhantīti nanu rūpāvacarapaṭhamajjhānassa upacārakkhaṇeyeva nīvaraṇāni vikkhambhitāni,",
  "tika-abh08t39:7_6": "tato paṭṭhāya ca na tesaṁ pariyuṭṭhānaṁ atthi.",
  "tika-abh08t39:7_7": "Yadi siyā,",
  "tika-abh08t39:7_8": "jhānato parihāyeyyāti?",
  "tika-abh08t39:7_9": "Saccametaṁ,",
  "tika-abh08t39:7_10": "imassa pana jhānassa vaṇṇabhaṇanavasenetaṁ vuttaṁ yathā aññatthāpi heṭṭhā pahīnānaṁ upari pahānavacananti.",
  "tika-abh08t39:7_11": "Ye pana “sabbe kusalā dhammā sabbesaṁ akusalānaṁ paṭipakkhāti katvā evaṁ vutta”nti vadanti,",
  "tika-abh08t39:7_12": "tehi dutiyajjhānūpacārādīsu nīvaraṇavikkhambhanāvacanassa kāraṇaṁ vattabbaṁ hoti.",
  "tika-abh08t39:7_13": "Yampi ceke vadanti “santeva sukhumāni rūpāvacaraavikkhambhanīyāni,",
  "tika-abh08t39:7_14": "tāni sandhāyetaṁ vutta”nti,",
  "tika-abh08t39:7_15": "taṁ tesaṁ matimattaṁ.",
  "tika-abh08t39:7_16": "Na hi mahaggatakusalesu lokuttarakusalaṁ viya odhiso pahānaṁ nāma atthi.",
  "tika-abh08t39:7_17": "Yo pana rūpāvacarehi arūpānaṁ uḷāraphalatādiviseso,",
  "tika-abh08t39:7_18": "so bhāvanāvisesena santatarappaṇītatarabhāvena tesuyeva purimapurimehi pacchimapacchimānaṁ viyāti daṭṭhabbaṁ.",
  "tika-abh08t39:7_19": "Idhāpīti na kevalaṁ rūpāvacaracatutthajjhāne,",
  "tika-abh08t39:7_20": "“sesāni kāmāvacarānī”tiādīsu pana idha yaṁ vattabbaṁ avuttaṁ,",
  "tika-abh08t39:7_21": "taṁ rūpāvacarajjhānaniddese vuttanayānusārena veditabbaṁ.",
  "tika-abh08t39:8_0": "997- 1001.",
  "tika-abh08t39:8_1": "“Puna bhāvetukāmenā”ti vutte paṭhamameva paṭhamāruppassa bhāvitattā kiṁ bhāvetukāmenāti anuyoge “dutiyāruppamānasa”nti vuttaṁ,",
  "tika-abh08t39:8_2": "na pana “dutiyāruppamānasaṁ bhāvetukāmenā”ti iminā ajjhāsayena.",
  "tika-abh08t39:8_3": "Na hi paṭhamaṁ dutiyāruppaṁ bhāvitanti.",
  "tika-abh08t39:8_4": "Rūpāvacarajjhānaṁ anatikkamitvā anadhigantabbato taṁ manasikārasamudācārassa hānabhāgiyabhāvāvahanato",
  "tika-abh08t39:8_5": "rūpāvacarajjhānametassa paccatthikanti katvā vuttaṁ “āsanna…pe…",
  "tika-abh08t39:8_6": "paccatthikanti cā”ti.",
  "tika-abh08t39:8_7": "Vīthipaṭipannāya bhāvanāya uparūparivisesāvahabhāvato,",
  "tika-abh08t39:8_8": "paṇītabhāvasiddhito ca paṭhamāruppato dutiyāruppaṁ santatarasabhāvanti āha “dutiyāruppa…pe… panā”ti.",
  "tika-abh08t39:8_9": "Vakkhati hi “supaṇītatarā honti,",
  "tika-abh08t39:8_10": "pacchimā pacchimā idhā”ti.",
  "tika-abh08t39:8_11": "Viññāṇamiccevaṁ manasā kātabbanti viññāṇaṁ viññāṇaṁ iccevaṁ manasā kātabbaṁ,",
  "tika-abh08t39:8_12": "kevalaṁ anantaṁ anantanti na manasi kātabbaṁ.",
  "tika-abh08t39:8_13": "Tenāha “anantanti…pe…",
  "tika-abh08t39:8_14": "manasā nidhā”ti.",
  "tika-abh08t39:8_15": "Anantaṁ viññāṇaṁ anantaṁ viññāṇanti pana manasi kātuṁ vaṭṭati.",
  "tika-abh08t39:9_0": "1002-",
  "tika-abh08t39:9_1": "6.Tasmiṁpana nimittasminti tasmiṁ paṭhamāruppaviññāṇasaṅkhāte viññāṇanimitte.",
  "tika-abh08t39:9_2": "Vicārentassa mānasanti bhāvanācittaṁ pavattentassa.",
  "tika-abh08t39:9_3": "Ākāsaphuṭaviññāṇeti kasiṇugghāṭimākāsaṁ pharitvā pavatte paṭhamāruppaviññāṇe ārammaṇabhūte.",
  "tika-abh08t39:9_4": "Appetīti appanāvasena pavattati.",
  "tika-abh08t39:9_5": "Sabhāvadhammepi ārammaṇasamatikkamabhāvanāvisesabhāvato idaṁ appanāpattaṁ hoti catutthāruppaṁ viya.",
  "tika-abh08t39:9_6": "Appanā…pe…",
  "tika-abh08t39:9_7": "nayovāti dutiyāruppajjhāne purimabhāge tīṇi,",
  "tika-abh08t39:9_8": "cattāri vā javanāni kāmāvacarāni upekkhāvedanāsampayuttāneva honti.",
  "tika-abh08t39:9_9": "Catutthaṁ,",
  "tika-abh08t39:9_10": "pañcamaṁ vā āruppamānasantiādinā appanānayo paṭhamāruppajjhāne vuttanayova.",
  "tika-abh08t39:9_11": "Pharitvā pavattaviññāṇanti paṭhamāruppaviññāṇaṁ viññāṇañcanti vuccatīti ruḷhīsaddavasena vuttabhāvameva pakāsetuṁ “viññāṇā…pe…",
  "tika-abh08t39:9_12": "siyā”ti vuttaṁ.",
  "tika-abh08t39:9_13": "Pubbe anantassa ākāsassa ārammaṇakaraṇavasena anantatāya “viññāṇañca”nti vuttanti.",
  "tika-abh08t39:9_14": "Puna manasikāravasena vā anantatāya tathā vuttanti dassetuṁ “manakkāravasenāpī”tiādi vuttaṁ.",
  "tika-abh08t39:9_15": "Dutiyāruppaṁ bhāvento hi paṭhamāruppaṁ anantato anavasesato manasi karonto anantanti manasi karoti.",
  "tika-abh08t39:10_0": "1010.Paṭhamāruppaviññāṇābhāvoti kasiṇaṁ ugghāṭetvā ākāso viya ākāsānañcāyatanaṁ pahāya tassa abhāvo manasi kātabbo.",
  "tika-abh08t39:10_1": "Kasmā panettha dutiyāruppaviññāṇābhāvaṁ amanasikatvā paṭhamāruppaviññāṇābhāvo manasi kātabboti? Vuccate –",
  "tika-abh08t39:10_2": "tayidaṁ ārammaṇātikkamanavasena pattabbaṁ,",
  "tika-abh08t39:10_3": "na pana aṅgātikkamanavasena.",
  "tika-abh08t39:10_4": "Tathā ca sati ārammaṇeyeva sātisayaṁ dosadassanena taṁ samatikkamitabbaṁ,",
  "tika-abh08t39:10_5": "ārammaṇañca dutiyāruppassa paṭhamāruppameva,",
  "tika-abh08t39:10_6": "tasmā kasiṇe ādīnavaṁ disvā taṁ ugghāṭetvā tabbivittākāsassa viya paṭhamāruppaviññāṇe ādīnavaṁ disvā taṁ pahāya tadabhāvasseva manasikaraṇaṁ yuttanti.",
  "tika-abh08t39:10_7": "Abhayagirivāsino pana “viññāṇañcāyatanābhāvoyeva manasi kātabbo”ti vadanti,",
  "tika-abh08t39:10_8": "te pana imesaṁ ārammaṇātikkamanavasena pattabbabhāvaṁ asallakkhetvā kathenti.",
  "tika-abh08t39:10_9": "Yadi sallakkhenti,",
  "tika-abh08t39:10_10": "aññattha dosaṁ disvā aññassa samatikkame atippasaṅgadosato na muccanti.",
  "tika-abh08t39:11_0": "Athāpi vadeyyuṁ –",
  "tika-abh08t39:11_1": "“viññāṇañcāyatanaṁ sato samāpajjati,",
  "tika-abh08t39:11_2": "sato samāpajjitvā sato vuṭṭhāti,",
  "tika-abh08t39:11_3": "sato vuṭṭhahitvā taññeva viññāṇaṁ bhāvetī’ti vacanato viññāṇañcāyatanābhāvoyeva manasi kātabbo”ti,",
  "tika-abh08t39:11_4": "tayidaṁ pāḷiatthaṁ virujjhitvā gahaṇavasena cintitaṁ.",
  "tika-abh08t39:11_5": "Na hettha taññeva viññāṇanti viññāṇañcāyatanaṁ adhippetaṁ.",
  "tika-abh08t39:11_6": "Yadi hi taṁ adhippetaṁ siyā,",
  "tika-abh08t39:11_7": "viññāṇañcāyatananti tassa padhānabhāvena niddiṭṭhattā taññevāti vacaneneva pariyattaṁ,",
  "tika-abh08t39:11_8": "kiṁ viññāṇanti vacanena.",
  "tika-abh08t39:11_9": "Atha sarūpaniddesatthaṁ viññāṇavacanaṁ,",
  "tika-abh08t39:11_10": "evaṁ sati taññeva viññāṇañcāyatananti vuttaṁ siyā,",
  "tika-abh08t39:11_11": "tasmā viññāṇanti vacanena yaṁ ārabbha viññāṇañcāyatanaṁ pavattaṁ,",
  "tika-abh08t39:11_12": "tasseva ākāsānañcāyatanassa gahaṇaṁ,",
  "tika-abh08t39:11_13": "na itarassāti suṭṭhu vuttaṁ.",
  "tika-abh08t39:12_0": "1011- 2.",
  "tika-abh08t39:12_1": "Paṭhamāruppaviññāṇābhāvomanasikātabboti vatvā manasikāravidhiṁ dassetuṁ “taṁ panā”tiādi vuttaṁ.",
  "tika-abh08t39:12_2": "Akatvā manasāti manasā ārammaṇaṁ akatvā sabbena sabbaṁ taṁ acintetvā.",
  "tika-abh08t39:12_3": "“Ākāsaṁ ākāsa”nti manasi karontassa kasiṇavivittākāsaṁ viya “natthi natthī”ti,",
  "tika-abh08t39:12_4": "“suññaṁ suñña”nti vā manasi karontassa viññāṇavivittaṁ abhāvamattameva upaṭṭhātīti āha “natthī”tiādi. Vā-",
  "tika-abh08t39:12_5": "saddo aniyamattho,",
  "tika-abh08t39:12_6": "tena dvīsu pakāresu ekenapi atthasiddhi hotīti dasseti.",
  "tika-abh08t39:12_7": "Avuttavikappanattho vā vā- saddo,",
  "tika-abh08t39:12_8": "tena “vivittaṁ vivitta”nti imassapi saṅgaho daṭṭhabbo.",
  "tika-abh08t39:12_9": "Aniyamo panettha tiṇṇampi visuṁ visuṁ pariyāyabhāvatova siddho.",
  "tika-abh08t39:12_10": "Pariyāyasaddā hi visuṁ visuṁyeva atthaṁ sādhentā pariyāyāti loke niruḷhā. Yathāhu –",
  "tika-abh08t39:13_0": "“Pariyāyeneva te yasmā, vadantatthaṁ na saṁhatā;",
  "tika-abh08t39:14_0": "Pariyāyatthaṁ tato sabbaṁ, pariyāyesu vavatthita”nti.",
  "tika-abh08t39:15_0": "1013-",
  "tika-abh08t39:15_1": "6.Tasmiṁ nimitteti paṭhamāruppaviññāṇassa abhāvasaṅkhāte jhānuppattikāraṇabhūte nimitte.",
  "tika-abh08t39:15_2": "Sati santiṭṭhatīti abhāvanimittārammaṇā sati sammā suppatiṭṭhitā hutvā tiṭṭhati.",
  "tika-abh08t39:15_3": "Satisīsena cettha upacārajjhānānuguṇānaṁ saddhāpañcamānaṁ indriyānaṁ sakiccayogaṁ dasseti.",
  "tika-abh08t39:15_4": "Upacārajjhānaṁ pana “bhiyyopi samādhiyati mānasa”nti iminā vuttanti daṭṭhabbaṁ.",
  "tika-abh08t39:15_5": "Kasiṇugghāṭimā…pe…",
  "tika-abh08t39:15_6": "abhāvaketi evaṁ pavattaviññāṇassa natthibhāvasaṅkhāte vināsābhāvake na pure abhāvādike.",
  "tika-abh08t39:15_7": "Appanānayo panettha pathavīkasiṇe vuttanayānusārena veditabboti āha “appanāya nayo”tiādi.",
  "tika-abh08t39:16_0": "1017- 9.",
  "tika-abh08t39:16_1": "Evaṁ yaṁ tattha avasiṭṭhaṁ,",
  "tika-abh08t39:16_2": "taṁ atidisitvā idāni visesaṁ dassetuṁ “ākāsagataviññāṇa”ntiādi vuttaṁ.",
  "tika-abh08t39:16_3": "Parikammamanakkāre tasmiṁ antarahiteti “natthi natthī”ti pavattaparikammamanasikāre amanasikaraṇena asmiṁ paṭhamāruppaviññāṇe antarahite,",
  "tika-abh08t39:16_4": "na pana khaṇabhaṅgavasena,",
  "tika-abh08t39:16_5": "jhānaparihānivasena vā antarahite.",
  "tika-abh08t39:16_6": "Khaṇabhaṅgavasena hi antaradhānaṁ khaṇe khaṇe upalabbhati.",
  "tika-abh08t39:16_7": "Parihānivasena ca antaradhāne puna taṁ anuppādetvā uttari ñāṇādhigamoyeva natthīti.",
  "tika-abh08t39:16_8": "Tassāpagamamattaṁva passanto vasatīti tassa paṭhamāruppassa abhāvamattaṁ passanto so yogāvacaro viharati.",
  "tika-abh08t39:16_9": "Yathā kathaṁ viyāti āha “sannipāta”ntiādi.",
  "tika-abh08t39:16_10": "Idaṁ vuttaṁ hoti –",
  "tika-abh08t39:16_11": "yathā nāma koci puriso maṇḍalamāḷādīsu katthaci kenacideva karaṇīyena sannipatitaṁ bhikkhusaṅghaṁ disvā",
  "tika-abh08t39:16_12": "katthaci gantvā sannipātakiccāvasāne uṭṭhāya pakkantesu bhikkhūsu puna taṁ ṭhānaṁ gantvā olokento suññameva passati,",
  "tika-abh08t39:16_13": "evaṁsampadamidaṁ daṭṭhabbanti.",
  "tika-abh08t39:16_14": "Tatridaṁ opammasaṁsandanaṁ –",
  "tika-abh08t39:16_15": "yathā so puriso sannipatitaṁ bhikkhusaṅghaṁ disvā gato,",
  "tika-abh08t39:16_16": "tato sabbesu bhikkhūsu apagatesu taṁ ṭhānaṁ tehi suññameva passati,",
  "tika-abh08t39:16_17": "na pana tesaṁ kutoci apagatakāraṇaṁ,",
  "tika-abh08t39:16_18": "evamayaṁ yogāvacaro pubbe viññāṇañcāyatanajjhānacakkhunā paṭhamāruppaviññāṇaṁ disvā natthīti manasikārena",
  "tika-abh08t39:16_19": "tasmiṁ apagate tatiyāruppacakkhunā tassa natthibhāvameva passati,",
  "tika-abh08t39:16_20": "na tassa apagatakāraṇaṁ vīmaṁsati jhānassa tādisābhogābhāvatoti.",
  "tika-abh08t39:17_0": "1020-",
  "tika-abh08t39:17_1": "4.Catutthā…pe…",
  "tika-abh08t39:17_2": "na ca santanti yathā nevasaññānāsaññāyatanacittaṁ saṅkhārāvasesasukhumabhāvappattiyā savisesaṁ santaṁ,",
  "tika-abh08t39:17_3": "evamayaṁ ākiñcaññāyatanasamāpatti na ca santā tadabhāvatoti adhippāyo. Ca-",
  "tika-abh08t39:17_4": "saddo panettha avuttasamuccayattho.",
  "tika-abh08t39:17_5": "Tena “saññā rogo,",
  "tika-abh08t39:17_6": "saññā gaṇḍo,",
  "tika-abh08t39:17_7": "saññā sallaṁ,",
  "tika-abh08t39:17_8": "etaṁ santaṁ,",
  "tika-abh08t39:17_9": "etaṁ paṇītaṁ,",
  "tika-abh08t39:17_10": "yadidaṁ nevasaññānāsaññāyatana”nti imassapi saṅgaho veditabbo.",
  "tika-abh08t39:17_11": "Catutthaṁ santatoti saṅkhārāvasesasukhumabhāveneva savisesaṁ santatāya,",
  "tika-abh08t39:17_12": "asantabhāvakararogādisarikkhakasaññāvirahato ca santato disvā.",
  "tika-abh08t39:17_13": "“Santaṁ santamidaṁ citta”nti iminā bhāvanākāraṁ dasseti.",
  "tika-abh08t39:17_14": "Vibhaṅgepi hi taṁyeva ākiñcaññāyatanaṁ santato manasi karotīti ayameva bhāvanākāro gahito.",
  "tika-abh08t39:17_15": "Apare pana “pāḷiyaṁ imassa bhāvanākāro na gahito”ti vatvā tattha kāraṇaṁ vadanti,",
  "tika-abh08t39:17_16": "tattha vattabbaṁ visuddhimaggasaṁvaṇṇanādito gahetabbaṁ.",
  "tika-abh08t39:18_0": "1027. Tatiyāruppasaṅkhātakkhandhesu ca catūsupi ārammaṇabhūtesūti adhippāyo.",
  "tika-abh08t39:19_0": "1029-",
  "tika-abh08t39:19_1": "31.Abhāvamattampīti suññatamattampi evaṁ sukhumampīti adhippāyo.",
  "tika-abh08t39:19_2": "Santārammaṇatāyāti santaṁ ārammaṇaṁ etassāti santārammaṇā,",
  "tika-abh08t39:19_3": "tabbhāvo santārammaṇatā, tāya,",
  "tika-abh08t39:19_4": "na jhānasantatāya.",
  "tika-abh08t39:19_5": "Na hi tatiyāruppasamāpatti catutthāruppato santatarā.",
  "tika-abh08t39:19_6": "Codako yaṁ santato manasi karoti,",
  "tika-abh08t39:19_7": "na tattha ādīnavadassanaṁ bhaveyya.",
  "tika-abh08t39:19_8": "Asati ca ādīnavadassane na samatikkamo eva siyāti “santato ce manakkāro kathañca samatikkamo”ti āha.",
  "tika-abh08t39:19_9": "Itaro “anāpajjitukāmattā”tiādinā parihāramāha.",
  "tika-abh08t39:19_10": "Tena ādīnavadassanampi atthevāti dasseti.",
  "tika-abh08t39:19_11": "Yasmiñhi jhāne abhirati,",
  "tika-abh08t39:19_12": "tattha āvajjanasamāpajjanādipaṭipattiyā bhavitabbaṁ.",
  "tika-abh08t39:19_13": "Sā panassa tatiyāruppe sabbasova natthi,",
  "tika-abh08t39:19_14": "kevalaṁ suññabhāvato ārammaṇakaraṇamattameva.",
  "tika-abh08t39:19_15": "Tathā hesa kiñcāpi taṁ santato manasi karoti,",
  "tika-abh08t39:19_16": "atha khvassa “ahametaṁ āvajjissāmi,",
  "tika-abh08t39:19_17": "samāpajjissāmī”ti ābhogo samannāhāro na hoti. Kasmā?",
  "tika-abh08t39:19_18": "Ākiñcaññāyatanato nevasaññānāsaññāyatanasamāpattiyā paṇītataratāya.",
  "tika-abh08t39:19_19": "Yathā hi rājā mahatā rājānubhāvena nagaravīthiyaṁ caranto dantakārādayo kammakāre cheke anekāni dantavikatiādīni",
  "tika-abh08t39:19_20": "sippāni karonte disvā “aho vata re chekā ācariyā,",
  "tika-abh08t39:19_21": "īdisāni sippāni karissantī”ti evaṁ tesaṁ chekatāya tussati,",
  "tika-abh08t39:19_22": "na cassa evaṁ hoti “aho vatāhampi rajjaṁ pahāya evarūpo sippiko bhaveyya”nti.",
  "tika-abh08t39:19_23": "Taṁ kissa hetu?",
  "tika-abh08t39:19_24": "Rajjasiriyā mahānisaṁsatāya,",
  "tika-abh08t39:19_25": "so tesaṁ jīvitaṁ tiṇāyapi amaññamāno te samatikkamitvā gacchati,",
  "tika-abh08t39:19_26": "evaṁsampadamidaṁ daṭṭhabbaṁ.",
  "tika-abh08t39:20_0": "1032.Sukhumaṁ paranti ukkaṁsato sukhumaṁ,",
  "tika-abh08t39:20_1": "paṭhamajjhānūpacārato paṭṭhāya hi tacchentiyā viya pavattamānāya bhāvanāya anukkamena saṅkhārā tattha antimakoṭṭhāsataṁ pāpitāti.",
  "tika-abh08t39:20_2": "Yadi evaṁ kathaṁ bhāvanā attano kiccaṁ sādheti,",
  "tika-abh08t39:20_3": "nanu cesā tadavatthaṁ pāpitā ārammaṇaṁ na sammā upanijjhāyatīti?",
  "tika-abh08t39:20_4": "Nayidameva daṭṭhabbaṁ.",
  "tika-abh08t39:20_5": "Bhāvanābalena sukhumabhāvaṁ pāpitāpi cesā attano kicce dubbalattaṁ na pāpitā,",
  "tika-abh08t39:20_6": "atha kho vipphārikatābhāvaṁ gamitā,",
  "tika-abh08t39:20_7": "tena tathā sukhumāpi attano kicce na dubbalā evāti na tattha tassā asāmatthiyaṁ hoti.",
  "tika-abh08t39:21_0": "1033-",
  "tika-abh08t39:21_1": "4.Yāya saññāyāti yādisāya saññāya saddappavattihetubhūtāya.",
  "tika-abh08t39:21_2": "So nevasaññānāsaññāyatanasamaṅgī puggalo.",
  "tika-abh08t39:21_3": "Nevasaññī ca nāsaññī hoti nevasaññānāsaññāsamaṅgī hoti.",
  "tika-abh08t39:21_4": "Na kevalaṁ tu saññāva edisī sukhumā nevasaññānāsaññā hoti,",
  "tika-abh08t39:21_5": "atha kho pana vedanādayopi sukhumā,",
  "tika-abh08t39:21_6": "vedanāpi nevavedanānāvedanā,",
  "tika-abh08t39:21_7": "cittampi nevacittaṁnācittaṁ,",
  "tika-abh08t39:21_8": "phassopi nevaphassonāphasso.",
  "tika-abh08t39:21_9": "Esa nayo sesasampayuttadhammesu.",
  "tika-abh08t39:21_10": "Saññāsīsena pana “nevasaññānāsaññāyatana”nti vuttaṁ “nānattakāyā nānattasaññino”tiādīsu viya.",
  "tika-abh08t39:21_11": "Nanu cettha yadi saññā atthi,",
  "tika-abh08t39:21_12": "kathaṁ nevasaññāti vattuṁ vaṭṭati.",
  "tika-abh08t39:21_13": "Yadi natthi,",
  "tika-abh08t39:21_14": "kathaṁ nāsaññāti anuyogaṁ sandhāya imamatthaṁ upamāhi sādhetuṁ “pattamakkhanatelenā”tiādi vuttaṁ.",
  "tika-abh08t39:21_15": "Tattha pattamakkhaṇatelenāti antovutthatāya yāguyā saddhiṁ akappiyaṭṭhena telaṁ atthīti,",
  "tika-abh08t39:21_16": "nāḷipūrādīnaṁ vasena natthīti ca vattabbena patte makkhitatelena.",
  "tika-abh08t39:21_17": "Maggasmiṁ udakena cāti upāhanatemanamattaṭṭhena udakaṁ atthīti,",
  "tika-abh08t39:21_18": "nahānavasena natthīti ca vattabbena maggasmiṁ udakena.",
  "tika-abh08t39:22_0": "1035-",
  "tika-abh08t39:22_1": "7.Ayaṁ atthoti kiñci visesaṁ upādāya sabhāvato atthīti vattabbasseva dhammassa kiñci visesaṁ upādāya natthīti vattabbatāsaṅkhāto ayamattho.",
  "tika-abh08t39:22_2": "Paṭusaññākiccaṁ kātuṁ asamatthatāya hi nevasaññatā,",
  "tika-abh08t39:22_3": "saṅkhārāvasesasukhumabhāvena nāsaññatā ca hoti.",
  "tika-abh08t39:22_4": "Tenāha “paṭusaññāya kiccassā”tiādi.",
  "tika-abh08t39:22_5": "Ārammaṇasañjānanañceva vipassanāya visayabhāvaṁ upagantvā nibbidājananañca paṭusaññākiccaṁ kathamayaṁ",
  "tika-abh08t39:22_6": "saññāva samānā saññākiccaṁ kātuṁ na sakkotīti āha “yathā dahanakicca”ntiādi.",
  "tika-abh08t39:22_7": "Nhātukāmassa uṇhasītabhāvaṁ akatvā sukhajananatāya sukhodakaṁ, tasmiṁ.",
  "tika-abh08t39:22_8": "Tejodhātu yathā dahanakiccaṁ kātuṁ na sakkoti,",
  "tika-abh08t39:22_9": "evamesā atisantārammaṇe pavattattā ārammaṇasañjānanaṁ kātuṁ na sakkoti,",
  "tika-abh08t39:22_10": "paramasukhumattaṁ gatāva.",
  "tika-abh08t39:22_11": "Teneva hesā akatābhinivesassa vipassanāñāṇena sukhaggayhā na hotīti sesasamāpattīsu saññā viya vipassanāya",
  "tika-abh08t39:22_12": "visayabhāvaṁ upagantvā nibbidājananampi kātuṁ na sakkoti,",
  "tika-abh08t39:22_13": "aññesu hi khandhesu akatavipassanābhiniveso bhikkhu nevasaññānāsaññāyatanakkhandhe sammasitvā nibbidaṁ pattuṁ samattho nāma natthi,",
  "tika-abh08t39:22_14": "api āyasmā sāriputto.",
  "tika-abh08t39:22_15": "Pakativipassako pana sāriputtasadiso bhikkhu khandhādimukhena vipassanaṁ abhinivisitvā dvārārammaṇehi",
  "tika-abh08t39:22_16": "saddhiṁ dvārappavattadhammānaṁ vipassanaṁ ārabhitvā ṭhito sakkuṇeyya tabbisayaṁ udayabbayañāṇaṁ uppādetuṁ,",
  "tika-abh08t39:22_17": "sopi kalāpasammasanavaseneva,",
  "tika-abh08t39:22_18": "no anupadadhammavipassanāvasena.",
  "tika-abh08t39:22_19": "Na hi sāriputtasadiso bhikkhu catutthāruppapariyāpannesu phassādidhammesu vinibbhujitvā visuṁ visuṁ sarūpato",
  "tika-abh08t39:22_20": "gahetvā aniccādivasena sammasituṁ sakkoti.",
  "tika-abh08t39:22_21": "Kevalaṁ pana avinibbhujja ekato gahetvā kalāpato samūhatoyeva sammasituṁ samattho hoti,",
  "tika-abh08t39:22_22": "evaṁ sukhumattenesā vijjati.",
  "tika-abh08t39:23_0": "1038-",
  "tika-abh08t39:23_1": "40.Rūpanti kasiṇarūpasaṅkhātaṁ paṭibhāganimittaṁ.",
  "tika-abh08t39:23_2": "Ākāsanti kasiṇugghāṭimākāsaṁ.",
  "tika-abh08t39:23_3": "Viññāṇanti ākāse pavattaviññāṇaṁ.",
  "tika-abh08t39:23_4": "Tadabhāvakanti tassa ākāse pavattaviññāṇassa abhāvakaṁ.",
  "tika-abh08t39:23_5": "Kamatoti paṭhamāruppaṁ samatikkamitvā hotītiādinā anukkamato.",
  "tika-abh08t39:23_6": "Attanā vuttamatthaṁ aṭṭhakathāvacanaṁ āharitvā sādhento “āha cā”tiādimāha.",
  "tika-abh08t39:23_7": "Idhāti imāsu catūsu arūpasamāpattīsu.",
  "tika-abh08t39:23_8": "Pacchimā pacchimā samāpattiyo hi purimāpurimāhi samāpattīhi supaṇītatarā suṭṭhu paṇītatarā,",
  "tika-abh08t39:23_9": "sundarapaṇītatarāti vā attho.",
  "tika-abh08t39:23_10": "Pāsādatalasāṭikāti catubhūmakapāsādassa heṭṭhimaheṭṭhimato uparūpari savisesā pañca kāmaguṇā,",
  "tika-abh08t39:23_11": "cattāro pāsādatalā ca thūlasaṇhasaṇhatarasaṇhatamasuttehi vihitā āyāmavitthārato samappamāṇā sāṭikā ca.",
  "tika-abh08t39:24_0": "1042.",
  "tika-abh08t39:24_1": "Rūpārūpabhavaṁ abhibhuyya nibbānaṁ yāti,",
  "tika-abh08t39:24_2": "atha vā nīvaraṇe abhibhuyya rūpārūpabhavaṁ yātīti attho.",
  "tika-abh08t39:25_0": "Iti abhidhammatthavikāsiniyā nāma",
  "tika-abh08t39:26_0": "Abhidhammāvatārasaṁvaṇṇanāya",
  "tika-abh08t39:27_0": "Arūpāvacarasamādhibhāvanāniddesavaṇṇanā niṭṭhitā."
}