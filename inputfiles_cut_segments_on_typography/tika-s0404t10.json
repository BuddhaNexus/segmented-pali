{
  "tika-s0404t10:0_0": "3. Sattāvāsavaggo",
  "tika-s0404t10:1_0": "1. Tiṭhānasuttavaṇṇanā",
  "tika-s0404t10:2_0": "21.",
  "tika-s0404t10:2_1": "Tatiyassa paṭhame amamāti vatthābharaṇapānabhojanādīsupi mamattavirahitā.",
  "tika-s0404t10:2_2": "Apariggahāti itthipariggahena apariggahā.",
  "tika-s0404t10:2_3": "Tesaṁ kira “ayaṁ mayhaṁ bhariyā”ti mamattaṁ na hoti,",
  "tika-s0404t10:2_4": "mātaraṁ vā bhaginiṁ vā disvā chandarāgo na uppajjati.",
  "tika-s0404t10:2_5": "Dhammatāsiddhassa sīlassa ānubhāvena putte diṭṭhamatte eva mātuthanato thaññaṁ paggharati,",
  "tika-s0404t10:2_6": "tena saññāṇena nesaṁ mātari puttassa mātusaññā,",
  "tika-s0404t10:2_7": "mātu ca putte puttasaññā paccupaṭṭhitāti keci.",
  "tika-s0404t10:3_0": "Apicettha uttarakurukānaṁ puññānubhāvasiddho ayampi viseso veditabbo.",
  "tika-s0404t10:3_1": "Tattha kira tesu tesu padesesu ghananicitapattasañchannasākhāpasākhā kūṭāgārasamā manoramā rukkhā tesaṁ manussānaṁ nivesanakiccaṁ sādhenti.",
  "tika-s0404t10:3_2": "Yattha sukhaṁ nivasanti,",
  "tika-s0404t10:3_3": "aññepi tattha rukkhā sujātā sabbadāpi pupphitaggā tiṭṭhanti.",
  "tika-s0404t10:3_4": "Jalāsayāpi vikasitakamalakuvalayapuṇḍarīkasogandhikādipupphasañchannā sabbakālaṁ paramasugandhaṁ samantato pavāyantā tiṭṭhanti.",
  "tika-s0404t10:3_5": "Sarīrampi tesaṁ atidīghādidosarahitaṁ ārohapariṇāhasampannaṁ jarāya anabhibhūtattā valitapalitādidosavirahitaṁ",
  "tika-s0404t10:3_6": "yāvatāyukaṁ aparikkhīṇajavabalaparakkamasobhameva hutvā tiṭṭhati.",
  "tika-s0404t10:3_7": "Anuṭṭhānaphalūpajīvitāya na ca nesaṁ kasivaṇijjādivasena āhārapariyeṭṭhivasena dukkhaṁ atthi,",
  "tika-s0404t10:3_8": "tato eva na dāsadāsikammakarādipariggaho atthi,",
  "tika-s0404t10:3_9": "na ca tattha sītuṇhaḍaṁsamakasavātātapasarīsapavāḷādiparissayo atthi.",
  "tika-s0404t10:3_10": "Yathā nāmettha gimhānaṁ pacchime māse paccūsavelāyaṁ samasītuṇho utu hoti,",
  "tika-s0404t10:3_11": "evameva sabbakālaṁ tattha samasītuṇhova utu hoti,",
  "tika-s0404t10:3_12": "na ca nesaṁ koci upaghāto vihesā vā uppajjati.",
  "tika-s0404t10:3_13": "Akaṭṭhapākimeva sāliṁ akaṇaṁ athusaṁ suddhaṁ sugandhaṁ taṇḍulapphalaṁ paribhuñjanti.",
  "tika-s0404t10:3_14": "Taṁ bhuñjantānaṁ nesaṁ kuṭṭhaṁ, gaṇḍo, kilāso, soso, kāso, sāso, apamāro,",
  "tika-s0404t10:3_15": "jaroti evamādiko na koci rogo uppajjati,",
  "tika-s0404t10:3_16": "na ca te khujjā vā vāmanā vā kāṇā vā kuṇī vā khañjā vā pakkhahatā vā vikalaṅgā vā vikalindriyā vā honti.",
  "tika-s0404t10:4_0": "Itthiyopi tattha nātidīghā,",
  "tika-s0404t10:4_1": "nātirassā, nātikisā,",
  "tika-s0404t10:4_2": "nātithūlā, nātikāḷā,",
  "tika-s0404t10:4_3": "naccodātā,",
  "tika-s0404t10:4_4": "sobhaggappattarūpā honti.",
  "tika-s0404t10:4_5": "Tathā hi dīghaṅgulī,",
  "tika-s0404t10:4_6": "tambanakhā,",
  "tika-s0404t10:4_7": "alambathanā,",
  "tika-s0404t10:4_8": "tanumajjhā,",
  "tika-s0404t10:4_9": "puṇṇacandamukhī,",
  "tika-s0404t10:4_10": "visālakkhī,",
  "tika-s0404t10:4_11": "mudugattā, sahitorū,",
  "tika-s0404t10:4_12": "odātadantā,",
  "tika-s0404t10:4_13": "gambhīranābhī,",
  "tika-s0404t10:4_14": "tanujaṅghā,",
  "tika-s0404t10:4_15": "dīghanīlavellitakesī,",
  "tika-s0404t10:4_16": "puthulasussoṇī, nātilomā, nālomā, subhagā,",
  "tika-s0404t10:4_17": "utusukhasamphassā, saṇhā, sakhilā,",
  "tika-s0404t10:4_18": "sukhasambhāsā,",
  "tika-s0404t10:4_19": "nānābharaṇavibhūsitā vicaranti.",
  "tika-s0404t10:4_20": "Sabbadāpi soḷasavassuddesikā viya honti,",
  "tika-s0404t10:4_21": "purisā ca pañcavīsativassuddesikā viya.",
  "tika-s0404t10:4_22": "Na puttadāresu rajjanti.",
  "tika-s0404t10:4_23": "Ayaṁ tattha dhammatā.",
  "tika-s0404t10:5_0": "Sattāhikameva ca tattha itthipurisā kāmaratiyā viharanti.",
  "tika-s0404t10:5_1": "Tato vītarāgā viya yathāsakaṁ gacchanti,",
  "tika-s0404t10:5_2": "na tattha idha viya gabbhokkantimūlakaṁ,",
  "tika-s0404t10:5_3": "gabbhapariharaṇamūlakaṁ,",
  "tika-s0404t10:5_4": "vijāyanamūlakaṁ vā dukkhaṁ hoti.",
  "tika-s0404t10:5_5": "Rattakañcukato kañcanapaṭimā viya dārakā mātukucchito amakkhitā eva semhādinā sukheneva nikkhamanti.",
  "tika-s0404t10:5_6": "Ayaṁ tattha dhammatā.",
  "tika-s0404t10:6_0": "Mātā pana puttaṁ vā dhītaraṁ vā vijāyitvā te vicaraṇakappadese ṭhapetvā anapekkhā yathāruci gacchati.",
  "tika-s0404t10:6_1": "Tesaṁ tattha sayitānaṁ ye passanti purisā vā itthiyo vā,",
  "tika-s0404t10:6_2": "te attano aṅguliyo upanāmenti.",
  "tika-s0404t10:6_3": "Tesaṁ kammabalena tato khīraṁ pavattati,",
  "tika-s0404t10:6_4": "tena te dārakā yāpenti.",
  "tika-s0404t10:6_5": "Evaṁ pana vaḍḍhentā katipayadivaseheva laddhabalā hutvā dārikā itthiyo upagacchanti,",
  "tika-s0404t10:6_6": "dārakā purise.",
  "tika-s0404t10:6_7": "Kapparukkhato eva ca tesaṁ tattha vatthābharaṇāni nipphajjanti.",
  "tika-s0404t10:6_8": "Nānāvirāgavaṇṇavicittāni hi sukhumāni mudusukhasamphassāni vatthāni tattha tattha kapparukkhesu olambantāni tiṭṭhanti.",
  "tika-s0404t10:6_9": "Nānāvidharasmijālasamujjalavividhavaṇṇaratanavinaddhāni anekavidhamālākammalatākammabhittikammavicittāni",
  "tika-s0404t10:6_10": "sīsūpagagīvūpagahatthūpagakaṭūpagapādūpagāni sovaṇṇamayāni ābharaṇāni kapparukkhato olambanti.",
  "tika-s0404t10:6_11": "Tathā vīṇāmudiṅgapaṇavasammatāḷasaṅkhavaṁsavetāḷaparivādinīvallakīpabhutikā tūriyabhaṇḍāpi tato tato olambanti.",
  "tika-s0404t10:6_12": "Tattha bahū phalarukkhā kumbhamattāni phalāni phalanti madhurarasāni,",
  "tika-s0404t10:6_13": "yāni paribhuñjitvā te sattāhampi khuppipāsāhi na bādhīyanti.",
  "tika-s0404t10:7_0": "Najjopi tattha suvisuddhajalā suppatitthā ramaṇīyā akaddamā vālukatalā nātisītā naccuṇhā surabhigandhīhi",
  "tika-s0404t10:7_1": "jalajapupphehi sañchannā sabbakālaṁ surabhī vāyantiyo sandanti,",
  "tika-s0404t10:7_2": "na tattha kaṇṭakikā kakkhaḷagacchalatā honti,",
  "tika-s0404t10:7_3": "akaṇṭakā pupphaphalasampannā eva honti,",
  "tika-s0404t10:7_4": "candananāgarukkhā sayameva rasaṁ paggharanti,",
  "tika-s0404t10:7_5": "nahāyitukāmā ca nadititthe ekajjhaṁ vatthābharaṇāni ṭhapetvā nadiṁ otaritvā nhatvā uttiṇṇuttiṇṇā upariṭṭhimaṁ upariṭṭhimaṁ vatthābharaṇaṁ gaṇhanti,",
  "tika-s0404t10:7_6": "na tesaṁ evaṁ hoti “idaṁ mama,",
  "tika-s0404t10:7_7": "idaṁ parassā”ti.",
  "tika-s0404t10:7_8": "Tato eva na tesaṁ koci viggaho vā vivādo vā.",
  "tika-s0404t10:7_9": "Sattāhikā eva ca nesaṁ kāmaratikīḷā hoti,",
  "tika-s0404t10:7_10": "tato vītarāgā viya vicaranti.",
  "tika-s0404t10:7_11": "Yattha ca rukkhe sayitukāmā honti,",
  "tika-s0404t10:7_12": "tattheva sayanaṁ upalabbhati.",
  "tika-s0404t10:7_13": "Mate ca satte disvā na rodanti na socanti.",
  "tika-s0404t10:7_14": "Tañca maṇḍayitvā nikkhipanti.",
  "tika-s0404t10:7_15": "Tāvadeva ca nesaṁ tathārūpā sakuṇā upagantvā mataṁ dīpantaraṁ nenti,",
  "tika-s0404t10:7_16": "tasmā susānaṁ vā asuciṭṭhānaṁ vā tattha natthi,",
  "tika-s0404t10:7_17": "na ca tato matā nirayaṁ vā tiracchānayoniṁ vā pettivisayaṁ vā upapajjanti.",
  "tika-s0404t10:7_18": "Dhammatāsiddhassa pañcasīlassa ānubhāvena te devaloke nibbattantīti vadanti.",
  "tika-s0404t10:7_19": "Vassasahassameva ca nesaṁ sabbakālaṁ āyuppamāṇaṁ,",
  "tika-s0404t10:7_20": "sabbametaṁ tesaṁ pañcasīlaṁ viya dhammatāsiddhamevāti.",
  "tika-s0404t10:8_0": "Tiṭhānasuttavaṇṇanā niṭṭhitā.",
  "tika-s0404t10:9_0": "3. Taṇhāmūlakasuttavaṇṇanā",
  "tika-s0404t10:10_0": "23.",
  "tika-s0404t10:10_1": "Tatiye esanataṇhāti bhogānaṁ pariyesanavasena pavattā taṇhā.",
  "tika-s0404t10:10_2": "Esitataṇhāti pariyiṭṭhesu bhogesu uppajjamānataṇhā.",
  "tika-s0404t10:10_3": "Paritassanavasena pariyesati etāyāti pariyesanā,",
  "tika-s0404t10:10_4": "āsayato payogato ca pariyesanā tathāpavatto cittuppādo.",
  "tika-s0404t10:10_5": "Tenāha “taṇhāya sati hotī”ti.",
  "tika-s0404t10:10_6": "Rūpādiārammaṇappaṭilābhoti savatthukānaṁ rūpādiārammaṇānaṁ gavesanavasena paṭilābho.",
  "tika-s0404t10:10_7": "Yaṁ pana apariyiṭṭhaṁyeva labbhati,",
  "tika-s0404t10:10_8": "tampi atthato pariyesanāya laddhameva nāma tathārūpassa kammassa pubbekatattā eva labbhanato.",
  "tika-s0404t10:10_9": "Tenāha “so hi pariyesanāya sati hotī”ti.",
  "tika-s0404t10:11_0": "Sukhavinicchayanti sukhaṁ visesato nicchinotīti sukhavinicchayo.",
  "tika-s0404t10:11_1": "Sukhaṁ sabhāvato samudayato atthaṅgamato ādīnavato nissaraṇato ca yāthāvato jānitvā pavattañāṇaṁva sukhavinicchayaṁ.",
  "tika-s0404t10:11_2": "Jaññāti jāneyya.",
  "tika-s0404t10:11_3": "“Subhaṁ sukha”ntiādikaṁ ārammaṇe abhūtākāraṁ vividhaṁ ninnabhāvena cinoti āropetīti vinicchayo,",
  "tika-s0404t10:11_4": "assādānupassanā taṇhā.",
  "tika-s0404t10:11_5": "Diṭṭhiyāpi evameva vinicchayabhāvo veditabbo.",
  "tika-s0404t10:11_6": "Imasmiṁ pana sutte vitakkoyeva āgatoti yojanā.",
  "tika-s0404t10:11_7": "Imasmiṁ pana sutteti sakkapañhasutte.",
  "tika-s0404t10:11_8": "Tattha hi “chando kho,",
  "tika-s0404t10:11_9": "devānaminda,",
  "tika-s0404t10:11_10": "vitakkanidāno”ti āgataṁ.",
  "tika-s0404t10:11_11": "Idhāti imasmiṁ sutte.",
  "tika-s0404t10:11_12": "Vitakkeneva vinicchinantīti etena “vinicchinati etenāti vinicchayo”ti vinicchayasaddassa karaṇasādhanamāha.",
  "tika-s0404t10:11_13": "Ettakantiādi vinicchayanākāradassanaṁ.",
  "tika-s0404t10:12_0": "Chandanaṭṭhena chando,",
  "tika-s0404t10:12_1": "evaṁ rañjanaṭṭhena rāgoti chandarāgo.",
  "tika-s0404t10:12_2": "Svāyaṁ anāsevanatāya mando hutvā pavatto idhādhippetoti āha “dubbalarāgassādhivacana”nti.",
  "tika-s0404t10:12_3": "Ajjhosānanti taṇhādiṭṭhivasena abhinivesanaṁ.",
  "tika-s0404t10:12_4": "“Mayhaṁ ida”nti hi taṇhāgāho yebhuyyena attaggāhasannissayova hoti.",
  "tika-s0404t10:12_5": "Tenāha “ahaṁ mamantī”ti.",
  "tika-s0404t10:12_6": "Balavasanniṭṭhānanti ca tesaṁ gāhānaṁ thirabhāvappattimāha.",
  "tika-s0404t10:12_7": "Taṇhādiṭṭhivasena pariggahakaraṇanti ahaṁ mamanti balavasanniṭṭhānavasena abhiniviṭṭhassa attattaniyaggāhavatthuno",
  "tika-s0404t10:12_8": "aññāsādhāraṇaṁ viya katvā pariggahetvā ṭhānaṁ,",
  "tika-s0404t10:12_9": "tathāpavatto lobhasahagatacittuppādo.",
  "tika-s0404t10:12_10": "Attanā pariggahitassa vatthuno yassa vasena parehi sādhāraṇabhāvassa asahamāno hoti puggalo,",
  "tika-s0404t10:12_11": "so dhammo asahanatā.",
  "tika-s0404t10:12_12": "Evaṁ vacanatthaṁ vadanti niruttinayena.",
  "tika-s0404t10:12_13": "Saddalakkhaṇena pana yassa dhammassa vasena macchariyayogato puggalo maccharo,",
  "tika-s0404t10:12_14": "tassa bhāvo,",
  "tika-s0404t10:12_15": "kammaṁ vā macchariyaṁ,",
  "tika-s0404t10:12_16": "maccharo dhammo.",
  "tika-s0404t10:12_17": "Macchariyassa balavabhāvato ādarena rakkhaṇaṁ ārakkhoti āha “dvāra…pe…",
  "tika-s0404t10:12_18": "suṭṭhu rakkhaṇa”nti.",
  "tika-s0404t10:13_0": "Attano phalaṁ karotīti karaṇaṁ,",
  "tika-s0404t10:13_1": "yaṁ kiñci kāraṇaṁ.",
  "tika-s0404t10:13_2": "Adhikaṁ karaṇanti adhikaraṇaṁ,",
  "tika-s0404t10:13_3": "visesakāraṇaṁ.",
  "tika-s0404t10:13_4": "Visesakāraṇañca bhogānaṁ ārakkhadaṇḍādānādianatthasambhavassāti vuttaṁ “ārakkhādhikaraṇa”ntiādi.",
  "tika-s0404t10:13_5": "Paranisedhanatthanti māraṇādinā paresaṁ vibādhanatthaṁ.",
  "tika-s0404t10:13_6": "Ādiyanti etenāti ādānaṁ,",
  "tika-s0404t10:13_7": "daṇḍassa ādānaṁ daṇḍādānaṁ,",
  "tika-s0404t10:13_8": "daṇḍaṁ āharitvā paraviheṭhanacittuppādo.",
  "tika-s0404t10:13_9": "Satthādānepi eseva nayo.",
  "tika-s0404t10:13_10": "Hatthaparāmāsādivasena kāyena kātabbo kalaho kāyakalaho.",
  "tika-s0404t10:13_11": "Mammaghaṭṭanādivasena vācāya kātabbo kalaho vācākalaho.",
  "tika-s0404t10:13_12": "Virujjhanavasena virūpaṁ gaṇhāti etenāti viggaho.",
  "tika-s0404t10:13_13": "Viruddhaṁ vadati etenāti vivādo.",
  "tika-s0404t10:13_14": "“Tuvaṁ tuva”nti agāravavacanasahacaraṇato tuvaṁtuvaṁ.",
  "tika-s0404t10:13_15": "Sabbepi te tathāpavattadosasahagatā cittuppādā veditabbā.",
  "tika-s0404t10:13_16": "Tenāha bhagavā “aneke pāpakā akusalā dhammā sambhavantī”ti.",
  "tika-s0404t10:14_0": "Taṇhāmūlakasuttavaṇṇanā niṭṭhitā.",
  "tika-s0404t10:15_0": "4-5. Sattāvāsasuttādivaṇṇanā",
  "tika-s0404t10:16_0": "24- 25.",
  "tika-s0404t10:16_1": "Catutthe sattā āvasanti etesūti sattāvāsā,",
  "tika-s0404t10:16_2": "nānattasaññiādibhedā sattanikāyā.",
  "tika-s0404t10:16_3": "Yasmā te te sattanivāsā tappariyāpannānaṁ sattānaṁ tāya eva tappariyāpannatāya ādhāro viya vattabbataṁ arahanti.",
  "tika-s0404t10:16_4": "Samudāyācāro hi avayavassa yathā “rukkhe sākhā”ti,",
  "tika-s0404t10:16_5": "tasmā “sattānaṁ āvāsā,",
  "tika-s0404t10:16_6": "vasanaṭṭhānānīti attho”ti vuttaṁ.",
  "tika-s0404t10:16_7": "Suddhāvāsāpi sattāvāsova “na so,",
  "tika-s0404t10:16_8": "bhikkhave,",
  "tika-s0404t10:16_9": "sattāvāso sulabharūpo,",
  "tika-s0404t10:16_10": "yo mayā anāvutthapubbo iminā dīghena addhunā aññatra suddhāvāsehi devehī”ti vacanato.",
  "tika-s0404t10:16_11": "Yadi evaṁ te kasmā idha na gahitāti tattha kāraṇamāha “asabbakālikattā”tiādi.",
  "tika-s0404t10:16_12": "Vehapphalā pana catuttheyeva sattāvāse bhajantīti daṭṭhabbaṁ.",
  "tika-s0404t10:16_13": "Pañcamaṁ uttānameva.",
  "tika-s0404t10:17_0": "Sattāvāsasuttādivaṇṇanā niṭṭhitā.",
  "tika-s0404t10:18_0": "6. Silāyūpasuttavaṇṇanā",
  "tika-s0404t10:19_0": "26.",
  "tika-s0404t10:19_1": "Chaṭṭhe pamāṇamajjhimassa purisassa catuvīsataṅguliko hattho kukku,",
  "tika-s0404t10:19_2": "“kakkū”tipi tasseva nāmaṁ.",
  "tika-s0404t10:19_3": "Aṭṭha kukkū upari nemassāti aṭṭha hatthā āvāṭassa upari uggantvā ṭhitā bhaveyyuṁ.",
  "tika-s0404t10:19_4": "Sesamettha uttānameva.",
  "tika-s0404t10:20_0": "Silāyūpasuttavaṇṇanā niṭṭhitā.",
  "tika-s0404t10:21_0": "7. Paṭhamaverasuttavaṇṇanā",
  "tika-s0404t10:22_0": "27.",
  "tika-s0404t10:22_1": "Sattame yatoti yasmiṁ kāle.",
  "tika-s0404t10:22_2": "Ayañhi to- saddo dā-",
  "tika-s0404t10:22_3": "saddo viya idha kālavisayo,",
  "tika-s0404t10:22_4": "yadāti vuttaṁ hoti.",
  "tika-s0404t10:22_5": "Bhayāni verānīti bhīyate bhayaṁ,",
  "tika-s0404t10:22_6": "bhayena yogā,",
  "tika-s0404t10:22_7": "bhāyitabbena vā bhayaṁ eva verappasavaṭṭhena veranti ca laddhanāmā cetanādayo.",
  "tika-s0404t10:22_8": "Pāṇātipātādayo hi yassa pavattanti,",
  "tika-s0404t10:22_9": "yañca uddissa pavattīyanti,",
  "tika-s0404t10:22_10": "ubhayesañca verāvahā,",
  "tika-s0404t10:22_11": "tato eva cete bhāyitabbā verasañjanakā nāmāti.",
  "tika-s0404t10:22_12": "Sotassa ariyamaggassa ādito pajjanaṁ paṭipatti adhigamo sotāpatti.",
  "tika-s0404t10:22_13": "Tadatthāya tattha patiṭṭhitassa ca aṅgāni sotāpattiyaṅgāni.",
  "tika-s0404t10:22_14": "Duvidhañhi sotāpattiyaṅgaṁ sotāpattiatthāya ca aṅgaṁ kāraṇaṁ,",
  "tika-s0404t10:22_15": "yaṁ sotāpattimaggappaṭilābhato pubbabhāge sotāpattippaṭilābhāya saṁvattati,",
  "tika-s0404t10:22_16": "“sappurisasaṁsevo saddhammassavanaṁ yonisomanasikāro dhammānudhammapaṭipattī”ti evaṁ āgataṁ.",
  "tika-s0404t10:22_17": "Paṭiladdhaguṇassa ca sotāpattiṁ patvā ṭhitassa aṅgaṁ,",
  "tika-s0404t10:22_18": "yaṁ “sotāpannassa aṅga”ntipi vuccati “sotāpanno aṅgīyati ñāyati etenā”ti katvā,",
  "tika-s0404t10:22_19": "buddhe aveccappasādādīnaṁ etaṁ adhivacanaṁ.",
  "tika-s0404t10:22_20": "Idamidhādhippetaṁ.",
  "tika-s0404t10:23_0": "Khīṇanirayotiādīsu āyatiṁ tattha anuppajjanatāya khīṇo nirayo mayhati,",
  "tika-s0404t10:23_1": "so ahaṁ khīṇanirayo.",
  "tika-s0404t10:23_2": "Esa nayo sabbattha.",
  "tika-s0404t10:23_3": "Sotāpannoti maggasotaṁ āpanno.",
  "tika-s0404t10:23_4": "Avinipātadhammoti na vinipātasabhāvo.",
  "tika-s0404t10:23_5": "Niyatoti paṭhamamaggasaṅkhātena sammattaniyāmena niyato.",
  "tika-s0404t10:23_6": "Sambodhiparāyaṇoti uparimaggattayasaṅkhāto sambodhi paraṁ ayanaṁ mayhanti sohaṁ sambodhiparāyaṇo,",
  "tika-s0404t10:23_7": "sambodhiṁ avassaṁ abhisambujjhanakoti attho.",
  "tika-s0404t10:24_0": "Pāṇātipātapaccayāti pāṇātipātakammassa karaṇahetu.",
  "tika-s0404t10:24_1": "Bhayaṁ veranti atthato ekaṁ.",
  "tika-s0404t10:24_2": "Veraṁ vuccati virodho,",
  "tika-s0404t10:24_3": "tadeva bhāyitabbato “bhaya”nti vuccati.",
  "tika-s0404t10:24_4": "Tañca panetaṁ duvidhaṁ hoti – bāhiraṁ,",
  "tika-s0404t10:24_5": "ajjhattikanti.",
  "tika-s0404t10:24_6": "Ekena hi ekassa pitā mārito hoti.",
  "tika-s0404t10:24_7": "So cinteti “etena kira me pitā mārito,",
  "tika-s0404t10:24_8": "ahampi taṁyeva māressāmī”ti nisitaṁ satthaṁ ādāya carati.",
  "tika-s0404t10:24_9": "Yā tassa abbhantare uppannā veracetanā,",
  "tika-s0404t10:24_10": "idaṁ bāhiraṁ veraṁ nāma tassa verassa mūlabhūtato verakārakapuggalato bahibhāvattā.",
  "tika-s0404t10:24_11": "Yā pana itarassa “ayaṁ kira maṁ māressāmīti carati,",
  "tika-s0404t10:24_12": "ahameva naṁ paṭhamataraṁ māressāmī”ti cetanā uppajjati,",
  "tika-s0404t10:24_13": "idaṁ ajjhattikaṁ veraṁ nāma.",
  "tika-s0404t10:24_14": "Idaṁ tāva ubhayampi diṭṭhadhammikameva.",
  "tika-s0404t10:24_15": "Yā pana taṁ niraye uppannaṁ disvā “etaṁ paharissāmī”ti jalitaṁ ayamuggaraṁ gaṇhantassa nirayapālassa cetanā uppajjati,",
  "tika-s0404t10:24_16": "idamassa samparāyikaṁ bāhiraṁ veraṁ.",
  "tika-s0404t10:24_17": "Yā cassa “ayaṁ niddosaṁ maṁ paharissāmīti āgacchati,",
  "tika-s0404t10:24_18": "ahameva naṁ paṭhamataraṁ paharissāmī”ti cetanā uppajjati,",
  "tika-s0404t10:24_19": "idamassa samparāyikaṁ ajjhattaṁ veraṁ.",
  "tika-s0404t10:24_20": "Yaṁ panetaṁ bāhiraṁ veraṁ,",
  "tika-s0404t10:24_21": "taṁ aṭṭhakathāsu “puggalavera”nti vuccati.",
  "tika-s0404t10:24_22": "Dukkhaṁ domanassanti atthato ekameva.",
  "tika-s0404t10:24_23": "Yathā cettha,",
  "tika-s0404t10:24_24": "evaṁ sesesupi “iminā mama bhaṇḍaṁ haṭaṁ,",
  "tika-s0404t10:24_25": "mayhaṁ dāresu cārittaṁ āpannaṁ,",
  "tika-s0404t10:24_26": "musā vatvā attho bhaggo,",
  "tika-s0404t10:24_27": "surāmadamattena idaṁ nāma kata”ntiādinā nayena verappavatti veditabbā.",
  "tika-s0404t10:25_0": "Aveccappasādenāti adhigatena acalappasādena.",
  "tika-s0404t10:25_1": "Ariyakantehīti pañcahi sīlehi.",
  "tika-s0404t10:25_2": "Tāni hi ariyānaṁ kantāni piyāni bhavanti,",
  "tika-s0404t10:25_3": "bhavantaragatāpi ariyā tāni na vijahanti,",
  "tika-s0404t10:25_4": "tasmā “ariyakantānī”ti vuccanti.",
  "tika-s0404t10:25_5": "Sesamettha yaṁ vattabbaṁ siyā,",
  "tika-s0404t10:25_6": "taṁ sabbaṁ visuddhimagge anussatiniddese vuttanti veditabbaṁ.",
  "tika-s0404t10:26_0": "Paṭhamaverasuttavaṇṇanā niṭṭhitā.",
  "tika-s0404t10:27_0": "9. Āghātavatthusuttavaṇṇanā",
  "tika-s0404t10:28_0": "29.",
  "tika-s0404t10:28_1": "Navame vasati ettha phalaṁ tannimittatāya pavattatīti vatthu,",
  "tika-s0404t10:28_2": "kāraṇanti āha “āghātavatthūnī”ti.",
  "tika-s0404t10:28_3": "Kopo nāmāyaṁ yasmiṁ vatthusmiṁ uppajjati,",
  "tika-s0404t10:28_4": "na tattha ekavārameva uppajjati,",
  "tika-s0404t10:28_5": "atha kho punapi uppajjatevāti vuttaṁ “bandhatī”ti.",
  "tika-s0404t10:28_6": "Atha vā yo paccayavisesena uppajjamāno āghāto savisaye baddho viya na vigacchati,",
  "tika-s0404t10:28_7": "punapi uppajjateva.",
  "tika-s0404t10:28_8": "Taṁ sandhāyāha “āghātaṁ bandhatī”ti.",
  "tika-s0404t10:28_9": "Taṁ panassa paccayavasena nibbattanaṁ uppādanamevāti vuttaṁ “uppādetī”ti.",
  "tika-s0404t10:29_0": "Āghātavatthusuttavaṇṇanā niṭṭhitā.",
  "tika-s0404t10:30_0": "10. Āghātapaṭivinayasuttavaṇṇanā",
  "tika-s0404t10:31_0": "30.",
  "tika-s0404t10:31_1": "Dasame taṁ kutettha labbhāti ettha tanti kiriyāparāmasanaṁ.",
  "tika-s0404t10:31_2": "Padajjhāhārena ca attho veditabboti “taṁ anatthacaraṇaṁ mā ahosī”tiādimāha.",
  "tika-s0404t10:31_3": "Kena kāraṇena laddhabbaṁ niratthakabhāvato.",
  "tika-s0404t10:31_4": "Kammassakā hi sattā.",
  "tika-s0404t10:31_5": "Te kassa ruciyā dukkhitā sukhitā vā bhavanti,",
  "tika-s0404t10:31_6": "tasmā kevalaṁ tasmiṁ mayhaṁ anatthacaraṇaṁ,",
  "tika-s0404t10:31_7": "taṁ kutettha labbhāti adhippāyo.",
  "tika-s0404t10:31_8": "Atha vā taṁ kopakāraṇaṁ ettha puggale kuto labbhā paramatthato kujjhitabbassa kujjhanakassa ca abhāvato.",
  "tika-s0404t10:31_9": "Saṅkhāramattañhetaṁ,",
  "tika-s0404t10:31_10": "yadidaṁ khandhapañcakaṁ yaṁ “satto”ti vuccati,",
  "tika-s0404t10:31_11": "te saṅkhārā ittarakhaṇikā,",
  "tika-s0404t10:31_12": "kassa ko kujjhatīti attho.",
  "tika-s0404t10:31_13": "Lābhā nāma ke siyuṁ aññatra anatthuppattito.",
  "tika-s0404t10:32_0": "Āghātapaṭivinayasuttavaṇṇanā niṭṭhitā.",
  "tika-s0404t10:33_0": "11. Anupubbanirodhasuttavaṇṇanā",
  "tika-s0404t10:34_0": "31.",
  "tika-s0404t10:34_1": "Ekādasame anupubbanirodhāti anupubbena anukkamena pavattetabbanirodhā.",
  "tika-s0404t10:34_2": "Tenāha “anupaṭipāṭinirodhā”ti.",
  "tika-s0404t10:35_0": "Anupubbanirodhasuttavaṇṇanā niṭṭhitā.",
  "tika-s0404t10:36_0": "Sattāvāsavaggavaṇṇanā niṭṭhitā."
}