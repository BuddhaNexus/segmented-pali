{
  "atk-s0511a25:0_0": "25. Koṇāgamanabuddhavaṁsavaṇṇanā",
  "atk-s0511a25:1_0": "Kakusandhassa pana bhagavato aparabhāge tassa sāsane ca antarahite sattesu tiṁsavassasahassāyukesu jātesu",
  "atk-s0511a25:1_1": "parahitakoṇāgamano koṇāgamano nāma satthā loke udapādi.",
  "atk-s0511a25:1_2": "Atha vā kanakāgamanato koṇāgamano nāma satthā loke udapādi.",
  "atk-s0511a25:1_3": "Tattha ka-",
  "atk-s0511a25:1_4": "kārassa koādesaṁ katvā na-",
  "atk-s0511a25:1_5": "kārassa ṇādesaṁ katvā ekassa ka-",
  "atk-s0511a25:1_6": "kārassa lopaṁ katvā niruttinayena kanakassa kanakādiābharaṇassa āgamanaṁ pavassanaṁ yassa bhagavato uppannakāle so koṇāgamano nāma.",
  "atk-s0511a25:1_7": "Ettha pana āyu anupubbena parihīnasadisaṁ kataṁ,",
  "atk-s0511a25:1_8": "na evaṁ parihīnaṁ,",
  "atk-s0511a25:1_9": "puna vaḍḍhitvā parihīnanti veditabbaṁ. Kathaṁ?",
  "atk-s0511a25:1_10": "Imasmiṁyeva kappe kakusandho bhagavā cattālīsavassasahassāyukakāle nibbatto,",
  "atk-s0511a25:1_11": "taṁ pana āyu parihāyamānaṁ dasavassakālaṁ patvā puna asaṅkhyeyyaṁ patvā tato parihāyamānaṁ tiṁsavassasahassāyukakāle ṭhitaṁ,",
  "atk-s0511a25:1_12": "tadā koṇāgamano bhagavā loke uppannoti veditabbo.",
  "atk-s0511a25:2_0": "Sopi pāramiyo pūretvā tusitapure nibbattitvā tato cavitvā sobhavatīnagare yaññadattassa brāhmaṇassa bhariyāya",
  "atk-s0511a25:2_1": "rūpādīhi guṇehi anuttarāya uttarāya nāma brāhmaṇiyā kucchismiṁ paṭisandhiṁ gahetvā dasannaṁ māsānaṁ accayena",
  "atk-s0511a25:2_2": "subhavatīuyyāne mātukucchito nikkhami.",
  "atk-s0511a25:2_3": "Jāyamāne pana tasmiṁ sakalajambudīpe devo kanakavassaṁ vassi.",
  "atk-s0511a25:2_4": "Tenassa kanakāgamanakāraṇattā “kanakāgamano”ti nāmamakaṁsu.",
  "atk-s0511a25:2_5": "Taṁ panassa nāmaṁ anukkamena pariṇamamānaṁ koṇāgamano”ti jātaṁ.",
  "atk-s0511a25:2_6": "So pana tīṇi vassasahassāni agāraṁ ajjhāvasi. Tusita-",
  "atk-s0511a25:2_7": "santusita-",
  "atk-s0511a25:2_8": "santuṭṭhanāmakā panassa tayo pāsādā ahesuṁ.",
  "atk-s0511a25:2_9": "Rucigattābrāhmaṇīpamukhāni soḷasa itthisahassāni ahesuṁ.",
  "atk-s0511a25:3_0": "So cattāri nimittāni disvā rucigattāya brāhmaṇiyā satthavāhe nāma putte uppanne hatthikkhandhavaragato",
  "atk-s0511a25:3_1": "hatthiyānena mahābhinikkhamanaṁ nikkhamitvā pabbaji.",
  "atk-s0511a25:3_2": "Taṁ tiṁsapurisasahassāni anupabbajiṁsu.",
  "atk-s0511a25:3_3": "So tehi parivuto cha māse padhānacariyaṁ caritvā visākhapuṇṇamāyaṁ aggisonabrāhmaṇassa dhītāya aggisonabrāhmaṇakumāriyā",
  "atk-s0511a25:3_4": "dinnaṁ madhupāyāsaṁ paribhuñjitvā khadiravane divāvihāraṁ katvā sāyanhasamaye jaṭātindukena nāma yavapālena",
  "atk-s0511a25:3_5": "dinnā aṭṭha tiṇamuṭṭhiyo gahetvā udumbarabodhiṁ puṇḍarīke vuttappamāṇaṁ phalavibhūtisampannaṁ dakkhiṇato",
  "atk-s0511a25:3_6": "upagantvā vīsatihatthavitthataṁ tiṇasantharaṁ santharitvā pallaṅkaṁ ābhujitvā mārabalaṁ viddhaṁsetvā",
  "atk-s0511a25:3_7": "dasabalañāṇāni paṭilabhitvā –",
  "atk-s0511a25:3_8": "“anekajātisaṁsāraṁ…pe…",
  "atk-s0511a25:3_9": "taṇhānaṁ khayamajjhagā”ti udānaṁ udānetvā sattasattāhaṁ vītināmetvā attanā saha pabbajitānaṁ tiṁsabhikkhusahassānaṁ",
  "atk-s0511a25:3_10": "upanissayasampattiṁ disvā gaganapathena gantvā sudassananagarasamīpe isipatane migadāye otaritvā tesaṁ",
  "atk-s0511a25:3_11": "majjhagato dhammacakkaṁ pavattesi,",
  "atk-s0511a25:3_12": "tadā tiṁsakoṭisahassānaṁ paṭhamābhisamayo ahosi.",
  "atk-s0511a25:4_0": "Puna sundaranagaradvāre mahāsālarukkhamūle yamakapāṭihāriyaṁ katvā vīsatikoṭisahassānaṁ dhammāmataṁ pāyesi,",
  "atk-s0511a25:4_1": "so dutiyo abhisamayo ahosi.",
  "atk-s0511a25:4_2": "Attano mātaraṁ uttaraṁ pamukhaṁ katvā dasasu cakkavāḷasahassesu devatānaṁ samāgatānaṁ abhidhammapiṭakaṁ",
  "atk-s0511a25:4_3": "desente bhagavati dasannaṁ koṭisahassānaṁ tatiyo abhisamayo ahosi.",
  "atk-s0511a25:4_4": "Tena vuttaṁ –",
  "atk-s0511a25:5_0": "1.",
  "atk-s0511a25:6_0": "“Kakusandhassa aparena, sambuddho dvipaduttamo;",
  "atk-s0511a25:7_0": "Koṇāgamano nāma jino, lokajeṭṭho narāsabho.",
  "atk-s0511a25:8_0": "2.",
  "atk-s0511a25:9_0": "“Dasa dhamme pūrayitvāna, kantāraṁ samatikkami;",
  "atk-s0511a25:10_0": "Pavāhiya malaṁ sabbaṁ, patto sambodhimuttamaṁ.",
  "atk-s0511a25:11_0": "3.",
  "atk-s0511a25:12_0": "“Dhammacakkaṁ pavattente, koṇāgamananāyake;",
  "atk-s0511a25:13_0": "Tiṁsakoṭisahassānaṁ, paṭhamābhisamayo ahu.",
  "atk-s0511a25:14_0": "4.",
  "atk-s0511a25:15_0": "“Pāṭihīraṁ karonte ca, paravādappamaddane;",
  "atk-s0511a25:16_0": "Vīsatikoṭisahassānaṁ, dutiyābhisamayo ahu.",
  "atk-s0511a25:17_0": "5.",
  "atk-s0511a25:18_0": "“Tato vikubbanaṁ katvā, jino devapuraṁ gato;",
  "atk-s0511a25:19_0": "Vasate tattha sambuddho, silāya paṇḍukambale.",
  "atk-s0511a25:20_0": "6.",
  "atk-s0511a25:21_0": "“Pakaraṇe satta desento, vassaṁ vasati so muni;",
  "atk-s0511a25:22_0": "Dasakoṭisahassānaṁ, tatiyābhisamayo ahū”ti.",
  "atk-s0511a25:23_0": "Tattha dasa dhamme pūrayitvānāti dasa pāramidhamme pūrayitvā.",
  "atk-s0511a25:23_1": "Kantāraṁ samatikkamīti jātikantāraṁ samatikkami.",
  "atk-s0511a25:23_2": "Pavāhiyāti pavāhetvā.",
  "atk-s0511a25:23_3": "Malaṁ sabbanti rāgādimalattayaṁ.",
  "atk-s0511a25:23_4": "Pāṭihīraṁ karonte ca,",
  "atk-s0511a25:23_5": "paravādappamaddaneti paravādivādappamaddane,",
  "atk-s0511a25:23_6": "bhagavati pāṭihāriyaṁ karonteti attho.",
  "atk-s0511a25:23_7": "Vikubbananti vikubbaniddhiṁ,",
  "atk-s0511a25:23_8": "sundaranagaradvāre yamakapāṭihāriyaṁ katvā devapuraṁ gato tattha paṇḍukambalasilāyaṁ vasi.",
  "atk-s0511a25:23_9": "Kathaṁ vasīti?",
  "atk-s0511a25:23_10": "Pakaraṇe satta desentoti tattha devānaṁ sattappakaraṇasaṅkhātaṁ abhidhammapiṭakaṁ desento vasi.",
  "atk-s0511a25:23_11": "Evaṁ tattha abhidhammaṁ desente bhagavati dasakoṭisahassānaṁ devānaṁ abhisamayo ahosīti attho.",
  "atk-s0511a25:24_0": "Parisuddhapāramipūraṇāgamanassa koṇāgamanassapi eko sāvakasannipāto ahosi.",
  "atk-s0511a25:24_1": "Surindavatīnagare surindavatuyyāne viharanto bhiyyasassa rājaputtassa ca uttarassa ca rājaputtassa dvinnampi",
  "atk-s0511a25:24_2": "tiṁsasahassaparivārānaṁ dhammaṁ desetvā sabbeva te ehibhikkhupabbajjāya pabbājetvā tesaṁ majjhagato māghapuṇṇamāyaṁ",
  "atk-s0511a25:24_3": "pātimokkhaṁ uddisi.",
  "atk-s0511a25:24_4": "Tena vuttaṁ –",
  "atk-s0511a25:25_0": "7.",
  "atk-s0511a25:26_0": "“Tassāpi devadevassa, eko āsi samāgamo;",
  "atk-s0511a25:27_0": "Khīṇāsavānaṁ vimalānaṁ, santacittāna tādinaṁ.",
  "atk-s0511a25:28_0": "8.",
  "atk-s0511a25:29_0": "“Tiṁsabhikkhusahassānaṁ, tadā āsi samāgamo;",
  "atk-s0511a25:30_0": "Oghānamatikkantānaṁ, bhijjitānañca maccuyā”ti.",
  "atk-s0511a25:31_0": "Tattha oghānanti kāmoghādīnaṁ,",
  "atk-s0511a25:31_1": "catunnamoghānametaṁ adhivacanaṁ.",
  "atk-s0511a25:31_2": "Yassa pana te saṁvijjanti,",
  "atk-s0511a25:31_3": "taṁ vaṭṭasmiṁ ohananti osīdāpentīti oghā,",
  "atk-s0511a25:31_4": "tesaṁ oghānaṁ,",
  "atk-s0511a25:31_5": "upayogatthe sāmivacanaṁ daṭṭhabbaṁ.",
  "atk-s0511a25:31_6": "Catubbidhe oghe atikkantānanti attho.",
  "atk-s0511a25:31_7": "Bhijjitānanti etthāpi eseva nayo.",
  "atk-s0511a25:31_8": "Maccuyāti maccuno.",
  "atk-s0511a25:32_0": "Tadā amhākaṁ bodhisatto mithilanagare pabbato nāma rājā ahosi,",
  "atk-s0511a25:32_1": "tadā “saraṇagatasabbapāṇāgamanaṁ koṇāgamanaṁ mithilanagaramanuppatta”nti sutvā saparivāro rājā paccuggantvā",
  "atk-s0511a25:32_2": "vanditvā dasabalaṁ nimantetvā mahādānaṁ datvā tattha bhagavantaṁ vassāvāsatthāya yācitvā temāsaṁ sasāvakasaṅghaṁ",
  "atk-s0511a25:32_3": "satthāraṁ upaṭṭhahitvā pattuṇṇacīnapaṭṭakambalakoseyyadukūlakappāsikādīni mahagghāni ceva sukhumavatthāni",
  "atk-s0511a25:32_4": "ca suvaṇṇapādukā ceva aññañca bahuparikkhāramadāsi.",
  "atk-s0511a25:32_5": "Sopi naṁ bhagavā byākāsi –",
  "atk-s0511a25:32_6": "“imasmiṁyeva bhaddakappe ayaṁ buddho bhavissatī”ti.",
  "atk-s0511a25:32_7": "Atha so mahāpuriso tassa bhagavato byākaraṇaṁ sutvā mahārajjaṁ pariccajitvā tasseva bhagavato santike pabbaji.",
  "atk-s0511a25:32_8": "Tena vuttaṁ –",
  "atk-s0511a25:33_0": "9.",
  "atk-s0511a25:34_0": "“Ahaṁ tena samayena, pabbato nāma khattiyo;",
  "atk-s0511a25:35_0": "Mittāmaccehi sampanno, anantabalavāhano.",
  "atk-s0511a25:36_0": "10.",
  "atk-s0511a25:37_0": "“Sambuddhadassanaṁ gantvā, sutvā dhammamanuttaraṁ;",
  "atk-s0511a25:38_0": "Nimantetvā sajinasaṅghaṁ, dānaṁ datvā yadicchakaṁ.",
  "atk-s0511a25:39_0": "11.",
  "atk-s0511a25:40_0": "“Pattuṇṇaṁ cīnapaṭṭañca, koseyyaṁ kambalampi ca;",
  "atk-s0511a25:41_0": "Suvaṇṇapādukañceva, adāsiṁ satthusāvake.",
  "atk-s0511a25:42_0": "12.",
  "atk-s0511a25:43_0": "“Sopi maṁ buddho byākāsi, saṅghamajjhe nisīdiya;",
  "atk-s0511a25:44_0": "Imamhi bhaddake kappe, ayaṁ buddho bhavissati.",
  "atk-s0511a25:45_0": "13.",
  "atk-s0511a25:46_0": "“Ahu kapilavhayā rammā…pe… hessāma sammukhā imaṁ.",
  "atk-s0511a25:47_0": "14.",
  "atk-s0511a25:48_0": "“Tassāpi vacanaṁ sutvā, bhiyyo cittaṁ pasādayiṁ;",
  "atk-s0511a25:49_0": "Uttariṁ vatamadhiṭṭhāsiṁ dasapāramipūriyā.",
  "atk-s0511a25:50_0": "15.",
  "atk-s0511a25:51_0": "“Sabbaññutaṁ gavesanto, dānaṁ datvā naruttame;",
  "atk-s0511a25:52_0": "Ohāyāhaṁ mahārajjaṁ, pabbajiṁ jinasantike”ti.",
  "atk-s0511a25:53_0": "Tattha anantabalavāhanoti bahukaṁ anantaṁ mayhaṁ balaṁ assahatthiādikaṁ vāhanañcāti attho.",
  "atk-s0511a25:53_1": "Sambuddhadassananti sambuddhadassanatthāya.",
  "atk-s0511a25:53_2": "Yadicchakanti yāvadicchakaṁ buddhappamukhaṁ saṅghaṁ catubbidhena āhārena “alamala”nti pavārāpetvā,",
  "atk-s0511a25:53_3": "hatthena pidahāpetvāti attho.",
  "atk-s0511a25:53_4": "Satthusāvaketi satthuno ceva sāvakānañca adāsiṁ.",
  "atk-s0511a25:53_5": "Naruttameti naruttamassa.",
  "atk-s0511a25:53_6": "Ohāyāti pahāya pariccajitvā.",
  "atk-s0511a25:54_0": "Tassa pana koṇāgamanassa bhagavato sobhavatī nāma nagaraṁ ahosi,",
  "atk-s0511a25:54_1": "yaññadatto nāma brāhmaṇo pitā,",
  "atk-s0511a25:54_2": "uttarā nāma brāhmaṇī mātā,",
  "atk-s0511a25:54_3": "bhiyyaso ca uttaro cāti dve aggasāvakā,",
  "atk-s0511a25:54_4": "sotthijo nāmupaṭṭhāko,",
  "atk-s0511a25:54_5": "samuddā ca uttarā ca dve aggasāvikā,",
  "atk-s0511a25:54_6": "udumbararukkho bodhi,",
  "atk-s0511a25:54_7": "sarīraṁ tiṁsahatthubbedhaṁ ahosi,",
  "atk-s0511a25:54_8": "tiṁsavassasahassāni āyu,",
  "atk-s0511a25:54_9": "bhariyā panassa rucigattā nāma brāhmaṇī,",
  "atk-s0511a25:54_10": "satthavāho nāma putto,",
  "atk-s0511a25:54_11": "hatthiyānena nikkhami.",
  "atk-s0511a25:54_12": "Tena vuttaṁ –",
  "atk-s0511a25:55_0": "16.",
  "atk-s0511a25:56_0": "“Nagaraṁ sobhavatī nāma, sobho nāmāsi khattiyo;",
  "atk-s0511a25:57_0": "Vasate tattha nagare, sambuddhassa mahākulaṁ.",
  "atk-s0511a25:58_0": "17.",
  "atk-s0511a25:59_0": "“Brāhmaṇo yaññadatto ca, āsi buddhassa so pitā;",
  "atk-s0511a25:60_0": "Uttarā nāma janikā, koṇāgamanassa satthuno;",
  "atk-s0511a25:61_0": "22.",
  "atk-s0511a25:62_0": "“Bhiyyaso uttaro nāma, ahesuṁ aggasāvakā;",
  "atk-s0511a25:63_0": "Sotthijo nāmupaṭṭhāko, koṇāgamanassa satthuno.",
  "atk-s0511a25:64_0": "23.",
  "atk-s0511a25:65_0": "“Samuddā uttarā ceva, ahesuṁ aggasāvikā;",
  "atk-s0511a25:66_0": "Bodhi tassa bhagavato, udumbaroti pavuccati.",
  "atk-s0511a25:67_0": "25.",
  "atk-s0511a25:68_0": "“Uccattanena so buddho, tiṁsahatthasamuggato;",
  "atk-s0511a25:69_0": "Ukkāmukhe yathā kambu, evaṁ raṁsīhi maṇḍito.",
  "atk-s0511a25:70_0": "26.",
  "atk-s0511a25:71_0": "“Tiṁsavassasahassāni, āyu buddhassa tāvade;",
  "atk-s0511a25:72_0": "Tāvatā tiṭṭhamāno so, tāresi janataṁ bahuṁ.",
  "atk-s0511a25:73_0": "27.",
  "atk-s0511a25:74_0": "“Dhammacetiṁ samussetvā, dhammadussavibhūsitaṁ;",
  "atk-s0511a25:75_0": "Dhammapupphaguḷaṁ katvā, nibbuto so sasāvako.",
  "atk-s0511a25:76_0": "28.",
  "atk-s0511a25:77_0": "“Mahāvilāso tassa jano, siridhammappakāsano;",
  "atk-s0511a25:78_0": "Sabbaṁ tamantarahitaṁ, nanu rittā sabbasaṅkhārā”ti.",
  "atk-s0511a25:79_0": "Tattha ukkāmukheti kammāruddhane.",
  "atk-s0511a25:79_1": "Yathā kambūti suvaṇṇanikkhaṁ viya.",
  "atk-s0511a25:79_2": "Evaṁ raṁsīhi maṇḍitoti evaṁ rasmīhi paṭimaṇḍito samalaṅkato.",
  "atk-s0511a25:79_3": "Dhammacetiṁ samussetvāti sattattiṁsabodhipakkhiyadhammamayaṁ cetiyaṁ patiṭṭhāpetvā.",
  "atk-s0511a25:79_4": "Dhammadussavibhūsitanti catusaccadhammapaṭākavibhūsitaṁ.",
  "atk-s0511a25:79_5": "Dhammapupphaguḷaṁ katvāti dhammamayapupphamālāguḷaṁ katvā.",
  "atk-s0511a25:79_6": "Mahājanassa vipassanācetiyaṅgaṇe ṭhitassa namassanatthāya dhammacetiyaṁ patiṭṭhāpetvā sasāvakasaṅgho satthā parinibbāyīti attho.",
  "atk-s0511a25:79_7": "Mahāvilāsoti mahāiddhivilāsappatto.",
  "atk-s0511a25:79_8": "Tassāti tassa bhagavato.",
  "atk-s0511a25:79_9": "Janoti sāvakajano.",
  "atk-s0511a25:79_10": "Siridhammappakāsanoti lokuttaradhammappakāsano so bhagavā ca sabbaṁ tamantarahitanti attho.",
  "atk-s0511a25:80_0": "“Sukhena koṇāgamano gatāsavo, vikāmapāṇāgamano mahesī;",
  "atk-s0511a25:81_0": "Vane viveke sirināmadheyye, visuddhavaṁsāgamano vasittha”.",
  "atk-s0511a25:82_0": "Sesagāthāsu sabbattha pākaṭamevāti.",
  "atk-s0511a25:83_0": "Koṇāgamanabuddhavaṁsavaṇṇanā niṭṭhitā.",
  "atk-s0511a25:84_0": "Niṭṭhito tevīsatimo buddhavaṁso."
}