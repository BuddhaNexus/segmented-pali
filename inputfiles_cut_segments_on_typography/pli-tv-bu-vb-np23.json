{
  "pli-tv-bu-vb-np23:0.1_0": "Theravāda Vinaya",
  "pli-tv-bu-vb-np23:0.2_0": "Mahāvibhaṅga",
  "pli-tv-bu-vb-np23:0.3_0": "Nissaggiyakaṇḍa",
  "pli-tv-bu-vb-np23:0.4_0": "Pattavagga",
  "pli-tv-bu-vb-np23:0.5_0": "23. Bhesajjasikkhāpada",
  "pli-tv-bu-vb-np23:1.1.1_0": "Tena samayena buddho bhagavā sāvatthiyaṁ viharati jetavane anāthapiṇḍikassa ārāme.",
  "pli-tv-bu-vb-np23:1.1.2_0": "Tena kho pana samayena āyasmā pilindavaccho rājagahe pabbhāraṁ sodhāpeti leṇaṁ kattukāmo.",
  "pli-tv-bu-vb-np23:1.1.3_0": "Atha kho rājā māgadho seniyo bimbisāro yenāyasmā pilindavaccho tenupasaṅkami;",
  "pli-tv-bu-vb-np23:1.1.3_1": "upasaṅkamitvā āyasmantaṁ pilindavacchaṁ abhivādetvā ekamantaṁ nisīdi.",
  "pli-tv-bu-vb-np23:1.1.3_2": "Ekamantaṁ nisinno kho rājā māgadho seniyo bimbisāro āyasmantaṁ pilindavacchaṁ etadavoca—“kiṁ, bhante,",
  "pli-tv-bu-vb-np23:1.1.3_3": "thero kārāpetī”ti?",
  "pli-tv-bu-vb-np23:1.1.4_0": "“Pabbhāraṁ, mahārāja, sodhāpemi leṇaṁ kattukāmo”ti.",
  "pli-tv-bu-vb-np23:1.1.5_0": "“Attho, bhante, ayyassa ārāmikenā”ti?",
  "pli-tv-bu-vb-np23:1.1.6_0": "“Na kho, mahārāja, bhagavatā ārāmiko anuññāto”ti.",
  "pli-tv-bu-vb-np23:1.1.7_0": "“Tena hi, bhante, bhagavantaṁ paṭipucchitvā mama āroceyyāthā”ti.",
  "pli-tv-bu-vb-np23:1.1.8_0": "“Evaṁ, mahārājā”ti kho āyasmā pilindavaccho rañño māgadhassa seniyassa bimbisārassa paccassosi.",
  "pli-tv-bu-vb-np23:1.1.9_0": "Atha kho āyasmā pilindavaccho rājānaṁ māgadhaṁ seniyaṁ bimbisāraṁ dhammiyā kathāya sandassesi samādapesi samuttejesi sampahaṁsesi.",
  "pli-tv-bu-vb-np23:1.1.10_0": "Atha kho rājā māgadho seniyo bimbisāro āyasmatā pilindavacchena dhammiyā kathāya sandassito samādapito",
  "pli-tv-bu-vb-np23:1.1.10_1": "samuttejito sampahaṁsito uṭṭhāyāsanā āyasmantaṁ pilindavacchaṁ abhivādetvā padakkhiṇaṁ katvā pakkāmi.",
  "pli-tv-bu-vb-np23:1.1.11_0": "Atha kho āyasmā pilindavaccho bhagavato santike dūtaṁ pāhesi—",
  "pli-tv-bu-vb-np23:1.1.12_0": "“rājā, bhante, māgadho seniyo bimbisāro ārāmikaṁ dātukāmo.",
  "pli-tv-bu-vb-np23:1.1.13_0": "Kathaṁ nu kho, bhante, mayā paṭipajjitabban”ti?",
  "pli-tv-bu-vb-np23:1.1.14_0": "Atha kho bhagavā etasmiṁ nidāne etasmiṁ pakaraṇe dhammiṁ kathaṁ katvā bhikkhū āmantesi—",
  "pli-tv-bu-vb-np23:1.1.15_0": "“anujānāmi, bhikkhave, ārāmikan”ti.",
  "pli-tv-bu-vb-np23:1.1.16_0": "Dutiyampi kho rājā māgadho seniyo bimbisāro yenāyasmā pilindavaccho tenupasaṅkami;",
  "pli-tv-bu-vb-np23:1.1.16_1": "upasaṅkamitvā āyasmantaṁ pilindavacchaṁ abhivādetvā ekamantaṁ nisīdi.",
  "pli-tv-bu-vb-np23:1.1.16_2": "Ekamantaṁ nisinno kho rājā māgadho seniyo bimbisāro āyasmantaṁ pilindavacchaṁ etadavoca—",
  "pli-tv-bu-vb-np23:1.1.17_0": "“anuññāto, bhante, bhagavatā ārāmiko”ti?",
  "pli-tv-bu-vb-np23:1.1.18_0": "“Evaṁ, mahārājā”ti.",
  "pli-tv-bu-vb-np23:1.1.19_0": "“Tena hi, bhante, ayyassa ārāmikaṁ dammī”ti.",
  "pli-tv-bu-vb-np23:1.1.20_0": "Atha kho rājā māgadho seniyo bimbisāro āyasmato pilindavacchassa ārāmikaṁ paṭissuṇitvā vissaritvā cirena",
  "pli-tv-bu-vb-np23:1.1.20_1": "satiṁ paṭilabhitvā aññataraṁ sabbatthakaṁ mahāmattaṁ āmantesi—“yo mayā, bhaṇe,",
  "pli-tv-bu-vb-np23:1.1.20_2": "ayyassa ārāmiko paṭissuto,",
  "pli-tv-bu-vb-np23:1.1.20_3": "dinno so ārāmiko”ti?",
  "pli-tv-bu-vb-np23:1.1.21_0": "“Na kho, deva, ayyassa ārāmiko dinno”ti.",
  "pli-tv-bu-vb-np23:1.1.22_0": "“Kīvaciraṁ nu kho, bhaṇe, ito hi taṁ hotī”ti?",
  "pli-tv-bu-vb-np23:1.1.23_0": "Atha kho so mahāmatto rattiyo gaṇetvā rājānaṁ māgadhaṁ seniyaṁ bimbisāraṁ etadavoca—“pañca, deva,",
  "pli-tv-bu-vb-np23:1.1.23_1": "rattisatānī”ti.",
  "pli-tv-bu-vb-np23:1.1.24_0": "“Tena hi, bhaṇe, ayyassa pañca ārāmikasatāni dehī”ti.",
  "pli-tv-bu-vb-np23:1.1.25_0": "“Evaṁ, devā”ti",
  "pli-tv-bu-vb-np23:1.1.26_0": "kho so mahāmatto rañño māgadhassa seniyassa bimbisārassa paṭissuṇitvā āyasmato pilindavacchassa pañca ārāmikasatāni pādāsi,",
  "pli-tv-bu-vb-np23:1.1.26_1": "pāṭiyekko gāmo nivisi.",
  "pli-tv-bu-vb-np23:1.1.27_0": "Ārāmikagāmakotipi naṁ āhaṁsu, pilindagāmakotipi naṁ āhaṁsu.",
  "pli-tv-bu-vb-np23:1.2.1_0": "Tena kho pana samayena āyasmā pilindavaccho tasmiṁ gāmake kulūpako hoti.",
  "pli-tv-bu-vb-np23:1.2.2_0": "Atha kho āyasmā pilindavaccho pubbaṇhasamayaṁ nivāsetvā pattacīvaraṁ ādāya pilindagāmakaṁ piṇḍāya pāvisi.",
  "pli-tv-bu-vb-np23:1.2.3_0": "Tena kho pana samayena tasmiṁ gāmake ussavo hoti. Dārakā alaṅkatā mālākitā kīḷanti.",
  "pli-tv-bu-vb-np23:1.2.4_0": "Atha kho āyasmā pilindavaccho pilindagāmake sapadānaṁ piṇḍāya caramāno yena aññatarassa ārāmikassa nivesanaṁ tenupasaṅkami;",
  "pli-tv-bu-vb-np23:1.2.4_1": "upasaṅkamitvā paññatte āsane nisīdi.",
  "pli-tv-bu-vb-np23:1.2.5_0": "Tena kho pana samayena tassā ārāmikiniyā dhītā aññe dārake alaṅkate mālākite passitvā rodati—“mālaṁ me detha,",
  "pli-tv-bu-vb-np23:1.2.5_1": "alaṅkāraṁ me dethā”ti.",
  "pli-tv-bu-vb-np23:1.2.6_0": "Atha kho āyasmā pilindavaccho taṁ ārāmikiniṁ etadavoca—“kissāyaṁ dārikā rodatī”ti?",
  "pli-tv-bu-vb-np23:1.2.7_0": "“Ayaṁ, bhante,",
  "pli-tv-bu-vb-np23:1.2.7_1": "dārikā aññe dārake alaṅkate mālākite passitvā rodati—‘mālaṁ me detha,",
  "pli-tv-bu-vb-np23:1.2.7_2": "alaṅkāraṁ me dethā’ti.",
  "pli-tv-bu-vb-np23:1.2.7_3": "Kuto amhākaṁ duggatānaṁ mālā kuto,",
  "pli-tv-bu-vb-np23:1.2.7_4": "alaṅkāro”ti?",
  "pli-tv-bu-vb-np23:1.2.8_0": "Atha kho āyasmā pilindavaccho aññataraṁ tiṇaṇḍupakaṁ gahetvā taṁ ārāmikiniṁ etadavoca—“handimaṁ tiṇaṇḍupakaṁ tassā dārikāya sīse paṭimuñcā”ti.",
  "pli-tv-bu-vb-np23:1.2.9_0": "Atha kho sā ārāmikinī taṁ tiṇaṇḍupakaṁ gahetvā tassā dārikāya sīse paṭimuñci.",
  "pli-tv-bu-vb-np23:1.2.9_1": "Sā ahosi suvaṇṇamālā abhirūpā dassanīyā pāsādikā.",
  "pli-tv-bu-vb-np23:1.2.10_0": "Natthi tādisā raññopi antepure suvaṇṇamālā.",
  "pli-tv-bu-vb-np23:1.2.11_0": "Manussā rañño māgadhassa seniyassa bimbisārassa ārocesuṁ—“amukassa, deva,",
  "pli-tv-bu-vb-np23:1.2.11_1": "ārāmikassa ghare suvaṇṇamālā abhirūpā dassanīyā pāsādikā.",
  "pli-tv-bu-vb-np23:1.2.12_0": "Natthi tādisā devassāpi antepure suvaṇṇamālā.",
  "pli-tv-bu-vb-np23:1.2.13_0": "Kuto tassa duggatassa.",
  "pli-tv-bu-vb-np23:1.2.14_0": "Nissaṁsayaṁ corikāya ābhatā”ti.",
  "pli-tv-bu-vb-np23:1.2.15_0": "Atha kho rājā māgadho seniyo bimbisāro taṁ ārāmikakulaṁ bandhāpesi.",
  "pli-tv-bu-vb-np23:1.2.16_0": "Dutiyampi kho āyasmā pilindavaccho pubbaṇhasamayaṁ nivāsetvā pattacīvaraṁ ādāya pilindagāmakaṁ piṇḍāya pāvisi.",
  "pli-tv-bu-vb-np23:1.2.17_0": "Pilindagāmake sapadānaṁ piṇḍāya caramāno yena tassa ārāmikassa nivesanaṁ tenupasaṅkami;",
  "pli-tv-bu-vb-np23:1.2.17_1": "upasaṅkamitvā paṭivissake pucchi—“kahaṁ imaṁ ārāmikakulaṁ gatan”ti?",
  "pli-tv-bu-vb-np23:1.2.18_0": "“Etissā, bhante, suvaṇṇamālāya kāraṇā raññā bandhāpitan”ti.",
  "pli-tv-bu-vb-np23:1.3.1_0": "Atha kho āyasmā pilindavaccho yena rañño māgadhassa seniyassa bimbisārassa nivesanaṁ tenupasaṅkami;",
  "pli-tv-bu-vb-np23:1.3.1_1": "upasaṅkamitvā paññatte āsane nisīdi.",
  "pli-tv-bu-vb-np23:1.3.2_0": "Atha kho rājā māgadho seniyo bimbisāro yenāyasmā pilindavaccho tenupasaṅkami;",
  "pli-tv-bu-vb-np23:1.3.2_1": "upasaṅkamitvā āyasmantaṁ pilindavacchaṁ abhivādetvā ekamantaṁ nisīdi.",
  "pli-tv-bu-vb-np23:1.3.3_0": "Ekamantaṁ nisinnaṁ kho rājānaṁ māgadhaṁ seniyaṁ bimbisāraṁ āyasmā pilindavaccho etadavoca—“kissa, mahārāja,",
  "pli-tv-bu-vb-np23:1.3.3_1": "ārāmikakulaṁ bandhāpitan”ti?",
  "pli-tv-bu-vb-np23:1.3.4_0": "“Tassa, bhante, ārāmikassa ghare suvaṇṇamālā abhirūpā dassanīyā pāsādikā.",
  "pli-tv-bu-vb-np23:1.3.5_0": "Natthi tādisā amhākampi antepure suvaṇṇamālā.",
  "pli-tv-bu-vb-np23:1.3.6_0": "Kuto tassa duggatassa.",
  "pli-tv-bu-vb-np23:1.3.7_0": "Nissaṁsayaṁ corikāya ābhatā”ti.",
  "pli-tv-bu-vb-np23:1.3.8_0": "Atha kho āyasmā pilindavaccho rañño māgadhassa seniyassa bimbisārassa pāsādaṁ suvaṇṇanti adhimucci.",
  "pli-tv-bu-vb-np23:1.3.9_0": "So ahosi sabbasovaṇṇamayo.",
  "pli-tv-bu-vb-np23:1.3.10_0": "“Idaṁ pana te, mahārāja, tāva bahuṁ suvaṇṇaṁ kuto”ti?",
  "pli-tv-bu-vb-np23:1.3.11_0": "“Aññātaṁ, bhante, ayyasseveso iddhānubhāvo”ti.",
  "pli-tv-bu-vb-np23:1.3.12_0": "Taṁ ārāmikakulaṁ muñcāpesi.",
  "pli-tv-bu-vb-np23:1.3.13_0": "Manussā—“ayyena kira pilindavacchena sarājikāya parisāya uttarimanussadhammaṁ iddhipāṭihāriyaṁ dassitan”ti,",
  "pli-tv-bu-vb-np23:1.3.14_0": "attamanā abhippasannā āyasmato pilindavacchassa pañca bhesajjāni abhihariṁsu,",
  "pli-tv-bu-vb-np23:1.3.14_1": "seyyathidaṁ—sappi navanītaṁ telaṁ madhu phāṇitaṁ.",
  "pli-tv-bu-vb-np23:1.3.15_0": "Pakatiyāpi ca āyasmā pilindavaccho lābhī hoti pañcannaṁ bhesajjānaṁ.",
  "pli-tv-bu-vb-np23:1.3.16_0": "Laddhaṁ laddhaṁ parisāya vissajjeti.",
  "pli-tv-bu-vb-np23:1.3.17_0": "Parisā cassa hoti bāhullikā.",
  "pli-tv-bu-vb-np23:1.3.18_0": "Laddhaṁ laddhaṁ kolambepi ghaṭepi pūretvā paṭisāmeti,",
  "pli-tv-bu-vb-np23:1.3.18_1": "parissāvanānipi thavikāyopi pūretvā vātapānesu laggeti.",
  "pli-tv-bu-vb-np23:1.3.19_0": "Tāni olīnavilīnāni tiṭṭhanti. Undūrehipi vihārā okiṇṇavikiṇṇā honti.",
  "pli-tv-bu-vb-np23:1.3.20_0": "Manussā vihāracārikaṁ āhiṇḍantā passitvā ujjhāyanti khiyyanti vipācenti—",
  "pli-tv-bu-vb-np23:1.3.21_0": "“antokoṭṭhāgārikā ime samaṇā sakyaputtiyā, seyyathāpi rājā māgadho seniyo bimbisāro”ti.",
  "pli-tv-bu-vb-np23:1.3.22_0": "Assosuṁ kho bhikkhū tesaṁ manussānaṁ ujjhāyantānaṁ khiyyantānaṁ vipācentānaṁ.",
  "pli-tv-bu-vb-np23:1.3.23_0": "Ye te bhikkhū appicchā …pe… te ujjhāyanti khiyyanti vipācenti—",
  "pli-tv-bu-vb-np23:1.3.24_0": "“kathañhi nāma bhikkhū evarūpāya bāhullāya cetessantī”ti.",
  "pli-tv-bu-vb-np23:1.3.25_0": "Atha kho te bhikkhū te anekapariyāyena vigarahitvā bhagavato etamatthaṁ ārocesuṁ …pe…",
  "pli-tv-bu-vb-np23:1.3.26_0": "“saccaṁ kira, bhikkhave, bhikkhū evarūpāya bāhullāya cetentī”ti?",
  "pli-tv-bu-vb-np23:1.3.27_0": "“Saccaṁ, bhagavā”ti.",
  "pli-tv-bu-vb-np23:1.3.28_0": "Vigarahi buddho bhagavā …pe…",
  "pli-tv-bu-vb-np23:1.3.29_0": "kathañhi nāma te, bhikkhave, moghapurisā evarūpāya bāhullāya cetessanti.",
  "pli-tv-bu-vb-np23:1.3.30_0": "Netaṁ, bhikkhave, appasannānaṁ vā pasādāya …pe…",
  "pli-tv-bu-vb-np23:1.3.31_0": "evañca pana, bhikkhave, imaṁ sikkhāpadaṁ uddiseyyātha—",
  "pli-tv-bu-vb-np23:1.3.32.1_0": "“Yāni kho pana tāni gilānānaṁ bhikkhūnaṁ paṭisāyanīyāni bhesajjāni,",
  "pli-tv-bu-vb-np23:1.3.32.1_1": "seyyathidaṁ— sappi navanītaṁ telaṁ madhu phāṇitaṁ,",
  "pli-tv-bu-vb-np23:1.3.32.1_2": "tāni paṭiggahetvā sattāhaparamaṁ sannidhikārakaṁ paribhuñjitabbāni.",
  "pli-tv-bu-vb-np23:1.3.33_0": "Taṁ atikkāmayato nissaggiyaṁ pācittiyan”ti.",
  "pli-tv-bu-vb-np23:2.1_0": "Yāni kho pana tāni gilānānaṁ bhikkhūnaṁ paṭisāyanīyāni bhesajjānīti",
  "pli-tv-bu-vb-np23:2.2_0": "sappi nāma",
  "pli-tv-bu-vb-np23:2.3_0": "gosappi vā ajikāsappi vā mahiṁsasappi vā yesaṁ maṁsaṁ kappati tesaṁ sappi.",
  "pli-tv-bu-vb-np23:2.4_0": "Navanītaṁ nāma",
  "pli-tv-bu-vb-np23:2.5_0": "tesaṁyeva navanītaṁ.",
  "pli-tv-bu-vb-np23:2.6_0": "Telaṁ nāma",
  "pli-tv-bu-vb-np23:2.7_0": "tilatelaṁ sāsapatelaṁ madhukatelaṁ eraṇḍatelaṁ vasātelaṁ.",
  "pli-tv-bu-vb-np23:2.8_0": "Madhu nāma",
  "pli-tv-bu-vb-np23:2.9_0": "makkhikāmadhu.",
  "pli-tv-bu-vb-np23:2.10_0": "Phāṇitaṁ nāma",
  "pli-tv-bu-vb-np23:2.11_0": "ucchumhā nibbattaṁ.",
  "pli-tv-bu-vb-np23:2.12_0": "Tāni paṭiggahetvā sattāhaparamaṁ sannidhikārakaṁ paribhuñjitabbānīti",
  "pli-tv-bu-vb-np23:2.13_0": "sattāhaparamatā paribhuñjitabbāni.",
  "pli-tv-bu-vb-np23:2.14_0": "Taṁ atikkāmayato nissaggiyaṁ hotīti",
  "pli-tv-bu-vb-np23:2.15_0": "aṭṭhame aruṇuggamane nissaggiyaṁ hoti.",
  "pli-tv-bu-vb-np23:2.16_0": "Nissajjitabbaṁ saṅghassa vā gaṇassa vā puggalassa vā.",
  "pli-tv-bu-vb-np23:2.17_0": "Evañca pana, bhikkhave, nissajjitabbaṁ.",
  "pli-tv-bu-vb-np23:2.18_0": "…pe…",
  "pli-tv-bu-vb-np23:2.19_0": "idaṁ me, bhante, bhesajjaṁ sattāhātikkantaṁ nissaggiyaṁ,",
  "pli-tv-bu-vb-np23:2.20_0": "imāhaṁ saṅghassa nissajjāmīti …pe…",
  "pli-tv-bu-vb-np23:2.21_0": "dadeyyāti …pe…",
  "pli-tv-bu-vb-np23:2.22_0": "dadeyyunti …pe…",
  "pli-tv-bu-vb-np23:2.23_0": "āyasmato dammīti.",
  "pli-tv-bu-vb-np23:2.24.1_0": "Sattāhātikkante atikkantasaññī, nissaggiyaṁ pācittiyaṁ.",
  "pli-tv-bu-vb-np23:2.25_0": "Sattāhātikkante vematiko, nissaggiyaṁ pācittiyaṁ.",
  "pli-tv-bu-vb-np23:2.26_0": "Sattāhātikkante anatikkantasaññī, nissaggiyaṁ pācittiyaṁ.",
  "pli-tv-bu-vb-np23:2.27_0": "Anadhiṭṭhite adhiṭṭhitasaññī, nissaggiyaṁ pācittiyaṁ.",
  "pli-tv-bu-vb-np23:2.28_0": "Avissajjite vissajjitasaññī, nissaggiyaṁ pācittiyaṁ.",
  "pli-tv-bu-vb-np23:2.29_0": "Anaṭṭhe naṭṭhasaññī, nissaggiyaṁ pācittiyaṁ.",
  "pli-tv-bu-vb-np23:2.30_0": "Avinaṭṭhe vinaṭṭhasaññī, nissaggiyaṁ pācittiyaṁ.",
  "pli-tv-bu-vb-np23:2.31_0": "Adaḍḍhe daḍḍhasaññī, nissaggiyaṁ pācittiyaṁ.",
  "pli-tv-bu-vb-np23:2.32_0": "Avilutte viluttasaññī, nissaggiyaṁ pācittiyaṁ.",
  "pli-tv-bu-vb-np23:2.33_0": "Nissaṭṭhaṁ paṭilabhitvā na kāyikena paribhogena paribhuñjitabbaṁ, na ajjhoharitabbaṁ,",
  "pli-tv-bu-vb-np23:2.34_0": "padīpe vā kāḷavaṇṇe vā upanetabbaṁ,",
  "pli-tv-bu-vb-np23:2.35_0": "aññena bhikkhunā kāyikena paribhogena paribhuñjitabbaṁ, na ajjhoharitabbaṁ.",
  "pli-tv-bu-vb-np23:2.36_0": "Sattāhānatikkante atikkantasaññī, āpatti dukkaṭassa.",
  "pli-tv-bu-vb-np23:2.37_0": "Sattāhānatikkante vematiko, āpatti dukkaṭassa.",
  "pli-tv-bu-vb-np23:2.38_0": "Sattāhānatikkante anatikkantasaññī, anāpatti.",
  "pli-tv-bu-vb-np23:2.39.1_0": "Anāpatti—",
  "pli-tv-bu-vb-np23:2.40_0": "antosattāhaṁ adhiṭṭheti,",
  "pli-tv-bu-vb-np23:2.40_1": "vissajjeti, nassati,",
  "pli-tv-bu-vb-np23:2.40_2": "vinassati, ḍayhati,",
  "pli-tv-bu-vb-np23:2.40_3": "acchinditvā gaṇhanti,",
  "pli-tv-bu-vb-np23:2.40_4": "vissāsaṁ gaṇhanti,",
  "pli-tv-bu-vb-np23:2.41_0": "anupasampannassa cattena vantena muttena anapekkho datvā paṭilabhitvā paribhuñjati,",
  "pli-tv-bu-vb-np23:2.42_0": "ummattakassa,",
  "pli-tv-bu-vb-np23:2.43_0": "ādikammikassāti.",
  "pli-tv-bu-vb-np23:2.44_0": "Bhesajjasikkhāpadaṁ niṭṭhitaṁ tatiyaṁ."
}