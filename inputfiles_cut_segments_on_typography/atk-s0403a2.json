{
  "atk-s0403a2:0_0": "3. Pañcaṅgikavaggo",
  "atk-s0403a2:1_0": "1. Paṭhamaagāravasuttavaṇṇanā",
  "atk-s0403a2:2_0": "21.",
  "atk-s0403a2:2_1": "Tatiyassa paṭhame asabhāgavuttikoti asabhāgāya visadisāya jīvitavuttiyā samannāgato.",
  "atk-s0403a2:2_2": "Ābhisamācārikaṁ dhammanti uttamasamācārabhūtaṁ vattavasena paññattasīlaṁ.",
  "atk-s0403a2:2_3": "Sekhaṁ dhammanti sekhapaṇṇattisīlaṁ.",
  "atk-s0403a2:2_4": "Sīlānīti cattāri mahāsīlāni.",
  "atk-s0403a2:2_5": "Sammādiṭṭhinti vipassanāsammādiṭṭhiṁ.",
  "atk-s0403a2:2_6": "Sammāsamādhinti maggasamādhiñceva phalasamādhiñca.",
  "atk-s0403a2:2_7": "Imasmiṁ sutte sīlādīni missakāni kathitāni.",
  "atk-s0403a2:3_0": "2. Dutiyaagāravasuttavaṇṇanā",
  "atk-s0403a2:4_0": "22.",
  "atk-s0403a2:4_1": "Dutiye sīlakkhandhanti sīlarāsiṁ.",
  "atk-s0403a2:4_2": "Sesadvayepi eseva nayo.",
  "atk-s0403a2:4_3": "Ime pana tayopi khandhā missakāva kathitāti.",
  "atk-s0403a2:5_0": "3. Upakkilesasuttavaṇṇanā",
  "atk-s0403a2:6_0": "23.",
  "atk-s0403a2:6_1": "Tatiye na ca pabhassaranti na ca pabhāvantaṁ.",
  "atk-s0403a2:6_2": "Pabhaṅgu cāti pabhijjanasabhāvaṁ.",
  "atk-s0403a2:6_3": "Ayoti kāḷalohaṁ.",
  "atk-s0403a2:6_4": "Lohanti ṭhapetvā idha vuttāni cattāri avasesaṁ lohaṁ.",
  "atk-s0403a2:6_5": "Sajjhanti rajataṁ.",
  "atk-s0403a2:6_6": "Cittassāti cātubhūmakakusalacittassa.",
  "atk-s0403a2:6_7": "Tebhūmakassa tāva upakkilesā hontu,",
  "atk-s0403a2:6_8": "lokuttarassa kathaṁ hontīti?",
  "atk-s0403a2:6_9": "Uppajjituṁ appadānena.",
  "atk-s0403a2:6_10": "Yadaggena hi uppajjituṁ na denti,",
  "atk-s0403a2:6_11": "tadaggeneva te lokiyassapi lokuttarassapi upakkilesā nāma honti.",
  "atk-s0403a2:6_12": "Pabhaṅgu cāti ārammaṇe cuṇṇavicuṇṇabhāvūpagamanena bhijjanasabhāvaṁ.",
  "atk-s0403a2:6_13": "Sammāsamādhiyati āsavānaṁ khayāyāti āsavānaṁ khayasaṅkhātassa arahattassa atthāya hetunā kāraṇena samādhiyati.",
  "atk-s0403a2:6_14": "Ettāvatā cittaṁ visodhetvā arahatte patiṭṭhitaṁ khīṇāsavaṁ dasseti.",
  "atk-s0403a2:6_15": "Idānissa abhiññāpaṭivedhaṁ dassento yassa yassa cātiādimāha.",
  "atk-s0403a2:6_16": "Taṁ uttānatthamevāti.",
  "atk-s0403a2:7_0": "4. Dussīlasuttavaṇṇanā",
  "atk-s0403a2:8_0": "24.",
  "atk-s0403a2:8_1": "Catutthe hatūpanisoti hataupanissayo hatakāraṇo.",
  "atk-s0403a2:8_2": "Yathābhūtañāṇadassananti nāmarūpaparicchedañāṇaṁ ādiṁ katvā taruṇavipassanā.",
  "atk-s0403a2:8_3": "Nibbidāvirāgoti nibbidā ca virāgo ca.",
  "atk-s0403a2:8_4": "Tattha nibbidā balavavipassanā,",
  "atk-s0403a2:8_5": "virāgo maggo.",
  "atk-s0403a2:8_6": "Vimuttiñāṇadassananti phalavimutti ca paccavekkhaṇañāṇañca.",
  "atk-s0403a2:9_0": "5. Anuggahitasuttavaṇṇanā",
  "atk-s0403a2:10_0": "25.",
  "atk-s0403a2:10_1": "Pañcame sammādiṭṭhīti vipassanāsammādiṭṭhi.",
  "atk-s0403a2:10_2": "Cetovimuttiphalātiādīsu cetovimuttīti maggaphalasamādhi.",
  "atk-s0403a2:10_3": "Paññāvimuttīti phalañāṇaṁ.",
  "atk-s0403a2:10_4": "Sīlānuggahitāti sīlena anuggahitā anurakkhitā.",
  "atk-s0403a2:10_5": "Sutānuggahitāti bāhusaccena anuggahitā.",
  "atk-s0403a2:10_6": "Sākacchānuggahitāti dhammasākacchāya anuggahitā.",
  "atk-s0403a2:10_7": "Samathānuggahitāti cittekaggatāya anuggahitā.",
  "atk-s0403a2:11_0": "Imassa panatthassa āvibhāvatthaṁ madhurambabījaṁ ropetvā samantā mariyādaṁ bandhitvā kālānukālaṁ udakaṁ",
  "atk-s0403a2:11_1": "āsiñcitvā kālānukālaṁ mūlāni sodhetvā kālānukālaṁ patitapāṇake hāretvā kālānukālaṁ makkaṭajālaṁ luñcitvā",
  "atk-s0403a2:11_2": "ambaṁ paṭijagganto puriso dassetabbo.",
  "atk-s0403a2:11_3": "Tassa hi purisassa madhurambabījaropanaṁ viya vipassanāsammādiṭṭhi daṭṭhabbā,",
  "atk-s0403a2:11_4": "mariyādabandhanaṁ viya sīlena anuggaṇhanaṁ,",
  "atk-s0403a2:11_5": "udakāsecanaṁ viya sutena anuggaṇhanaṁ,",
  "atk-s0403a2:11_6": "mūlaparisodhanaṁ viya sākacchāya anuggaṇhanaṁ,",
  "atk-s0403a2:11_7": "pāṇakaharaṇaṁ viya jhānavipassanāpāripanthikasodhanavasena samathānuggaṇhanaṁ,",
  "atk-s0403a2:11_8": "makkaṭajālaluñcanaṁ viya balavavipassanānuggaṇhanaṁ,",
  "atk-s0403a2:11_9": "evaṁ anuggahitassa rukkhassa khippameva vaḍḍhitvā phalappadānaṁ viya imehi sīlādīhi anuggahitāya mūlasammādiṭṭhiyā",
  "atk-s0403a2:11_10": "khippameva maggavasena vaḍḍhitvā cetovimuttipaññāvimuttiphalappadānaṁ veditabbaṁ.",
  "atk-s0403a2:12_0": "6. Vimuttāyatanasuttavaṇṇanā",
  "atk-s0403a2:13_0": "26.",
  "atk-s0403a2:13_1": "Chaṭṭhe vimuttāyatanānīti vimuccanakāraṇāni.",
  "atk-s0403a2:13_2": "Yatthāti yesu vimuttāyatanesu.",
  "atk-s0403a2:13_3": "Satthā dhammaṁ desetīti catusaccadhammaṁ deseti.",
  "atk-s0403a2:13_4": "Atthapaṭisaṁvedinoti pāḷiatthaṁ jānantassa.",
  "atk-s0403a2:13_5": "Dhammapaṭisaṁvedinoti pāḷiṁ jānantassa.",
  "atk-s0403a2:13_6": "Pāmojjanti taruṇapīti.",
  "atk-s0403a2:13_7": "Pītīti tuṭṭhākārabhūtā balavapīti.",
  "atk-s0403a2:13_8": "Kāyoti nāmakāyo.",
  "atk-s0403a2:13_9": "Passambhatīti paṭippassambhati.",
  "atk-s0403a2:13_10": "Sukhaṁ vedetīti sukhaṁ paṭilabhati.",
  "atk-s0403a2:13_11": "Cittaṁ samādhiyatīti arahattaphalasamādhinā samādhiyati.",
  "atk-s0403a2:13_12": "Ayañhi taṁ dhammaṁ suṇanto āgatāgataṭṭhāne jhānavipassanāmaggaphalāni jānāti,",
  "atk-s0403a2:13_13": "tassa evaṁ jānato pīti uppajjati.",
  "atk-s0403a2:13_14": "So tassā pītiyā antarā osakkituṁ na dento upacārakammaṭṭhāniko hutvā vipassanaṁ vaḍḍhetvā arahattaṁ pāpuṇāti.",
  "atk-s0403a2:13_15": "Taṁ sandhāya vuttaṁ –",
  "atk-s0403a2:13_16": "“cittaṁ samādhiyatī”ti.",
  "atk-s0403a2:13_17": "Sesesupi eseva nayo.",
  "atk-s0403a2:13_18": "Ayaṁ pana viseso –",
  "atk-s0403a2:13_19": "samādhinimittanti aṭṭhatiṁsāya ārammaṇesu aññataro samādhiyeva samādhinimittaṁ.",
  "atk-s0403a2:13_20": "Suggahitaṁhotītiādisu ācariyassa santike kammaṭṭhānaṁ uggaṇhantena suṭṭhu gahitaṁ hoti suṭṭhu manasikataṁ suṭṭhu upadhāritaṁ.",
  "atk-s0403a2:13_21": "Suppaṭividdhaṁ paññāyāti paññāya suṭṭhu paccakkhaṁ kataṁ.",
  "atk-s0403a2:13_22": "Tasmiṁ dhammeti tasmiṁ kammaṭṭhānapāḷidhamme.",
  "atk-s0403a2:13_23": "Iti imasmiṁ sutte pañcapi vimuttāyatanāni arahattaṁ pāpetvā kathitānīti.",
  "atk-s0403a2:14_0": "7. Samādhisuttavaṇṇanā",
  "atk-s0403a2:15_0": "27.",
  "atk-s0403a2:15_1": "Sattame appamāṇanti pamāṇakaradhammarahitaṁ lokuttaraṁ.",
  "atk-s0403a2:15_2": "Nipakā patissatāti nepakkena ca satiyā ca samannāgatā hutvā.",
  "atk-s0403a2:15_3": "Pañca ñāṇānīti pañca paccavekkhaṇañāṇāni.",
  "atk-s0403a2:15_4": "Paccattaññeva uppajjantīti attaniyeva uppajjanti.",
  "atk-s0403a2:15_5": "Ayaṁ samādhi paccuppannasukho cevātiādīsu arahattaphalasamādhi adhippeto.",
  "atk-s0403a2:15_6": "Maggasamādhītipi vadantiyeva.",
  "atk-s0403a2:15_7": "So hi appitappitakkhaṇe sukhattā paccuppannasukho,",
  "atk-s0403a2:15_8": "purimo purimo pacchimassa pacchimassa samādhisukhassa paccayattā āyatiṁ sukhavipāko,",
  "atk-s0403a2:15_9": "kilesehi ārakattā ariyo,",
  "atk-s0403a2:15_10": "kāmāmisavaṭṭāmisalokāmisānaṁ abhāvā nirāmiso.",
  "atk-s0403a2:15_11": "Buddhādīhi mahāpurisehi sevitattā akāpurisasevito.",
  "atk-s0403a2:15_12": "Aṅgasantatāya ārammaṇasantatāya sabbakilesadarathasantatāya ca santo,",
  "atk-s0403a2:15_13": "atappaniyaṭṭhena paṇīto.",
  "atk-s0403a2:15_14": "Kilesappaṭippassaddhiyā laddhattā kilesappaṭippassaddhibhāvaṁ vā laddhattā paṭippassaddhaladdho.",
  "atk-s0403a2:15_15": "Paṭippassaddhaṁ paṭippassaddhīti hi idaṁ atthato ekaṁ.",
  "atk-s0403a2:15_16": "Paṭippassaddhakilesena vā arahatā laddhattāpi paṭippassaddhaladdho,",
  "atk-s0403a2:15_17": "ekodibhāvena adhigatattā ekodibhāvameva vā adhigatattā ekodibhāvādhigato.",
  "atk-s0403a2:15_18": "Appaguṇasāsavasamādhi viya sasaṅkhārena sappayogena cittena paccanīkadhamme niggayha kilese vāretvā anadhigatattā na sasaṅkhāraniggayhavāritagato.",
  "atk-s0403a2:15_19": "Taṁ samādhiṁ samāpajjanto tato vā vuṭṭhahanto sativepullappattattā satova samāpajjati,",
  "atk-s0403a2:15_20": "satova vuṭṭhahati.",
  "atk-s0403a2:15_21": "Yathāparicchinnakālavasena vā sato samāpajjati,",
  "atk-s0403a2:15_22": "sato vuṭṭhahati.",
  "atk-s0403a2:15_23": "Tasmā yadettha “ayaṁ samādhi paccuppannasukho ceva āyatiñca sukhavipāko cā”ti evaṁ paccavekkhamānassa paccattaṁyeva aparappaccayañāṇaṁ uppajjati,",
  "atk-s0403a2:15_24": "taṁ ekaṁ ñāṇaṁ.",
  "atk-s0403a2:15_25": "Eseva nayo sesesu.",
  "atk-s0403a2:15_26": "Evaṁ imāni pañca ñāṇāni paccattaññeva uppajjantīti.",
  "atk-s0403a2:16_0": "8. Pañcaṅgikasuttavaṇṇanā",
  "atk-s0403a2:17_0": "28.",
  "atk-s0403a2:17_1": "Aṭṭhame ariyassāti vikkhambhanavasena pahīnakilesehi ārakā ṭhitassa.",
  "atk-s0403a2:17_2": "Bhāvanaṁ desessāmīti brūhanaṁ vaḍḍhanaṁ pakāsayissāmi.",
  "atk-s0403a2:17_3": "Imameva kāyanti imaṁ karajakāyaṁ.",
  "atk-s0403a2:17_4": "Abhisandetīti temeti sneheti,",
  "atk-s0403a2:17_5": "sabbattha pavattapītisukhaṁ karoti.",
  "atk-s0403a2:17_6": "Parisandetīti samantato sandeti.",
  "atk-s0403a2:17_7": "Paripūretīti vāyunā bhastaṁ viya pūreti.",
  "atk-s0403a2:17_8": "Parippharatīti samantato phusati.",
  "atk-s0403a2:17_9": "Sabbāvato kāyassāti assa bhikkhuno sabbakoṭṭhāsavato kāyassa kiñci upādinnakasantatipavattiṭṭhāne chavimaṁsalohitānugataṁ",
  "atk-s0403a2:17_10": "aṇumattampi ṭhānaṁ paṭhamajjhānasukhena aphuṭaṁ nāma na hoti.",
  "atk-s0403a2:18_0": "Dakkhoti cheko paṭibalo nhānīyacuṇṇāni kātuñceva yojetuñca sannetuñca.",
  "atk-s0403a2:18_1": "Kaṁsathāleti yena kenaci lohena katabhājane.",
  "atk-s0403a2:18_2": "Mattikābhājanaṁ pana thiraṁ na hoti,",
  "atk-s0403a2:18_3": "sannentassa bhijjati.",
  "atk-s0403a2:18_4": "Tasmā taṁ na dassesi.",
  "atk-s0403a2:18_5": "Paripphosakaṁparipphosakanti siñcitvā siñcitvā.",
  "atk-s0403a2:18_6": "Sanneyyāti vāmahatthena kaṁsathālaṁ gahetvā dakkhiṇahatthena pamāṇayuttaṁ udakaṁ siñcitvā siñcitvā parimaddanto piṇḍaṁ kareyya.",
  "atk-s0403a2:18_7": "Snehānugatāti udakasinehena anugatā.",
  "atk-s0403a2:18_8": "Snehaparetāti udakasinehena pariggahitā.",
  "atk-s0403a2:18_9": "Santarabāhirāti saddhiṁ antopadesena ceva bahipadesena ca,",
  "atk-s0403a2:18_10": "sabbatthakameva udakasinehena phuṭāti attho.",
  "atk-s0403a2:18_11": "Na ca pagghariṇīti na bindu bindu udakaṁ paggharati,",
  "atk-s0403a2:18_12": "sakkā hoti hatthenapi dvīhipi aṅgulīhi gahetuṁ ovaṭṭikāyapi kātunti attho.",
  "atk-s0403a2:19_0": "Dutiyajjhānasukhaupamāyaṁ ubbhidodakoti ubbhinnaudako,",
  "atk-s0403a2:19_1": "na heṭṭhā ubbhijjitvā uggacchanaudako,",
  "atk-s0403a2:19_2": "antoyeva pana uppajjanaudakoti attho.",
  "atk-s0403a2:19_3": "Āyamukhanti āgamanamaggo.",
  "atk-s0403a2:19_4": "Devoti megho.",
  "atk-s0403a2:19_5": "Kālena kālanti kāle kāle,",
  "atk-s0403a2:19_6": "anvaḍḍhamāsaṁ vā anudasāhaṁ vāti attho.",
  "atk-s0403a2:19_7": "Dhāranti vuṭṭhiṁ.",
  "atk-s0403a2:19_8": "Nānuppaveccheyyāti nappaveseyya,",
  "atk-s0403a2:19_9": "na vasseyyāti attho.",
  "atk-s0403a2:19_10": "Sītā vāridhārā ubbhijjitvāti sītā vāridhārā taṁ rahadaṁ pūrayamānā ubbhijjitvā.",
  "atk-s0403a2:19_11": "Heṭṭhā uggacchanaudakañhi uggantvā bhijjantaṁ udakaṁ khobheti,",
  "atk-s0403a2:19_12": "catūhi disāhi pavisanaudakaṁ purāṇapaṇṇatiṇakaṭṭhadaṇḍakādīhi udakaṁ khobheti.",
  "atk-s0403a2:19_13": "Vuṭṭhiudakaṁ dhārānipātabubbuḷakehi udakaṁ khobheti,",
  "atk-s0403a2:19_14": "sannisinnameva pana hutvā iddhinimmitamiva uppajjamānaṁ udakaṁ imaṁ padesaṁ pharati,",
  "atk-s0403a2:19_15": "imaṁ na pharatīti natthi.",
  "atk-s0403a2:19_16": "Tena aphuṭokāso nāma na hoti.",
  "atk-s0403a2:19_17": "Tattha rahado viya karajakāyo,",
  "atk-s0403a2:19_18": "udakaṁ viya dutiyajjhānasukhaṁ,",
  "atk-s0403a2:19_19": "sesaṁ purimanayeneva veditabbaṁ.",
  "atk-s0403a2:20_0": "Tatiyajjhānasukhaupamāyaṁ uppalāni ettha santīti uppalinī.",
  "atk-s0403a2:20_1": "Sesapadadvayepi eseva nayo.",
  "atk-s0403a2:20_2": "Ettha ca setarattanīlesu yaṁkiñci uppalameva,",
  "atk-s0403a2:20_3": "ūnakasatapattaṁ puṇḍarīkaṁ,",
  "atk-s0403a2:20_4": "satapattaṁ padumaṁ.",
  "atk-s0403a2:20_5": "Pattaniyamaṁ vā vināpi setaṁ padumaṁ,",
  "atk-s0403a2:20_6": "rattaṁ puṇḍarīkanti ayamettha vinicchayo.",
  "atk-s0403a2:20_7": "Udakānuggatānīti udakato na uggatāni.",
  "atk-s0403a2:20_8": "Antonimuggaposīnīti udakatalassa anto nimuggāniyeva hutvā posanti vaḍḍhantīti attho.",
  "atk-s0403a2:20_9": "Sesaṁ purimanayeneva veditabbaṁ.",
  "atk-s0403a2:21_0": "Catutthajjhānaupamāyaṁ parisuddhena cetasā pariyodātenāti ettha nirupakkilesaṭṭhena parisuddhaṁ,",
  "atk-s0403a2:21_1": "pabhassaraṭṭhena pariyodātaṁ veditabbaṁ.",
  "atk-s0403a2:21_2": "Odātena vatthenāti idaṁ utupharaṇatthaṁ vuttaṁ.",
  "atk-s0403a2:21_3": "Kiliṭṭhavatthena hi utupharaṇaṁ na hoti,",
  "atk-s0403a2:21_4": "taṅkhaṇadhotaparisuddhena utupharaṇaṁ balavaṁ hoti.",
  "atk-s0403a2:21_5": "Imissā hi upamāya vatthaṁ viya karajakāyo,",
  "atk-s0403a2:21_6": "utupharaṇaṁ viya catutthajjhānasukhaṁ.",
  "atk-s0403a2:21_7": "Tasmā yathā sunhātassa purisassa parisuddhaṁ vatthaṁ sasīsaṁ pārupitvā nisinnassa sarīrato utu sabbameva vatthaṁ pharati,",
  "atk-s0403a2:21_8": "na koci vatthassa aphuṭokāso hoti,",
  "atk-s0403a2:21_9": "evaṁ catutthajjhānasukhena bhikkhuno karajakāyassa na koci okāso aphuṭo hotīti evamettha attho daṭṭhabbo.",
  "atk-s0403a2:21_10": "Catutthajjhānacittameva vā vatthaṁ viya,",
  "atk-s0403a2:21_11": "taṁsamuṭṭhānarūpaṁ utupharaṇaṁ viya.",
  "atk-s0403a2:21_12": "Yathā hi katthaci katthaci odātavatthe kāyaṁ aphusantepi taṁsamuṭṭhānena utunā sabbatthakameva kāyo phuṭo hoti,",
  "atk-s0403a2:21_13": "evaṁ catutthajjhānasamuṭṭhāpitena sukhumarūpena sabbatthakameva bhikkhuno kāyo phuṭo hotīti evamettha attho daṭṭhabbo.",
  "atk-s0403a2:22_0": "Paccavekkhaṇanimittanti paccavekkhaṇañāṇameva.",
  "atk-s0403a2:22_1": "Suggahitaṁ hotīti yathā tena jhānavipassanāmaggā suṭṭhu gahitā honti,",
  "atk-s0403a2:22_2": "evaṁ paccavekkhaṇanimittaṁ aparāparena paccavekkhaṇanimittena suṭṭhu gahitaṁ hoti.",
  "atk-s0403a2:22_3": "Añño vā aññanti añño eko aññaṁ ekaṁ,",
  "atk-s0403a2:22_4": "attanoyeva hi attā na pākaṭo hoti.",
  "atk-s0403a2:22_5": "Ṭhito vā nisinnanti ṭhitakassāpi nisinno pākaṭo hoti,",
  "atk-s0403a2:22_6": "tenevaṁ vuttaṁ.",
  "atk-s0403a2:22_7": "Sesesupi eseva nayo.",
  "atk-s0403a2:22_8": "Udakamaṇikoti samekhalā udakacāṭi.",
  "atk-s0403a2:22_9": "Samatittikoti samabharito.",
  "atk-s0403a2:22_10": "Kākapeyyāti mukhavaṭṭiyaṁ nisīditvā kākena gīvaṁ anāmetvāva pātabbo.",
  "atk-s0403a2:23_0": "Subhūmiyanti samabhūmiyaṁ.",
  "atk-s0403a2:23_1": "“Subhūme sukhette vihatakhāṇuke bījāni patiṭṭhāpeyyā”ti ettha pana maṇḍabhūmi subhūmīti āgatā.",
  "atk-s0403a2:23_2": "Catumahāpatheti dvinnaṁ mahāmaggānaṁ vinivijjhitvā gataṭṭhāne.",
  "atk-s0403a2:23_3": "Ājaññarathoti vinītaassaratho.",
  "atk-s0403a2:23_4": "Odhastapatodoti yathā rathaṁ abhiruhitvā ṭhitena sakkā hoti gaṇhituṁ,",
  "atk-s0403a2:23_5": "evaṁ ālambanaṁ nissāya tiriyato ṭhapitapatodo.",
  "atk-s0403a2:23_6": "Yoggācariyoti assācariyo.",
  "atk-s0403a2:23_7": "Sveva assadamme sāretīti assadammasārathi.",
  "atk-s0403a2:23_8": "Yenicchakanti yena yena maggena icchati.",
  "atk-s0403a2:23_9": "Yadicchakanti yaṁ yaṁ gatiṁ icchati.",
  "atk-s0403a2:23_10": "Sāreyyāti ujukaṁ purato peseyya.",
  "atk-s0403a2:23_11": "Paccāsāreyyāti paṭinivatteyya.",
  "atk-s0403a2:24_0": "Evaṁ heṭṭhā pañcahi aṅgehi samāpattiparikammaṁ kathetvā imāhi tīhi upamāhi paguṇasamāpattiyā ānisaṁsaṁ",
  "atk-s0403a2:24_1": "dassetvā idāni khīṇāsavassa abhiññāpaṭipāṭiṁ dassetuṁ so sace ākaṅkhatītiādimāha.",
  "atk-s0403a2:24_2": "Taṁ uttānatthamevāti.",
  "atk-s0403a2:25_0": "9. Caṅkamasuttavaṇṇanā",
  "atk-s0403a2:26_0": "29.",
  "atk-s0403a2:26_1": "Navame addhānakkhamo hotīti dūraṁ addhānamaggaṁ gacchanto khamati,",
  "atk-s0403a2:26_2": "adhivāsetuṁ sakkoti.",
  "atk-s0403a2:26_3": "Padhānakkhamoti vīriyakkhamo.",
  "atk-s0403a2:26_4": "Caṅkamādhigato samādhīti caṅkamaṁ adhiṭṭhahantena adhigato aṭṭhannaṁ samāpattīnaṁ aññatarasamādhi.",
  "atk-s0403a2:26_5": "Ciraṭṭhitiko hotīti ciraṁ tiṭṭhati.",
  "atk-s0403a2:26_6": "Ṭhitakena gahitanimittañhi nisinnassa nassati,",
  "atk-s0403a2:26_7": "nisinnena gahitanimittaṁ nipannassa.",
  "atk-s0403a2:26_8": "Caṅkamaṁ adhiṭṭhahantena calitārammaṇe gahitanimittaṁ pana ṭhitassapi nisinnassapi nipannassapi na nassatīti.",
  "atk-s0403a2:27_0": "10. Nāgitasuttavaṇṇanā",
  "atk-s0403a2:28_0": "30.",
  "atk-s0403a2:28_1": "Dasame uddhaṁ uggatattā ucco,",
  "atk-s0403a2:28_2": "rāsibhāvena ca mahā saddo etesanti uccāsaddamahāsaddā.",
  "atk-s0403a2:28_3": "Tesu hi uggatuggatesu khattiyamahāsāla-",
  "atk-s0403a2:28_4": "brāhmaṇamahāsālādīsu mahāsakkāraṁ gahetvā āgatesu “asukassa okāsaṁ detha,",
  "atk-s0403a2:28_5": "asukassa okāsaṁ dethā”ti vutte “mayaṁ paṭhamataraṁ āgatā,",
  "atk-s0403a2:28_6": "mayhaṁ paṭhamataraṁ āgatā,",
  "atk-s0403a2:28_7": "natthi okāso”ti evaṁ aññamaññaṁ kathentānaṁ saddo ucco ceva mahā ca ahosi.",
  "atk-s0403a2:28_8": "Kevaṭṭā maññe macchavilopeti kevaṭṭā viya macchavilope.",
  "atk-s0403a2:28_9": "Tesañhi macchapacchiṁ gahetvā āgatānaṁ vikkiṇanaṭṭhāne “mayhaṁ detha mayhaṁ dethā”ti vadato mahājanassa evarūpo saddo hoti.",
  "atk-s0403a2:28_10": "Mīḷhasukhanti asucisukhaṁ.",
  "atk-s0403a2:28_11": "Middhasukhanti niddāsukhaṁ.",
  "atk-s0403a2:28_12": "Lābhasakkārasilokasukhanti lābhasakkārañceva vaṇṇabhaṇanañca nissāya uppannasukhaṁ.",
  "atk-s0403a2:29_0": "Taṁninnāvagamissantīti taṁ tadeva bhagavato gataṭṭhānaṁ gamissanti,",
  "atk-s0403a2:29_1": "anubandhissantiyevāti vuttaṁ hoti. Tathā hi, bhante,",
  "atk-s0403a2:29_2": "bhagavato sīlapaññāṇanti yasmā tathāvidhaṁ tumhākaṁ sīlañca ñāṇañcāti attho.",
  "atk-s0403a2:29_3": "Mā ca mayā yasoti mayā saddhiṁ yasopi mā samāgacchatu.",
  "atk-s0403a2:29_4": "Piyānanti piyajanānaṁ.",
  "atk-s0403a2:29_5": "Eso tassa nissandoti esā piyabhāvassa nipphatti.",
  "atk-s0403a2:29_6": "Asubhanimittānuyoganti asubhakammaṭṭhānānuyogaṁ.",
  "atk-s0403a2:29_7": "Subhanimitteti rāgaṭṭhāniye iṭṭhārammaṇe.",
  "atk-s0403a2:29_8": "Eso tassa nissandoti esā tassa asubhanimittānuyogassa nipphatti.",
  "atk-s0403a2:29_9": "Evamimasmiṁ sutte imesu pañcasu ṭhānesu vipassanāva kathitāti.",
  "atk-s0403a2:30_0": "Pañcaṅgikavaggo tatiyo."
}