{
  "tika-s0403t2:0_0": "3. Pañcaṅgikavaggo",
  "tika-s0403t2:1_0": "1-2. Paṭhamaagāravasuttādivaṇṇanā",
  "tika-s0403t2:2_0": "21- 22.",
  "tika-s0403t2:2_1": "Tatiyassa paṭhame ābhisamācārikanti abhisamācāre uttamasamācāre bhavaṁ.",
  "tika-s0403t2:2_2": "Kiṁ pana tanti āha “vattavasena paññattasīla”nti.",
  "tika-s0403t2:2_3": "Sesaṁ suviññeyyameva.",
  "tika-s0403t2:2_4": "Dutiye natthi vattabbaṁ.",
  "tika-s0403t2:3_0": "Paṭhamaagāravasuttādivaṇṇanā niṭṭhitā.",
  "tika-s0403t2:4_0": "3-4. Upakkilesasuttādivaṇṇanā",
  "tika-s0403t2:5_0": "23- 24.",
  "tika-s0403t2:5_1": "Tatiye na ca pabhāvantanti na ca pabhāsampannaṁ.",
  "tika-s0403t2:5_2": "Pabhijjanasabhāvanti tāpetvā tāḷakajjanapabhaṅguraṁ.",
  "tika-s0403t2:5_3": "Avasesaṁ lohanti vuttāvasesaṁ sajātilohaṁ,",
  "tika-s0403t2:5_4": "vijātilohaṁ,",
  "tika-s0403t2:5_5": "pisācalohaṁ,",
  "tika-s0403t2:5_6": "kittimalohanti evaṁpabhedaṁ sabbampi lohaṁ.",
  "tika-s0403t2:5_7": "Uppajjituṁ appadānenāti ettha nanu lokiyakusalacittassapi suvisuddhassapi uppajjituṁ appadāneneva upakkilesatāti?",
  "tika-s0403t2:5_8": "Saccametaṁ,",
  "tika-s0403t2:5_9": "yasmiṁ pana santāne nīvaraṇāni laddhappatiṭṭhāni,",
  "tika-s0403t2:5_10": "tattha mahaggatakusalassapi asambhavo,",
  "tika-s0403t2:5_11": "pageva lokuttarakusalassa.",
  "tika-s0403t2:5_12": "Parittakusalaṁ pana yathāpaccayaṁ uppajjamānaṁ nīvaraṇehi upahate santāne uppattiyā aparisuddhaṁ hontaṁ",
  "tika-s0403t2:5_13": "upakkiliṭṭhaṁ nāma hoti aparisuddhadīpakapallikavaṭṭitelādisannissayo padīpo viya.",
  "tika-s0403t2:5_14": "Apica nippariyāyato uppajjituṁ appadāneneva tesaṁ upakkilesatāti dassento “yadaggena hī”tiādimāha.",
  "tika-s0403t2:5_15": "Ārammaṇe vikkhittappavattivasena cuṇṇavicuṇṇatā veditabbā.",
  "tika-s0403t2:5_16": "Catutthe natthi vattabbaṁ.",
  "tika-s0403t2:6_0": "Upakkilesasuttādivaṇṇanā niṭṭhitā.",
  "tika-s0403t2:7_0": "5. Anuggahitasuttavaṇṇanā",
  "tika-s0403t2:8_0": "25.",
  "tika-s0403t2:8_1": "Pañcame sammādiṭṭhīti vipassanāsammādiṭṭhītiādinā aṅguttarabhāṇakānaṁ matena ayaṁ atthavaṇṇanā āraddhā,",
  "tika-s0403t2:8_2": "majjhimabhāṇakā panettha aññathā atthaṁ vadanti.",
  "tika-s0403t2:8_3": "Vuttañhetaṁ majjhimaṭṭhakathāyaṁ –",
  "tika-s0403t2:9_0": "“Anuggahitā”ti laddhūpakārā.",
  "tika-s0403t2:9_1": "Sammādiṭṭhīti arahattamaggasammādiṭṭhi.",
  "tika-s0403t2:9_2": "Phalakkhaṇe nibbattā cetovimutti phalaṁ assāti cetovimuttiphalā.",
  "tika-s0403t2:9_3": "Tadeva cetovimuttisaṅkhātaṁ phalaṁ ānisaṁso assāti cetovimuttiphalānisaṁsā.",
  "tika-s0403t2:9_4": "Dutiyapadepi eseva nayo.",
  "tika-s0403t2:9_5": "Ettha catutthaphalapaññā paññāvimutti nāma,",
  "tika-s0403t2:9_6": "avasesā dhammā cetovimuttīti veditabbā.",
  "tika-s0403t2:9_7": "“Sīlānuggahitā”tiādīsu sīlanti catupārisuddhisīlaṁ.",
  "tika-s0403t2:9_8": "Sutanti sappāyadhammassavanaṁ.",
  "tika-s0403t2:9_9": "Sākacchāti kammaṭṭhāne khalanapakkhalanacchedanakathā.",
  "tika-s0403t2:9_10": "Samathoti vipassanāpādikā aṭṭha samāpattiyo.",
  "tika-s0403t2:9_11": "Vipassanāti sattavidhā anupassanā.",
  "tika-s0403t2:9_12": "Catupārisuddhisīlañhi pūrentassa,",
  "tika-s0403t2:9_13": "sappāyadhammassavanaṁ suṇantassa,",
  "tika-s0403t2:9_14": "kammaṭṭhāne khalanapakkhalanaṁ chindantassa vipassanāpādikāsu aṭṭhasu samāpattīsu kammaṁ karontassa,",
  "tika-s0403t2:9_15": "sattavidhaṁ anupassanaṁ bhāventassa arahattamaggo uppajjitvā phalaṁ deti.",
  "tika-s0403t2:10_0": "“Yathā hi madhuraṁ ambapakkaṁ paribhuñjitukāmo ambapotakassa samantā udakakoṭṭhakaṁ thiraṁ katvā bandhati,",
  "tika-s0403t2:10_1": "ghaṭaṁ gahetvā kālena kālaṁ udakaṁ āsiñcati,",
  "tika-s0403t2:10_2": "udakassa anikkhamanatthaṁ mariyādaṁ thiraṁ karoti.",
  "tika-s0403t2:10_3": "Yā hoti samīpe valli vā sukkhadaṇḍako vā kipillikapuṭo vā makkaṭakajālaṁ vā,",
  "tika-s0403t2:10_4": "taṁ apaneti,",
  "tika-s0403t2:10_5": "khaṇittiṁ gahetvā kālena kālaṁ mūlāni parikhaṇati,",
  "tika-s0403t2:10_6": "evamassa appamattassa imāni pañca kāraṇāni karoto so ambo vaḍḍhitvā phalaṁ deti,",
  "tika-s0403t2:10_7": "evaṁ sampadamidaṁ veditabbaṁ.",
  "tika-s0403t2:10_8": "Rukkhassa samantato koṭṭhakabandhanaṁ viya hi sīlaṁ daṭṭhabbaṁ,",
  "tika-s0403t2:10_9": "kālena kālaṁ udakasiñcanaṁ viya dhammassavanaṁ,",
  "tika-s0403t2:10_10": "mariyādāya thirabhāvakaraṇaṁ viya samatho,",
  "tika-s0403t2:10_11": "samīpe valliādīnaṁ haraṇaṁ viya kammaṭṭhāne khalanapakkhalanacchedanaṁ,",
  "tika-s0403t2:10_12": "kālena kālaṁ khaṇittiṁ gahetvā mūlakhaṇanaṁ viya sattannaṁ anupassanānaṁ bhāvanā,",
  "tika-s0403t2:10_13": "tehi pañcahi kāraṇehi anuggahitassa ambarukkhassa madhuraphaladānakālo viya imassa bhikkhuno imehi pañcahi",
  "tika-s0403t2:10_14": "dhammehi anuggahitāya sammādiṭṭhiyā arahattaphaladānaṁ veditabba”nti.",
  "tika-s0403t2:11_0": "Ettha ca laddhūpakārāti yathārahaṁ nissayādivasena laddhapaccayā.",
  "tika-s0403t2:11_1": "Vipassanāsammādiṭṭhiyā anuggahitabhāvena gahitattā maggasammādiṭṭhīsu ca arahattamaggasammādiṭṭhi.",
  "tika-s0403t2:11_2": "Anantarassa hi vidhi paṭisedho vā,",
  "tika-s0403t2:11_3": "aggaphalasamādhimhi tapparikkhāradhammesuyeva ca kevalo cetopariyāyo niruḷhoti sammādiṭṭhīti arahattamaggasammādiṭṭhi.",
  "tika-s0403t2:11_4": "Phalakkhaṇeti anantaraṁ kālantare cāti duvidhepi phalakkhaṇe.",
  "tika-s0403t2:11_5": "Paṭippassaddhivasena sabbasaṁkilesehi cetovimuccati etāyāti cetovimutti,",
  "tika-s0403t2:11_6": "aggaphalapaññaṁ ṭhapetvā avasesā phaladhammā.",
  "tika-s0403t2:11_7": "Tenāha “cetovimutti phalaṁ assāti,",
  "tika-s0403t2:11_8": "cetovimuttisaṅkhātaṁ phalaṁ ānisaṁso”ti.",
  "tika-s0403t2:11_9": "Sabbakilesehi cetaso vimuccanasaṅkhātaṁ paṭippassambhanasaññitaṁ pahānaṁ phalaṁ ānisaṁso cāti yojanā.",
  "tika-s0403t2:11_10": "Idha cetovimuttisaddena pahānamattaṁ gahitaṁ,",
  "tika-s0403t2:11_11": "pubbe pahāyakadhammā.",
  "tika-s0403t2:11_12": "Aññathā phaladhammā eva ānisaṁsoti gayhamāne punavacanaṁ niratthakaṁ siyā.",
  "tika-s0403t2:11_13": "Paññāvimuttiphalānisaṁsāti etthāpi evameva attho veditabbo.",
  "tika-s0403t2:11_14": "Sammāvācākammantājīvā sīlasabhāvattā visesato samādhissa upakārā,",
  "tika-s0403t2:11_15": "tathā sammāsaṅkappo jhānasabhāvattā.",
  "tika-s0403t2:11_16": "Tathā hi so “appanā”ti niddiṭṭho.",
  "tika-s0403t2:11_17": "Sammāsatisammāvāyāmā pana samādhipakkhiyā evāti āha “avasesā dhammā cetovimuttīti veditabbā”ti.",
  "tika-s0403t2:12_0": "Catupārisuddhisīlanti ariyamaggādhigamassa padaṭṭhānabhūtaṁ catupārisuddhisīlaṁ.",
  "tika-s0403t2:12_1": "Sutādīsupi eseva nayo.",
  "tika-s0403t2:12_2": "Attano cittappavattiārocanavasena saha kathanaṁ saṁkathā,",
  "tika-s0403t2:12_3": "saṁkathāva sākacchā.",
  "tika-s0403t2:12_4": "Idha pana kammaṭṭhānappaṭibaddhāti āha “kammaṭṭhāne…pe… kathā”ti.",
  "tika-s0403t2:12_5": "Tassa kammaṭṭhānassa ekavāraṁ vidhiyā appaṭipajjanaṁ khalanaṁ,",
  "tika-s0403t2:12_6": "anekavāraṁ pakkhalanaṁ,",
  "tika-s0403t2:12_7": "tadubhayassa vicchedanī apanayanī kathā khalanapakkhalanacchedanakathā.",
  "tika-s0403t2:12_8": "Pūrentassāti vivaṭṭasannissitaṁ katvā pālentassa brūhentassa ca.",
  "tika-s0403t2:12_9": "Suṇantassāti “yathāuggahitakammaṭṭhānaṁ phātiṁ gamissatī”ti evaṁ suṇantassa.",
  "tika-s0403t2:12_10": "Teneva hi “sappāyadhammassavana”nti vuttaṁ.",
  "tika-s0403t2:12_11": "Kammaṁ karontassāti bhāvanānuyogakammaṁ karontassa.",
  "tika-s0403t2:12_12": "Pañcasupi ṭhānesu anta-",
  "tika-s0403t2:12_13": "saddo hetuatthajotano daṭṭhabbo.",
  "tika-s0403t2:12_14": "Evañhi “yathā hī”tiādinā vuccamānā ambūpamā yujjeyya.",
  "tika-s0403t2:13_0": "Udakakoṭṭhakanti jalāvāṭaṁ.",
  "tika-s0403t2:13_1": "Thiraṁ katvā bandhatīti asithilaṁ daḷhaṁ nātimahantaṁ nātikhuddakaṁ katvā yojeti.",
  "tika-s0403t2:13_2": "Thiraṁ karotīti udakasiñcanakāle tato tato pavattitvā udakassa anikkhamanatthaṁ jalāvāṭapāḷiṁ thirataraṁ karoti.",
  "tika-s0403t2:13_3": "Sukkhadaṇḍakoti tasseva ambagacchassa sukkhako sākhāsīsako.",
  "tika-s0403t2:13_4": "Kipillikapuṭoti tambakipillikapuṭo.",
  "tika-s0403t2:13_5": "Khaṇittinti kudālaṁ.",
  "tika-s0403t2:13_6": "Koṭṭhakabandhanaṁ viya sīlaṁ sammādiṭṭhiyā vaḍḍhanūpāyassa mūlabhāvato.",
  "tika-s0403t2:13_7": "Udakasiñcanaṁ viya dhammassavanaṁ bhāvanāya paribrūhanato.",
  "tika-s0403t2:13_8": "Mariyādāya thirabhāvakaraṇaṁ viya samatho yathāvuttāya bhāvanādhiṭṭhānāya sīlamariyādāya daḷhībhāvāpādanato.",
  "tika-s0403t2:13_9": "Samāhitassa hi sīlaṁ thirataraṁ hoti.",
  "tika-s0403t2:13_10": "Samīpe valliādīnaṁ haraṇaṁ viya kammaṭṭhāne khalanapakkhalanacchedanaṁ icchitabbabhāvanāya vibandhanāpanayanato.",
  "tika-s0403t2:13_11": "Mūlakhaṇanaṁ viya sattannaṁ anupassanānaṁ bhāvanā tassā vibandhassa mūlabhūtānaṁ taṇhāmānadiṭṭhīnaṁ palikhaṇanato.",
  "tika-s0403t2:13_12": "Ettha ca yasmā suparisuddhasīlassa kammaṭṭhānaṁ anuyuñjantassa sappāyadhammassavanaṁ icchitabbaṁ,",
  "tika-s0403t2:13_13": "tato yathāsute atthe sākacchāsamāpajjanaṁ,",
  "tika-s0403t2:13_14": "tato kammaṭṭhānavisodhanena samathanibbatti,",
  "tika-s0403t2:13_15": "tato samāhitassa āraddhavipassakassa vipassanāpāripūri,",
  "tika-s0403t2:13_16": "paripuṇṇā vipassanā maggasammādiṭṭhiṁ brūhetīti evametesaṁ aṅgānaṁ paramparāya sammukhā anuggaṇhanato ayamānupubbī kathitāti veditabbaṁ.",
  "tika-s0403t2:14_0": "Anuggahitasuttavaṇṇanā niṭṭhitā.",
  "tika-s0403t2:15_0": "6. Vimuttāyatanasuttavaṇṇanā",
  "tika-s0403t2:16_0": "26.",
  "tika-s0403t2:16_1": "Chaṭṭhe vimuttiyā vaṭṭadukkhato vimuccanassa āyatanāni kāraṇāni vimuttāyatanānīti āha –",
  "tika-s0403t2:16_2": "“vimuccanakāraṇānī”ti.",
  "tika-s0403t2:16_3": "Pāḷiatthaṁ jānantassāti “idha sīlaṁ āgataṁ,",
  "tika-s0403t2:16_4": "idha samādhi,",
  "tika-s0403t2:16_5": "idha paññā”tiādinā taṁtaṁpāḷiatthaṁ yāthāvato jānantassa.",
  "tika-s0403t2:16_6": "Pāḷiṁ jānantassāti tadatthabodhiniṁ pāḷiṁ yāthāvato upadhārentassa.",
  "tika-s0403t2:16_7": "Taruṇapītīti sañjātamattā mudukā pīti jāyati.",
  "tika-s0403t2:16_8": "Kathaṁ jāyati?",
  "tika-s0403t2:16_9": "Yathādesitaṁ dhammaṁ upadhārentassa tadanucchavikameva attano kāyavācāmanosamācāraṁ pariggaṇhantassa",
  "tika-s0403t2:16_10": "somanassaṁ pattassa pamodalakkhaṇaṁ pāmojjaṁ jāyati.",
  "tika-s0403t2:16_11": "Tuṭṭhākārabhūtā balavapītīti purimuppannāya pītiyā vasena laddhāsevanattā ativiya tuṭṭhākārabhūtā kāyacittadarathassa",
  "tika-s0403t2:16_12": "passambhanasamatthatāya passaddhiyā paccayo bhavituṁ samatthā balappattā pīti jāyati.",
  "tika-s0403t2:16_13": "Yasmā nāmakāye passaddhe rūpakāyopi passaddho eva hoti,",
  "tika-s0403t2:16_14": "tasmā “nāmakāyo passambhati”cceva vuttaṁ.",
  "tika-s0403t2:17_0": "Sukhaṁpaṭilabhatīti vakkhamānassa cittasamādhānassa paccayo bhavituṁ samatthaṁ cetasikaṁ nirāmisasukhaṁ paṭilabhati vindati.",
  "tika-s0403t2:17_1": "Samādhiyatīti ettha pana na yo koci samādhi adhippeto,",
  "tika-s0403t2:17_2": "atha kho anuttarasamādhīti dassento “arahatta…pe…",
  "tika-s0403t2:17_3": "samādhiyatī”ti āha.",
  "tika-s0403t2:17_4": "“Ayaṁ hī”tiādi tassaṁ desanāyaṁ tādisassa puggalassa yathāvuttasamādhipaṭilābhassa kāraṇabhāvavibhāvanaṁ,",
  "tika-s0403t2:17_5": "yaṁ tathā vimuttāyatanabhāvo.",
  "tika-s0403t2:17_6": "Osakkitunti dassituṁ.",
  "tika-s0403t2:17_7": "Samādhiyeva samādhinimittanti kammaṭṭhānapāḷiyā āruḷho samādhi eva parato uppajjanakabhāvanāsamādhissa kāraṇabhāvato samādhinimittaṁ.",
  "tika-s0403t2:17_8": "Tenāha “ācariyassa santike”tiādi.",
  "tika-s0403t2:18_0": "Vimuttāyatanasuttavaṇṇanā niṭṭhitā.",
  "tika-s0403t2:19_0": "7. Samādhisuttavaṇṇanā",
  "tika-s0403t2:20_0": "27.",
  "tika-s0403t2:20_1": "Sattame sabbaso kilesadukkhadarathapariḷāhānaṁ vigatattā sātisayamettha sukhanti vuttaṁ “appitappitakkhaṇe sukhattā paccuppannasukho”ti.",
  "tika-s0403t2:20_2": "Purimassa purimassa vasena pacchimaṁ pacchimaṁ laddhāsevanatāya santapaṇītatarabhāvappattaṁ hotīti āha “purimo…pe…",
  "tika-s0403t2:20_3": "sukhavipāko”ti.",
  "tika-s0403t2:20_4": "Kilesappaṭippassaddhiyāti kilesānaṁ paṭippassambhanena laddhattā.",
  "tika-s0403t2:20_5": "“Kilesappaṭippassaddhibhāvanti kilesānaṁ paṭippassambhanabhāvaṁ.",
  "tika-s0403t2:20_6": "Laddhattā pattattā tabbhāvaṁ upagatattā.",
  "tika-s0403t2:20_7": "Lokiyasamādhissa paccanīkāni nīvaraṇapaṭhamajjhānanikantiādīni niggahetabbāni,",
  "tika-s0403t2:20_8": "aññe kilesā vāretabbā.",
  "tika-s0403t2:20_9": "Imassa pana arahattasamādhissa paṭippassaddhasabbakilesattā na niggahetabbaṁ vāretabbañca atthīti maggānantaraṁ",
  "tika-s0403t2:20_10": "samāpattikkhaṇe ca appayogena adhigatattā appitattā ca aparihānivasena vā appitattā na sasaṅkhāraniggayhavāritagato.",
  "tika-s0403t2:20_11": "Sativepullappattattāti etena appavattamānāyapi satiyā satibahulatāya sato eva nāmāti dasseti.",
  "tika-s0403t2:20_12": "Yathāparicchinnakālavasenāti etena paricchinnassatiyā satoti dasseti.",
  "tika-s0403t2:20_13": "Sesesūti ñāṇesu.",
  "tika-s0403t2:21_0": "Samādhisuttavaṇṇanā niṭṭhitā.",
  "tika-s0403t2:22_0": "8-9. Pañcaṅgikasuttādivaṇṇanā",
  "tika-s0403t2:23_0": "28- 29.",
  "tika-s0403t2:23_1": "Aṭṭhame karo vuccati pupphasambhavaṁ “gabbhāsaye kirīyatī”ti katvā.",
  "tika-s0403t2:23_2": "Karato jāto kāyo karajakāyo,",
  "tika-s0403t2:23_3": "tadupanissayo catusantatirūpasamudāyo.",
  "tika-s0403t2:23_4": "Kāmaṁ nāmakāyopi vivekajena pītisukhena tathāladdhūpakāro,",
  "tika-s0403t2:23_5": "“abhisandetī”tiādivacanato pana rūpakāyo idha adhippetoti āha “imaṁ karajakāya”nti.",
  "tika-s0403t2:23_6": "Abhisandetīti abhisandanaṁ karoti.",
  "tika-s0403t2:23_7": "Taṁ pana abhisandanaṁ jhānamayena pītisukhena karajakāyassa tintabhāvāpādanaṁ sabbatthakameva lūkhabhāvāpanayananti āha “temetī”tiādi.",
  "tika-s0403t2:23_8": "Tayidaṁ abhisandanaṁ atthato yathāvuttapītisukhasamuṭṭhānehi paṇītarūpehi kāyassa parippharaṇaṁ daṭṭhabbaṁ.",
  "tika-s0403t2:23_9": "Parisandetītiādīsupi eseva nayo.",
  "tika-s0403t2:23_10": "Sabbaṁ etassa atthīti sabbāvā,",
  "tika-s0403t2:23_11": "tassa sabbāvato.",
  "tika-s0403t2:23_12": "Avayavāvayavisambandhe avayavini sāmivacananti avayavavisayo sabba- saddo,",
  "tika-s0403t2:23_13": "tasmā vuttaṁ “sabbakoṭṭhāsavato”ti.",
  "tika-s0403t2:23_14": "Aphuṭaṁ nāma na hoti yattha yattha kammajarūpaṁ,",
  "tika-s0403t2:23_15": "tattha tattha cittajarūpassa abhibyāpanato.",
  "tika-s0403t2:23_16": "Tenāha “upādinnakasantatī”tiādi.",
  "tika-s0403t2:24_0": "Chekoti kusalo.",
  "tika-s0403t2:24_1": "Taṁ panassa kosallaṁ nahānīyacuṇṇānaṁ karaṇe piṇḍikaraṇe ca samatthatāvasena veditabbanti āha “paṭibalo”tiādi. Kaṁsa-",
  "tika-s0403t2:24_2": "saddo “mahatiyā kaṁsapātiyā”tiādīsu suvaṇṇe āgato.“Kaṁso upahato yathā”tiādīsu kittimalohe.",
  "tika-s0403t2:24_3": "Katthaci paṇṇattimatte “upakaṁso nāma rājāsi,",
  "tika-s0403t2:24_4": "mahākaṁsassa atrajo”tiādi.",
  "tika-s0403t2:24_5": "Idha pana yattha katthaci loheti āha “yena kenaci lohena katabhājane”ti.",
  "tika-s0403t2:24_6": "Snehānugatāti udakasinehena anuppavisanavasena gatā upagatā.",
  "tika-s0403t2:24_7": "Snehaparetāti udakasinehena parito gatā samantato phuṭā.",
  "tika-s0403t2:24_8": "Tato eva santarabāhirā phuṭā snehena.",
  "tika-s0403t2:24_9": "Etena sabbaso udakena temitabhāvamāha.",
  "tika-s0403t2:24_10": "Na ca pagghariṇīti etena tintassapi tassa ghanathaddhabhāvaṁ vadati.",
  "tika-s0403t2:24_11": "Tenāha “na bindubindū”tiādi.",
  "tika-s0403t2:25_0": "Tāhi tāhi udakasirāhi ubbhijjatīti ubbhidaṁ,",
  "tika-s0403t2:25_1": "ubbhidaṁ udakaṁ etassāti ubbhidodako.",
  "tika-s0403t2:25_2": "Ubbhinnaudakoti nadītīre khatakūpako viya ubbhijjanakaudako.",
  "tika-s0403t2:25_3": "Uggacchanaudakoti dhārāvasena uṭṭhahanaudako.",
  "tika-s0403t2:25_4": "Kasmā panettha ubbhidodakova rahado gahito,",
  "tika-s0403t2:25_5": "na itaroti āha “heṭṭhā uggacchanaudakañhī”tiādi.",
  "tika-s0403t2:25_6": "Dhārānipātabubbuḷakehīti dhārānipātehi ca udakabubbuḷehi ca.",
  "tika-s0403t2:25_7": "“Pheṇapaṭalehi cā”ti vattabbaṁ,",
  "tika-s0403t2:25_8": "sannisinnameva aparikkhobhatāya niccalameva,",
  "tika-s0403t2:25_9": "suppasannamevāti adhippāyo.",
  "tika-s0403t2:25_10": "Sesanti “abhisandetī”tiādikaṁ.",
  "tika-s0403t2:26_0": "Uppalānīti uppalagacchāni.",
  "tika-s0403t2:26_1": "Setarattanīlesūti uppalesu,",
  "tika-s0403t2:26_2": "setuppalarattuppalanīluppalesūti attho.",
  "tika-s0403t2:26_3": "Yaṁ kiñci uppalaṁ uppalameva sāmaññaggahaṇato.",
  "tika-s0403t2:26_4": "Satapattanti ettha sata-",
  "tika-s0403t2:26_5": "saddo bahupariyāyo “satagghī”tiādīsu viya.",
  "tika-s0403t2:26_6": "Tena anekasatapattassapi saṅgaho siddho hoti.",
  "tika-s0403t2:26_7": "Loke pana rattaṁ padumaṁ,",
  "tika-s0403t2:26_8": "setaṁ puṇḍarīkanti vuccati.",
  "tika-s0403t2:26_9": "Yāva aggā yāva ca mūlā udakena abhisandanādisambhavadassanatthaṁ udakānuggataggahaṇaṁ.",
  "tika-s0403t2:26_10": "Idha uppalādīni viya karajakāyo,",
  "tika-s0403t2:26_11": "udakaṁ viya tatiyajjhānasukhaṁ.",
  "tika-s0403t2:27_0": "Yasmā parisuddhena cetasāti catutthajjhānacittamāha,",
  "tika-s0403t2:27_1": "tañca rāgādiupakkilesamalāpagamato nirupakkilesaṁ nimmalaṁ,",
  "tika-s0403t2:27_2": "tasmā āha “nirupakkilesaṭṭhena parisuddha”nti.",
  "tika-s0403t2:27_3": "Yasmā pana pārisuddhiyā eva paccayavisesena pavattiviseso pariyodātatā sudhantasuvaṇṇassa nighaṁsanena pabhassaratā viya,",
  "tika-s0403t2:27_4": "tasmā āha “pabhassaraṭṭhena pariyodātaṁ veditabba”nti.",
  "tika-s0403t2:27_5": "Idanti odātavacanaṁ.",
  "tika-s0403t2:27_6": "Utupharaṇatthanti utuno pharaṇadassanatthaṁ.",
  "tika-s0403t2:27_7": "Utupharaṇaṁ na hoti sesanti adhippāyo.",
  "tika-s0403t2:27_8": "Tenāha “taṅkhaṇa…pe…",
  "tika-s0403t2:27_9": "balavaṁ hotī”ti.",
  "tika-s0403t2:27_10": "Vatthaṁ viya karajakāyoti yogino karajakāyo vatthaṁ viya daṭṭhabbo utupharaṇasadisena catutthajjhānasukhena pharitabbattā.",
  "tika-s0403t2:27_11": "Purisassa sarīraṁ viya catutthajjhānaṁ daṭṭhabbaṁ utupharaṇaṭṭhāniyassa sukhassa nissayabhāvato.",
  "tika-s0403t2:27_12": "Tenāha “tasmā”tiādi.",
  "tika-s0403t2:27_13": "Tattha ca “parisuddhena cetasā”ti cetogahaṇena jhānasukhaṁ vuttanti daṭṭhabbaṁ.",
  "tika-s0403t2:27_14": "Tenāha “utupharaṇaṁ viya catutthajjhānasukha”nti.",
  "tika-s0403t2:27_15": "Nanu ca catutthajjhāne sukhameva natthīti?",
  "tika-s0403t2:27_16": "Saccaṁ natthi,",
  "tika-s0403t2:27_17": "sātalakkhaṇasantasabhāvattā panettha upekkhā “sukha”nti adhippetā.",
  "tika-s0403t2:27_18": "Tena vuttaṁ sammohavinodaniyaṁ “upekkhā pana santattā,",
  "tika-s0403t2:27_19": "sukhamicceva bhāsitā”ti.",
  "tika-s0403t2:28_0": "Tassa tassa samādhissa sarūpadassanassa paccayattā paccavekkhaṇañāṇaṁ paccavekkhaṇanimittaṁ.",
  "tika-s0403t2:28_1": "Samabharitoti samapuṇṇo.",
  "tika-s0403t2:29_0": "Maṇḍabhūmīti papāvaṇṇabhūmi.",
  "tika-s0403t2:29_1": "Yattha salilasiñcanena vināva sassāni ṭhitāni sampajjanti.",
  "tika-s0403t2:29_2": "Yuge yojetabbāni yoggāni,",
  "tika-s0403t2:29_3": "tesaṁ ācariyo yoggācariyo.",
  "tika-s0403t2:29_4": "Tesaṁ sikkhāpanato hatthiādayopi “yoggā”ti vuccantīti āha pāḷiyaṁ “assadammasārathī”ti.",
  "tika-s0403t2:29_5": "Yena yenāti catūsu maggesu yena yena maggena.",
  "tika-s0403t2:29_6": "Yaṁ yaṁ gatinti javasamajavādibhedāsu gatīsu yaṁ yaṁ gatiṁ.",
  "tika-s0403t2:29_7": "Navame natthi vattabbaṁ.",
  "tika-s0403t2:30_0": "Pañcaṅgikasuttādivaṇṇanā niṭṭhitā.",
  "tika-s0403t2:31_0": "10. Nāgitasuttavaṇṇanā",
  "tika-s0403t2:32_0": "30.",
  "tika-s0403t2:32_1": "Dasame uccāsaddamahāsaddāti uddhaṁ uggatattā ucco patthaṭo mahanto vinibbhijjitvā gahetuṁ asakkuṇeyyo saddo etesanti uccāsaddamahāsaddā.",
  "tika-s0403t2:32_2": "Vacīghosopi hi bahūhi ekajjhaṁ pavattito atthato saddato ca duravabodho kevalaṁ mahānigghoso eva hutvā sotapathamāgacchati.",
  "tika-s0403t2:32_3": "Macchavilopeti macchānaṁ vilumpitvā viya gahaṇe,",
  "tika-s0403t2:32_4": "macchānaṁ vā vilumpane.",
  "tika-s0403t2:32_5": "Kevaṭṭānañhi macchapacchiṭhapitaṭṭhāne mahājano sannipatitvā “idha aññaṁ ekaṁ macchaṁ dehi,",
  "tika-s0403t2:32_6": "ekaṁ macchaphālaṁ dehī”ti,",
  "tika-s0403t2:32_7": "“etassa te mahā dinno,",
  "tika-s0403t2:32_8": "mayhaṁ khuddako”ti evaṁ uccāsaddaṁ mahāsaddaṁ karonti.",
  "tika-s0403t2:32_9": "Macchaggahaṇatthaṁ jāle pakkhittepi tasmiṁ ṭhāne kevaṭṭā ceva aññe ca “paviṭṭho gahito”ti mahāsaddaṁ karonti.",
  "tika-s0403t2:32_10": "Taṁ sandhāyetaṁ vuttaṁ.",
  "tika-s0403t2:32_11": "Asucisukhanti kāyāsucisannissitattā kilesāsucisannissitattā ca asucisannissitasukhaṁ.",
  "tika-s0403t2:32_12": "Nekkhammasukhassāti kāmato nikkhamantassa sukhassa.",
  "tika-s0403t2:32_13": "Pavivekasukhassāti gaṇasaṅgaṇikato kilesasaṅgaṇikato ca vigatassa sukhassa.",
  "tika-s0403t2:32_14": "Upasamasukhassāti rāgādivūpasamāvahassa sukhassa.",
  "tika-s0403t2:32_15": "Sambodhasukhanti maggasaṅkhātassa sambodhassa niṭṭhappattatthāya sukhaṁ.",
  "tika-s0403t2:32_16": "Sesaṁ suviññeyyameva.",
  "tika-s0403t2:33_0": "Nāgitasuttavaṇṇanā niṭṭhitā.",
  "tika-s0403t2:34_0": "Pañcaṅgikavaggavaṇṇanā niṭṭhitā."
}