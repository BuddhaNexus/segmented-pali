{
  "atk-s0404a0:0_0": "Namo tassa bhagavato arahato sammāsambuddhassa",
  "atk-s0404a0:1_0": "Aṅguttaranikāye",
  "atk-s0404a0:2_0": "Aṭṭhakanipāta-aṭṭhakathā",
  "atk-s0404a0:3_0": "1. Paṭhamapaṇṇāsakaṁ",
  "atk-s0404a0:4_0": "1. Mettāvaggo",
  "atk-s0404a0:5_0": "1. Mettāsuttavaṇṇanā",
  "atk-s0404a0:6_0": "1.",
  "atk-s0404a0:6_1": "Aṭṭhakanipātassa paṭhame āsevitāyāti ādarena sevitāya.",
  "atk-s0404a0:6_2": "Bhāvitāyāti vaḍḍhitāya.",
  "atk-s0404a0:6_3": "Bahulīkatāyāti punappunaṁ katāya.",
  "atk-s0404a0:6_4": "Yānikatāyāti yuttayānasadisakatāya.",
  "atk-s0404a0:6_5": "Vatthukatāyāti patiṭṭhānaṭṭhena vatthu viya katāya.",
  "atk-s0404a0:6_6": "Anuṭṭhitāyāti paccupaṭṭhitāya.",
  "atk-s0404a0:6_7": "Paricitāyāti samantato citāya upacitāya.",
  "atk-s0404a0:6_8": "Susamāraddhāyāti suṭṭhu samāraddhāya sukatāya.",
  "atk-s0404a0:6_9": "Ānisaṁsāti guṇā.",
  "atk-s0404a0:6_10": "Sukhaṁ supatītiādīsu yaṁ vattabbaṁ,",
  "atk-s0404a0:6_11": "taṁ ekādasakanipāte vakkhāma.",
  "atk-s0404a0:7_0": "Appamāṇanti pharaṇavasena appamāṇaṁ.",
  "atk-s0404a0:7_1": "Tanū saṁyojanā honti,",
  "atk-s0404a0:7_2": "passato upadhikkhayanti mettāpadaṭṭhānāya vipassanāya anukkamena upadhikkhayasaṅkhātaṁ arahattaṁ pattassa dasa saṁyojanā pahīyantīti attho.",
  "atk-s0404a0:7_3": "Atha vā tanū saṁyojanā hontīti paṭighañceva paṭighasampayuttasaṁyojanā ca tanukā honti.",
  "atk-s0404a0:7_4": "Passato upadhikkhayanti tesaṁyeva kilesūpadhīnaṁ khayasaṅkhātaṁ mettaṁ adhigamavasena passantassa.",
  "atk-s0404a0:7_5": "Kusalī tena hotīti tena mettāyanena kusalo hoti.",
  "atk-s0404a0:7_6": "Sattasaṇḍanti sattasaṅkhātena saṇḍena samannāgataṁ,",
  "atk-s0404a0:7_7": "sattabharitanti attho.",
  "atk-s0404a0:7_8": "Vijetvāti adaṇḍena asatthena dhammeneva vijinitvā.",
  "atk-s0404a0:7_9": "Rājisayoti isisadisā dhammikarājāno.",
  "atk-s0404a0:7_10": "Yajamānāti dānāni dadamānā.",
  "atk-s0404a0:7_11": "Anupariyagāti vicariṁsu.",
  "atk-s0404a0:8_0": "Assamedhantiādīsu porāṇakarājakāle kira sassamedhaṁ,",
  "atk-s0404a0:8_1": "purisamedhaṁ,",
  "atk-s0404a0:8_2": "sammāpāsaṁ,",
  "atk-s0404a0:8_3": "vācāpeyyanti cattāri saṅgahavatthūni ahesuṁ,",
  "atk-s0404a0:8_4": "yehi rājāno lokaṁ saṅgaṇhiṁsu.",
  "atk-s0404a0:8_5": "Tattha nipphannasassato dasamabhāgaggahaṇaṁ sassamedhaṁ nāma,",
  "atk-s0404a0:8_6": "sassasampādane medhāvitāti attho.",
  "atk-s0404a0:8_7": "Mahāyodhānaṁ chamāsikaṁ bhattavetanānuppadānaṁ purisamedhaṁ nāma,",
  "atk-s0404a0:8_8": "purisasaṅgaṇhane medhāvitāti attho.",
  "atk-s0404a0:8_9": "Daliddamanussānaṁ hatthato lekhaṁ gahetvā tīṇi vassāni vinā vaḍḍhiyā sahassadvisahassamattadhanānuppadānaṁ sammāpāsaṁ nāma.",
  "atk-s0404a0:8_10": "Tañhi sammā manusse pāseti hadaye bandhitvā viya ṭhapeti,",
  "atk-s0404a0:8_11": "tasmā sammāpāsanti vuccati. “Tāta,",
  "atk-s0404a0:8_12": "mātulā”tiādinā nayena pana saṇhavācābhaṇanaṁ vācāpeyyaṁ nāma,",
  "atk-s0404a0:8_13": "piyavācāti attho.",
  "atk-s0404a0:8_14": "Evaṁ catūhi saṅgahavatthūhi saṅgahitaṁ raṭṭhaṁ iddhañceva hoti, phītañca,",
  "atk-s0404a0:8_15": "bahuannapānaṁ, khemaṁ,",
  "atk-s0404a0:8_16": "nirabbudaṁ.",
  "atk-s0404a0:8_17": "Manussā mudā modamānā ure putte naccentā apārutagharā viharanti.",
  "atk-s0404a0:8_18": "Idaṁ gharadvāresu aggaḷānaṁ abhāvato niraggaḷanti vuccati.",
  "atk-s0404a0:8_19": "Ayaṁ porāṇikā paveṇi.",
  "atk-s0404a0:9_0": "Aparabhāge pana okkākarājakāle brāhmaṇā imāni cattāri saṅgahavatthūni imañca raṭṭhasampattiṁ parivattetvā",
  "atk-s0404a0:9_1": "uddhaṁmūlakaṁ katvā assamedhaṁ purisamedhantiādike pañca yaññe nāma akaṁsu.",
  "atk-s0404a0:9_2": "Tesu assamettha medhanti vadhentīti assamedho.",
  "atk-s0404a0:9_3": "Dvīhi pariyaññehi yajitabbassa ekavīsatiyūpassa ekasmiṁ pacchimadivaseyeva sattanavutipañcapasusataghātabhiṁsanassa",
  "atk-s0404a0:9_4": "ṭhapetvā bhūmiñca purise ca avasesasabbavibhavadakkhiṇassa yaññassetaṁ adhivacanaṁ.",
  "atk-s0404a0:9_5": "Purisamettha medhantīti purisamedho.",
  "atk-s0404a0:9_6": "Catūhi pariyaññehi yajitabbassa saddhiṁ bhūmiyā assamedhe vuttavibhavadakkhiṇassa yaññassetaṁ adhivacanaṁ.",
  "atk-s0404a0:9_7": "Sammamettha pāsantīti sammāpāso.",
  "atk-s0404a0:9_8": "Divase divase yugacchiggaḷe pavesanadaṇḍakasaṅkhātaṁ sammaṁ khipitvā tassa patitokāse vediṁ katvā saṁhārimehi",
  "atk-s0404a0:9_9": "yūpādīhi sarassatīnadiyā nimuggokāsato pabhuti paṭilomaṁ gacchantena yajitabbassa satrayāgassetaṁ adhivacanaṁ.",
  "atk-s0404a0:9_10": "Vājamettha pivantīti vājapeyyo.",
  "atk-s0404a0:9_11": "Ekena pariyaññena sattarasahi pasūhi yajitabbassa beluvayūpassa sattarasakadakkhiṇassa yaññassetaṁ adhivacanaṁ.",
  "atk-s0404a0:9_12": "Natthi ettha aggaḷāti niraggaḷo.",
  "atk-s0404a0:9_13": "Navahi pariyaññehi yajitabbassa saddhiṁ bhūmiyā ca purisehi ca assamedhe vuttavibhavadakkhiṇassa sabbamedhapariyāyanāmassa",
  "atk-s0404a0:9_14": "assamedhavikappassetaṁ adhivacanaṁ.",
  "atk-s0404a0:10_0": "Kalampite nānubhavanti soḷasinti te sabbepi mahāyāgā ekassa mettācittassa vipākamahantatāya soḷasiṁ kalaṁ na agghanti,",
  "atk-s0404a0:10_1": "soḷasamaṁ bhāgaṁ na pāpuṇantīti attho.",
  "atk-s0404a0:10_2": "Na jinātīti na attanā parassa jāniṁ karoti.",
  "atk-s0404a0:10_3": "Na jāpayeti na parena parassa jāniṁ kāreti.",
  "atk-s0404a0:10_4": "Mettaṁsoti mettāyamānacittakoṭṭhāso hutvā.",
  "atk-s0404a0:10_5": "Sabbabhūtānanti sabbasattesu.",
  "atk-s0404a0:10_6": "Veraṁ tassa na kenacīti tassa kenaci saddhiṁ akusalaveraṁ vā puggalaveraṁ vā natthi.",
  "atk-s0404a0:11_0": "2. Paññāsuttavaṇṇanā",
  "atk-s0404a0:12_0": "2.",
  "atk-s0404a0:12_1": "Dutiye ādibrahmacariyikāyāti maggabrahmacariyassa ādibhūtāya.",
  "atk-s0404a0:12_2": "Paññāyāti vipassanāya.",
  "atk-s0404a0:12_3": "Garuṭṭhāniyanti gāravuppattipaccayabhūtaṁ garubhāvanīyaṁ.",
  "atk-s0404a0:12_4": "Tibbanti bahalaṁ.",
  "atk-s0404a0:12_5": "Paripucchatīti atthapāḷianusandhipubbāparaṁ pucchati.",
  "atk-s0404a0:12_6": "Paripañhatīti pañhaṁ karoti,",
  "atk-s0404a0:12_7": "idañcidañca paṭipucchissāmīti vitakketi.",
  "atk-s0404a0:12_8": "Dvayenāti duvidhena.",
  "atk-s0404a0:12_9": "Anānākathikoti anānattakathiko hoti.",
  "atk-s0404a0:12_10": "Atiracchānakathikoti nānāvidhaṁ tiracchānakathaṁ na katheti.",
  "atk-s0404a0:12_11": "Ariyaṁ vā tuṇhībhāvanti ariyatuṇhībhāvo nāma catutthajjhānaṁ,",
  "atk-s0404a0:12_12": "sesakammaṭṭhānamanasikāropi vaṭṭati.",
  "atk-s0404a0:12_13": "Jānaṁ jānātīti jānitabbakaṁ jānāti.",
  "atk-s0404a0:12_14": "Passaṁ passatīti passitabbakaṁ passati.",
  "atk-s0404a0:12_15": "Piyattāyāti piyabhāvatthāya.",
  "atk-s0404a0:12_16": "Garuttāyāti garubhāvatthāya.",
  "atk-s0404a0:12_17": "Bhāvanāyāti bhāvanatthāya guṇasambhāvanāya vā.",
  "atk-s0404a0:12_18": "Sāmaññāyāti samaṇadhammatthāya.",
  "atk-s0404a0:12_19": "Ekībhāvāyāti nirantarabhāvatthāya.",
  "atk-s0404a0:13_0": "3-4. Appiyasuttadvayavaṇṇanā",
  "atk-s0404a0:14_0": "3- 4.",
  "atk-s0404a0:14_1": "Tatiye appiyapasaṁsīti appiyajanassa pasaṁsako vaṇṇabhāṇī.",
  "atk-s0404a0:14_2": "Piyagarahīti piyajanassa nindako garahako.",
  "atk-s0404a0:14_3": "Catutthe anavaññattikāmoti “aho vata maṁ aññena avajāneyyu”nti anavajānanakāmo.",
  "atk-s0404a0:14_4": "Akālaññūti kathākālaṁ na jānāti,",
  "atk-s0404a0:14_5": "akāle katheti.",
  "atk-s0404a0:14_6": "Asucīti asucīhi kāyakammādīhi samannāgato.",
  "atk-s0404a0:15_0": "5. Paṭhamalokadhammasuttavaṇṇanā",
  "atk-s0404a0:16_0": "5.",
  "atk-s0404a0:16_1": "Pañcame lokassa dhammāti lokadhammā.",
  "atk-s0404a0:16_2": "Etehi muttā nāma natthi,",
  "atk-s0404a0:16_3": "buddhānampi honti.",
  "atk-s0404a0:16_4": "Tenevāha –",
  "atk-s0404a0:16_5": "lokaṁ anuparivattantīti anubandhanti nappajahanti,",
  "atk-s0404a0:16_6": "lokato na nivattantīti attho.",
  "atk-s0404a0:16_7": "Loko ca aṭṭha lokadhamme anuparivattatīti ayañca loko ete anubandhati na pajahati,",
  "atk-s0404a0:16_8": "tehi dhammehi na nivattatīti attho.",
  "atk-s0404a0:17_0": "Lābho alābhoti lābhe āgate alābho āgatoyevāti veditabbo.",
  "atk-s0404a0:17_1": "Ayasādīsupi eseva nayo.",
  "atk-s0404a0:17_2": "Avekkhati vipariṇāmadhammeti “vipariṇāmadhammā ime”ti evaṁ avekkhati.",
  "atk-s0404a0:17_3": "Vidhūpitāti vidhamitā viddhaṁsitā.",
  "atk-s0404a0:17_4": "Padañca ñatvāti nibbānapadaṁ jānitvā.",
  "atk-s0404a0:17_5": "Sammappajānāti bhavassa pāragūti bhavassa pāraṁ gato nipphattiṁ matthakaṁ patto,",
  "atk-s0404a0:17_6": "nibbānapadaṁ ñatvāva taṁ pāraṁ gatabhāvaṁ sammappajānātīti.",
  "atk-s0404a0:17_7": "Imasmiṁ sutte vaṭṭavivaṭṭaṁ kathitaṁ.",
  "atk-s0404a0:18_0": "6. Dutiyalokadhammasuttavaṇṇanā",
  "atk-s0404a0:19_0": "6.",
  "atk-s0404a0:19_1": "Chaṭṭhe ko visesoti kiṁ visesakāraṇaṁ.",
  "atk-s0404a0:19_2": "Ko adhippayāsoti ko adhikappayogo.",
  "atk-s0404a0:19_3": "Pariyādāyāti gahetvā pariniṭṭhapetvā.",
  "atk-s0404a0:19_4": "Idhāpi vaṭṭavivaṭṭameva kathitaṁ.",
  "atk-s0404a0:20_0": "7. Devadattavipattisuttavaṇṇanā",
  "atk-s0404a0:21_0": "7.",
  "atk-s0404a0:21_1": "Sattame acirapakkanteti saṅghaṁ bhinditvā na cirapakkante.",
  "atk-s0404a0:21_2": "Ārabbhāti āgamma paṭicca sandhāya.",
  "atk-s0404a0:21_3": "Attavipattinti attano vipattiṁ vipannākāraṁ.",
  "atk-s0404a0:21_4": "Sesapadesupi eseva nayo.",
  "atk-s0404a0:21_5": "Abhibhuyyāti abhibhavitvā madditvā.",
  "atk-s0404a0:22_0": "8. Uttaravipattisuttavaṇṇanā",
  "atk-s0404a0:23_0": "8.",
  "atk-s0404a0:23_1": "Aṭṭhame vaṭajālikāyanti evaṁnāmake vihāre.",
  "atk-s0404a0:23_2": "So kira vaṭavane niviṭṭhattā vaṭajālikāti saṅkhaṁ gato.",
  "atk-s0404a0:23_3": "Pāturahosīti imamatthaṁ devarañño ārocessāmīti gantvā pākaṭo ahosi.",
  "atk-s0404a0:23_4": "Ādibrahmacariyakoti sikkhattayasaṅgahassa sakalasāsanabrahmacariyassa ādibhūto.",
  "atk-s0404a0:24_0": "9. Nandasuttavaṇṇanā",
  "atk-s0404a0:25_0": "9.",
  "atk-s0404a0:25_1": "Navame kulaputtoti jātikulaputto.",
  "atk-s0404a0:25_2": "Balavāti thāmasampanno.",
  "atk-s0404a0:25_3": "Pāsādikoti rūpasampattiyā pasādajanako.",
  "atk-s0404a0:25_4": "Tibbarāgoti bahalarāgo.",
  "atk-s0404a0:25_5": "Kimaññatrātiādīsu ayamattho –",
  "atk-s0404a0:25_6": "kiṁ aññena kāraṇena kathitena,",
  "atk-s0404a0:25_7": "ayaṁ nando indriyesu guttadvāro bhojane mattaññū jāgariyamanuyutto satisampajaññena samannāgato,",
  "atk-s0404a0:25_8": "yehi nando sakkoti paripuṇṇaṁ parisuddhaṁ brahmacariyaṁ carituṁ.",
  "atk-s0404a0:25_9": "Sace imehi kāraṇehi samannāgato nābhavissa,",
  "atk-s0404a0:25_10": "na sakkuṇeyyāti.",
  "atk-s0404a0:25_11": "Itiha tatthāti evaṁ tattha.",
  "atk-s0404a0:25_12": "Imasmiṁ sutte vaṭṭameva kathitaṁ.",
  "atk-s0404a0:26_0": "10. Kāraṇḍavasuttavaṇṇanā",
  "atk-s0404a0:27_0": "10.",
  "atk-s0404a0:27_1": "Dasame aññenāññaṁ paṭicaratīti aññena kāraṇena vacanena vā aññaṁ kāraṇaṁ vacanaṁ vā paṭicchādeti.",
  "atk-s0404a0:27_2": "Bahiddhā kathaṁ apanāmetīti bāhirato aññaṁ āgantukakathaṁ otāreti.",
  "atk-s0404a0:27_3": "Apaneyyesoti apaneyyo nīharitabbo esa.",
  "atk-s0404a0:27_4": "Samaṇadūsīti samaṇadūsako.",
  "atk-s0404a0:27_5": "Samaṇapalāpoti vīhīsu vīhipalāpo viya nissāratāya samaṇesu samaṇapalāpo.",
  "atk-s0404a0:27_6": "Samaṇakāraṇḍavoti samaṇakacavaro.",
  "atk-s0404a0:27_7": "Bahiddhā nāsentīti bahi nīharanti.",
  "atk-s0404a0:27_8": "Yavakaraṇeti yavakhette.",
  "atk-s0404a0:27_9": "Phuṇamānassāti ucce ṭhāne ṭhatvā mahāvāte opuniyamānassa.",
  "atk-s0404a0:27_10": "Apasammajjantīti sāradhaññānaṁ ekato dubbaladhaññānaṁ ekato karaṇatthaṁ punappunaṁ apasammajjanti,",
  "atk-s0404a0:27_11": "apasammajjanisaṅkhātena vātaggāhinā suppena vā vatthena vā nīharanti.",
  "atk-s0404a0:27_12": "Daddaranti daddarasaddaṁ.",
  "atk-s0404a0:28_0": "Saṁvāsāyanti saṁvāsena ayaṁ.",
  "atk-s0404a0:28_1": "Vijānāthāti jāneyyātha.",
  "atk-s0404a0:28_2": "Santavācoti saṇhavāco.",
  "atk-s0404a0:28_3": "Janavatīti janamajjhe.",
  "atk-s0404a0:28_4": "Raho karoti karaṇanti karaṇaṁ vuccati pāpakammaṁ,",
  "atk-s0404a0:28_5": "taṁ raho paṭicchanno hutvā karoti.",
  "atk-s0404a0:28_6": "Saṁsappī ca musāvādīti saṁsappitvā musāvādī,",
  "atk-s0404a0:28_7": "musā bhaṇanto saṁsappati phandatīti attho.",
  "atk-s0404a0:28_8": "Imasmiṁ sutte vaṭṭameva kathetvā gāthāsu vaṭṭavivaṭṭaṁ kathitanti.",
  "atk-s0404a0:29_0": "Mettāvaggo paṭhamo."
}