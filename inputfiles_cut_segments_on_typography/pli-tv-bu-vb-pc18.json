{
  "pli-tv-bu-vb-pc18:0.1_0": "Theravāda Vinaya",
  "pli-tv-bu-vb-pc18:0.2_0": "Mahāvibhaṅga",
  "pli-tv-bu-vb-pc18:0.3_0": "Pācittiyakaṇḍa",
  "pli-tv-bu-vb-pc18:0.4_0": "Bhūtagāmavagga",
  "pli-tv-bu-vb-pc18:0.5_0": "18. Vehāsakuṭisikkhāpada",
  "pli-tv-bu-vb-pc18:1.1_0": "Tena samayena buddho bhagavā sāvatthiyaṁ viharati jetavane anāthapiṇḍikassa ārāme.",
  "pli-tv-bu-vb-pc18:1.2_0": "Tena kho pana samayena dve bhikkhū saṅghike vihāre uparivehāsakuṭiyā eko heṭṭhā viharati, eko upari.",
  "pli-tv-bu-vb-pc18:1.3_0": "Uparimo bhikkhu āhaccapādakaṁ mañcaṁ sahasā abhinisīdi.",
  "pli-tv-bu-vb-pc18:1.4_0": "Mañcapādo nippatitvā heṭṭhimassa bhikkhuno matthake avatthāsi.",
  "pli-tv-bu-vb-pc18:1.5_0": "So bhikkhu vissaramakāsi.",
  "pli-tv-bu-vb-pc18:1.6_0": "Bhikkhū upadhāvitvā taṁ bhikkhuṁ etadavocuṁ—",
  "pli-tv-bu-vb-pc18:1.7_0": "“kissa tvaṁ, āvuso, vissaramakāsī”ti?",
  "pli-tv-bu-vb-pc18:1.8_0": "Atha kho so bhikkhu bhikkhūnaṁ etamatthaṁ ārocesi.",
  "pli-tv-bu-vb-pc18:1.9_0": "Ye te bhikkhū appicchā …pe… te ujjhāyanti khiyyanti vipācenti—",
  "pli-tv-bu-vb-pc18:1.10_0": "“kathañhi nāma bhikkhu saṅghike vihāre uparivehāsakuṭiyā āhaccapādakaṁ mañcaṁ sahasā abhinisīdissatī”ti.",
  "pli-tv-bu-vb-pc18:1.11_0": "Atha kho te bhikkhū taṁ bhikkhuṁ anekapariyāyena vigarahitvā bhagavato etamatthaṁ ārocesuṁ …pe…",
  "pli-tv-bu-vb-pc18:1.12_0": "“saccaṁ kira tvaṁ, bhikkhu,",
  "pli-tv-bu-vb-pc18:1.12_1": "saṅghike vihāre uparivehāsakuṭiyā āhaccapādakaṁ mañcaṁ sahasā abhinisīdasī”ti?",
  "pli-tv-bu-vb-pc18:1.13_0": "“Saccaṁ, bhagavā”ti.",
  "pli-tv-bu-vb-pc18:1.14_0": "Vigarahi buddho bhagavā …pe…",
  "pli-tv-bu-vb-pc18:1.15_0": "kathañhi nāma tvaṁ,",
  "pli-tv-bu-vb-pc18:1.15_1": "moghapurisa,",
  "pli-tv-bu-vb-pc18:1.15_2": "saṅghike vihāre uparivehāsakuṭiyā āhaccapādakaṁ mañcaṁ sahasā abhinisīdissasi.",
  "pli-tv-bu-vb-pc18:1.16_0": "Netaṁ, moghapurisa, appasannānaṁ vā pasādāya …pe…",
  "pli-tv-bu-vb-pc18:1.17_0": "evañca pana, bhikkhave, imaṁ sikkhāpadaṁ uddiseyyātha—",
  "pli-tv-bu-vb-pc18:1.18.1_0": "“Yo pana bhikkhu saṅghike vihāre uparivehāsakuṭiyā āhaccapādakaṁ mañcaṁ vā pīṭhaṁ vā abhinisīdeyya vā abhinipajjeyya vā,",
  "pli-tv-bu-vb-pc18:1.18.1_1": "pācittiyan”ti.",
  "pli-tv-bu-vb-pc18:2.1.1_0": "Yo panāti",
  "pli-tv-bu-vb-pc18:2.1.2_0": "yo yādiso …pe…",
  "pli-tv-bu-vb-pc18:2.1.3_0": "bhikkhūti",
  "pli-tv-bu-vb-pc18:2.1.4_0": "…pe… ayaṁ imasmiṁ atthe adhippeto bhikkhūti.",
  "pli-tv-bu-vb-pc18:2.1.5_0": "Saṅghiko nāma vihāro",
  "pli-tv-bu-vb-pc18:2.1.6_0": "saṅghassa dinno hoti pariccatto.",
  "pli-tv-bu-vb-pc18:2.1.7_0": "Vehāsakuṭi nāma",
  "pli-tv-bu-vb-pc18:2.1.8_0": "majjhimassa purisassa asīsaghaṭṭā.",
  "pli-tv-bu-vb-pc18:2.1.9_0": "Āhaccapādako nāma mañco",
  "pli-tv-bu-vb-pc18:2.1.10_0": "aṅge vijjhitvā ṭhito hoti.",
  "pli-tv-bu-vb-pc18:2.1.11_0": "Āhaccapādakaṁ nāma pīṭhaṁ",
  "pli-tv-bu-vb-pc18:2.1.12_0": "aṅge vijjhitvā ṭhitaṁ hoti.",
  "pli-tv-bu-vb-pc18:2.1.13_0": "Abhinisīdeyyāti",
  "pli-tv-bu-vb-pc18:2.1.14_0": "tasmiṁ abhinisīdati, āpatti pācittiyassa.",
  "pli-tv-bu-vb-pc18:2.1.15_0": "Abhinipajjeyyāti",
  "pli-tv-bu-vb-pc18:2.1.16_0": "tasmiṁ abhinipajjati, āpatti pācittiyassa.",
  "pli-tv-bu-vb-pc18:2.2.1_0": "Saṅghike saṅghikasaññī uparivehāsakuṭiyā āhaccapādakaṁ mañcaṁ vā pīṭhaṁ vā abhinisīdati vā abhinipajjati vā,",
  "pli-tv-bu-vb-pc18:2.2.1_1": "āpatti pācittiyassa.",
  "pli-tv-bu-vb-pc18:2.2.2_0": "Saṅghike vematiko …pe…",
  "pli-tv-bu-vb-pc18:2.2.3_0": "saṅghike puggalikasaññī uparivehāsakuṭiyā āhaccapādakaṁ mañcaṁ vā pīṭhaṁ vā abhinisīdati vā abhinipajjati vā,",
  "pli-tv-bu-vb-pc18:2.2.3_1": "āpatti pācittiyassa.",
  "pli-tv-bu-vb-pc18:2.2.4_0": "Puggalike saṅghikasaññī, āpatti dukkaṭassa.",
  "pli-tv-bu-vb-pc18:2.2.5_0": "Puggalike vematiko, āpatti dukkaṭassa.",
  "pli-tv-bu-vb-pc18:2.2.6_0": "Puggalike puggalikasaññī aññassa puggalike, āpatti dukkaṭassa.",
  "pli-tv-bu-vb-pc18:2.2.7_0": "Attano puggalike, anāpatti.",
  "pli-tv-bu-vb-pc18:2.3.1_0": "Anāpatti—",
  "pli-tv-bu-vb-pc18:2.3.2_0": "avehāsakuṭiyā",
  "pli-tv-bu-vb-pc18:2.3.3_0": "sīsaghaṭṭāya",
  "pli-tv-bu-vb-pc18:2.3.4_0": "heṭṭhā aparibhogaṁ hoti,",
  "pli-tv-bu-vb-pc18:2.3.5_0": "padarasañcitaṁ hoti,",
  "pli-tv-bu-vb-pc18:2.3.6_0": "paṭāṇi dinnā hoti,",
  "pli-tv-bu-vb-pc18:2.3.7_0": "tasmiṁ ṭhito gaṇhati vā laggeti vā,",
  "pli-tv-bu-vb-pc18:2.3.8_0": "ummattakassa,",
  "pli-tv-bu-vb-pc18:2.3.9_0": "ādikammikassāti.",
  "pli-tv-bu-vb-pc18:2.3.10_0": "Vehāsakuṭisikkhāpadaṁ niṭṭhitaṁ aṭṭhamaṁ."
}