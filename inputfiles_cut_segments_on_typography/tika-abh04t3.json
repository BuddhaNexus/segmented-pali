{
  "tika-abh04t3:0_0": "Dukamātikāpadavaṇṇanā",
  "tika-abh04t3:1_0": "1-",
  "tika-abh04t3:1_1": "6.Samānadesaggahaṇānaṁ ekasmiṁyeva vatthusmiṁ gahetabbānaṁ,",
  "tika-abh04t3:1_2": "ekavatthuvisayānaṁ vā.",
  "tika-abh04t3:1_3": "Atha vā samānadesānaṁ ekavatthukattā samānagahetabbabhāvānaṁ ekuppāditoti attho.",
  "tika-abh04t3:1_4": "Ye dhammā hetusahagatā,",
  "tika-abh04t3:1_5": "te hetūhi saha saṅgayhanti.",
  "tika-abh04t3:1_6": "Yo ca tesaṁ sahetukabhāvo,",
  "tika-abh04t3:1_7": "so sahajātādīhi hetūhi katoti katvā vuttaṁ “samā…pe…",
  "tika-abh04t3:1_8": "sabbhāva”nti. Ādi-",
  "tika-abh04t3:1_9": "saddena cettha suppatiṭṭhitabhāvasādhanādihetubyāpāre pariggaṇhāti.",
  "tika-abh04t3:1_10": "Ekībhāvūpagamananti ekakalāpabhāvena pavattamānānaṁ cittacetasikānaṁ saṁsaṭṭhatāya samūhaghanabhāvena duviññeyyanānākaraṇataṁyeva sandhāya vuttaṁ.",
  "tika-abh04t3:1_11": "Dhammanānattābhāvepīti sabhāvatthabhedābhāvepi.",
  "tika-abh04t3:1_12": "Padatthanānattenāti nānāpadābhidheyyatābhedena.",
  "tika-abh04t3:1_13": "Etena pakārantarāpekkhaṁ dukantaravacananti dasseti.",
  "tika-abh04t3:1_14": "Anekappakārā hi dhammā.",
  "tika-abh04t3:1_15": "Teneva “sabbe dhammā sabbākārena buddhassa bhagavato ñāṇamukhe āpāthaṁ āgacchantī”ti vuttaṁ.",
  "tika-abh04t3:1_16": "Ayañca attho tikesupi daṭṭhabbo.",
  "tika-abh04t3:1_17": "Yesaṁ vineyyānaṁ yehi pakāravisesehi dhammānaṁ vibhāvane kate paṭivedho hoti,",
  "tika-abh04t3:1_18": "tesaṁ tappakārabhedehi dhammānaṁ vibhāvanaṁ.",
  "tika-abh04t3:1_19": "Yesaṁ pana yena ekeneva pakārena vibhāvane paṭivedho hoti,",
  "tika-abh04t3:1_20": "tesampi taṁ vatvā dhammissarattā tadaññaniravasesappakāravibhāvanañca desanāvilāsoti āha “desetabbappakārajānana”ntiādi.",
  "tika-abh04t3:1_21": "Nanu ekena pakārena jānantassa tadaññappakāravibhāvanaṁ aphalaṁ hotīti?",
  "tika-abh04t3:1_22": "Na hoti paṭisambhidāppabhedassa upanissayattā.",
  "tika-abh04t3:1_23": "Te pakārā etesanti tappakārā,",
  "tika-abh04t3:1_24": "tabbhāvo tappakāratā.",
  "tika-abh04t3:1_25": "Iminā dhammānaṁ vijjamānasseva pakāravisesassa vibhāvanaṁ desanāvilāsoti dasseti.",
  "tika-abh04t3:2_0": "Aññatthāpīti “ahetukā ceva dhammā na ca hetū”tiādīsu.",
  "tika-abh04t3:2_1": "Yathā paṭhamadukekadese gahetvā dutiyatatiyadukehi saddhiṁ chaṭṭhadukanaye yojanā “hetū dhammā sahetukāpi ahetukāpī”tiādayo tayo dukā labbhanti,",
  "tika-abh04t3:2_2": "evaṁ dutiyatatiyadukekadese gahetvā paṭhamadukena saddhiṁ yojanāya “sahetukā dhammā hetūpi na hetūpi,",
  "tika-abh04t3:2_3": "ahetukā dhammā hetūpi na hetūpi,",
  "tika-abh04t3:2_4": "hetusampayuttā dhammā hetūpi na hetūpi,",
  "tika-abh04t3:2_5": "hetuvippayuttā dhammā hetūpi na hetūpī”ti cattāro dukā labbhanti,",
  "tika-abh04t3:2_6": "te pana vuttanayeneva sakkā dassetunti na dassitāti daṭṭhabbā.",
  "tika-abh04t3:2_7": "Atha vā pāḷiyaṁ vuttehi catutthapañcamehi aṭṭhakathāyaṁ dassitehi purimehi dvīhi ninnānākaraṇato ete na vuttā.",
  "tika-abh04t3:2_8": "Sannivesavisesamattameva hettha visesoti.",
  "tika-abh04t3:2_9": "Teneva hi ninnānatthattā pāḷiyaṁ āgatadukesu yathāniddhāritadukānaṁ yathāsambhavaṁ avarodhanena avuttataṁ dassetuṁ “etesu panā”tiādimāha.",
  "tika-abh04t3:3_0": "Atha vā “etena vā gatidassanenā”tiādinā vakkhamānanayena “hetū ceva dhammā ahetukā cā”tiādīnaṁ sambhavantānaṁ",
  "tika-abh04t3:3_1": "dukānaṁ saṅgahe sati etesampi saṅgaho siyā.",
  "tika-abh04t3:3_2": "Yato vā dukato padaṁ niddhāretvā dukantaraṁ vuccati,",
  "tika-abh04t3:3_3": "tena sati ca nānatte dukantaraṁ labbhati,",
  "tika-abh04t3:3_4": "na cettha koci viseso yathāvuttadukehīti saṁvaṇṇanāsu na dassitanti daṭṭhabbaṁ.",
  "tika-abh04t3:3_5": "Ettha ca yathā sahetukadukato hetusampayuttadukassa,",
  "tika-abh04t3:3_6": "hetusahetukadukato ca hetuhetusampayuttadukassa padatthamattato nānattaṁ,",
  "tika-abh04t3:3_7": "na sabhāvatthato.",
  "tika-abh04t3:3_8": "Evaṁ santepi sahetukahetusahetukaduke vatvā itarepi vuttā,",
  "tika-abh04t3:3_9": "evaṁ hetusampayuttahetuhetusampayuttadukādīhi sabhāvatthanānattābhāvepi padatthanānattasambhavato dhammanānattābhāvepi",
  "tika-abh04t3:3_10": "padatthanānattena dukantaraṁ vuccatīti vuttattā “hetusahagatā dhammā,",
  "tika-abh04t3:3_11": "na hetusahagatā dhammā,",
  "tika-abh04t3:3_12": "hetusahajātā dhammā,",
  "tika-abh04t3:3_13": "na hetusahajātā dhammā.",
  "tika-abh04t3:3_14": "Hetusaṁsaṭṭhā dhammā,",
  "tika-abh04t3:3_15": "hetuvisaṁsaṭṭhā dhammā.",
  "tika-abh04t3:3_16": "Hetusamuṭṭhānā dhammā,",
  "tika-abh04t3:3_17": "na hetusamuṭṭhānā dhammā.",
  "tika-abh04t3:3_18": "Hetusahabhuno dhammā,",
  "tika-abh04t3:3_19": "na hetusahabhuno dhammā”tiādīnaṁ,",
  "tika-abh04t3:3_20": "tathā “hetū ceva dhammā hetusahagatā cā”tiādīnaṁ,",
  "tika-abh04t3:3_21": "“na hetū kho pana dhammā hetusahagatāpi,",
  "tika-abh04t3:3_22": "na hetusahagatāpī”tiādīnañca sambhavantānaṁ anekesaṁ dukānaṁ saṅgaho anuññāto viya dissati.",
  "tika-abh04t3:3_23": "Tathā hi vakkhati “etena vā gatidassanenā”tiādi.",
  "tika-abh04t3:3_24": "Evaṁ āsavagocchakādīsupi ayamattho yathāsambhavaṁ vattabbo.",
  "tika-abh04t3:3_25": "Dhammānaṁ vā sabhāvakiccādiṁ bodhetabbākārañca yāthāvato jānantena dhammasāminā yattakā dukā vuttā,",
  "tika-abh04t3:3_26": "tattakesu ṭhātabbaṁ.",
  "tika-abh04t3:3_27": "Addhā hi te dukā na vattabbā,",
  "tika-abh04t3:3_28": "ye bhagavatā na vuttāti veditabbaṁ.",
  "tika-abh04t3:3_29": "Na hetuhetusampayuttaduko chaṭṭhadukena ninnānatthoti adhippāyo.",
  "tika-abh04t3:3_30": "Tesūti paṭhamadukatatiyadukesu.",
  "tika-abh04t3:3_31": "Yadi dukantarehi dukantarapadehi ca samānatthattā etesaṁ dukānaṁ dukantarapadānañca avacanaṁ,",
  "tika-abh04t3:3_32": "evaṁ sati chaṭṭhaduke paṭhamapadampi na vattabbaṁ catutthaduke dutiyapadena samānatthattā.",
  "tika-abh04t3:3_33": "Tathā ca chaṭṭhadukoyeva na hotīti codanaṁ sandhāyāha “catutthaduke”tiādi.",
  "tika-abh04t3:3_34": "Dukapūraṇatthanti idaṁ samānatthataṁyeva sandhāya vuttaṁ,",
  "tika-abh04t3:3_35": "desanāviseso pana vijjatiyeva.",
  "tika-abh04t3:3_36": "Atthantaratābhāvepi pakārabhedahetukaṁ dukantaravacananti dassito hi ayamatthoti.",
  "tika-abh04t3:3_37": "Etena gatidassanenāti atthavisesābhāvepi chaṭṭhadukapūraṇasaṅkhātena nayadassanena.",
  "tika-abh04t3:3_38": "Paṭhamaduke…pe…",
  "tika-abh04t3:3_39": "dassito pāḷiyaṁ vuttehi catutthapañcamehi,",
  "tika-abh04t3:3_40": "aṭṭhakathāyaṁ dassitehi purimehi dvīhi,",
  "tika-abh04t3:3_41": "idha dassitehi catūhi.",
  "tika-abh04t3:3_42": "Tesūti dutiyatatiyadukesu.",
  "tika-abh04t3:3_43": "Paṭhamadukapakkhepena dassito pāḷiyaṁ chaṭṭhadukena itaratra ca itaradukehīti veditabbaṁ.",
  "tika-abh04t3:4_0": "7-",
  "tika-abh04t3:4_1": "13.Paccayabhāvamattena…pe…",
  "tika-abh04t3:4_2": "atthitanti etena na paṭiladdhattatāsaṅkhātā sasabhāvatāva atthitā,",
  "tika-abh04t3:4_3": "atha kho paṭipakkhena anirodho appahīnatā anipphāditaphalatā kāraṇāsamugghātena phalanibbattanārahatā cāti imamatthaṁ dasseti.",
  "tika-abh04t3:4_4": "Tathā hi “imasmiṁ sati idaṁ hotī”ti ettha “satī”ti iminā vacanena yena vinā yaṁ na hoti,",
  "tika-abh04t3:4_5": "taṁ atītādipi kāraṇaṁ saṅgahitamevāti.",
  "tika-abh04t3:4_6": "Tenevāha “na sahetu…pe…",
  "tika-abh04t3:4_7": "kālānamevā”ti. Same…pe…",
  "tika-abh04t3:4_8": "dīpeti samecca sambhūya paccayehi katanti saṅkhatanti.",
  "tika-abh04t3:4_9": "Ayametesaṁ visesoti ayaṁ paccayanibbattānaṁ paccayavantatā anekapaccayanipphāditatā ca dukadvaye purimapadatthānaṁ bhedo,",
  "tika-abh04t3:4_10": "itaresaṁ pana purimapadasaṅgahitadhammavidhurasabhāvatāyāti. Avini…pe…",
  "tika-abh04t3:4_11": "ṭhapanatoti “ettakā”ti pabhedaparicchedaniddhāraṇavasena abhidhammamātikāyaṁ dhammānaṁ avuttattā vuttaṁ.",
  "tika-abh04t3:4_12": "Suttantamātikāyaṁ pana niddhāritasarūpasaṅkhāvisesattā vinicchitatthaparicchedāyeva avijjādayo vuttāti.",
  "tika-abh04t3:4_13": "“Pathavīādi rūpa”nti etasmiṁ atthavikappe anekahetukesu cittuppādesu hetūnaṁ sahetukabhāvo viya sabbesaṁ",
  "tika-abh04t3:4_14": "pathavīādīnaṁ rūpibhāvo siddhoti āha “purima…pe…",
  "tika-abh04t3:4_15": "pajjatī”ti.",
  "tika-abh04t3:4_16": "Na hi tesu niyato katthaci saṁsāmibhāvoti.",
  "tika-abh04t3:4_17": "Aniccānupassanāya vā lujjati chijjati vinassatīti gahetabbo lokoti taṁgahaṇarahitānaṁ lokuttarānaṁ natthi lokatā.",
  "tika-abh04t3:4_18": "Tenevāti dukkhasaccabhāvena pariññeyyabhāvenāti attho.",
  "tika-abh04t3:5_0": "Dukabahutāāpajjatīti kasmā vuttaṁ,",
  "tika-abh04t3:5_1": "nanu vīsati dukā vibhattā,",
  "tika-abh04t3:5_2": "“avuttopi yathālābhavasena veditabbo”ti ca vakkhatīti dukabahutā icchitā evāti?",
  "tika-abh04t3:5_3": "Saccametaṁ,",
  "tika-abh04t3:5_4": "taṁyeva pana dukabahutaṁ anicchanto evamāha.",
  "tika-abh04t3:5_5": "Apica dukabahutā āpajjati,",
  "tika-abh04t3:5_6": "sā ca kho viññāṇabhedānusārinī,",
  "tika-abh04t3:5_7": "tatrāpi kāmāvacarakusalato ñāṇasampayuttāni,",
  "tika-abh04t3:5_8": "tathā mahākiriyato manodvārāvajjananti evaṁpakārānaṁ sabbadhammārammaṇaviññāṇānaṁ anāmasanato na byāpinīti dasseti “dukabahutā”tiādinā.",
  "tika-abh04t3:5_9": "Abyāpibhāve pana dosaṁ dassento “tathā ca…pe…",
  "tika-abh04t3:5_10": "siyā”ti āha.",
  "tika-abh04t3:5_11": "Niddesena ca viruddhanti “ye te dhammā cakkhuviññeyyā,",
  "tika-abh04t3:5_12": "na te dhammā sotaviññeyyā”tiādinā rūpāyatanādīnaṁ paccekacakkhuviññāṇādinā kenaci viññeyyataṁ,",
  "tika-abh04t3:5_13": "sotaviññāṇādinā kenaci naviññeyyatañca dassentena nikkheparāsiniddesena “dvinnampi padānaṁ atthanānattato duko hotī”ti idaṁ vacanaṁ viruddhaṁ,",
  "tika-abh04t3:5_14": "tathā atthuddhāraniddesenapi atthato na sametīti attho.",
  "tika-abh04t3:5_15": "Tatthāti tassaṁ nikkheparāsisaṁvaṇṇanāyaṁ.",
  "tika-abh04t3:5_16": "Yo ca paṭisedho kato atthanānattato dukaṁ dassetunti adhippāyo.",
  "tika-abh04t3:5_17": "Na hi sama…pe…",
  "tika-abh04t3:5_18": "sedhetunti etena “ye te dhammā cakkhuviññeyyā,",
  "tika-abh04t3:5_19": "na te dhammā sotaviññeyyā”ti ettakesu niddesapadesu dukapadadvayappavatti pāḷito eva viññāyatīti dasseti.",
  "tika-abh04t3:6_0": "Tathevāti ubhinnaṁ kecina-",
  "tika-abh04t3:6_1": "saddānaṁ aniyamato cakkhusotādinissayavohārena cakkhusotaviññāṇādiko bhinnasabhāvoyeva dhammo atthoti dassanavasena.",
  "tika-abh04t3:6_2": "Rūpāyatanameva hi cakkhusotaviññāṇehi viññeyyāviññeyyabhāvato “kenaci viññeyyaṁ kenaci naviññeyya”nti ca vuccatīti.",
  "tika-abh04t3:6_3": "Yadi evaṁ imasmimpi pakkhe dukabahutā āpajjatīti codanaṁ manasi katvā āha “na cetthā”tiādi.",
  "tika-abh04t3:6_4": "Viññātabbabhedenāti viññātabbavisesena,",
  "tika-abh04t3:6_5": "viññeyyekadesenāti attho.",
  "tika-abh04t3:6_6": "Dukabhedoti dukaviseso,",
  "tika-abh04t3:6_7": "kenaci viññeyyaduko,",
  "tika-abh04t3:6_8": "tappabhedoyeva vā.",
  "tika-abh04t3:6_9": "Samatto pariyatto paripuṇṇoti attho.",
  "tika-abh04t3:6_10": "Yattakā viññātabbā tattakā dukāti dukabhedāpajjanappakāradassanaṁ.",
  "tika-abh04t3:6_11": "Evañca satītiādinā imissā saṁvaṇṇanāya laddhaguṇaṁ dasseti.",
  "tika-abh04t3:6_12": "“Ye te dhammā cakkhuviññeyyā,",
  "tika-abh04t3:6_13": "na te dhammā sotaviññeyyā”ti rūpāyatanasseva vuttattā atthabhedābhāvato kathamayaṁ duko hotīti āha “viññāṇanānattenā”tiādi.",
  "tika-abh04t3:6_14": "Yadi pana sabbaviññātabbasaṅgahe dukosamatto hoti,",
  "tika-abh04t3:6_15": "nikkheparāsiniddeso kathaṁ nīyatīti āha “etassa panā”tiādi.",
  "tika-abh04t3:7_0": "Ettha pana yathā viññāṇanānattena viññātabbaṁ bhinditvā duke vuccamāne satipi viññātabbānaṁ bahubhāve yattakā viññātabbā,",
  "tika-abh04t3:7_1": "tattakā dukāti natthi dukabahutā dukasaṅgahitadhammekadesesu dukapadadvayappavattidassanabhāvato.",
  "tika-abh04t3:7_2": "Evaṁ dvinnampi padānaṁ atthanānattena duke vuccamānepi yattakāni viññāṇāni,",
  "tika-abh04t3:7_3": "tattakā dukāti natthi dukabahutā dukasaṅga…pe…",
  "tika-abh04t3:7_4": "bhāvato eva.",
  "tika-abh04t3:7_5": "Na hi ekaṁyeva viññāṇaṁ “kenaci kenacī”ti vuttaṁ,",
  "tika-abh04t3:7_6": "kintu aparampīti sabbaviññāṇasaṅgahe duko samatto hoti,",
  "tika-abh04t3:7_7": "na ca katthaci dukassa pacchedo atthi indriyaviññāṇānaṁ viya manoviññāṇassapi visayassa bhinnattā.",
  "tika-abh04t3:7_8": "Na hi atītārammaṇaṁ viññāṇaṁ anāgatādiārammaṇaṁ hoti,",
  "tika-abh04t3:7_9": "anāgatārammaṇaṁ vā atītādiārammaṇaṁ,",
  "tika-abh04t3:7_10": "tasmā yathāladdhavisesena visiṭṭhesu manoviññāṇabhedesu tassa tassa visayassa ālambanānālambanavasena dukapadadvayappavatti na sakkā nivāretuṁ.",
  "tika-abh04t3:7_11": "Teneva ca aṭṭhakathāyaṁ “manoviññāṇena pana kenaci viññeyyañceva aviññeyyañcāti ayamattho atthi,",
  "tika-abh04t3:7_12": "tasmā so avuttopi yathālābhavasena veditabbo”ti bhūmibhedavasena yathālābhaṁ dassessati.",
  "tika-abh04t3:7_13": "“Vavatthānābhāvato”ti idampi anāmaṭṭhavisesaṁ manoviññāṇasāmaññameva gahetvā vuttaṁ.",
  "tika-abh04t3:7_14": "Pāḷi pana indriyaviññāṇehi nayadassanavasena āgatāti daṭṭhabbaṁ.",
  "tika-abh04t3:7_15": "Evañca katvā imissāpi atthavaṇṇanāya “kenacī”ti padaṁ aniyamena sabbaviññāṇasaṅgāhakanti siddhaṁ hoti,",
  "tika-abh04t3:7_16": "niddesena ca na koci virodho.",
  "tika-abh04t3:7_17": "Cakkhuviññeyyanasotaviññeyyabhāvehi dukapadadvayappavatti dassitā,",
  "tika-abh04t3:7_18": "na pana cakkhuviññeyyācakkhuviññeyyabhāvehi visesakāraṇābhāvato.",
  "tika-abh04t3:7_19": "Kiñca “ye vā panā”ti padantarasampiṇḍanatopi “ye te dhammā cakkhuviññeyyā…pe…",
  "tika-abh04t3:7_20": "na te dhammā cakkhuviññeyyā”ti ettāvatā dukapadadvayappavatti dassitāti viññāyati.",
  "tika-abh04t3:7_21": "Padantarabhāvadassanattho hi yevāpana-",
  "tika-abh04t3:7_22": "saddo yathā “ye keci kusalā dhammā,",
  "tika-abh04t3:7_23": "sabbe te kusalamūlā.",
  "tika-abh04t3:7_24": "Ye vā pana kusalamūlā,",
  "tika-abh04t3:7_25": "sabbe te dhammā kusalā”tiādīsu.",
  "tika-abh04t3:7_26": "Aññathā “ye te dhammā cakkhuviññeyyā,",
  "tika-abh04t3:7_27": "na te dhammā sotaviññeyyā.",
  "tika-abh04t3:7_28": "Ye te dhammā sotaviññeyyā,",
  "tika-abh04t3:7_29": "na te dhammā cakkhuviññeyyā”ti pāḷi abhavissa.",
  "tika-abh04t3:7_30": "Yaṁ pana vadanti “ye te dhammā cakkhuviññeyyā…pe…",
  "tika-abh04t3:7_31": "na te dhammā cakkhuviññeyyāti iminā atthato dve dukā vuttā hontī”ti,",
  "tika-abh04t3:7_32": "tadapi cakkhuviññeyyācakkhuviññeyyataṁ sotaviññeyyāsotaviññeyyatañca sandhāya vuttaṁ,",
  "tika-abh04t3:7_33": "na pana “cakkhuviññeyyanasotaviññeyyataṁ sotaviññeyyanacakkhuviññeyyatañcā”ti daṭṭhabbaṁ.",
  "tika-abh04t3:7_34": "Etena pāḷipaṭisedhanañca nivāritaṁ daṭṭhabbaṁ paṭisedhanasseva abhāvato.",
  "tika-abh04t3:7_35": "Tathā yassa ārammaṇassa vijānanabhāvena yo attho vuccamāno aniyamadassanatthaṁ “kenacī”ti vutto,",
  "tika-abh04t3:7_36": "soyeva tato aññassa avijānanabhāvena vuccamāno aniyamadassanatthaṁ puna “kenacī”ti vuttoti tadatthadassane",
  "tika-abh04t3:7_37": "tenevāti ayaṁ padattho na sambhavatīti na sakkā vattunti.",
  "tika-abh04t3:7_38": "Evamettha yathā aṭṭhakathā avaṭṭhitā,",
  "tika-abh04t3:7_39": "tathā attho yujjatīti veditabbaṁ.",
  "tika-abh04t3:8_0": "14- 19.",
  "tika-abh04t3:8_1": "Santānassa ajaññamalīnabhāvakaraṇato kaṇhakammavipākahetuto ca aparisuddhattā “asucibhāvena sandantī”ti vuttaṁ.",
  "tika-abh04t3:8_2": "Tatthāti vaṇe.",
  "tika-abh04t3:8_3": "Paggharaṇaka…pe…",
  "tika-abh04t3:8_4": "saddoti etena āsavo viya āsavoti ayampi attho dassitoti daṭṭhabbaṁ.",
  "tika-abh04t3:8_5": "Gotrabhu…pe…",
  "tika-abh04t3:8_6": "vuttānīti etena gotrabhuggahaṇaṁ upalakkhaṇaṁ yathā “kākehi sappi rakkhitabba”nti dasseti.",
  "tika-abh04t3:8_7": "Gotrabhusadisā gotrabhūti pana atthe sati guṇappadhānatthānaṁ ekena saddena avacanīyattā vodānādayova vuttā bhaveyyuṁ.",
  "tika-abh04t3:8_8": "Atha vā gotrabhūti ekasesena sāmaññena vā ayaṁ niddesoti veditabbaṁ.",
  "tika-abh04t3:8_9": "Abhividhivisayaṁ avadhinti vibhattiṁ pariṇāmetvā vattabbaṁ.",
  "tika-abh04t3:9_0": "Sampayuttehi āsavehi taṁsahitatā āsavasahitatā.",
  "tika-abh04t3:9_1": "Idaṁ vuttaṁ hoti –",
  "tika-abh04t3:9_2": "yathā sahetukānaṁ sampayuttehi hetūhi sahetukatā,",
  "tika-abh04t3:9_3": "na evaṁ sāsavāti vuttadhammānaṁ sampayuttehi āsavehi sāsavatā,",
  "tika-abh04t3:9_4": "atha kho vippayuttehīti.",
  "tika-abh04t3:9_5": "Dukantare avuttapadabhāvoyevettha dukayojanāya ñāyāgatatā.",
  "tika-abh04t3:9_6": "Yadi evaṁ hetugocchake kathanti āha “hetugocchake panā”tiādi.",
  "tika-abh04t3:9_7": "Paṭhame duke dutiyassa pakkhepe ekoti catutthadukamāha.",
  "tika-abh04t3:9_8": "Paṭhame duke tatiyassa pakkhepe dveti “āsavā ceva dhammā āsavavippayuttā ca,",
  "tika-abh04t3:9_9": "āsavavippayuttā ceva dhammā no ca āsavā”ti iminā saddhiṁ pañcamadukamāha.",
  "tika-abh04t3:9_10": "Paṭhamassa dutiye duke pakkhepe ekoti “no āsavā dhammā sāsavāpi anāsavāpī”ti ayameko.",
  "tika-abh04t3:9_11": "Tatiye paṭhamassa pakkhepe dveti “āsavā dhammā āsavasampayuttāpi āsavavippayuttāpi,",
  "tika-abh04t3:9_12": "no āsavādhammā āsavasampayuttāpi āsavavippayuttāpī”ti ime dve.",
  "tika-abh04t3:9_13": "Tatiye dutiyassa pakkhepe ekoti “sāsavā dhammā āsavasampayuttāpi āsavavippayuttāpī”ti eko.",
  "tika-abh04t3:9_14": "Dutiye tatiyassa pakkhepe ekoti chaṭṭhadukamāha.",
  "tika-abh04t3:9_15": "Tīhīti catutthapañcamachaṭṭhehi.",
  "tika-abh04t3:9_16": "Itareti tadavasiṭṭhā pañca.",
  "tika-abh04t3:9_17": "Te pana paṭhame tatiyadukadutiyapadapakkhepe eko,",
  "tika-abh04t3:9_18": "dutiye paṭhamadukadutiyapadapakkhepe eko,",
  "tika-abh04t3:9_19": "tatiye paṭhamassa ekekapadapakkhepe dve,",
  "tika-abh04t3:9_20": "tatiye dutiyadukapaṭhamapadapakkhepe ekoti evaṁ veditabbā.",
  "tika-abh04t3:9_21": "“Sāsavā dhammā āsavāpi no āsavāpi.",
  "tika-abh04t3:9_22": "Āsavasampayuttā dhammā āsavāpi no āsavāpi.",
  "tika-abh04t3:9_23": "Āsavavippayuttā dhammā āsavāpi no āsavāpī”ti etesampi,",
  "tika-abh04t3:9_24": "“āsavasahagatā dhammā no āsavasahagatā dhammā”ti evamādīnañca aggahaṇe kāraṇaṁ gahaṇanayo ca pubbe vuttanayeneva veditabbaṁ.",
  "tika-abh04t3:10_0": "Esanayoti yo esa paṭhamaduke dutiyadukapakkhepādiko upāyo idha āsavagocchake vutto,",
  "tika-abh04t3:10_1": "esa nayo saṁyojanagocchakādīsu dukantaraniddhāraṇeti attho.",
  "tika-abh04t3:10_2": "Tattha pāḷiyaṁ anāgatadukā saṁyojanagocchake tāva “saṁyojanā ceva dhammā saṁyojanavippayuttā ca,",
  "tika-abh04t3:10_3": "saṁyojanavippayuttā ceva dhammā no ca saṁyojanā,",
  "tika-abh04t3:10_4": "saṁyojanā dhammā saṁyojanasampayuttāpi saṁyojanavippayuttāpi,",
  "tika-abh04t3:10_5": "no saṁyojanā dhammā saṁyojanasampayuttāpi saṁyojanavippayuttāpi,",
  "tika-abh04t3:10_6": "no saṁyojanā dhammā saṁyojaniyāpi asaṁyojaniyāpi,",
  "tika-abh04t3:10_7": "saṁyojaniyā dhammā saṁyojanasampayuttāpi saṁyojanavippayuttāpī”ti pañca.",
  "tika-abh04t3:10_8": "Evaṁ ganthaoghayogaupādānagocchakesu paccekaṁ pañca.",
  "tika-abh04t3:10_9": "Nīvaraṇagocchake pana nīvaraṇānaṁ nīvaraṇavippayuttabhāvābhāvato “no nīvaraṇā dhammā nīvaraṇiyāpi anīvaraṇiyāpi,",
  "tika-abh04t3:10_10": "no nīvaraṇā dhammā nīvaraṇasampayuttāpi nīvaraṇavippayuttāpi,",
  "tika-abh04t3:10_11": "nīvaraṇiyā dhammā nīvaraṇasampayuttāpi nīvaraṇavippayuttāpī”ti tayo.",
  "tika-abh04t3:10_12": "Tathā parāmāsagocchake “no parāmāsā dhammā parāmaṭṭhāpi aparāmaṭṭhāpi,",
  "tika-abh04t3:10_13": "no parāmāsā dhammā parāmāsasampayuttāpi parāmāsavippayuttāpi,",
  "tika-abh04t3:10_14": "parāmaṭṭhā dhammā parāmāsasampayuttāpi parāmāsavippayuttāpī”ti.",
  "tika-abh04t3:10_15": "Kilesagocchake “no kilesā dhammā saṁkilesikāpi asaṁkilesikāpi,",
  "tika-abh04t3:10_16": "no kilesā dhammā saṁkiliṭṭhāpi asaṁkiliṭṭhāpi,",
  "tika-abh04t3:10_17": "no kilesā dhammā kilesasampayuttāpi kilesavippayuttāpi,",
  "tika-abh04t3:10_18": "saṁkilesikā dhammā saṁkiliṭṭhāpi asaṁkiliṭṭhāpi,",
  "tika-abh04t3:10_19": "saṁkilesikā dhammā kilesasampayuttāpi kilesavippayuttāpi,",
  "tika-abh04t3:10_20": "asaṁkiliṭṭhā dhammā saṁkilesikāpi asaṁkilesikāpī”ti cha dukāti evaṁ veditabbā.",
  "tika-abh04t3:10_21": "Sesaṁ vuttanayameva.",
  "tika-abh04t3:11_0": "20-",
  "tika-abh04t3:11_1": "25.Paccayabhāvenāti saṁyojanatthaṁ dasseti.",
  "tika-abh04t3:11_2": "Yathāsakaṁ paccayabhāvo eva hi kāmarāgādīnaṁ vaṭṭasaṁyojananti.",
  "tika-abh04t3:11_3": "Yadi evaṁ kathaṁ kāmarāgādīnaṁyeva saṁyojanabhāvoti āha “satipī”tiādi.",
  "tika-abh04t3:11_4": "Aññesanti saṁyojanehi aññesaṁ kilesābhisaṅkhārādīnaṁ.",
  "tika-abh04t3:11_5": "Tappaccayabhāveti tesaṁ kilesakammavipākavaṭṭānaṁ paccayabhāve.",
  "tika-abh04t3:11_6": "Orambhāgiyuddhaṁbhāgiyabhāvena saṅgahitā paricchinnā ora…pe…",
  "tika-abh04t3:11_7": "saṅgahitā,",
  "tika-abh04t3:11_8": "tehi kāmarāgādīhi visesapaccayabhūtehi.",
  "tika-abh04t3:11_9": "Kāmakammabhavādīnaṁ kāmūpapattibhavādinipphādanepi niyamoti katvā āha “taṁtaṁ…pe… hotī”ti.",
  "tika-abh04t3:11_10": "Tena saṁyojanānaṁ bhāve yathāvuttaniyamānaṁ kammūpapattibhavānaṁ bhāvaṁ dassetvā tadabhāve abhāvaṁ dassento “na cā”tiādimāha.",
  "tika-abh04t3:11_11": "Bandhanaṁ aseribhāvakaraṇaṁ andubandhanādayo viya.",
  "tika-abh04t3:11_12": "Ganthakaraṇaṁ avacchinnatākaraṇaṁ.",
  "tika-abh04t3:11_13": "Cakkalakaṁ pādapuñchanarajjumaṇḍalaṁ.",
  "tika-abh04t3:11_14": "Na codetabbanti paññācakkhunā pacurajanassa passituṁ asakkuṇeyyattā yathāvuttavisesassa saddheyyataṁ āha.",
  "tika-abh04t3:11_15": "Tividho hi attho koci paccakkhasiddho yo rūpādidhammānaṁ paccattavedanīyo aniddisitabbākāro,",
  "tika-abh04t3:11_16": "sabbadhammānaṁ sabhāvalakkhaṇanti vuttaṁ hoti.",
  "tika-abh04t3:11_17": "Koci anumānasiddho yo ghaṭādīsu paṭādīsu ca pasiddhena paccayāyattabhāvena ghaṭapaṭa-",
  "tika-abh04t3:11_18": "saddādīnaṁ aniccatādiākāro,",
  "tika-abh04t3:11_19": "koci okappanasiddho yo pacurajanassa accantamadiṭṭho saddhāvisayo sagganibbānādi.",
  "tika-abh04t3:11_20": "Tattha yassa satthuno vacanaṁ paccakkhasiddhe anumānasiddhe ca atthe na visaṁvādeti aviparītappavattiyā,",
  "tika-abh04t3:11_21": "tassa vacanena saddheyyatthasiddhīti tathārūpo ca bhagavāti “dhammānaṁ sabhāva…pe…",
  "tika-abh04t3:11_22": "na codetabba”nti vuttaṁ.",
  "tika-abh04t3:11_23": "Esa nayo ito paresupi evarūpesu.",
  "tika-abh04t3:12_0": "26- 37.",
  "tika-abh04t3:12_1": "Yathā sarabhehi atikkamitabbā pabbatarāji sarabhaniyā,",
  "tika-abh04t3:12_2": "evaṁ oghaniyāti saddasiddhīti āha “tenā”tiādi.",
  "tika-abh04t3:13_0": "50- 54.",
  "tika-abh04t3:13_1": "Vipariyesaggāho parāmasananti “parato”ti ettha na dhammasabhāvato aññathāmattaṁ paranti adhippetaṁ,",
  "tika-abh04t3:13_2": "atha kho tabbipariyāyoti āha “paratoti niccādito”ti.",
  "tika-abh04t3:14_0": "55- 68.",
  "tika-abh04t3:14_1": "Yadi sabhāvato avijjamānaṁ,",
  "tika-abh04t3:14_2": "kathamārammaṇabhāvoti āha “vicittasaññāya saññita”nti,",
  "tika-abh04t3:14_3": "parikappanāmattasiddhanti attho.",
  "tika-abh04t3:14_4": "Duviññeyyanānattatāya nirantarabhāvūpagamanaṁ saṁsaṭṭhabhāvoti “suviññeyyanānattattā na saṁsaṭṭhatā”ti vuttaṁ.",
  "tika-abh04t3:14_5": "Tesaṁ arūpakkhandhānaṁ.",
  "tika-abh04t3:14_6": "Itarehi rūpanibbānehi.",
  "tika-abh04t3:14_7": "Kiṁ pana kāraṇaṁ samānuppādanirodhānaṁ ekakalāpabhūtānaṁ arūpadhammānameva aññamaññaṁ saṁsaṭṭhatā vuccati,",
  "tika-abh04t3:14_8": "na pana tathābhūtānampi rūpadhammānanti āha “esa hi tesaṁ sabhāvo”ti.",
  "tika-abh04t3:14_9": "Tena yadipi keci arūpadhammā visuṁ ārammaṇaṁ honti,",
  "tika-abh04t3:14_10": "dandhappavattikattā pana rūpadhammānaṁyeva suviññeyyanānattaṁ,",
  "tika-abh04t3:14_11": "na arūpadhammānanti tesaṁ saṁsaṭṭhabhāvo tadabhāvo ca itaresaṁ sabhāvasiddhoti dasseti.",
  "tika-abh04t3:14_12": "Samūhaghanatāya vā dubbibhāgatarattā natthi arūpadhammānaṁ visuṁ ārammaṇabhāvoti duviññeyyanānattattā tesaṁyeva saṁsaṭṭhatā.",
  "tika-abh04t3:14_13": "Amuñcitvā tadadhīnavuttitāya gahetabbato buddhiyā.",
  "tika-abh04t3:15_0": "83- 100.",
  "tika-abh04t3:15_1": "Kāmataṇhā kāmo uttarapadalopena yathā rūpabhavo rūpaṁ.",
  "tika-abh04t3:15_2": "Evaṁ sesesupi.",
  "tika-abh04t3:15_3": "Ārammaṇakaraṇavasenāti etena kāmarūpārūpataṇhānaṁ visayabhāvo yathākkamaṁ kāmarūpārūpāvacaratāya kāraṇanti dasseti.",
  "tika-abh04t3:15_4": "Avassañcetamevaṁ sampaṭicchitabbaṁ,",
  "tika-abh04t3:15_5": "aññathā kāmāvacarādibhāvo aparipuṇṇavisayo siyā.",
  "tika-abh04t3:15_6": "Yadi hi ālambitabbadhammavasena bhūmiparicchedo,",
  "tika-abh04t3:15_7": "evaṁ sati anārammaṇānaṁ saṅgaho na siyā.",
  "tika-abh04t3:15_8": "Atha vipākadānavasena,",
  "tika-abh04t3:15_9": "evampi avipākānaṁ saṅgaho na siyā,",
  "tika-abh04t3:15_10": "tasmā ārammaṇakaraṇavasena pariyāpannānaṁ bhūmiparicchedo kātabbo.",
  "tika-abh04t3:15_11": "Evañhi sati kāmāvacarādibhāvo paripuṇṇavisayo siyā.",
  "tika-abh04t3:15_12": "Tenevāha “evañhi satī”tiādi.",
  "tika-abh04t3:15_13": "Apariyāpannānaṁ pana lokato uttiṇṇabhāvena anuttarabhūmitā.",
  "tika-abh04t3:15_14": "Akāmāvacarāditā nāpajjatīti abyāpitadosaṁ pariharati,",
  "tika-abh04t3:15_15": "kāmāvacarāditā nāpajjatīti atibyāpitadosaṁ.",
  "tika-abh04t3:15_16": "Nanu ca imasmiṁ pakkhe kāmataṇhā katamā,",
  "tika-abh04t3:15_17": "kāmāvacaradhammārammaṇā taṇhā,",
  "tika-abh04t3:15_18": "kāmāvacaradhammā katame,",
  "tika-abh04t3:15_19": "kāmataṇhāvisayāti itarītaranissayatā dosoti? Na,",
  "tika-abh04t3:15_20": "avīciādiekādasokāsaninnatāya kiñci taṇhaṁ kāmataṇhābhāvena gahetvā taṁsabhāvāya visayabhāvena kāmāvacaradhammānaṁ upalakkhetabbattā.",
  "tika-abh04t3:16_0": "Idāni yathāvuttamatthaṁ pāṭhena samatthento “nikkhepakaṇḍepī”tiādimāha.",
  "tika-abh04t3:16_1": "Tattha hi kāmataṇhāya ālambitabbattā kāmadhātupariyāpannadhammā ca kāmabhavasaṅkhāte kāme ogāḷhā hutvā caranti,",
  "tika-abh04t3:16_2": "nāññatthāti etthāvacarāti vuttanti.",
  "tika-abh04t3:16_3": "Visesatthinā viseso anupayujjatīti imamatthaṁ dassento āha “lokassa vasena pariyāpannanicchayato”ti.",
  "tika-abh04t3:16_4": "Tena lokiyadhammesu pariyāpanna-",
  "tika-abh04t3:16_5": "saddassa niruḷhataṁ dasseti bhagavato taduccāraṇānantaraṁ vineyyānaṁ tadatthapaṭipattito.",
  "tika-abh04t3:16_6": "Paricchedakāpekkhā paricchinnatāti “paricchedakārikāya taṇhāyā”ti vuttaṁ.",
  "tika-abh04t3:16_7": "Sā hi dhammānaṁ kāmāvacarādibhāvaṁ paricchindati. Pari-",
  "tika-abh04t3:16_8": "saddo cettha “upādinnā”tiādīsu upa-",
  "tika-abh04t3:16_9": "saddo viya sasādhanaṁ kiriyaṁ dīpetīti ayamattho vuttoti daṭṭhabbaṁ.",
  "tika-abh04t3:17_0": "Niyyānakaraṇasīlā niyyānikā yathā “apūpabhakkhanasīlo āpūpiko”ti,",
  "tika-abh04t3:17_1": "niyyānasīlā eva vā.",
  "tika-abh04t3:17_2": "Rāgadosamohāva gahitāti ñāyati,",
  "tika-abh04t3:17_3": "itarathā pahānekaṭṭhatāvacanaṁ nippayojanaṁ siyā.",
  "tika-abh04t3:17_4": "“Raṇohatā na jotanti,",
  "tika-abh04t3:17_5": "candasūriyā satārakā”tiādīsu raṇa-",
  "tika-abh04t3:17_6": "saddassa reṇupariyāyatā daṭṭhabbā.",
  "tika-abh04t3:17_7": "Sampahārapariyāyattā yuddha-",
  "tika-abh04t3:17_8": "saddassa sampahāro ca paharitabbādhāroti akusalasenāva “saraṇā”ti vuttā.",
  "tika-abh04t3:17_9": "Dukkhādīnanti phalabhūtānaṁ dukkhavighātaupāyāsapariḷāhānaṁ sabhāgabhūtāya ca micchāpaṭipadāya.",
  "tika-abh04t3:17_10": "Tannibbattakasabhāvānaṁ akusalānanti etena sabbesampi akusalānaṁ saraṇataṁ dasseti.",
  "tika-abh04t3:18_0": "Abhidhammadukamātikāpadavaṇṇanā niṭṭhitā.",
  "tika-abh04t3:19_0": "Suttantikadukamātikāpadavaṇṇanā",
  "tika-abh04t3:20_0": "101-",
  "tika-abh04t3:20_1": "108.Vijjāsabhāgatāya,",
  "tika-abh04t3:20_2": "na saṅkappādayo viya vijjāya upakārakabhāvato.",
  "tika-abh04t3:20_3": "“Abhejjaṁ…pe…",
  "tika-abh04t3:20_4": "ruhatī”ti ubhayampi anavasesappahānameva sandhāya vuttaṁ.",
  "tika-abh04t3:20_5": "Kiñcāpi hi heṭṭhimamaggehipi pahīyamānā kilesā tena tena odhinā anavasesameva pahīyanti,",
  "tika-abh04t3:20_6": "ye pana avasiṭṭhā bhinditabbā,",
  "tika-abh04t3:20_7": "te lobhādikilesabhāvasāmaññato puna viruḷhā viya honti.",
  "tika-abh04t3:20_8": "Arahattamagge pana uppanne na evaṁ avasiṭṭhābhāvato.",
  "tika-abh04t3:20_9": "Tadupacārena nissayavohārena.",
  "tika-abh04t3:20_10": "Kusalehi tāpetabbāti vā tapaniyā,",
  "tika-abh04t3:20_11": "tadaṅgādivasena bādhitabbā pahātabbāti attho.",
  "tika-abh04t3:20_12": "Samānatthāni adhivacanādīnaṁ saṅkhādibhāvato.",
  "tika-abh04t3:20_13": "“Sabbeva dhammā adhivacanapathā”tiādinā adhivacanādīnaṁ visayabhāve na koci dhammo vajjito,",
  "tika-abh04t3:20_14": "vacanabhāvo eva ca adhivacanādīnaṁ vakkhamānena nayena yujjatīti adhippāyenāha “sabbañca vacanaṁ adhivacanādibhāvaṁ bhajatī”ti.",
  "tika-abh04t3:21_0": "109- 118.",
  "tika-abh04t3:21_1": "Aññaṁ anapekkhitvā sayameva attano nāmakaraṇasabhāvo nāmakaraṇaṭṭhoti,",
  "tika-abh04t3:21_2": "tena arūpadhammānaṁ viya opapātikanāmatāya pathavīādīnampi nāmabhāvo siyāti āsaṅkāya nivattanatthaṁ “nāmantarānāpajjanato”ti āha.",
  "tika-abh04t3:21_3": "Na hi vinā pathavīādināmenapi rūpadhammā viya kesādināmehi vinā vedanādināmehi aññena nāmena arūpadhammā piṇḍākārato voharīyantīti.",
  "tika-abh04t3:21_4": "Yaṁ pana parassa nāmaṁ karoti,",
  "tika-abh04t3:21_5": "tassa aññāpekkhaṁ nāmakaraṇanti nāmakaraṇasabhāvatā natthīti sāmaññanāmādikaraṇānaṁ nāmabhāvo nāpajjati.",
  "tika-abh04t3:21_6": "Yassa caññehi nāmaṁ karīyati,",
  "tika-abh04t3:21_7": "tassa nāmakaraṇasabhāvatāya abhāvoyevāti natthi nāmabhāvo.",
  "tika-abh04t3:21_8": "Ye pana anāpannanāmantarā sabhāvasiddhanāmā ca,",
  "tika-abh04t3:21_9": "te vedanādayova nāmaṁ nāmāti dassento “attanāvā”tiādimāha.",
  "tika-abh04t3:21_10": "Phassādīnaṁ ārammaṇābhimukhatā taṁ aggahetvā appavattiyevāti dassetuṁ “avinābhāvato”ti vuttaṁ.",
  "tika-abh04t3:21_11": "Adhivacanasamphasso manosamphasso,",
  "tika-abh04t3:21_12": "so nāmamantarena gahetuṁ asakkuṇeyyatāya pākaṭoti nidassanabhāvena vutto.",
  "tika-abh04t3:21_13": "Ruppanasabhāvenāti nidassanamattaṁ daṭṭhabbaṁ.",
  "tika-abh04t3:21_14": "Pakāsakapakāsitabbabhāvenapi hi vināpi nāmena rūpadhammā pākaṭā hontīti.",
  "tika-abh04t3:21_15": "Atha vā pakāsakapakāsitabbabhāvo visayivisayabhāvo cakkhurūpādīnaṁ sabhāvo,",
  "tika-abh04t3:21_16": "so ruppanasabhāve sāmaññe antogadhoti daṭṭhabbaṁ.",
  "tika-abh04t3:22_0": "119-",
  "tika-abh04t3:22_1": "123.Ito pubbe parikammantiādinā samāpattivuṭṭhānakusalatā viya samāpattikusalatāpi jhānalābhīnaṁyeva hotīti vuttaṁ viya dissati.",
  "tika-abh04t3:22_2": "“Itaresampi anussavavasena samāpattīnaṁ appanāparicchedapaññā labbhatī”ti vadanti.",
  "tika-abh04t3:22_3": "“Evaṁ sīlavisodhanādinā samāpattiṁ appetīti jānanakapaññā saha parikammena appanāparicchedajānanakapaññā”ti keci.",
  "tika-abh04t3:22_4": "Vuṭṭhāne kusalabhāvo vuṭṭhānavasitā.",
  "tika-abh04t3:22_5": "Pubbeti samāpajjanato pubbe.",
  "tika-abh04t3:23_0": "124- 134.",
  "tika-abh04t3:23_1": "Sobhane rato surato,",
  "tika-abh04t3:23_2": "tassa bhāvo soraccanti āha “sobhanakammaratatā”ti.",
  "tika-abh04t3:23_3": "Suṭṭhu vā orato virato sorato,",
  "tika-abh04t3:23_4": "tassa bhāvo soraccanti.",
  "tika-abh04t3:23_5": "Ayaṁ panattho aṭṭhakathāyaṁ vutto eva.",
  "tika-abh04t3:23_6": "Appaṭisaṅkhānaṁ moho.",
  "tika-abh04t3:23_7": "Kusalabhāvanā bodhipakkhiyadhammānaṁ vaḍḍhanā.",
  "tika-abh04t3:23_8": "Saññāṇaṁ upalakkhaṇaṁ.",
  "tika-abh04t3:23_9": "Saviggahaṁ sabimbakaṁ.",
  "tika-abh04t3:23_10": "Upalakkhetabbākāraṁ dhammajātaṁ,",
  "tika-abh04t3:23_11": "ārammaṇaṁ vā.",
  "tika-abh04t3:23_12": "Avikkhepoti cittavikkhepapaṭipakkho.",
  "tika-abh04t3:23_13": "Ujuvipaccanīkatāya hi pahānavuṭṭhānena ca avikkhepo vikkhepaṁ paṭikkhipati,",
  "tika-abh04t3:23_14": "pavattituṁ na detīti.",
  "tika-abh04t3:24_0": "135-",
  "tika-abh04t3:24_1": "142.Kāraṇasīlaṁ lokiyaṁ.",
  "tika-abh04t3:24_2": "Phalasīlaṁ lokuttaraṁ tena sijjhatīti katvā,",
  "tika-abh04t3:24_3": "lokiyassapi vā sīlassa kāraṇaphalabhāvo pubbāparabhāvena daṭṭhabbo.",
  "tika-abh04t3:24_4": "Sampannasamudāyassa paripuṇṇasamūhassa.",
  "tika-abh04t3:24_5": "Akusalā sīlā akusalā samācārā.",
  "tika-abh04t3:24_6": "Sīlasampadā sīlasampatti sīlaguṇāti attho.",
  "tika-abh04t3:24_7": "Sahottappaṁ ñāṇanti ottappassa ñāṇappadhānataṁ āha,",
  "tika-abh04t3:24_8": "na pana ñāṇassa ottappasahitatāmattaṁ.",
  "tika-abh04t3:24_9": "Na hi ottapparahitaṁ ñāṇaṁ atthīti.",
  "tika-abh04t3:24_10": "Adhimuttatā abhirativasena nirāsaṅkāpavatti.",
  "tika-abh04t3:24_11": "Nissaṭatā visaṁyuttatā.",
  "tika-abh04t3:24_12": "Ettha ca adhimuttatānissaṭatāvacanehi tadubhayapariyāyā dve vimuttiyo ekasesanayena idha “vimuttī”ti vuttāti dasseti.",
  "tika-abh04t3:24_13": "Tathā hi vuttaṁ “cittassa ca adhimutti nibbānañcā”ti.",
  "tika-abh04t3:24_14": "Uppajjati etenāti uppādo,",
  "tika-abh04t3:24_15": "na uppādoti anuppādo,",
  "tika-abh04t3:24_16": "tabbhūte anuppādapariyosāne vimokkhante anuppādassa ariyamaggassa kilesānaṁ vā anuppajjanassa pariyosāneti",
  "tika-abh04t3:24_17": "ṭhānaphalehi ariyaphalameva upalakkhīyatīti daṭṭhabbaṁ.",
  "tika-abh04t3:25_0": "Mātikāpadavaṇṇanā niṭṭhitā."
}