{
  "iti87:0.1_0": "Itivuttaka 87",
  "iti87:0.2_0": "Tikanipāta",
  "iti87:0.3_0": "Catutthavagga",
  "iti87:0.4_0": "Andhakaraṇasutta",
  "iti87:1.1_0": "Vuttañhetaṁ bhagavatā vuttamarahatāti me sutaṁ:",
  "iti87:2.1_0": "“Tayome,",
  "iti87:2.1_1": "bhikkhave,",
  "iti87:2.1_2": "akusalavitakkā andhakaraṇā acakkhukaraṇā aññāṇakaraṇā paññānirodhikā vighātapakkhikā anibbānasaṁvattanikā.",
  "iti87:2.2_0": "Katame tayo?",
  "iti87:2.3_0": "Kāmavitakko,",
  "iti87:2.3_1": "bhikkhave,",
  "iti87:2.3_2": "andhakaraṇo acakkhukaraṇo aññāṇakaraṇo paññānirodhiko vighātapakkhiko anibbānasaṁvattaniko.",
  "iti87:2.4_0": "Byāpādavitakko,",
  "iti87:2.4_1": "bhikkhave,",
  "iti87:2.4_2": "andhakaraṇo acakkhukaraṇo aññāṇakaraṇo paññānirodhiko vighātapakkhiko anibbānasaṁvattaniko.",
  "iti87:2.5_0": "Vihiṁsāvitakko,",
  "iti87:2.5_1": "bhikkhave,",
  "iti87:2.5_2": "andhakaraṇo acakkhukaraṇo aññāṇakaraṇo paññānirodhiko vighātapakkhiko anibbānasaṁvattaniko.",
  "iti87:2.6_0": "Ime kho,",
  "iti87:2.6_1": "bhikkhave,",
  "iti87:2.6_2": "tayo akusalavitakkā andhakaraṇā acakkhukaraṇā aññāṇakaraṇā paññānirodhikā vighātapakkhikā anibbānasaṁvattanikā.",
  "iti87:3.1_0": "Tayome,",
  "iti87:3.1_1": "bhikkhave,",
  "iti87:3.1_2": "kusalavitakkā anandhakaraṇā cakkhukaraṇā ñāṇakaraṇā paññāvuddhikā avighātapakkhikā nibbānasaṁvattanikā.",
  "iti87:3.2_0": "Katame tayo?",
  "iti87:3.3_0": "Nekkhammavitakko,",
  "iti87:3.3_1": "bhikkhave,",
  "iti87:3.3_2": "anandhakaraṇo cakkhukaraṇo ñāṇakaraṇo paññāvuddhiko avighātapakkhiko nibbānasaṁvattaniko.",
  "iti87:3.4_0": "Abyāpādavitakko,",
  "iti87:3.4_1": "bhikkhave,",
  "iti87:3.4_2": "anandhakaraṇo cakkhukaraṇo ñāṇakaraṇo paññāvuddhiko avighātapakkhiko nibbānasaṁvattaniko.",
  "iti87:3.5_0": "Avihiṁsāvitakko,",
  "iti87:3.5_1": "bhikkhave,",
  "iti87:3.5_2": "anandhakaraṇo cakkhukaraṇo ñāṇakaraṇo paññāvuddhiko avighātapakkhiko nibbānasaṁvattaniko.",
  "iti87:3.6_0": "Ime kho,",
  "iti87:3.6_1": "bhikkhave,",
  "iti87:3.6_2": "tayo kusalavitakkā anandhakaraṇā cakkhukaraṇā ñāṇakaraṇā paññāvuddhikā avighātapakkhikā nibbānasaṁvattanikā”ti.",
  "iti87:3.7_0": "Etamatthaṁ bhagavā avoca.",
  "iti87:3.8_0": "Tatthetaṁ iti vuccati:",
  "iti87:4.1_0": "“Tayo vitakke kusale vitakkaye,",
  "iti87:4.2_0": "Tayo pana akusale nirākare;",
  "iti87:4.3_0": "Sa ve vitakkāni vicāritāni,",
  "iti87:4.4_0": "Sameti vuṭṭhīva rajaṁ samūhataṁ;",
  "iti87:4.5_0": "Sa ve vitakkūpasamena cetasā,",
  "iti87:4.6_0": "Idheva so santipadaṁ samajjhagā”ti.",
  "iti87:5.1_0": "Ayampi attho vutto bhagavatā, iti me sutanti.",
  "iti87:5.2_0": "Aṭṭhamaṁ."
}