{
  "atk-s0301a5:0_0": "5. Bhikkhunīsaṁyuttaṁ",
  "atk-s0301a5:1_0": "1. Āḷavikāsuttavaṇṇanā",
  "atk-s0301a5:2_0": "162.",
  "atk-s0301a5:2_1": "Bhikkhunīsaṁyuttassa paṭhame āḷavikāti āḷaviyaṁ jātā āḷavinagaratoyeva ca nikkhamma pabbajitā.",
  "atk-s0301a5:2_2": "Andhavananti kassapasammāsambuddhassa cetiye navakammatthāya dhanaṁ samādapetvā āgacchantassa yasodharassa",
  "atk-s0301a5:2_3": "nāma dhammabhāṇakassa ariyapuggalassa akkhīni uppāṭetvā tattheva akkhibhedappattehi pañcahi corasatehi",
  "atk-s0301a5:2_4": "nivutthattā tato paṭṭhāya “andhavana”nti saṅkhaṁ gataṁ vanaṁ.",
  "atk-s0301a5:2_5": "Taṁ kira sāvatthito dakkhiṇapasse gāvutamatte hoti rājārakkhāya guttaṁ.",
  "atk-s0301a5:2_6": "Tattha pavivekakāmā bhikkhū ca bhikkhuniyo ca gacchanti.",
  "atk-s0301a5:2_7": "Tasmā ayampi kāyavivekatthinī yena taṁ vanaṁ,",
  "atk-s0301a5:2_8": "tenupasaṅkami.",
  "atk-s0301a5:2_9": "Nissaraṇanti nibbānaṁ.",
  "atk-s0301a5:2_10": "Paññāyāti paccavekkhaṇañāṇena.",
  "atk-s0301a5:2_11": "Na tvaṁ jānāsi taṁ padanti tvaṁ etaṁ nibbānapadaṁ vā nibbānagāmimaggapadaṁ vā na jānāsi.",
  "atk-s0301a5:2_12": "Sattisūlūpamāti vinivijjhanatthena sattisūlasadisā.",
  "atk-s0301a5:2_13": "Khandhāsaṁ adhikuṭṭanāti khandhā tesaṁ adhikuṭṭanabhaṇḍikā. Paṭhamaṁ.",
  "atk-s0301a5:3_0": "2. Somāsuttavaṇṇanā",
  "atk-s0301a5:4_0": "163.",
  "atk-s0301a5:4_1": "Dutiye ṭhānanti arahattaṁ.",
  "atk-s0301a5:4_2": "Durabhisambhavanti duppasahaṁ.",
  "atk-s0301a5:4_3": "Dvaṅgulapaññāyāti parittapaññāya.",
  "atk-s0301a5:4_4": "Yasmā vā dvīhi aṅgulehi kappāsavaṭṭiṁ gahetvā suttaṁ kantanti,",
  "atk-s0301a5:4_5": "tasmā itthī “dvaṅgulapaññā”ti vuccati.",
  "atk-s0301a5:4_6": "Ñāṇamhi vattamānamhīti phalasamāpattiñāṇe pavattamāne.",
  "atk-s0301a5:4_7": "Dhammaṁ vipassatoti catusaccadhammaṁ vipassantassa,",
  "atk-s0301a5:4_8": "pubbabhāge vā vipassanāya ārammaṇabhūtaṁ khandhapañcakameva.",
  "atk-s0301a5:4_9": "Kiñci vā pana aññasmīti aññaṁ vā kiñci “ahaṁ asmī”ti taṇhāmānadiṭṭhivasena yassa siyā. Dutiyaṁ.",
  "atk-s0301a5:5_0": "3. Kisāgotamīsuttavaṇṇanā",
  "atk-s0301a5:6_0": "164.",
  "atk-s0301a5:6_1": "Tatiye kisāgotamīti appamaṁsalohitatāya kisā,",
  "atk-s0301a5:6_2": "gotamīti panassā nāmaṁ.",
  "atk-s0301a5:6_3": "Pubbe kira sāvatthiyaṁ ekasmiṁ kule asītikoṭidhanaṁ sabbaṁ aṅgārāva jātaṁ.",
  "atk-s0301a5:6_4": "Kuṭumbiko aṅgārajātāni anīharitvā –",
  "atk-s0301a5:6_5": "“avassaṁ koci puññavā bhavissati,",
  "atk-s0301a5:6_6": "tassa puññena puna pākatikaṁ bhavissatī”ti suvaṇṇahiraññassa cāṭiyo pūretvā āpaṇe ṭhapetvā samīpe nisīdi.",
  "atk-s0301a5:6_7": "Athekā duggatakulassa dhītā –",
  "atk-s0301a5:6_8": "“aḍḍhamāsakaṁ gahetvā dārusākaṁ āharissāmī”ti vīthiṁ gatā taṁ disvā kuṭumbikaṁ āha –",
  "atk-s0301a5:6_9": "“āpaṇe tāva dhanaṁ ettakaṁ,",
  "atk-s0301a5:6_10": "gehe kittakaṁ bhavissatī”ti.",
  "atk-s0301a5:6_11": "Kiṁ disvā amma evaṁ kathesīti?",
  "atk-s0301a5:6_12": "Imaṁ hiraññasuvaṇṇanti.",
  "atk-s0301a5:6_13": "So “puññavatī esā bhavissatī”ti tassā vasanaṭṭhānaṁ pucchitvā āpaṇe bhaṇḍaṁ paṭisāmetvā tassā mātāpitaro upasaṅkamitvā evamāha –",
  "atk-s0301a5:6_14": "“amhākaṁ gehe vayappatto dārako atthi,",
  "atk-s0301a5:6_15": "tassetaṁ dārikaṁ dethā”ti.",
  "atk-s0301a5:6_16": "Kiṁ sāmi duggatehi saddhiṁ keḷiṁ karosīti?",
  "atk-s0301a5:6_17": "Mittasanthavo nāma duggatehipi saddhiṁ hoti,",
  "atk-s0301a5:6_18": "detha naṁ,",
  "atk-s0301a5:6_19": "kuṭumbasāminī bhavissatīti naṁ gahetvā gharaṁ ānesi.",
  "atk-s0301a5:6_20": "Sā saṁvāsamanvāya puttaṁ vijātā.",
  "atk-s0301a5:6_21": "Putto padasā āhiṇḍanakāle kālamakāsi.",
  "atk-s0301a5:6_22": "Sā duggatakule uppajjitvā mahākulaṁ gantvāpi “puttavināsaṁ pattāmhī”ti uppannabalavasokā puttassa sarīrakiccaṁ",
  "atk-s0301a5:6_23": "vāretvā taṁ matakaḷevaraṁ ādāya nagare vippalapantī carati.",
  "atk-s0301a5:7_0": "Ekadivasaṁ mahatiyā buddhavīthiyā dasabalassa santikaṁ gantvā –",
  "atk-s0301a5:7_1": "“puttassa me arogabhāvatthāya bhesajjaṁ detha bhagavā”ti āha.",
  "atk-s0301a5:7_2": "Gaccha sāvatthiṁ āhiṇḍitvā yasmiṁ gehe matapubbo natthi,",
  "atk-s0301a5:7_3": "tato siddhatthakaṁ āhara,",
  "atk-s0301a5:7_4": "puttassa te bhesajjaṁ bhavissatīti.",
  "atk-s0301a5:7_5": "Sā nagaraṁ pavisitvā dhuragehato paṭṭhāya bhagavatā vuttanayena gantvā siddhatthakaṁ yācantī ghare ghare,",
  "atk-s0301a5:7_6": "“kuto tvaṁ evarūpaṁ gharaṁ passissasī”ti vuttā katipayāni gehāni āhiṇḍitvā –",
  "atk-s0301a5:7_7": "“sabbesampi kirāyaṁ dhammatā,",
  "atk-s0301a5:7_8": "na mayhaṁ puttassevā”ti sālāyaṁ chavaṁ chaḍḍetvā pabbajjaṁ yāci.",
  "atk-s0301a5:7_9": "Satthā “imaṁ pabbājetū”ti bhikkhuniupassayaṁ pesesi.",
  "atk-s0301a5:7_10": "Sā khuraggeyeva arahattaṁ pāpuṇi.",
  "atk-s0301a5:7_11": "Imaṁ theriṁ sandhāya “atha kho kisāgotamī”ti vuttaṁ.",
  "atk-s0301a5:8_0": "Ekamāsīti ekā āsi.",
  "atk-s0301a5:8_1": "Rudammukhīti rudamānamukhī viya.",
  "atk-s0301a5:8_2": "Accantaṁ mataputtāmhīti ettha antaṁ atītaṁ accantaṁ,",
  "atk-s0301a5:8_3": "bhāvanapuṁsakametaṁ.",
  "atk-s0301a5:8_4": "Idaṁ vuttaṁ hoti –",
  "atk-s0301a5:8_5": "yathā puttamaraṇaṁ antaṁ atītaṁ hoti,",
  "atk-s0301a5:8_6": "evaṁ mataputtā ahaṁ,",
  "atk-s0301a5:8_7": "idāni mama puna puttamaraṇaṁ nāma natthi.",
  "atk-s0301a5:8_8": "Purisā etadantikāti purisāpi me etadantikāva.",
  "atk-s0301a5:8_9": "Yo me puttamaraṇassa anto,",
  "atk-s0301a5:8_10": "purisānampi me esevanto,",
  "atk-s0301a5:8_11": "abhabbā ahaṁ idāni purisaṁ gavesitunti.",
  "atk-s0301a5:8_12": "Sabbattha vihatā nandīti sabbesu khandhāyatanadhātubhavayonigatiṭhitinivāsesu mama taṇhānandī vihatā.",
  "atk-s0301a5:8_13": "Tamokkhandhoti avijjākkhandho.",
  "atk-s0301a5:8_14": "Padālitoti ñāṇena bhinno. Tatiyaṁ.",
  "atk-s0301a5:9_0": "4. Vijayāsuttavaṇṇanā",
  "atk-s0301a5:10_0": "165.",
  "atk-s0301a5:10_1": "Catutthe pañcaṅgikenāti ātataṁ vitataṁ ātatavitataṁ ghanaṁ susiranti evaṁ pañcaṅgasamannāgatena.",
  "atk-s0301a5:10_2": "Niyyātayāmi tuyhevāti sabbe tuyhaṁyeva demi.",
  "atk-s0301a5:10_3": "Nāhaṁ tenatthikāti nāhaṁ tena atthikā.",
  "atk-s0301a5:10_4": "Pūtikāyenāti suvaṇṇavaṇṇopi kāyo niccaṁ uggharitapaggharitaṭṭhena pūtikāyova,",
  "atk-s0301a5:10_5": "tasmā evamāha.",
  "atk-s0301a5:10_6": "Bhindanenāti bhijjanasabhāvena.",
  "atk-s0301a5:10_7": "Pabhaṅgunāti cuṇṇavicuṇṇaṁ āpajjanadhammena.",
  "atk-s0301a5:10_8": "Aṭṭīyāmīti aṭṭā pīḷitā homi.",
  "atk-s0301a5:10_9": "Harāyāmīti lajjāmi.",
  "atk-s0301a5:10_10": "Santā samāpattīti aṭṭhavidhā lokiyasamāpatti ārammaṇasantatāya aṅgasantatāya ca santāti vuttā.",
  "atk-s0301a5:10_11": "Sabbatthāti sabbesu rūpārūpabhavesu,",
  "atk-s0301a5:10_12": "tesaṁ dvinnaṁ bhavānaṁ gahitattā gahite kāmabhave aṭṭhasu ca samāpattīsūti etesu sabbesu ṭhānesu mayhaṁ avijjātamo vihatoti vadati.",
  "atk-s0301a5:10_13": "Catutthaṁ.",
  "atk-s0301a5:11_0": "5. Uppalavaṇṇāsuttavaṇṇanā",
  "atk-s0301a5:12_0": "166.",
  "atk-s0301a5:12_1": "Pañcame supupphitagganti aggato paṭṭhāya suṭṭhu pupphitaṁ sālarukkhaṁ.",
  "atk-s0301a5:12_2": "Na catthi te dutiyā vaṇṇadhātūti tava vaṇṇadhātusadisā dutiyā vaṇṇadhātu natthi,",
  "atk-s0301a5:12_3": "tayā sadisā aññā bhikkhunī natthīti vadati.",
  "atk-s0301a5:12_4": "Idhāgatā tādisikā bhaveyyunti yathā tvaṁ idhāgatā kiñci santhavaṁ vā sinehaṁ vā na labhasi,",
  "atk-s0301a5:12_5": "evamevaṁ tepi tayāva sadisā bhaveyyuṁ.",
  "atk-s0301a5:12_6": "Pakhumantarikāyanti dvinnaṁ akkhīnaṁ majjhe nāsavaṁsepi tiṭṭhantiṁ maṁ na passasi.",
  "atk-s0301a5:12_7": "Vasībhūtamhīti vasībhūtā asmi. Pañcamaṁ.",
  "atk-s0301a5:13_0": "6. Cālāsuttavaṇṇanā",
  "atk-s0301a5:14_0": "167.",
  "atk-s0301a5:14_1": "Chaṭṭhe ko nu taṁ idamādapayīti ko nu mandabuddhi bālo taṁ evaṁ gāhāpesi?",
  "atk-s0301a5:14_2": "Pariklesanti aññampi nānappakāraṁ upaddavaṁ.",
  "atk-s0301a5:14_3": "Idāni yaṁ māro āha –",
  "atk-s0301a5:14_4": "“ko nu taṁ idamādapayī”ti,",
  "atk-s0301a5:14_5": "taṁ maddantī –",
  "atk-s0301a5:14_6": "“na maṁ andhabālo ādapesi,",
  "atk-s0301a5:14_7": "loke pana aggapuggalo satthā dhammaṁ desesī”ti dassetuṁ,",
  "atk-s0301a5:14_8": "buddhotiādimāha.",
  "atk-s0301a5:14_9": "Tattha sacce nivesayīti paramatthasacce nibbāne nivesesi.",
  "atk-s0301a5:14_10": "Nirodhaṁ appajānantāti nirodhasaccaṁ ajānantā. Chaṭṭhaṁ.",
  "atk-s0301a5:15_0": "7. Upacālāsuttavaṇṇanā",
  "atk-s0301a5:16_0": "168.",
  "atk-s0301a5:16_1": "Sattame enti māravasaṁ punāti punappunaṁ maraṇamārakilesamāradevaputtamārānaṁ vasaṁ āgacchanti.",
  "atk-s0301a5:16_2": "Padhūpitoti santāpito.",
  "atk-s0301a5:16_3": "Agati yattha mārassāti yattha tuyhaṁ mārassa agati.",
  "atk-s0301a5:16_4": "Tatthāti tasmiṁ nibbāne. Sattamaṁ.",
  "atk-s0301a5:17_0": "8. Sīsupacālāsuttavaṇṇanā",
  "atk-s0301a5:18_0": "169.",
  "atk-s0301a5:18_1": "Aṭṭhame samaṇī viya dissasīti samaṇisadisā dissasi.",
  "atk-s0301a5:18_2": "Kimiva carasi momūhāti kiṁ kāraṇā momūhā viya carasi?",
  "atk-s0301a5:18_3": "Ito bahiddhāti imamhā sāsanā bahi.",
  "atk-s0301a5:18_4": "Pāsaṁ ḍentīti pāsaṇḍā,",
  "atk-s0301a5:18_5": "sattānaṁ cittesu diṭṭhipāsaṁ khipantīti attho.",
  "atk-s0301a5:18_6": "Sāsanaṁ pana pāse moceti,",
  "atk-s0301a5:18_7": "tasmā pāsaṇḍoti na vuccati,",
  "atk-s0301a5:18_8": "ito bahiddhāyeva pāsaṇḍā honti.",
  "atk-s0301a5:18_9": "Pasīdantīti saṁsīdanti lagganti.",
  "atk-s0301a5:19_0": "Idāni “kaṁ nu uddissa muṇḍāsī”ti pañhaṁ kathentī atthi sakyakule jātotiādimāha.",
  "atk-s0301a5:19_1": "Tattha sabbābhibhūti sabbāni khandhāyatanadhātubhavayonigatiādīni abhibhavitvā ṭhito.",
  "atk-s0301a5:19_2": "Maraṇamārādayo nudi nīharīti māranudo.",
  "atk-s0301a5:19_3": "Sabbatthamaparājitoti sabbesu rāgādīsu vā mārayuddhe vā ajito.",
  "atk-s0301a5:19_4": "Sabbattha muttoti sabbesu khandhādīsu mutto.",
  "atk-s0301a5:19_5": "Asitoti taṇhādiṭṭhinissayena anissito.",
  "atk-s0301a5:19_6": "Sabbakammakkhayaṁ pattoti sabbakammakkhayasaṅkhātaṁ arahattaṁ patto.",
  "atk-s0301a5:19_7": "Upadhisaṅkhayeti upadhisaṅkhayasaṅkhāte nibbāne ārammaṇato vimutto. Aṭṭhamaṁ.",
  "atk-s0301a5:20_0": "9. Selāsuttavaṇṇanā",
  "atk-s0301a5:21_0": "170.",
  "atk-s0301a5:21_1": "Navame kenidaṁ pakatanti kena idaṁ kataṁ.",
  "atk-s0301a5:21_2": "Bimbanti attabhāvaṁ sandhāya vadati.",
  "atk-s0301a5:21_3": "Aghanti dukkhapatiṭṭhānattā attabhāvameva vadati.",
  "atk-s0301a5:21_4": "Hetubhaṅgāti hetunirodhena paccayavekallena. Navamaṁ.",
  "atk-s0301a5:22_0": "10. Vajirāsuttavaṇṇanā",
  "atk-s0301a5:23_0": "171.",
  "atk-s0301a5:23_1": "Dasame nayidha sattupalabbhatīti imasmiṁ suddhasaṅkhārapuñje paramatthato satto nāma na upalabbhati.",
  "atk-s0301a5:23_2": "Khandhesu santesūti pañcasu khandhesu vijjamānesu tena tenākārena vavatthitesu.",
  "atk-s0301a5:23_3": "Sammutīti sattoti samaññāmattameva hoti.",
  "atk-s0301a5:23_4": "Dukkhanti pañcakkhandhadukkhaṁ.",
  "atk-s0301a5:23_5": "Nāññatra dukkhāti ṭhapetvā dukkhaṁ añño neva sambhoti na nirujjhatīti. Dasamaṁ.",
  "atk-s0301a5:24_0": "Iti sāratthappakāsiniyā",
  "atk-s0301a5:25_0": "Saṁyuttanikāya-aṭṭhakathāya",
  "atk-s0301a5:26_0": "Bhikkhunīsaṁyuttavaṇṇanā niṭṭhitā."
}