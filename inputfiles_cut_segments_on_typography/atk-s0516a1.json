{
  "atk-s0516a1:0_0": "Khaggavisāṇasuttaniddeso",
  "atk-s0516a1:1_0": "Khaggavisāṇasuttaniddesavaṇṇanā",
  "atk-s0516a1:2_0": "1. Paṭhamavaggavaṇṇanā",
  "atk-s0516a1:3_0": "121.",
  "atk-s0516a1:3_1": "Ito paraṁ khaggavisāṇasuttaniddesavaṇṇanāya okāso anuppatto.",
  "atk-s0516a1:3_2": "Tattha “sabbesu bhūtesu nidhāya daṇḍa”nti ito paraṁ atirekapadamattameva vaṇṇayissāma.",
  "atk-s0516a1:3_3": "Tattha sabbesūti anavasesesu.",
  "atk-s0516a1:3_4": "Bhūtesūti sattesu.",
  "atk-s0516a1:3_5": "Ettha bhūtesūti kiñcāpi bhūtasaddo “bhūtasmiṁ pācittiya”nti evamādīsu vijjamāne,",
  "atk-s0516a1:3_6": "“bhūtamidaṁ,",
  "atk-s0516a1:3_7": "sāriputta,",
  "atk-s0516a1:3_8": "samanupassasī”ti evamādīsu khandhapañcake,",
  "atk-s0516a1:3_9": "“cattāro kho, bhikkhu,",
  "atk-s0516a1:3_10": "mahābhūtā hetū”ti evamādīsu catubbidhe pathavīdhātvādirūpe,",
  "atk-s0516a1:3_11": "“yo ca kālaghaso bhūto”ti evamādīsu khīṇāsave,",
  "atk-s0516a1:3_12": "“sabbeva nikkhipissanti,",
  "atk-s0516a1:3_13": "bhūtā loke samussaya”nti evamādīsu sabbasatte,",
  "atk-s0516a1:3_14": "“bhūtagāmapātabyatāyā”ti evamādīsu rukkhādike,",
  "atk-s0516a1:3_15": "“bhūtaṁ bhūtato pajānātī”ti evamādīsu cātumahārājikānaṁ heṭṭhā sattanikāyaṁ upādāya vattati.",
  "atk-s0516a1:3_16": "Idha pana avisesato pathavīpabbatādīsu jātā sattā bhūtāti veditabbā.",
  "atk-s0516a1:3_17": "Tesu bhūtesu.",
  "atk-s0516a1:3_18": "Nidhāyāti nikkhipitvā.",
  "atk-s0516a1:4_0": "Daṇḍanti kāyavacīmanodaṇḍaṁ,",
  "atk-s0516a1:4_1": "kāyaduccaritādīnametaṁ adhivacanaṁ.",
  "atk-s0516a1:4_2": "Kāyaduccaritañhi daṇḍayatīti daṇḍo,",
  "atk-s0516a1:4_3": "bādheti anayabyasanaṁ pāpetīti vuttaṁ hoti.",
  "atk-s0516a1:4_4": "Evaṁ vacīduccaritañca manoduccaritañca.",
  "atk-s0516a1:4_5": "Paharaṇadaṇḍo eva vā daṇḍo,",
  "atk-s0516a1:4_6": "taṁ nidhāyātipi vuttaṁ hoti.",
  "atk-s0516a1:4_7": "Aviheṭhayanti aviheṭhayanto.",
  "atk-s0516a1:4_8": "Aññatarampīti yaṁ kiñci ekampi.",
  "atk-s0516a1:4_9": "Tesampīti tesaṁ sabbabhūtānaṁ.",
  "atk-s0516a1:4_10": "Na puttamiccheyyāti atrajo khettajo dinnako antevāsikoti imesu catūsu puttesu yaṁ kiñci puttaṁ na iccheyya.",
  "atk-s0516a1:4_11": "Kuto sahāyanti sahāyaṁ pana iccheyyāti kuto eva etaṁ.",
  "atk-s0516a1:5_0": "Ekoti pabbajjāsaṅkhātena eko,",
  "atk-s0516a1:5_1": "adutiyaṭṭhena eko,",
  "atk-s0516a1:5_2": "taṇhāpahānaṭṭhena eko,",
  "atk-s0516a1:5_3": "ekantavigatakilesoti eko,",
  "atk-s0516a1:5_4": "eko paccekasambodhiṁ abhisambuddhoti eko.",
  "atk-s0516a1:5_5": "Samaṇasahassassapi hi majjhe vattamāno gihisaññojanassa chinnattā eko,",
  "atk-s0516a1:5_6": "evaṁ pabbajjāsaṅkhātena eko.",
  "atk-s0516a1:5_7": "Eko tiṭṭhati,",
  "atk-s0516a1:5_8": "eko gacchati,",
  "atk-s0516a1:5_9": "eko nisīdati,",
  "atk-s0516a1:5_10": "eko seyyaṁ kappeti,",
  "atk-s0516a1:5_11": "eko iriyati vattatīti eko.",
  "atk-s0516a1:5_12": "Evaṁ adutiyaṭṭhena eko.",
  "atk-s0516a1:6_0": "“Taṇhādutiyo puriso, dīghamaddhāna saṁsaraṁ;",
  "atk-s0516a1:7_0": "Itthabhāvaññathābhāvaṁ, saṁsāraṁ nātivattati.",
  "atk-s0516a1:8_0": "“Evamādīnavaṁ ñatvā, taṇhaṁ dukkhassa sambhavaṁ;",
  "atk-s0516a1:9_0": "Vītataṇho anādāno, sato bhikkhu paribbaje”ti. –",
  "atk-s0516a1:10_0": "Evaṁ taṇhāpahānaṭṭhena eko.",
  "atk-s0516a1:10_1": "Sabbakilesāssa pahīnā ucchinnamūlā tālāvatthukatā anabhāvaṁkatā āyatiṁ anuppādadhammāti evaṁ ekantavigatakilesoti eko.",
  "atk-s0516a1:10_2": "Anācariyako hutvā sayambhū sāmaññeva paccekasambodhiṁ abhisambuddhoti evaṁ eko paccekasambodhiṁ abhisambuddhoti eko.",
  "atk-s0516a1:11_0": "Careti yā imā aṭṭha cariyāyo.",
  "atk-s0516a1:11_1": "Seyyathidaṁ –",
  "atk-s0516a1:11_2": "yā paṇidhisampannānaṁ catūsu iriyāpathesu iriyāpathacariyā,",
  "atk-s0516a1:11_3": "indriyesu guttadvārānaṁ ajjhattikāyatanesu āyatanacariyā,",
  "atk-s0516a1:11_4": "appamādavihārīnaṁ catūsu satipaṭṭhānesu saticariyā,",
  "atk-s0516a1:11_5": "adhicittamanuyuttānaṁ catūsu jhānesu samādhicariyā,",
  "atk-s0516a1:11_6": "buddhisampannānaṁ catūsu ariyasaccesu ñāṇacariyā,",
  "atk-s0516a1:11_7": "sammā paṭipannānaṁ catūsu ariyamaggesu maggacariyā,",
  "atk-s0516a1:11_8": "adhigataphalānaṁ catūsu sāmaññaphalesu paṭipatticariyā,",
  "atk-s0516a1:11_9": "tiṇṇaṁ buddhānaṁ sabbasattesu lokatthacariyā,",
  "atk-s0516a1:11_10": "tattha padesato paccekabuddhasāvakānanti. Yathāha –",
  "atk-s0516a1:11_11": "“cariyāti aṭṭha cariyāyo yā iriyāpathacariyā”ti vitthāro.",
  "atk-s0516a1:11_12": "Tāhi cariyāhi samannāgato bhaveyyāti attho.",
  "atk-s0516a1:11_13": "Atha vā yā imā “adhimuccanto saddhāya carati,",
  "atk-s0516a1:11_14": "paggaṇhanto vīriyena carati,",
  "atk-s0516a1:11_15": "upaṭṭhahanto satiyā carati,",
  "atk-s0516a1:11_16": "avikkhitto samādhinā carati,",
  "atk-s0516a1:11_17": "pajānanto paññāya carati,",
  "atk-s0516a1:11_18": "vijānanto viññāṇena carati,",
  "atk-s0516a1:11_19": "evaṁ paṭipannassa kusalā dhammā āyāpentīti āyatanacariyāya carati,",
  "atk-s0516a1:11_20": "evaṁ paṭipanno visesamadhigacchatīti visesacariyāya caratī”ti evaṁ aparāpi aṭṭha cariyā vuttā.",
  "atk-s0516a1:11_21": "Tāhi samannāgato bhaveyyāti attho.",
  "atk-s0516a1:11_22": "Khaggavisāṇakappoti khaggavisāṇo nāma khaggamigasiṅgaṁ.",
  "atk-s0516a1:12_0": "Kappa -",
  "atk-s0516a1:12_1": "saddo panāyaṁ abhisaddahanavohārakālapaññatticchedavikappalesasamantabhāvasadisādianekattho.",
  "atk-s0516a1:12_2": "Tathā hissa “okappanīyametaṁ bhoto gotamassa.",
  "atk-s0516a1:12_3": "Yathā taṁ arahato sammāsambuddhassā”ti evamādīsu abhisaddahanattho.",
  "atk-s0516a1:12_4": "“Anujānāmi,",
  "atk-s0516a1:12_5": "bhikkhave,",
  "atk-s0516a1:12_6": "pañcahi samaṇakappehi phalaṁ paribhuñjitu”nti evamādīsu vohāro.",
  "atk-s0516a1:12_7": "“Yena sudaṁ niccakappaṁ viharāmī”ti evamādīsu kālo.",
  "atk-s0516a1:12_8": "“Iccāyasmā kappo”ti evamādīsu paññatti.",
  "atk-s0516a1:12_9": "“Alaṅkato kappitakesamassū”ti evamādīsu chedanaṁ.",
  "atk-s0516a1:12_10": "“Kappati dvaṅgulakappo”ti evamādīsu vikappo.",
  "atk-s0516a1:12_11": "“Atthi kappo nipajjitu”nti evamādīsu leso.",
  "atk-s0516a1:12_12": "“Kevalakappaṁ veḷuvanaṁ obhāsetvā”ti evamādīsu samantabhāvo.",
  "atk-s0516a1:12_13": "“Satthukappena vata kira, bho,",
  "atk-s0516a1:12_14": "sāvakena saddhiṁ mantayamānā na jānimhā”ti evamādīsu sadiso,",
  "atk-s0516a1:12_15": "paṭibhāgoti attho.",
  "atk-s0516a1:12_16": "Idha panassa sadiso paṭibhāgoti attho veditabbo,",
  "atk-s0516a1:12_17": "khaggavisāṇasadisoti vuttaṁ hoti.",
  "atk-s0516a1:12_18": "Ayaṁ tāvettha padato atthavaṇṇanā.",
  "atk-s0516a1:13_0": "Adhippāyānusandhito pana evaṁ veditabbo –",
  "atk-s0516a1:13_1": "yvāyaṁ vuttappakāro daṇḍo bhūtesu pavattiyamāno ahito hoti,",
  "atk-s0516a1:13_2": "taṁ tesu appavattiyamānesu tappaṭipakkhabhūtāya mettāya hitūpasaṁhārena ca sabbesu bhūtesu nidhāya daṇḍaṁ,",
  "atk-s0516a1:13_3": "nihitadaṇḍattā eva ca yathā anihitadaṇḍā sattā bhūtāni daṇḍena vā satthena vā pāṇinā vā leḍḍunā vā viheṭhenti,",
  "atk-s0516a1:13_4": "tathā aviheṭhayaṁ,",
  "atk-s0516a1:13_5": "aññatarampi tesaṁ imaṁ mettākammaṭṭhānamāgamma yadeva tattha vedanāgataṁ saññāsaṅkhāraviññāṇagataṁ tañca",
  "atk-s0516a1:13_6": "tadanusāreneva tadaññañca saṅkhāragataṁ vipassitvā imaṁ paccekabodhiṁ adhigatomhī”ti ayaṁ tāva adhippāyo.",
  "atk-s0516a1:14_0": "Ayaṁ pana anusandhi –",
  "atk-s0516a1:14_1": "evaṁ vutte te amaccā āhaṁsu – “idāni, bhante,",
  "atk-s0516a1:14_2": "kuhiṁ gacchathā”ti?",
  "atk-s0516a1:14_3": "Tato tena “pubbapaccekasambuddhā kattha vasantī”ti āvajjetvā ñatvā “gandhamādanapabbate”ti vutte punāhaṁsu –",
  "atk-s0516a1:14_4": "“amhe dāni, bhante,",
  "atk-s0516a1:14_5": "pajahatha,",
  "atk-s0516a1:14_6": "na icchathā”ti.",
  "atk-s0516a1:14_7": "Atha paccekabuddho āha –",
  "atk-s0516a1:14_8": "“na puttamiccheyyā”ti sabbaṁ.",
  "atk-s0516a1:14_9": "Tatrāyaṁ adhippāyo –",
  "atk-s0516a1:14_10": "ahaṁ idāni atrajādīsu yaṁ kiñci puttampi na iccheyyaṁ,",
  "atk-s0516a1:14_11": "kuto pana tumhādisaṁ sahāyaṁ.",
  "atk-s0516a1:14_12": "Tasmā tumhesupi yo mayā saddhiṁ gantukāmo mādiso vā hotuṁ icchati,",
  "atk-s0516a1:14_13": "so eko care khaggavisāṇakappo.",
  "atk-s0516a1:14_14": "Atha vā tehi “amhe dāni, bhante,",
  "atk-s0516a1:14_15": "pajahatha,",
  "atk-s0516a1:14_16": "na icchathā”ti vutte so paccekasambuddho “na puttamiccheyya,",
  "atk-s0516a1:14_17": "kuto sahāya”nti vatvā attano yathāvuttenaṭṭhena ekacariyāya guṇaṁ disvā pamudito pītisomanassajāto imaṁ udānaṁ udānesi.",
  "atk-s0516a1:15_0": "Tattha tasāti vipāsakiriyā.",
  "atk-s0516a1:15_1": "Thāvarāti khīṇāsavā.",
  "atk-s0516a1:15_2": "Bhayabheravāti khuddānukhuddakā cittutrāsā.",
  "atk-s0516a1:15_3": "Nidhāyāti chaḍḍetvā.",
  "atk-s0516a1:15_4": "Nidahitvāti ṭhapetvā.",
  "atk-s0516a1:15_5": "Oropayitvāti adhokaritvā.",
  "atk-s0516a1:15_6": "Samoropayitvāti adhogataṁ vissajjetvā.",
  "atk-s0516a1:15_7": "Nikkhipitvāti tato apanetvā.",
  "atk-s0516a1:15_8": "Paṭippassambhitvāti sannisīdāpetvā.",
  "atk-s0516a1:16_0": "Ālapananti ādito lapanaṁ.",
  "atk-s0516a1:16_1": "Sallapananti sammā lapanaṁ.",
  "atk-s0516a1:16_2": "Ullapananti uddhaṁ katvā lapanaṁ.",
  "atk-s0516a1:16_3": "Samullapananti punappunaṁ uddhaṁ katvā lapanaṁ.",
  "atk-s0516a1:17_0": "Iriyāpathacariyāti iriyāpathānaṁ cariyā,",
  "atk-s0516a1:17_1": "pavattananti attho.",
  "atk-s0516a1:17_2": "Sesesupi eseva nayo.",
  "atk-s0516a1:17_3": "Āyatanacariyā pana āyatanesu satisampajaññānaṁ cariyā.",
  "atk-s0516a1:17_4": "Pattīti phalāni.",
  "atk-s0516a1:17_5": "Tāni hi pāpuṇīyantīti “pattī”ti vuttāni.",
  "atk-s0516a1:17_6": "Sattalokassa diṭṭhadhammikasamparāyikā atthā lokatthāti ayaṁ viseso.",
  "atk-s0516a1:18_0": "Idāni tāsaṁ cariyānaṁ bhūmiṁ dassento “catūsu iriyāpathesū”tiādimāha.",
  "atk-s0516a1:18_1": "Satipaṭṭhānesūti ārammaṇasatipaṭṭhānesupi vuccamānesu satito anaññāni,",
  "atk-s0516a1:18_2": "vohāravasena pana aññāni viya katvā vuttaṁ.",
  "atk-s0516a1:18_3": "Ariyasaccesūti pubbabhāge lokiyasaccañāṇena visuṁ visuṁ saccapariggahavasena vuttaṁ.",
  "atk-s0516a1:18_4": "Ariyamaggesu sāmaññaphalesūti ca vohāravaseneva vuttaṁ.",
  "atk-s0516a1:18_5": "Padesatoti lokatthacariyāya ekadese.",
  "atk-s0516a1:18_6": "Nippadesato hi lokatthacariyaṁ buddhā eva karonti.",
  "atk-s0516a1:18_7": "Puna tā eva cariyāyo kārakapuggalavasena dassento “paṇidhisampannāna”ntiādimāha.",
  "atk-s0516a1:18_8": "Tattha paṇidhisampannā nāma iriyāpathānaṁ santattā iriyāpathāva ṭhitiyā sampannā akampitairiyāpathā bhikkhubhāvānurūpena",
  "atk-s0516a1:18_9": "santena iriyāpathena sampannā.",
  "atk-s0516a1:19_0": "Indriyesuguttadvārānanti cakkhādīsu chasu indriyesu attano attano visaye pavattaṁ ekekadvāravasena guttaṁ dvāraṁ etesanti guttadvārā,",
  "atk-s0516a1:19_1": "tesaṁ guttadvārānaṁ.",
  "atk-s0516a1:19_2": "Dvāranti cettha uppattidvāravasena cakkhādayo eva.",
  "atk-s0516a1:19_3": "Appamādavihārīnanti sīlādīsu appamādavihāravataṁ.",
  "atk-s0516a1:19_4": "Adhicittamanuyuttānanti vipassanāya pādakabhāvena adhicittasaṅkhātaṁ samādhiṁ anuyuttānaṁ.",
  "atk-s0516a1:19_5": "Buddhisampannānanti nāmarūpavavatthānaṁ ādiṁ katvā yāva gotrabhu,",
  "atk-s0516a1:19_6": "tāva pavattena ñāṇena sampannānaṁ.",
  "atk-s0516a1:19_7": "Sammā paṭipannānanti catumaggakkhaṇe.",
  "atk-s0516a1:19_8": "Adhigataphalānanti catuphalakkhaṇe.",
  "atk-s0516a1:19_9": "Tathāgatānanti tathā āgatānaṁ.",
  "atk-s0516a1:19_10": "Arahantānanti dūrakilesānaṁ.",
  "atk-s0516a1:19_11": "Sammāsambuddhānanti sammā sāmañca sabbadhammabuddhānaṁ.",
  "atk-s0516a1:19_12": "Imesaṁ padānaṁ attho heṭṭhā pakāsito eva.",
  "atk-s0516a1:20_0": "Padesato paccekabuddhānanti paccekasambuddhānaṁ ekadesato.",
  "atk-s0516a1:20_1": "Sāvakānanti sāvakānampi ekadesato.",
  "atk-s0516a1:20_2": "Adhimuccantoti adhimokkhaṁ karonto.",
  "atk-s0516a1:20_3": "Saddhāya caratīti saddhāvasena pavattati.",
  "atk-s0516a1:20_4": "Paggaṇhantoti catusammappadhānavīriyena padahanto.",
  "atk-s0516a1:20_5": "Upaṭṭhapentoti satiyā ārammaṇaṁ upaṭṭhapento.",
  "atk-s0516a1:20_6": "Avikkhepaṁ karontoti samādhivasena vikkhepaṁ akaronto.",
  "atk-s0516a1:20_7": "Pajānantoti catusaccajānanapaññāya pakārena jānanto.",
  "atk-s0516a1:20_8": "Vijānantoti indriyasampayuttajavanapubbaṅgamena āvajjanaviññāṇena ārammaṇaṁ vijānanto.",
  "atk-s0516a1:20_9": "Viññāṇacariyāyāti āvajjanaviññāṇacariyāvasena.",
  "atk-s0516a1:20_10": "Evaṁ paṭipannassāti sahāvajjanāya indriyacariyāya paṭipannassa.",
  "atk-s0516a1:20_11": "Kusalā dhammā āyāpentīti samathavipassanāvasena pavattā kusalā dhammā bhusaṁ yāpenti,",
  "atk-s0516a1:20_12": "pavattantīti attho.",
  "atk-s0516a1:20_13": "Āyatanacariyāyāti kusalānaṁ dhammānaṁ bhusaṁ yatanacariyāya,",
  "atk-s0516a1:20_14": "pavattanacariyāyāti vuttaṁ hoti.",
  "atk-s0516a1:20_15": "Visesamadhigacchatīti vikkhambhanatadaṅgasamucchedapaṭippassaddhivasena visesaṁ adhigacchati.",
  "atk-s0516a1:21_0": "Dassanacariyā ca sammādiṭṭhiyātiādīsu sammā passati,",
  "atk-s0516a1:21_1": "sammā vā tāya passanti,",
  "atk-s0516a1:21_2": "pasaṭṭhā sundarā vā diṭṭhīti sammādiṭṭhi,",
  "atk-s0516a1:21_3": "tassā sammādiṭṭhiyā nibbānapaccakkhakaraṇena dassanacariyā.",
  "atk-s0516a1:21_4": "Sammā saṅkappeti,",
  "atk-s0516a1:21_5": "sammā vā tena saṅkappenti,",
  "atk-s0516a1:21_6": "pasaṭṭho sundaro vā saṅkappoti sammāsaṅkappo.",
  "atk-s0516a1:21_7": "Tassa ārammaṇe cittassa abhiniropanacariyā.",
  "atk-s0516a1:21_8": "Sammā vadati,",
  "atk-s0516a1:21_9": "sammā vā tāya vadanti,",
  "atk-s0516a1:21_10": "pasaṭṭhā sundarā vā vācāti sammāvācā,",
  "atk-s0516a1:21_11": "micchāvācāviratiyā etaṁ nāmaṁ.",
  "atk-s0516a1:21_12": "Tassā catubbidhavacīsaṁvarapariggahacariyā.",
  "atk-s0516a1:21_13": "Sammā karoti,",
  "atk-s0516a1:21_14": "sammā vā tena karonti,",
  "atk-s0516a1:21_15": "pasaṭṭhaṁ sundaraṁ vā kammanti sammākammaṁ,",
  "atk-s0516a1:21_16": "sammākammameva sammākammanto,",
  "atk-s0516a1:21_17": "micchākammantaviratiyā etaṁ nāmaṁ.",
  "atk-s0516a1:21_18": "Tassa tividhakāyasaṁvarasamuṭṭhānacariyā.",
  "atk-s0516a1:21_19": "Sammā ājīvati,",
  "atk-s0516a1:21_20": "sammā vā tena ājīvanti,",
  "atk-s0516a1:21_21": "pasaṭṭho sundaro vā ājīvoti sammāājīvo,",
  "atk-s0516a1:21_22": "micchāājīvaviratiyā etaṁ nāmaṁ.",
  "atk-s0516a1:21_23": "Tassa vodānacariyā parisuddhacariyā.",
  "atk-s0516a1:21_24": "Sammā vāyamati,",
  "atk-s0516a1:21_25": "sammā vā tena vāyamanti,",
  "atk-s0516a1:21_26": "pasaṭṭho sundaro vā vāyāmoti sammāvāyāmo,",
  "atk-s0516a1:21_27": "tassa paggahacariyā.",
  "atk-s0516a1:21_28": "Sammā sarati,",
  "atk-s0516a1:21_29": "sammā vā tāya saranti,",
  "atk-s0516a1:21_30": "pasaṭṭhā sundarā vā satīti sammāsati,",
  "atk-s0516a1:21_31": "tassā upaṭṭhānacariyā.",
  "atk-s0516a1:21_32": "Sammā samādhiyati,",
  "atk-s0516a1:21_33": "sammā vā tena samādhiyanti,",
  "atk-s0516a1:21_34": "pasaṭṭho sundaro vā samādhīti sammāsamādhi,",
  "atk-s0516a1:21_35": "tassa avikkhepacariyā.",
  "atk-s0516a1:22_0": "Takkappoti tena kappo,",
  "atk-s0516a1:22_1": "evarūpoti attho.",
  "atk-s0516a1:22_2": "Tassadisoti tena sadiso,",
  "atk-s0516a1:22_3": "“tassadiko”ti vā pāṭho.",
  "atk-s0516a1:22_4": "Tappaṭibhāgoti tena paṭibhāgo tappaṭibhāgo,",
  "atk-s0516a1:22_5": "edisoti attho.",
  "atk-s0516a1:22_6": "Sādurasaṁ atikkantaṁ loṇaṁ atiloṇaṁ.",
  "atk-s0516a1:22_7": "Loṇakappoti loṇasadisoti vuccati.",
  "atk-s0516a1:22_8": "Atitittakanti atikkantatittakaṁ,",
  "atk-s0516a1:22_9": "pucimandādikappo tittakasadisoti vuccati.",
  "atk-s0516a1:22_10": "Atimadhuranti khīrapāyāsādikaṁ.",
  "atk-s0516a1:22_11": "Himakappoti himodakasadiso.",
  "atk-s0516a1:22_12": "Satthukappoti satthunā buddhena sadiso.",
  "atk-s0516a1:22_13": "Evamevāti opammasampaṭipādanaṁ.",
  "atk-s0516a1:23_0": "Tatrāyaṁ etassa paccekabuddhassa saṅkhepena vipassanāācikkhanavidhiṁ dassetvā gamissāma.",
  "atk-s0516a1:23_1": "Tattha nāmarūpapariggahaṁ kātukāmo paccekabodhisatto rūpārūpaaṭṭhasamāpattīsu yaṁ kiñci jhānaṁ samāpajjitvā",
  "atk-s0516a1:23_2": "vuṭṭhāya vitakkādīni jhānaṅgāni ca taṁsampayutte ca phassādayo dhamme lakkhaṇarasapaccupaṭṭhānapadaṭṭhānavasena",
  "atk-s0516a1:23_3": "paricchinditvā “sabbampetaṁ ārammaṇābhimukhaṁ namanato namanaṭṭhena nāma”nti vavatthapeti.",
  "atk-s0516a1:23_4": "Tato tassa paccayaṁ pariyesanto “hadayavatthuṁ nissāya pavattatī”ti passati.",
  "atk-s0516a1:23_5": "Puna vatthussa paccayabhūtāni ca upādārūpāni ca passitvā “idaṁ sabbaṁ ruppanato rūpa”nti pariggaṇhāti.",
  "atk-s0516a1:23_6": "Puna tadubhayaṁ “namanalakkhaṇaṁ nāmaṁ,",
  "atk-s0516a1:23_7": "ruppanalakkhaṇaṁ rūpa”nti evaṁ saṅkhepato nāmarūpaṁ vavatthapeti.",
  "atk-s0516a1:23_8": "Samathayānikavasenetaṁ vuttaṁ.",
  "atk-s0516a1:23_9": "Vipassanāyāniko pana catudhātuvavatthānamukhena bhūtupādāyarūpāni paricchinditvā “sabbampetaṁ ruppanato rūpa”nti passati.",
  "atk-s0516a1:23_10": "Tato evaṁ paricchinnarūpassa cakkhādīni nissāya pavattamānā arūpadhammā āpāthamāgacchanti.",
  "atk-s0516a1:23_11": "Tato sabbepi te arūpadhamme namanalakkhaṇena ekato katvā “idaṁ nāma”nti passati,",
  "atk-s0516a1:23_12": "so “idaṁ nāmaṁ,",
  "atk-s0516a1:23_13": "idaṁ rūpa”nti dvedhā vavatthapeti.",
  "atk-s0516a1:23_14": "Evaṁ vavatthapetvā “nāmarūpato uddhaṁ añño satto vā puggalo vā devo vā brahmā vā natthī”ti passati.",
  "atk-s0516a1:24_0": "Yathā hi aṅgasambhārā, hoti saddo ratho iti;",
  "atk-s0516a1:25_0": "Evaṁ khandhesu santesu, hoti “satto”ti sammuti. ;",
  "atk-s0516a1:26_0": "Evameva pañcasu upādānakkhandhesu santesu “satto puggalo”ti vohāramattaṁ hotīti evamādinā nayena nāmarūpānaṁ",
  "atk-s0516a1:26_1": "yāthāvadassanasaṅkhātena diṭṭhivisuddhibhūtena ñāṇena nāmarūpaṁ pariggahetvā puna tassa paccayampi pariggaṇhanto",
  "atk-s0516a1:26_2": "vuttanayena nāmarūpaṁ pariggahetvā “ko nu kho imassa hetū”ti pariyesanto ahetuvādavisamahetuvādesu dosaṁ",
  "atk-s0516a1:26_3": "disvā rogaṁ disvā tassa nidānaṁ samuṭṭhānampi pariyesanto vejjo viya tassa hetuñca paccayañca pariyesanto",
  "atk-s0516a1:26_4": "avijjā taṇhā upādānaṁ kammanti ime cattāro dhamme nāmarūpassa uppādapaccayattā “hetū”ti.",
  "atk-s0516a1:26_5": "Āhāraṁ upatthambhanapaccayattā “paccayo”ti ca passati.",
  "atk-s0516a1:26_6": "Imassa hi kāyassa avijjādayo tayo dhammā mātā viya dārakassa upanissayā honti,",
  "atk-s0516a1:26_7": "kammaṁ pitā viya puttassa janakaṁ,",
  "atk-s0516a1:26_8": "āhāro dhāti viya dārakassa sandhārakoti.",
  "atk-s0516a1:26_9": "Evaṁ rūpakāyassa paccayapariggahaṁ katvā puna “cakkhuñca paṭicca rūpe ca uppajjati cakkhuviññāṇa”ntiādinā nayena nāmakāyassapi paccayaṁ pariggaṇhāti,",
  "atk-s0516a1:26_10": "evaṁ pariggaṇhanto “atītānāgatāpi dhammā evameva vattantī”ti sanniṭṭhānaṁ karoti.",
  "atk-s0516a1:27_0": "Tassa yā sā pubbantaṁ ārabbha “ahosiṁ nu kho ahaṁ atītamaddhānaṁ,",
  "atk-s0516a1:27_1": "na nu kho ahosiṁ,",
  "atk-s0516a1:27_2": "kiṁ nu kho,",
  "atk-s0516a1:27_3": "kathaṁ nu kho,",
  "atk-s0516a1:27_4": "kiṁ hutvā kiṁ ahosiṁ nu kho ahaṁ atītamaddhāna”nti pañcavidhā vicikicchā vuttā.",
  "atk-s0516a1:28_0": "Yāpi aparantaṁ ārabbha “bhavissāmi nu kho ahaṁ anāgatamaddhānaṁ,",
  "atk-s0516a1:28_1": "na nu kho bhavissāmi,",
  "atk-s0516a1:28_2": "kiṁ nu kho bhavissāmi,",
  "atk-s0516a1:28_3": "kathaṁ nu kho bhavissāmi,",
  "atk-s0516a1:28_4": "kiṁ hutvā kiṁ bhavissāmi nu kho ahaṁ anāgatamaddhāna”nti pañcavidhā vicikicchā vuttā.",
  "atk-s0516a1:29_0": "Yāpi etarahi vā pana paccuppannaṁ addhānaṁ ārabbha kathaṁkathī hoti “ahaṁ nu khosmi,",
  "atk-s0516a1:29_1": "no nu khosmi,",
  "atk-s0516a1:29_2": "kiṁ nu khosmi,",
  "atk-s0516a1:29_3": "kathaṁ nu khosmi,",
  "atk-s0516a1:29_4": "ayaṁ nu kho satto kuto āgato,",
  "atk-s0516a1:29_5": "so kuhiṁ gāmī bhavissatī”ti chabbidhā vicikicchā vuttā,",
  "atk-s0516a1:29_6": "sā sabbāpi pahiyyati.",
  "atk-s0516a1:29_7": "Evaṁ paccayapariggahaṇena tīsu addhāsu kaṅkhaṁ vitaritvā ṭhitaṁ ñāṇaṁ “kaṅkhāvitaraṇavisuddhī”tipi “dhammaṭṭhitiñāṇa”ntipi",
  "atk-s0516a1:29_8": "“yathābhūtañāṇa”ntipi “sammādassana”ntipi vuccati.",
  "atk-s0516a1:30_0": "Ettha pana tisso hi lokiyapariññā ñātapariññā tīraṇapariññā pahānapariññāti.",
  "atk-s0516a1:30_1": "Tattha “ruppanalakkhaṇaṁ rūpaṁ,",
  "atk-s0516a1:30_2": "vedayitalakkhaṇā vedanā”ti evaṁ tesaṁ tesaṁ dhammānaṁ paccattalakkhaṇasallakkhaṇavasena pavattā paññā ñātapariññā nāma.",
  "atk-s0516a1:30_3": "“Rūpaṁ aniccaṁ,",
  "atk-s0516a1:30_4": "vedanā aniccā”tiādinā pana nayena tesaṁyeva dhammānaṁ sāmaññalakkhaṇaṁ āropetvā pavattā lakkhaṇārammaṇikavipassanāpaññā tīraṇapariññā nāma.",
  "atk-s0516a1:30_5": "Tesu eva pana dhammesu niccasaññādipajahanavasena pavattā lakkhaṇārammaṇikavipassanāva paññā pahānapariññā nāma.",
  "atk-s0516a1:31_0": "Tattha saṅkhāraparicchedato paṭṭhāya yāva paccayapariggahā ñātapariññāya bhūmi.",
  "atk-s0516a1:31_1": "Etasmiñhi antare dhammānaṁ paccattalakkhaṇapaṭivedhasseva ādhipaccaṁ hoti.",
  "atk-s0516a1:31_2": "Kalāpasammasanato paṭṭhāya yāva udayabbayānupassanā tīraṇapariññāya bhūmi.",
  "atk-s0516a1:31_3": "Etasmiñhi antare sāmaññalakkhaṇapaṭivedhasseva ādhipaccaṁ hoti.",
  "atk-s0516a1:31_4": "Bhaṅgānupassanato paṭṭhāya upari pahānapariññāya bhūmi.",
  "atk-s0516a1:31_5": "Tato ca paṭṭhāya hi aniccato anupassanto niccasaññaṁ pajahati,",
  "atk-s0516a1:31_6": "dukkhato anupassanto sukhasaññaṁ,",
  "atk-s0516a1:31_7": "anattato anupassanto attasaññaṁ,",
  "atk-s0516a1:31_8": "nibbindanto nandiṁ,",
  "atk-s0516a1:31_9": "virajjanto rāgaṁ,",
  "atk-s0516a1:31_10": "nirodhento samudayaṁ,",
  "atk-s0516a1:31_11": "paṭinissajjanto ādānaṁ pajahatīti evaṁ niccasaññādipahānasādhikānaṁ sattannaṁ anupassanānaṁ ādhipaccaṁ.",
  "atk-s0516a1:31_12": "Iti imāsu tīsu pariññāsu saṅkhāraparicchedassa ceva paccayapariggahassa ca sādhitattā iminā yoginā ñātapariññāva adhigatā.",
  "atk-s0516a1:32_0": "Puna “yaṁ kiñci rūpaṁ atītānāgatapaccuppannaṁ ajjhattaṁ vā bahiddhā vā…pe…",
  "atk-s0516a1:32_1": "yaṁ dūre santike vā,",
  "atk-s0516a1:32_2": "sabbaṁ rūpaṁ hutvā abhāvato aniccaṁ,",
  "atk-s0516a1:32_3": "udayabbayapaṭipīḷitattā dukkhaṁ,",
  "atk-s0516a1:32_4": "avasavattittā anattā.",
  "atk-s0516a1:32_5": "Yā kāci vedanā… saññā…",
  "atk-s0516a1:32_6": "ye keci saṅkhārā …",
  "atk-s0516a1:32_7": "yaṁ kiñci viññāṇaṁ atītānāgatapaccuppannaṁ ajjhattaṁ vā bahiddhā vā oḷārikaṁ vā sukhumaṁ vā hīnaṁ vā paṇītaṁ vā yaṁ dūre santike vā,",
  "atk-s0516a1:32_8": "sabbaṁ viññāṇaṁ hutvā abhāvato aniccaṁ,",
  "atk-s0516a1:32_9": "udayabbayapaṭipīḷitattā dukkhaṁ,",
  "atk-s0516a1:32_10": "avasavattittā anattā”ti evamādinā nayena kalāpasammasanaṁ karoti.",
  "atk-s0516a1:32_11": "Idaṁ sandhāya vuttaṁ “tilakkhaṇaṁ āropetvā”ti.",
  "atk-s0516a1:33_0": "Evaṁ saṅkhāre aniccadukkhānattavasena kalāpasammasanaṁ katvā puna saṅkhārānaṁ udayabbayameva passati. Kathaṁ ?",
  "atk-s0516a1:33_1": "“Avijjāsamudayā rūpasamudayo,",
  "atk-s0516a1:33_2": "taṇhākammaāhārasamudayā rūpasamudayo”ti.",
  "atk-s0516a1:33_3": "Evaṁ rūpakkhandhassa paccayāyattatādassanena rūpakkhandhassa udayaṁ passati,",
  "atk-s0516a1:33_4": "nibbattilakkhaṇaṁ passantopi rūpakkhandhassa udayaṁ passati.",
  "atk-s0516a1:33_5": "Evaṁ pañcahākārehi rūpakkhandhassa udayaṁ passati.",
  "atk-s0516a1:33_6": "“Avijjānirodhā rūpanirodho,",
  "atk-s0516a1:33_7": "taṇhākammaāhāranirodhā rūpanirodho”ti paccayanirodhadassanena rūpakkhandhassa vayaṁ passati,",
  "atk-s0516a1:33_8": "vipariṇāmalakkhaṇaṁ passantopi rūpakkhandhassa vayaṁ passatīti evaṁ pañcahākārehi rūpakkhandhassa vayaṁ passati.",
  "atk-s0516a1:34_0": "Tathā “avijjāsamudayā vedanāsamudayo,",
  "atk-s0516a1:34_1": "taṇhākammaphassasamudayā vedanāsamudayo”ti paccayāyattatādassanena vedanākkhandhassa udayaṁ passati,",
  "atk-s0516a1:34_2": "nibbattilakkhaṇaṁ passantopi vedanākkhandhassa udayaṁ passati.",
  "atk-s0516a1:34_3": "“Avijjānirodhā vedanānirodho,",
  "atk-s0516a1:34_4": "taṇhākammaphassanirodhā vedanānirodho”ti paccayanirodhadassanena vedanākkhandhassa vayaṁ passati,",
  "atk-s0516a1:34_5": "vipariṇāmalakkhaṇaṁ passantopi vedanākkhandhassa vayaṁ passati.",
  "atk-s0516a1:34_6": "Evaṁ saññākkhandhādīsupi.",
  "atk-s0516a1:35_0": "Ayaṁ pana viseso –",
  "atk-s0516a1:35_1": "viññāṇakkhandhassa phassaṭṭhāne “nāmarūpasamudayā,",
  "atk-s0516a1:35_2": "nāmarūpanirodhā”ti yojetabbaṁ.",
  "atk-s0516a1:35_3": "Evaṁ ekekasmiṁ khandhe paccayasamudayavasena ca nibbattilakkhaṇavasena ca paccayanirodhavasena ca vipariṇāmalakkhaṇavasena",
  "atk-s0516a1:35_4": "ca udayabbayadassanena ca dasa dasa katvā paññāsa lakkhaṇāni vuttāni.",
  "atk-s0516a1:35_5": "Tesaṁ vasena “evampi rūpassa udayo,",
  "atk-s0516a1:35_6": "evampi rūpassa vayo”ti paccayato ceva khaṇato ca vitthārena manasikāraṁ karoti.",
  "atk-s0516a1:36_0": "Tassevaṁ karoto “iti kira ime dhammā ahutvā sambhonti,",
  "atk-s0516a1:36_1": "hutvā paṭiventī”ti ñāṇaṁ visadaṁ hoti.",
  "atk-s0516a1:36_2": "“Evaṁ kira ime dhammā anuppannā uppajjanti,",
  "atk-s0516a1:36_3": "uppannā nirujjhantī”ti niccanavā hutvā saṅkhārā upaṭṭhahanti.",
  "atk-s0516a1:36_4": "Na kevalañca niccanavā,",
  "atk-s0516a1:36_5": "sūriyuggamane ussāvabindu viya udakabubbuḷo viya udake daṇḍarāji viya āragge sāsapo viya vijjuppādo viya ca parittaṭṭhāyino,",
  "atk-s0516a1:36_6": "māyāmarīcisupinālātacakkagandhabbanagarapheṇakadaliādayo viya asārā nissārā viya hutvā upaṭṭhahanti.",
  "atk-s0516a1:36_7": "Ettāvatā ca pana anena “vayadhammameva uppajjati,",
  "atk-s0516a1:36_8": "uppannañca vayaṁ upetī”ti iminā ākārena sammasanapaññāya lakkhaṇāni paṭivijjhitvā ṭhitaṁ udayabbayānupassanaṁ",
  "atk-s0516a1:36_9": "nāma paṭhamaṁ taruṇavipassanāñāṇaṁ adhigataṁ hoti.",
  "atk-s0516a1:36_10": "Yassādhigamā “āraddhavipassako”ti saṅkhaṁ gacchati.",
  "atk-s0516a1:37_0": "Athassa āraddhavipassakassa kulaputtassa obhāso ñāṇaṁ pīti passaddhi sukhaṁ adhimokkho paggaho upaṭṭhānaṁ",
  "atk-s0516a1:37_1": "upekkhā nikantīti dasa vipassanupakkilesā uppajjanti.",
  "atk-s0516a1:37_2": "Ettha obhāso nāma vipassanakkhaṇe ñāṇassa balavattā lohitaṁ sannisīdati,",
  "atk-s0516a1:37_3": "tena ca cittobhāso nibbattati.",
  "atk-s0516a1:37_4": "Taṁ disvā akusalo yogī “maggo me patto”ti tameva obhāsaṁ assādeti.",
  "atk-s0516a1:37_5": "Ñāṇampi vipassanāñāṇameva.",
  "atk-s0516a1:37_6": "Taṁ saṅkhāre sammasantassa suddhaṁ pasannaṁ hutvā pavattati.",
  "atk-s0516a1:37_7": "Taṁ disvā pubbe viya “maggo”ti assādeti.",
  "atk-s0516a1:37_8": "Pītipi vipassanāpīti eva.",
  "atk-s0516a1:37_9": "Tassa hi tasmiṁ khaṇe pañcavidhā pīti uppajjati.",
  "atk-s0516a1:37_10": "Passaddhīti vipassanāpassaddhi.",
  "atk-s0516a1:37_11": "Tasmiṁ samaye neva kāyacittānaṁ daratho,",
  "atk-s0516a1:37_12": "na gāravaṁ,",
  "atk-s0516a1:37_13": "na kakkhaḷatā,",
  "atk-s0516a1:37_14": "na akammaññatā,",
  "atk-s0516a1:37_15": "na gelaññatā,",
  "atk-s0516a1:37_16": "na vaṅkatā hoti.",
  "atk-s0516a1:37_17": "Sukhampi vipassanāsukhameva.",
  "atk-s0516a1:37_18": "Tassa kira tasmiṁ samaye sakalasarīraṁ abhisandayamānaṁ atipaṇītaṁ sukhaṁ uppajjati.",
  "atk-s0516a1:38_0": "Adhimokkho nāma vipassanakkhaṇe pavattā saddhā.",
  "atk-s0516a1:38_1": "Tasmiñhi khaṇe cittacetasikānaṁ ativiya pasādabhūtā balavatī saddhā uppajjati.",
  "atk-s0516a1:38_2": "Paggaho nāma vipassanāsampayuttaṁ vīriyaṁ.",
  "atk-s0516a1:38_3": "Tasmiñhi khaṇe asithilaṁ anaccāraddhaṁ supaggahitaṁ vīriyaṁ uppajjati.",
  "atk-s0516a1:38_4": "Upaṭṭhānanti vipassanāsampayuttā sati.",
  "atk-s0516a1:38_5": "Tasmiñhi khaṇe supaṭṭhitā sati uppajjati.",
  "atk-s0516a1:38_6": "Upekkhā duvidhā vipassanāvajjanavasena.",
  "atk-s0516a1:38_7": "Tasmiñhi khaṇe sabbasaṅkhāragahaṇe majjhattabhūtaṁ vipassanupekkhāsaṅkhātaṁ ñāṇaṁ balavantaṁ hutvā uppajjati manodvārāvajjanupekkhā ca.",
  "atk-s0516a1:38_8": "Sā ca taṁ taṁ ṭhānaṁ āvajjantassa sūrā tikhiṇā hutvā vahati.",
  "atk-s0516a1:38_9": "Nikantīti vipassanānikanti.",
  "atk-s0516a1:38_10": "Obhāsādīsu hi ālayaṁ kurumānā sukhumā santākārā nikanti uppajjati.",
  "atk-s0516a1:38_11": "Ettha obhāsādayo kilesavatthutāya “upakkilesā”ti vuttā na akusalattā.",
  "atk-s0516a1:38_12": "Nikanti pana upakkileso ceva kilesavatthu ca.",
  "atk-s0516a1:39_0": "Paṇḍito pana bhikkhu obhāsādīsu uppannesu vikkhepaṁ agacchanto “obhāsādayo dhammā na maggo,",
  "atk-s0516a1:39_1": "upakkilesavimuttaṁ pana vīthipaṭipannaṁ vipassanāñāṇaṁ maggo”ti maggañca amaggañca vavatthapeti.",
  "atk-s0516a1:39_2": "Tassevaṁ “ayaṁ maggo,",
  "atk-s0516a1:39_3": "ayaṁ na maggo”ti ñatvā ṭhitaṁ ñāṇaṁ maggāmaggañāṇadassanavisuddhīti vuccati.",
  "atk-s0516a1:39_4": "Ito paṭṭhāya aṭṭhannaṁ vipassanāñāṇānaṁ vasena sikhāpattavipassanāñāṇaṁ navamañca saccānulomikaṁ ñāṇanti ayaṁ paṭipadāñāṇadassanavisuddhi nāma hoti.",
  "atk-s0516a1:39_5": "Udayabbayānupassanāñāṇaṁ bhaṅgānupassanāñāṇaṁ bhayatupaṭṭhānañāṇaṁ ādīnavānupassanāñāṇaṁ nibbidānupassanāñāṇaṁ",
  "atk-s0516a1:39_6": "muñcitukamyatāñāṇaṁ paṭisaṅkhānupassanāñāṇaṁ saṅkhārupekkhāñāṇanti imāni aṭṭha ñāṇāni nāma.",
  "atk-s0516a1:39_7": "Navamaṁ saccānulomikaṁ ñāṇanti anulomassetaṁ nāmaṁ.",
  "atk-s0516a1:40_0": "Tasmā taṁ sampādetukāmena upakkilesavimuttaṁ udayabbayañāṇaṁ ādiṁkatvā etesu ñāṇesu yogo karaṇīyo.",
  "atk-s0516a1:40_1": "Udayabbayaṁ passantassa hi aniccalakkhaṇaṁ yathābhūtaṁ upaṭṭhāti,",
  "atk-s0516a1:40_2": "udayabbayapaṭipīḷanaṁ passato dukkhalakkhaṇañca,",
  "atk-s0516a1:40_3": "“dukkhameva hi sambhoti,",
  "atk-s0516a1:40_4": "dukkhaṁ tiṭṭhati veti cā”ti passato anattalakkhaṇañca.",
  "atk-s0516a1:41_0": "Ettha ca aniccaṁ aniccalakkhaṇaṁ dukkhaṁ dukkhalakkhaṇaṁ anattā anattalakkhaṇanti ayaṁ vibhāgo veditabbo.",
  "atk-s0516a1:41_1": "Tattha aniccanti khandhapañcakaṁ. Kasmā?",
  "atk-s0516a1:41_2": "Uppādavayaññathattabhāvā,",
  "atk-s0516a1:41_3": "hutvā abhāvato vā.",
  "atk-s0516a1:41_4": "Aññathattaṁ nāma jarā.",
  "atk-s0516a1:41_5": "Uppādavayaññathattaṁ aniccalakkhaṇaṁ,",
  "atk-s0516a1:41_6": "hutvā abhāvasaṅkhāto vā ākāravikāro.",
  "atk-s0516a1:41_7": "“Yadaniccaṁ,",
  "atk-s0516a1:41_8": "taṁ dukkha”nti vacanato tadeva khandhapañcakaṁ dukkhaṁ. Kasmā?",
  "atk-s0516a1:41_9": "Abhiṇhaṁ paṭipīḷanato.",
  "atk-s0516a1:41_10": "Abhiṇhaṁ paṭipīḷanākāro dukkhalakkhaṇaṁ.",
  "atk-s0516a1:41_11": "“Yaṁ dukkhaṁ,",
  "atk-s0516a1:41_12": "tadanattā”ti vacanato tadeva khandhapañcakaṁ anattā. Kasmā?",
  "atk-s0516a1:41_13": "Avasavattanato.",
  "atk-s0516a1:41_14": "Avasavattanākāro anattalakkhaṇaṁ.",
  "atk-s0516a1:41_15": "Imāni tīṇipi lakkhaṇāni udayabbayaṁ passantasseva ārammaṇāni honti.",
  "atk-s0516a1:42_0": "Punapi so rūpārūpadhamme “evaṁ aniccā”tiādinā vipassati,",
  "atk-s0516a1:42_1": "tassa saṅkhārā lahuṁ lahuṁ āpāthaṁ āgacchanti,",
  "atk-s0516a1:42_2": "tato uppādaṁ vā ṭhitiṁ vā pavattaṁ vā nimittaṁ vā ārammaṇaṁ akatvā tesaṁ khayavayanirodhe eva sati santiṭṭhati,",
  "atk-s0516a1:42_3": "idaṁ bhaṅgañāṇaṁ nāma.",
  "atk-s0516a1:42_4": "Imassa uppādato paṭṭhāya ayaṁ yogī “yathā ime saṅkhārā bhijjanti nirujjhanti,",
  "atk-s0516a1:42_5": "evaṁ atītepi saṅkhāragataṁ bhijji,",
  "atk-s0516a1:42_6": "anāgatepi bhijjissatī”ti nirodhameva passanto tiṭṭhati.",
  "atk-s0516a1:42_7": "Tassa bhaṅgānupassanāñāṇaṁ āsevantassa bahulīkarontassa sabbabhavayoni gatiṭṭhiti sattāvāsesu pabhedakā",
  "atk-s0516a1:42_8": "saṅkhārā jalitaaṅgārakāsuādayo viya mahābhayaṁ hutvā upaṭṭhahanti.",
  "atk-s0516a1:42_9": "Etaṁ bhayatupaṭṭhānañāṇaṁ nāma.",
  "atk-s0516a1:43_0": "Tassa taṁ bhayatupaṭṭhānañāṇaṁ āsevantassa sabbe bhavādayo ādittaaṅgāraṁ viya samussitakhaggo viya paccatthiko",
  "atk-s0516a1:43_1": "appaṭisaraṇā sādīnavā hutvā upaṭṭhahanti.",
  "atk-s0516a1:43_2": "Idaṁ ādīnavānupassanāñāṇaṁ nāma.",
  "atk-s0516a1:43_3": "Tassa evaṁ saṅkhāre ādīnavato passantassa bhavādīsupi saṅkhārānaṁ ādīnavattā saṅkhāresu ukkaṇṭhanā anabhirati uppajjati,",
  "atk-s0516a1:43_4": "idaṁ nibbidānupassanāñāṇaṁ nāma.",
  "atk-s0516a1:44_0": "Sabbasaṅkhāresu nibbindantassa ukkaṇṭhantassa tasmā saṅkhāragatā muñcitukāmatā nissaritukāmatā hoti.",
  "atk-s0516a1:44_1": "Idaṁ muñcitukamyatāñāṇaṁ nāma.",
  "atk-s0516a1:44_2": "Puna tasmā saṅkhāragatā muñcituṁ pana te eva saṅkhāre paṭisaṅkhānupassanāñāṇena tilakkhaṇaṁ āropetvā tīraṇaṁ paṭisaṅkhānupassanāñāṇaṁ nāma.",
  "atk-s0516a1:45_0": "So evaṁ tilakkhaṇaṁ āropetvā saṅkhāre pariggaṇhanto tesu anattalakkhaṇassa sudiṭṭhattā “attā”ti vā “attaniya”nti",
  "atk-s0516a1:45_1": "vā agaṇhanto saṅkhāresu bhayañca nandiñca pahāya saṅkhāresu udāsīno hoti majjhatto,",
  "atk-s0516a1:45_2": "“aha”nti vā “mama”nti vā na gaṇhāti,",
  "atk-s0516a1:45_3": "tīsu bhavesu upekkhako,",
  "atk-s0516a1:45_4": "idaṁ saṅkhārupekkhāñāṇaṁ nāma.",
  "atk-s0516a1:46_0": "Taṁ panesa ce santipadaṁ nibbānaṁ santato passati,",
  "atk-s0516a1:46_1": "sabbasaṅkhārapavattaṁ vissajjetvā nibbānaninnaṁ pakkhandaṁ hoti.",
  "atk-s0516a1:46_2": "No ce nibbānaṁ santato passati,",
  "atk-s0516a1:46_3": "punappunaṁ “anicca”nti vā “dukkha”nti vā “anattā”ti vā tividhānupassanāvasena saṅkhārārammaṇameva hutvā pavattati.",
  "atk-s0516a1:46_4": "Evaṁ tiṭṭhamānañca etaṁ tividhavimokkhamukhabhāvaṁ āpajjitvā tiṭṭhati.",
  "atk-s0516a1:46_5": "Tisso hi anupassanā “tīṇi vimokkhamukhānī”ti vuccanti.",
  "atk-s0516a1:46_6": "Evaṁ aniccato manasikaronto adhimokkhabahulo animittaṁ vimokkhaṁ paṭilabhati,",
  "atk-s0516a1:46_7": "dukkhato manasikaronto passaddhibahulo appaṇihitaṁ vimokkhaṁ paṭilabhati,",
  "atk-s0516a1:46_8": "anattato manasikaronto vedabahulo suññataṁ vimokkhaṁ paṭilabhati.",
  "atk-s0516a1:47_0": "Ettha ca animitto vimokkhoti animittākārena nibbānaṁ ārammaṇaṁ katvā pavatto ariyamaggo.",
  "atk-s0516a1:47_1": "So hi animittāya dhātuyā uppannattā animitto,",
  "atk-s0516a1:47_2": "kilesehi ca vimuttattā vimokkho.",
  "atk-s0516a1:47_3": "Eteneva nayena appaṇihitākārena nibbānaṁ ārammaṇaṁ katvā pavatto appaṇihito,",
  "atk-s0516a1:47_4": "suññatākārena nibbānaṁ ārammaṇaṁ katvā pavatto suññatoti veditabbo.",
  "atk-s0516a1:48_0": "Evaṁ adhigatasaṅkhārupekkhassa kulaputtassa vipassanā sikhāppattā hoti.",
  "atk-s0516a1:48_1": "Vuṭṭhānagāminivipassanāti etadeva.",
  "atk-s0516a1:48_2": "Assa taṁ saṅkhārupekkhāñāṇaṁ āsevantassa tikkhatarā saṅkhārupekkhā uppajjati.",
  "atk-s0516a1:48_3": "Tassa “idāni maggo uppajjissatī”ti saṅkhāre “aniccā”ti vā “dukkhā”ti vā “anattā”ti vā sammasitvā bhavaṅgaṁ otarati,",
  "atk-s0516a1:48_4": "bhavaṅgānantaraṁ saṅkhārupekkhāya kathitanayeneva aniccādiākārena manasikaritvā uppajjati manodvārāvajjanaṁ,",
  "atk-s0516a1:48_5": "tatheva manasikaroto paṭhamaṁ javanacittaṁ uppajjati.",
  "atk-s0516a1:48_6": "Yaṁ parikammanti vuccati,",
  "atk-s0516a1:48_7": "tadanantaraṁ tadeva dutiyajavanacittaṁ uppajjati.",
  "atk-s0516a1:48_8": "Yaṁ upacāranti vuccati,",
  "atk-s0516a1:48_9": "tadanantarampi tadeva uppajjati tatiyaṁ javanacittaṁ.",
  "atk-s0516a1:48_10": "Yaṁ anulomanti vuccati,",
  "atk-s0516a1:48_11": "idaṁ tesaṁ pāṭiekkaṁ nāma.",
  "atk-s0516a1:49_0": "Avisesena pana tividhampetaṁ “āsevana”ntipi “parikamma”ntipi “upacāra”ntipi “anuloma”ntipi vuccati.",
  "atk-s0516a1:49_1": "Idaṁ pana anulomañāṇaṁ saṅkhārārammaṇāya vuṭṭhānagāminiyā vipassanāya pariyosānaṁ hoti,",
  "atk-s0516a1:49_2": "nippariyāyena pana gotrabhuñāṇameva vipassanāya pariyosānanti vuccati.",
  "atk-s0516a1:49_3": "Tato paraṁ nibbānaṁ ārammaṇaṁ kurumānaṁ puthujjanagottaṁ atikkamamānaṁ ariyagottaṁ okkamamānaṁ nibbānārammaṇe",
  "atk-s0516a1:49_4": "paṭhamasamannāhārabhūtaṁ apunarāvaṭṭakaṁ gotrabhuñāṇaṁ uppajjati.",
  "atk-s0516a1:49_5": "Idaṁ pana ñāṇaṁ paṭipadāñāṇadassanavisuddhiñca ñāṇadassanavisuddhiñca na bhajati.",
  "atk-s0516a1:49_6": "Antarā abbohārikameva hoti.",
  "atk-s0516a1:49_7": "Vipassanāsote patitattā “paṭipadāñāṇadassanavisuddhī”ti vā “vipassanā”ti vā saṅkhaṁ gacchati.",
  "atk-s0516a1:49_8": "Nibbānaṁ ārammaṇaṁ katvā gotrabhuñāṇe niruddhe tena dinnasaññāya nibbānaṁ ārammaṇaṁ katvā diṭṭhisaṁyojanaṁ",
  "atk-s0516a1:49_9": "sīlabbataparāmāsasaṁyojanaṁ vicikicchāsaṁyojananti tīṇi saṁyojanāni viddhaṁsento sotāpattimaggo uppajjati,",
  "atk-s0516a1:49_10": "tadanantaraṁ tasseva vipākabhūtāni dve tīṇi vā phalacittāni uppajjanti anantaravipākattā lokuttarakusalānaṁ,",
  "atk-s0516a1:49_11": "phalapariyosāne panassa uppannabhavaṅgaṁ vicchinditvā paccavekkhaṇatthāya manodvārāvajjanaṁ uppajjati.",
  "atk-s0516a1:49_12": "So hi “iminā vatāhaṁ maggena āgato”ti maggaṁ paccavekkhati.",
  "atk-s0516a1:49_13": "Tato “me ayaṁ ānisaṁso laddho”ti phalaṁ paccavekkhati.",
  "atk-s0516a1:49_14": "Tato “ime nāma kilesā pahīnā”ti pahīnakilese paccavekkhati.",
  "atk-s0516a1:49_15": "Tato “ime nāma kilesā avasiṭṭhā”ti uparimaggattayavajjhakilese paccavekkhati.",
  "atk-s0516a1:49_16": "Avasāne ca “ayaṁ dhammo mayā paṭividdho”ti amataṁ nibbānaṁ paccavekkhati.",
  "atk-s0516a1:49_17": "Iti sotāpannassa ariyasāvakassa pañca paccavekkhaṇāni honti.",
  "atk-s0516a1:49_18": "Tathā sakadāgāmianāgāmiphalāvasāne.",
  "atk-s0516a1:49_19": "Arahattaphalāvasāne avasiṭṭhakilesapaccavekkhaṇaṁ nāma natthi.",
  "atk-s0516a1:49_20": "Evaṁ sabbānipi ekūnavīsatipaccavekkhaṇāni honti.",
  "atk-s0516a1:50_0": "Evaṁ paccavekkhitvā so yogāvacaro tasmiṁyeva āsane nisinno vuttanayena vipassitvā kāmarāgabyāpādānaṁ tanubhāvaṁ karonto dutiyamaggaṁ pāpuṇāti,",
  "atk-s0516a1:50_1": "tadanantaraṁ vuttanayeneva phalañca.",
  "atk-s0516a1:50_2": "Tato vuttanayena vipassitvā kāmarāgabyāpādānaṁ anavasesappahānaṁ karonto tatiyamaggaṁ pāpuṇāti,",
  "atk-s0516a1:50_3": "vuttanayena phalañca.",
  "atk-s0516a1:50_4": "Tato tasmiṁyevāsane vuttanayena vipassitvā rūparāgārūparāgamānuddhaccāvijjānaṁ anavasesappahānaṁ karonto catutthamaggaṁ pāpuṇāti,",
  "atk-s0516a1:50_5": "vuttanayena phalañca.",
  "atk-s0516a1:50_6": "Ettāvatā cesa hoti arahā mahākhīṇāsavo paccekabuddho.",
  "atk-s0516a1:50_7": "Iti imesu catūsu maggesu ñāṇaṁ ñāṇadassanavisuddhi nāma.",
  "atk-s0516a1:51_0": "Ettāvatā “sabbesu bhūtesu nidhāya daṇḍaṁ aviheṭhayaṁ aññatarampi tesa”nti etena pātimokkhasaṁvarādisīlassa vuttattā sīlavisuddhi.",
  "atk-s0516a1:51_1": "“Na puttamiccheyya kuto sahāya”nti etena paṭighānunayavivajjanavasena mettādīnaṁ vuttattā cittavisuddhi.",
  "atk-s0516a1:51_2": "“Eko care khaggavisāṇakappo”ti iminā pana nāmarūpapariggahādīnaṁ vuttattā diṭṭhivisuddhi kaṅkhāvitaraṇavisuddhi",
  "atk-s0516a1:51_3": "maggāmaggañāṇadassanavisuddhi paṭipadāñāṇadassanavisuddhi ñāṇadassanavisuddhīti satta visuddhiyo vuttā honti.",
  "atk-s0516a1:51_4": "Ayamettha mukhamattanidassanaṁ,",
  "atk-s0516a1:51_5": "vitthāraṁ pana icchantena visuddhimaggaṁ oloketvā gahetabbaṁ.",
  "atk-s0516a1:51_6": "Ettāvatā ceso paccekabuddho –",
  "atk-s0516a1:52_0": "“Cātuddiso appaṭigho ca hoti, santussamāno itarītarena;",
  "atk-s0516a1:53_0": "Parissayānaṁ sahitā achambhī, eko care khaggavisāṇakappo”ti. –",
  "atk-s0516a1:54_0": "Pasaṁsiyādibhāvaṁ āpajjitvā gandhamādanapabbataṁ upasobhayamāno vihāsinti evaṁ sabbattha.",
  "atk-s0516a1:55_0": "Paṭhamagāthāniddesavaṇṇanā.",
  "atk-s0516a1:56_0": "122.",
  "atk-s0516a1:56_1": "Dutiye saṁsaggajātassāti jātasaṁsaggassa.",
  "atk-s0516a1:56_2": "Tattha dassanasavanakāyasamullapanasambhogavasena pañcavidho saṁsaggo.",
  "atk-s0516a1:56_3": "Tattha aññamaññaṁ disvā cakkhuviññāṇavīthivasena uppannarāgo dassanasaṁsaggo nāma.",
  "atk-s0516a1:56_4": "Tattha sīhaḷadīpe kāḷadīghavāpīgāme piṇḍāya carantaṁ kalyāṇavihāravāsiṁ daharabhikkhuṁ disvā paṭibaddhacittā",
  "atk-s0516a1:56_5": "kenaci upāyena taṁ alabhitvā kālakatā kuṭumbiyadhītā tassā nivāsanacoḷakkhaṇḍaṁ disvā “evarūpāya vatthadhāriniyā",
  "atk-s0516a1:56_6": "nāma saddhiṁ saṁvāsaṁ nālattha”nti hadayaṁ phāletvā kālakato so eva ca daharo nidassanaṁ.",
  "atk-s0516a1:57_0": "Parehi pana kathiyamānaṁ rūpādisampattiṁ attanā vā hasitalapitagītasaddaṁ sutvā sotaviññāṇavīthivasena uppanno rāgo savanasaṁsaggo nāma.",
  "atk-s0516a1:57_1": "Tatrāpi girigāmavāsīkammāradhītāya pañcahi kumārīhi saddhiṁ padumassaraṁ gantvā nhāyitvā mālaṁ sīse āropetvā",
  "atk-s0516a1:57_2": "uccāsaddena gāyantiyā ākāsena gacchanto saddaṁ sutvā kāmarāgena jhānā parihāyitvā anayabyasanaṁ patto",
  "atk-s0516a1:57_3": "pañcaggaḷaleṇavāsī tissadaharo nidassanaṁ.",
  "atk-s0516a1:58_0": "Aññamaññaṁ aṅgaparāmasanena uppannarāgo kāyasaṁsaggo nāma.",
  "atk-s0516a1:58_1": "Dhammagāyanadaharabhikkhu cettha nidassanaṁ.",
  "atk-s0516a1:58_2": "Mahāvihāre kira daharabhikkhu dhammaṁ bhāsati,",
  "atk-s0516a1:58_3": "tattha mahājane āgate rājāpi agamāsi saddhiṁ antepurena.",
  "atk-s0516a1:58_4": "Tato rājadhītāya tassa rūpañca saddañca āgamma balavarāgo uppanno tassa ca daharassāpi.",
  "atk-s0516a1:58_5": "Taṁ disvā rājā sallakkhetvā sāṇipākārena parikkhipāpesi,",
  "atk-s0516a1:58_6": "te aññamaññaṁ parāmasitvā āliṅgisu.",
  "atk-s0516a1:58_7": "Puna sāṇipākāraṁ apanetvā passantā dvepi kālakateyeva addasaṁsūti.",
  "atk-s0516a1:59_0": "Aññamaññaṁ ālapanasamullapane uppannarāgo pana samullapanasaṁsaggo nāma.",
  "atk-s0516a1:59_1": "Bhikkhubhikkhunīhi saddhiṁ paribhogakaraṇe uppannarāgo sambhogasaṁsaggo nāma.",
  "atk-s0516a1:59_2": "Dvīsupi ca etesu maricavaṭṭivihāre bhikkhu ca bhikkhunī ca nidassanaṁ.",
  "atk-s0516a1:59_3": "Maricavaṭṭimahāvihāramahe kira duṭṭhagāmaṇi abhayamahārājā mahādānaṁ paṭiyādetvā ubhatosaṅghaṁ parivisati.",
  "atk-s0516a1:59_4": "Tattha uṇhayāguyā dinnāya saṅghanavakasāmaṇerī anādhārakassa sattavassikasaṅghanavakasāmaṇerassa dantavalayaṁ datvā samullāpaṁ akāsi,",
  "atk-s0516a1:59_5": "te ubhopi upasampajjitvā saṭṭhivassā hutvā paratīraṁ gatā aññamaññaṁ samullāpena pubbasaññaṁ paṭilabhitvā",
  "atk-s0516a1:59_6": "tāvadeva jātasinehā sikkhāpadāni vītikkamitvā pārājikā ahesunti.",
  "atk-s0516a1:60_0": "Evaṁ pañcavidhe saṁsagge yena kenaci saṁsaggena jātasaṁsaggassa bhavanti snehā,",
  "atk-s0516a1:60_1": "purimarāgapaccayā balavarāgo uppajjati.",
  "atk-s0516a1:60_2": "Tato snehanvayaṁ dukkhamidaṁ pahotīti tameva snehaṁ anugacchantaṁ sandiṭṭhikasamparāyikasokaparidevādinānappakārakaṁ",
  "atk-s0516a1:60_3": "dukkhamidaṁ pahoti nibbattati bhavati jāyati.",
  "atk-s0516a1:60_4": "Apare pana “ārammaṇe cittavosaggo saṁsaggo”ti bhaṇanti.",
  "atk-s0516a1:60_5": "Tato sneho snehadukkhanti.",
  "atk-s0516a1:61_0": "Evamatthappabhedaṁ imaṁ aḍḍhagāthaṁ vatvā so paccekabuddho āha –",
  "atk-s0516a1:61_1": "“svāhaṁ yamidaṁ snehanvayaṁ sokādidukkhaṁ pahoti,",
  "atk-s0516a1:61_2": "tassa dukkhassa mūlaṁ khananto paccekasambodhiṁ adhigato”ti.",
  "atk-s0516a1:61_3": "Evaṁ vutte te amaccā āhaṁsu –",
  "atk-s0516a1:61_4": "“amhehi dāni, bhante,",
  "atk-s0516a1:61_5": "kiṁ kattabba”nti?",
  "atk-s0516a1:61_6": "Tato so āha –",
  "atk-s0516a1:61_7": "“tumhe vā aññe vā yo imamhā dukkhā muccitukāmo,",
  "atk-s0516a1:61_8": "so sabbopi ādīnavaṁ snehajaṁ pekkhamāno,",
  "atk-s0516a1:61_9": "eko care khaggavisāṇakappoti.",
  "atk-s0516a1:61_10": "Ettha ca yaṁ taṁ “snehanvayaṁ dukkhamidaṁ pahotī”ti vuttaṁ,",
  "atk-s0516a1:61_11": "tadeva sandhāya “ādīnavaṁ snehajaṁ pekkhamāno”ti idaṁ vuttanti veditabbaṁ.",
  "atk-s0516a1:61_12": "Atha vā yathāvuttena saṁsaggena saṁsaggajātassa bhavanti snehā,",
  "atk-s0516a1:61_13": "snehanvayaṁ dukkhamidaṁ pahoti,",
  "atk-s0516a1:61_14": "evaṁ yathābhūtaṁ ādīnavaṁ snehajaṁ pekkhamāno ahaṁ adhigatoti evampi abhisambandhitvā catutthapādo pubbe vuttanayeneva udānavasena vuttoti veditabbo.",
  "atk-s0516a1:61_15": "Tato paraṁ sabbaṁ purimagāthāya vuttasadisamevāti.",
  "atk-s0516a1:62_0": "Niddese anuppādetīti rūpasmiṁ anubyañjanaṁ disvā allīyati.",
  "atk-s0516a1:62_1": "Anubandhatīti rūpasmiṁ snehavasena bandhati.",
  "atk-s0516a1:62_2": "Bhavantīti honti.",
  "atk-s0516a1:62_3": "Jāyantīti uppajjanti.",
  "atk-s0516a1:62_4": "Nibbattantīti vattanti.",
  "atk-s0516a1:62_5": "Pātubhavantīti pākaṭā honti.",
  "atk-s0516a1:62_6": "Sambhavanti sañjāyanti abhinibbattantīti tīṇi upasaggena vaḍḍhitāni.",
  "atk-s0516a1:62_7": "Ito paraṁ aṭṭhakavagge vuttanayeneva veditabbaṁ.",
  "atk-s0516a1:63_0": "Dutiyagāthāniddesavaṇṇanā.",
  "atk-s0516a1:64_0": "123.",
  "atk-s0516a1:64_1": "Tatiye mettāyanavasena mittā.",
  "atk-s0516a1:64_2": "Suhadabhāvena suhajjā.",
  "atk-s0516a1:64_3": "Keci hi ekantahitakāmatāya mittāva honti,",
  "atk-s0516a1:64_4": "na suhajjā.",
  "atk-s0516a1:64_5": "Keci gamanāgamanaṭṭhānanisajjāsamullāpādīsu hadayasukhajananena suhajjāva honti, na mittā.",
  "atk-s0516a1:64_6": "Keci tadubhayavasena suhajjā ceva mittā ca.",
  "atk-s0516a1:64_7": "Te duvidhā honti agāriyā ca anagāriyā ca.",
  "atk-s0516a1:64_8": "Tattha agāriyā tividhā honti upakārā samānasukhadukkhā anukampakāti.",
  "atk-s0516a1:64_9": "Anagāriyā visesena atthakkhāyino.",
  "atk-s0516a1:64_10": "Evaṁ te catūhi catūhi aṅgehi samannāgatā honti.",
  "atk-s0516a1:65_0": "Yathāha –",
  "atk-s0516a1:66_0": "“Catūhi kho,",
  "atk-s0516a1:66_1": "gahapatiputta,",
  "atk-s0516a1:66_2": "ṭhānehi upakāro mitto suhado veditabbo.",
  "atk-s0516a1:66_3": "Pamattaṁ rakkhati,",
  "atk-s0516a1:66_4": "pamattassa sāpateyyaṁ rakkhati,",
  "atk-s0516a1:66_5": "bhītassa saraṇaṁ hoti,",
  "atk-s0516a1:66_6": "uppannesu kiccakaraṇīyesu taddiguṇaṁ bhogaṁ anuppadeti.",
  "atk-s0516a1:67_0": "Tathā –",
  "atk-s0516a1:68_0": "“Catūhi kho,",
  "atk-s0516a1:68_1": "gahapatiputta,",
  "atk-s0516a1:68_2": "ṭhānehi samānasukhadukkho mitto suhado veditabbo.",
  "atk-s0516a1:68_3": "Guyhamassa ācikkhati,",
  "atk-s0516a1:68_4": "guyhamassa parigūhati,",
  "atk-s0516a1:68_5": "āpadāsu na vijahati,",
  "atk-s0516a1:68_6": "jīvitampissa atthāya pariccattaṁ hoti.",
  "atk-s0516a1:69_0": "Tathā –",
  "atk-s0516a1:70_0": "“Catūhi kho,",
  "atk-s0516a1:70_1": "gahapatiputta,",
  "atk-s0516a1:70_2": "ṭhānehi anukampako mitto suhado veditabbo.",
  "atk-s0516a1:70_3": "Abhavenassa na nandati,",
  "atk-s0516a1:70_4": "bhavenassa nandati,",
  "atk-s0516a1:70_5": "avaṇṇaṁ bhaṇamānaṁ nivāreti,",
  "atk-s0516a1:70_6": "vaṇṇaṁ bhaṇamānaṁ pasaṁsati.",
  "atk-s0516a1:71_0": "Tathā –",
  "atk-s0516a1:72_0": "“Catūhi kho,",
  "atk-s0516a1:72_1": "gahapatiputta,",
  "atk-s0516a1:72_2": "ṭhānehi atthakkhāyī mitto suhado veditabbo.",
  "atk-s0516a1:72_3": "Pāpā nivāreti,",
  "atk-s0516a1:72_4": "kalyāṇe niveseti,",
  "atk-s0516a1:72_5": "assutaṁ sāveti,",
  "atk-s0516a1:72_6": "saggassa maggaṁ ācikkhatī”ti.",
  "atk-s0516a1:73_0": "Tesu idha agāriyā adhippetā,",
  "atk-s0516a1:73_1": "atthato pana sabbepi yujjanti.",
  "atk-s0516a1:73_2": "Te mitte suhajje.",
  "atk-s0516a1:73_3": "Anukampamānoti anudayamāno,",
  "atk-s0516a1:73_4": "tesaṁ sukhaṁ upasaṁharitukāmo dukkhaṁ apaharitukāmo.",
  "atk-s0516a1:74_0": "Hāpetiatthanti diṭṭhadhammikasamparāyikaparamatthavasena tividhaṁ,",
  "atk-s0516a1:74_1": "tathā attatthaparatthaubhayatthavasenāpi tividhaṁ atthaṁ laddhavināsanena aladdhānuppādanenāti dvidhāpi hāpeti vināseti.",
  "atk-s0516a1:74_2": "Paṭibaddhacittoti “ahaṁ imaṁ vinā na jīvāmi,",
  "atk-s0516a1:74_3": "eso me gati,",
  "atk-s0516a1:74_4": "eso me parāyaṇa”nti evaṁ attānaṁ nīce ṭhāne ṭhapentopi paṭibaddhacitto hoti.",
  "atk-s0516a1:74_5": "“Ime maṁ vinā na jīvanti,",
  "atk-s0516a1:74_6": "ahaṁ tesaṁ gati,",
  "atk-s0516a1:74_7": "ahaṁ tesaṁ parāyaṇa”nti evaṁ attānaṁ ucce ṭhāne ṭhapentopi paṭibaddhacitto hoti.",
  "atk-s0516a1:74_8": "Idha pana evaṁ paṭibaddhacitto adhippeto.",
  "atk-s0516a1:75_0": "Etaṁ bhayanti etaṁ atthahāpanabhayaṁ,",
  "atk-s0516a1:75_1": "attano samāpattihāniṁ sandhāya bhaṇati.",
  "atk-s0516a1:75_2": "Santhaveti tividho santhavo taṇhādiṭṭhimittasanthavavasena.",
  "atk-s0516a1:75_3": "Tattha aṭṭhasatappabhedāpi taṇhā taṇhāsanthavo,",
  "atk-s0516a1:75_4": "dvāsaṭṭhippabhedāpi diṭṭhi diṭṭhisanthavo,",
  "atk-s0516a1:75_5": "paṭibaddhacittatāya mittānukampanā mittasanthavo.",
  "atk-s0516a1:75_6": "So idha adhippeto.",
  "atk-s0516a1:75_7": "Tena hissa samāpatti parihīnā. Tenāha –",
  "atk-s0516a1:75_8": "“etaṁ bhayaṁ santhave pekkhamāno”ti.",
  "atk-s0516a1:75_9": "Sesaṁ pubbasadisamevāti veditabbaṁ.",
  "atk-s0516a1:75_10": "Niddese vattabbaṁ natthi.",
  "atk-s0516a1:76_0": "Tatiyagāthāniddesavaṇṇanā.",
  "atk-s0516a1:77_0": "124.",
  "atk-s0516a1:77_1": "Catutthe vaṁsoti veḷu.",
  "atk-s0516a1:77_2": "Visāloti vitthiṇṇo. Va-",
  "atk-s0516a1:77_3": "kāro avadhāraṇattho,",
  "atk-s0516a1:77_4": "evakāro vā ayaṁ.",
  "atk-s0516a1:77_5": "Sandhivasenettha e-",
  "atk-s0516a1:77_6": "kāro naṭṭho.",
  "atk-s0516a1:77_7": "Tassa parapadena sambandho,",
  "atk-s0516a1:77_8": "taṁ pacchā yojessāma.",
  "atk-s0516a1:77_9": "Yathāti paṭibhāge.",
  "atk-s0516a1:77_10": "Visattoti laggo jaṭito saṁsibbito.",
  "atk-s0516a1:77_11": "Puttesu dāresu cāti puttadhītubhariyāsu.",
  "atk-s0516a1:77_12": "Yā apekkhāti yā taṇhā yo sneho.",
  "atk-s0516a1:77_13": "Vaṁsakkaḷīrova asajjamānoti vaṁsakaḷīro viya alaggamāno.",
  "atk-s0516a1:77_14": "Kiṁ vuttaṁ hoti?",
  "atk-s0516a1:77_15": "Yathā vaṁso visālo visatto eva hoti,",
  "atk-s0516a1:77_16": "puttesu ca dāresu ca yā apekkhā,",
  "atk-s0516a1:77_17": "sāpi evaṁ tāni vatthūni saṁsibbitvā ṭhitattā visattā eva.",
  "atk-s0516a1:77_18": "Svāhaṁ tāya apekkhāya apekkhavā visālo vaṁso viya visattoti evaṁ apekkhāya ādīnavaṁ disvā taṁ apekkhaṁ",
  "atk-s0516a1:77_19": "maggañāṇena chindanto ayaṁ vaṁsakaḷīrova rūpādīsu vā diṭṭhādīsu vā lābhādīsu vā kāmabhavādīsu vā taṇhāmānadiṭṭhivasena",
  "atk-s0516a1:77_20": "asajjamāno paccekasambodhiṁ adhigatoti.",
  "atk-s0516a1:77_21": "Sesaṁ purimanayeneva veditabbaṁ.",
  "atk-s0516a1:77_22": "Imāyapi niddese atirekaṁ natthi.",
  "atk-s0516a1:78_0": "Catutthagāthāniddesavaṇṇanā.",
  "atk-s0516a1:79_0": "125.",
  "atk-s0516a1:79_1": "Pañcame migoti sabbesaṁ āraññikacatuppadānaṁ eva etaṁ adhivacanaṁ.",
  "atk-s0516a1:79_2": "Idha pana pasadamigo adhippeto.",
  "atk-s0516a1:79_3": "Araññamhīti gāmañca gāmūpacārañca ṭhapetvā avasesaṁ araññaṁ,",
  "atk-s0516a1:79_4": "idha pana uyyānaṁ adhippetaṁ,",
  "atk-s0516a1:79_5": "tasmā “uyyānamhī”ti vuttaṁ hoti.",
  "atk-s0516a1:79_6": "Yathāti paṭibhāge.",
  "atk-s0516a1:79_7": "Abaddhoti rajjubandhanādīsu yena kenaci abaddho.",
  "atk-s0516a1:79_8": "Etena vissaṭṭhacariyaṁ dīpeti.",
  "atk-s0516a1:79_9": "Yenicchakaṁ gacchati gocarāyāti yena disābhāgena gantuṁ icchati,",
  "atk-s0516a1:79_10": "tena gocaratthaṁ gacchati.",
  "atk-s0516a1:79_11": "Tasmā tattha yattakaṁ icchati gantuṁ,",
  "atk-s0516a1:79_12": "tattakaṁ gacchati.",
  "atk-s0516a1:79_13": "Yaṁ icchati khādituṁ,",
  "atk-s0516a1:79_14": "taṁ khādatīti dīpeti.",
  "atk-s0516a1:79_15": "Viññū naroti paṇḍitapuriso.",
  "atk-s0516a1:79_16": "Seritanti sacchandavuttitaṁ aparāyattabhāvaṁ.",
  "atk-s0516a1:79_17": "Pekkhamānoti paññācakkhunā olokayamāno.",
  "atk-s0516a1:79_18": "Atha vā dhammaseritaṁ puggalaseritañca.",
  "atk-s0516a1:79_19": "Lokuttaradhammā hi kilesavasaṁ agamanato serino tehi samannāgatā puggalā ca,",
  "atk-s0516a1:79_20": "tesaṁ bhāvaniddeso seritaṁ pekkhamānoti.",
  "atk-s0516a1:79_21": "Kiṁ vuttaṁ hoti?",
  "atk-s0516a1:79_22": "Migo araññamhi yathā abaddho,",
  "atk-s0516a1:79_23": "yenicchakaṁ gacchati gocarāya.",
  "atk-s0516a1:79_24": "Kadā nu kho ahampi taṇhābandhanaṁ chinditvā evaṁ gaccheyyanti iti me tumhehi ito cito ca parivāretvā",
  "atk-s0516a1:79_25": "ṭhitehi baddhassa yenicchakaṁ gantuṁ alabhantassa tasmiṁ yenicchakagamanābhāve ādīnavaṁ yenicchakagamane",
  "atk-s0516a1:79_26": "ānisaṁsaṁ disvā anukkamena samathavipassanāpāripūriṁ agamiṁ.",
  "atk-s0516a1:79_27": "Tato paccekabodhiṁ adhigatomhi.",
  "atk-s0516a1:79_28": "Tasmā aññopi viññū naro seritaṁ pekkhamāno,",
  "atk-s0516a1:79_29": "eko care khaggavisāṇakappoti.",
  "atk-s0516a1:80_0": "Pañcamagāthāniddesavaṇṇanā.",
  "atk-s0516a1:81_0": "126.",
  "atk-s0516a1:81_1": "Chaṭṭhe ayaṁ piṇḍattho –",
  "atk-s0516a1:81_2": "sahāyamajjhe ṭhitassa divāseyyasaṅkhāte vāse ca mahāupaṭṭhānasaṅkhāte ṭhāne ca uyyānagamanasaṅkhāte gamane",
  "atk-s0516a1:81_3": "ca janapadacārikasaṅkhātāya cārikāya ca “idaṁ me suṇa,",
  "atk-s0516a1:81_4": "idaṁ me dehī”tiādinā nayena tathā tathā āmantanā hoti,",
  "atk-s0516a1:81_5": "tasmā ahaṁ tattha tattha nibbijjitvā yāyaṁ ariyajanasevitā anekānisaṁsā ekantasukhā,",
  "atk-s0516a1:81_6": "evaṁ santepi lobhābhibhūtehi sabbakāpurisehi anabhijjhitā apatthitā pabbajjā,",
  "atk-s0516a1:81_7": "taṁ anabhijjhitaṁ paresaṁ avasavattanena bhabbapuggalavaseneva ca seritaṁ pekkhamāno vipassanaṁ ārabhitvā anukkamena paccekasambodhiṁ adhigatoti.",
  "atk-s0516a1:81_8": "Sesaṁ vuttanayameva.",
  "atk-s0516a1:82_0": "Chaṭṭhagāthāniddesavaṇṇanā.",
  "atk-s0516a1:83_0": "127.",
  "atk-s0516a1:83_1": "Sattame khiḍḍāti kīḷanā.",
  "atk-s0516a1:83_2": "Sā duvidhā hoti kāyikā ca vācasikā ca.",
  "atk-s0516a1:83_3": "Tattha kāyikā nāma hatthīhipi kīḷanti,",
  "atk-s0516a1:83_4": "assehipi rathehipi dhanūhipi tharūhipīti evamādi.",
  "atk-s0516a1:83_5": "Vācasikā nāma gītaṁ silokabhaṇanaṁ mukhabherikanti evamādi.",
  "atk-s0516a1:83_6": "Ratīti pañcakāmaguṇarati.",
  "atk-s0516a1:83_7": "Vipulanti yāva aṭṭhimiñjaṁ āhacca ṭhānena sakalattabhāvabyāpakaṁ.",
  "atk-s0516a1:83_8": "Sesaṁ pākaṭameva.",
  "atk-s0516a1:83_9": "Anusandhiyojanāpi cettha saṁsaggagāthāya vuttanayeneva veditabbā.",
  "atk-s0516a1:84_0": "Sattamagāthāniddesavaṇṇanā.",
  "atk-s0516a1:85_0": "128.",
  "atk-s0516a1:85_1": "Aṭṭhame cātuddisoti catūsu disāsu yathāsukhavihārī,",
  "atk-s0516a1:85_2": "“ekaṁ disaṁ pharitvā viharatī”tiādinā vā nayena brahmavihārabhāvanāpharitā catasso disā assa santītipi cātuddiso.",
  "atk-s0516a1:85_3": "Tāsu disāsu katthaci satte vā saṅkhāre vā bhayena na paṭihaññatīti appaṭigho.",
  "atk-s0516a1:85_4": "Santussamānoti dvādasavidhassa santosassa vasena santussako.",
  "atk-s0516a1:85_5": "Itarītarenāti uccāvacena paccayena.",
  "atk-s0516a1:85_6": "Parissayānaṁ sahitā achambhīti ettha parissayanti kāyacittāni,",
  "atk-s0516a1:85_7": "parihāpenti vā tesaṁ sampattiṁ,",
  "atk-s0516a1:85_8": "tāni vā paṭicca sayantīti parissayā,",
  "atk-s0516a1:85_9": "bāhirānaṁ sīhabyagghādīnaṁ abbhantarānañca kāmacchandādīnaṁ kāyacittupaddavānaṁ etaṁ adhivacanaṁ.",
  "atk-s0516a1:85_10": "Te parissaye adhivāsanakhantiyā ca vīriyādīhi ca dhammehi sahatīti parissayānaṁ sahitā.",
  "atk-s0516a1:85_11": "Thaddhabhāvakarabhayābhāvena achambhī.",
  "atk-s0516a1:85_12": "Kiṁ vuttaṁ hoti?",
  "atk-s0516a1:85_13": "Yathā te cattāro samaṇā,",
  "atk-s0516a1:85_14": "evaṁ itarītarena paccayena santussamāno ettha paṭipattipadaṭṭhāne santose ṭhito catūsu disāsu mettādibhāvanāya cātuddiso,",
  "atk-s0516a1:85_15": "sattasaṅkhāresu paṭihananakarabhayābhāvena appaṭigho ca hoti.",
  "atk-s0516a1:85_16": "So cātuddisattā vuttappakārānaṁ parissayānaṁ sahitā,",
  "atk-s0516a1:85_17": "appaṭighattā achambhī ca hotīti etaṁ paṭipattiguṇaṁ disvā yoniso paṭipajjitvā paccekasambodhiṁ adhigatomhīti.",
  "atk-s0516a1:86_0": "Atha vā te samaṇā viya santussamāno itarītarena vuttanayeneva cātuddiso hotīti ñatvā evaṁ cātuddisabhāvaṁ patthayanto yoniso paṭipajjitvā adhigatomhi.",
  "atk-s0516a1:86_1": "Tasmā aññopi īdisaṁ ṭhānaṁ patthayamāno cātuddisatāya parissayānaṁ sahitā appaṭighatāya ca achambhī hutvā eko care khaggavisāṇakappoti.",
  "atk-s0516a1:87_0": "Niddese mettāti atthato tāva mijjatīti mettā,",
  "atk-s0516a1:87_1": "sinehatīti attho.",
  "atk-s0516a1:87_2": "Mitte vā bhavā,",
  "atk-s0516a1:87_3": "mittassa vā esā pavattītipi mettā.",
  "atk-s0516a1:87_4": "Mettāsahagatenāti mettāya samannāgatena.",
  "atk-s0516a1:87_5": "Cetasāti cittena.",
  "atk-s0516a1:87_6": "Ekaṁ disanti ekissā disāya paṭhamapariggahitaṁ sattaṁ upādāya ekaṁ disaṁ pariyāpannasattapharaṇavasena vuttaṁ.",
  "atk-s0516a1:87_7": "Pharitvāti phusitvā ārammaṇaṁ katvā.",
  "atk-s0516a1:87_8": "Viharatīti brahmavihārādhiṭṭhitaṁ iriyāpathavihāraṁ pavatteti.",
  "atk-s0516a1:87_9": "Tathā dutiyanti yathā puratthimādīsu disāsu yaṁ kiñci ekaṁ disaṁ pharitvā viharati,",
  "atk-s0516a1:87_10": "tatheva tadanantaraṁ dutiyaṁ tatiyaṁ catutthañcāti attho.",
  "atk-s0516a1:88_0": "Iti uddhanti eteneva ca nayena uparimaṁ disanti vuttaṁ hoti.",
  "atk-s0516a1:88_1": "Adho tiriyanti adhodisampi tiriyaṁ disampi evameva.",
  "atk-s0516a1:88_2": "Tattha ca adhoti heṭṭhā.",
  "atk-s0516a1:88_3": "Tiriyanti anudisā.",
  "atk-s0516a1:88_4": "Evaṁ sabbadisāsu assamaṇḍale assamiva mettāsahagataṁ cittaṁ sāretipi paccāsāretipīti.",
  "atk-s0516a1:88_5": "Ettāvatā ekamekaṁ disaṁ pariggahetvā odhiso mettāpharaṇaṁ dassitaṁ.",
  "atk-s0516a1:88_6": "Sabbadhītiādi pana anodhiso dassanatthaṁ vuttaṁ.",
  "atk-s0516a1:88_7": "Tattha sabbadhīti sabbattha.",
  "atk-s0516a1:88_8": "Sabbattatāyāti sabbesu hīnamajjhimaukkaṭṭhamittasapattamajjhattānippabhedesu attatāya,",
  "atk-s0516a1:88_9": "“ayaṁ parasatto”ti vibhāgaṁ akatvā attasamatāyāti vuttaṁ hoti.",
  "atk-s0516a1:89_0": "Atha vā sabbattatāyāti sabbena cittabhāvena,",
  "atk-s0516a1:89_1": "īsakampi bahi avikkhipamānoti vuttaṁ hoti.",
  "atk-s0516a1:89_2": "Sabbāvantanti sabbasattavantaṁ,",
  "atk-s0516a1:89_3": "sabbasattayuttanti attho.",
  "atk-s0516a1:89_4": "Lokanti sattalokaṁ.",
  "atk-s0516a1:89_5": "Vipulenāti evamādipariyāyadassanato panettha puna “mettāsahagatenā”ti vuttaṁ.",
  "atk-s0516a1:89_6": "Yasmā vā ettha odhiso pharaṇe viya puna tathā-",
  "atk-s0516a1:89_7": "saddo iti-",
  "atk-s0516a1:89_8": "saddo vā na vutto,",
  "atk-s0516a1:89_9": "tasmā puna “mettāsahagatena cetasā”ti vuttaṁ.",
  "atk-s0516a1:89_10": "Nigamanavasena vā etaṁ vuttaṁ.",
  "atk-s0516a1:89_11": "Vipulenāti ettha ca pharaṇavasena vipulatā daṭṭhabbā.",
  "atk-s0516a1:89_12": "Bhūmivasena pana taṁ mahaggataṁ.",
  "atk-s0516a1:89_13": "Paguṇavasena appamāṇasattārammaṇavasena ca appamāṇaṁ.",
  "atk-s0516a1:89_14": "Byāpādapaccatthikappahānena averaṁ.",
  "atk-s0516a1:89_15": "Domanassappahānena abyāpajjaṁ.",
  "atk-s0516a1:89_16": "Niddukkhanti vuttaṁ hoti.",
  "atk-s0516a1:89_17": "Karuṇā heṭṭhā vuttatthāyeva.",
  "atk-s0516a1:89_18": "Modanti tāya taṁsamaṅgino,",
  "atk-s0516a1:89_19": "sayaṁ vā modati,",
  "atk-s0516a1:89_20": "modanamattameva vā sāti muditā.",
  "atk-s0516a1:89_21": "“Averā hontū”tiādibyāpādappahānena majjhattabhāvūpagamanena ca upekkhatīti upekkhā.",
  "atk-s0516a1:90_0": "Lakkhaṇādito panettha hitākārappavattilakkhaṇā mettā,",
  "atk-s0516a1:90_1": "hitūpasaṁhārarasā,",
  "atk-s0516a1:90_2": "āghātavinayapaccupaṭṭhānā,",
  "atk-s0516a1:90_3": "sattānaṁ manāpabhāvadassanapadaṭṭhānā.",
  "atk-s0516a1:90_4": "Byāpādūpasamo etissā sampatti,",
  "atk-s0516a1:90_5": "sinehasambhavo vipatti.",
  "atk-s0516a1:90_6": "Dukkhāpanayanākārappavattilakkhaṇā karuṇā,",
  "atk-s0516a1:90_7": "paradukkhāsahanarasā,",
  "atk-s0516a1:90_8": "avihiṁsāpaccupaṭṭhānā,",
  "atk-s0516a1:90_9": "dukkhābhibhūtānaṁ anāthabhāvadassanapadaṭṭhānā.",
  "atk-s0516a1:90_10": "Vihiṁsūpasamo tassā sampatti,",
  "atk-s0516a1:90_11": "sokasambhavo vipatti.",
  "atk-s0516a1:90_12": "Pamodalakkhaṇā muditā,",
  "atk-s0516a1:90_13": "anissāyanarasā,",
  "atk-s0516a1:90_14": "arativighātapaccupaṭṭhānā,",
  "atk-s0516a1:90_15": "sattānaṁ sampattidassanapadaṭṭhānā.",
  "atk-s0516a1:90_16": "Arativūpasamo tassā sampatti,",
  "atk-s0516a1:90_17": "pahānasambhavo vipatti.",
  "atk-s0516a1:90_18": "Sattesu majjhattākārappavattilakkhaṇā upekkhā,",
  "atk-s0516a1:90_19": "sattesu samabhāvadassanarasā,",
  "atk-s0516a1:90_20": "paṭighānunayavūpasamapaccupaṭṭhānā,",
  "atk-s0516a1:90_21": "“kammassakā sattā,",
  "atk-s0516a1:90_22": "te kassa ruciyā sukhitā vā bhavissanti,",
  "atk-s0516a1:90_23": "dukkhato vā muccissanti,",
  "atk-s0516a1:90_24": "pattasampattito vā na parihāyissantī”ti evaṁ pavattakammassakatādassanapadaṭṭhānā.",
  "atk-s0516a1:90_25": "Paṭighānunayavūpasamo tassā sampatti,",
  "atk-s0516a1:90_26": "gehassitāya aññāṇupekkhāya sambhavo vipatti.",
  "atk-s0516a1:91_0": "Tattha santuṭṭho hotīti paccayasantosavasena santuṭṭho hoti.",
  "atk-s0516a1:91_1": "Itarītarena cīvarenāti na thūlasukhumalūkhapaṇītathirajiṇṇānaṁ yena kenaci cīvarena,",
  "atk-s0516a1:91_2": "atha kho yathāladdhānaṁ itarītarena yena kenaci santuṭṭho hotīti attho.",
  "atk-s0516a1:91_3": "Cīvarasmiñhi tayo santosā –",
  "atk-s0516a1:91_4": "yathālābhasantoso,",
  "atk-s0516a1:91_5": "yathābalasantoso,",
  "atk-s0516a1:91_6": "yathāsāruppasantosoti.",
  "atk-s0516a1:91_7": "Piṇḍapātādīsupi eseva nayo.",
  "atk-s0516a1:91_8": "Iti ime tayo santose sandhāya “santuṭṭho hoti itarītarena cīvarena.",
  "atk-s0516a1:91_9": "Yathāladdhādīsu yena kenaci cīvarena santuṭṭho hotī”ti vuttaṁ.",
  "atk-s0516a1:92_0": "Ettha ca cīvaraṁ jānitabbaṁ,",
  "atk-s0516a1:92_1": "cīvarakhettaṁ jānitabbaṁ,",
  "atk-s0516a1:92_2": "paṁsukūlaṁ jānitabbaṁ,",
  "atk-s0516a1:92_3": "cīvarasantoso jānitabbo,",
  "atk-s0516a1:92_4": "cīvarapaṭisaṁyuttāni dhutaṅgāni jānitabbāni.",
  "atk-s0516a1:92_5": "Tattha cīvaraṁ jānitabbanti khomādīni cha cīvarāni dukūlādīni cha anulomacīvarānipi jānitabbāni.",
  "atk-s0516a1:92_6": "Imāni dvādasa kappiyacīvarāni.",
  "atk-s0516a1:92_7": "Kusacīraṁ vākacīraṁ phalakacīraṁ kesakambalaṁ vāḷakambalaṁ potthako cammaṁ ulūkapakkhaṁ rukkhadussaṁ",
  "atk-s0516a1:92_8": "latādussaṁ erakadussaṁ kadalidussaṁ veḷudussanti evamādīni pana akappiyacīvarāni.",
  "atk-s0516a1:93_0": "Cīvarakhettanti “saṅghato vā gaṇato vā ñātito vā mittato vā attano vā dhanena paṁsukūlaṁ vā”ti evaṁ uppajjanato cha khettāni,",
  "atk-s0516a1:93_1": "aṭṭhannañca mātikānaṁ vasena aṭṭha khettāni jānitabbāni.",
  "atk-s0516a1:94_0": "Paṁsukūlanti sosānikaṁ pāpaṇikaṁ rathiyaṁ saṅkārakūṭaṁ sotthiyaṁ sinānaṁ titthaṁ gatapaccāgataṁ aggiḍaḍḍhaṁ",
  "atk-s0516a1:94_1": "gokhāyitaṁ upacikākhāyitaṁ undūrakhāyitaṁ antacchinnaṁ dasacchinnaṁ dhajāhaṭaṁ thūpaṁ samaṇacīvaraṁ sāmuddiyaṁ",
  "atk-s0516a1:94_2": "ābhisekiyaṁ panthikaṁ vātāhaṭaṁ iddhimayaṁ devadattiyanti tevīsati paṁsukūlāni veditabbāni.",
  "atk-s0516a1:94_3": "Ettha ca sotthiyanti gabbhamalaharaṇaṁ.",
  "atk-s0516a1:94_4": "Gatapaccāgatanti matakasarīraṁ pārupitvā susānaṁ netvā ānītacīvaraṁ.",
  "atk-s0516a1:94_5": "Dhajāhaṭanti dhajaṁ ussāpetvā tato ānītaṁ.",
  "atk-s0516a1:94_6": "Thūpanti vammike pūjitacīvaraṁ.",
  "atk-s0516a1:94_7": "Sāmuddiyanti samuddavīcīhi thalaṁ pāpitaṁ.",
  "atk-s0516a1:94_8": "Panthikanti panthaṁ gacchantehi corabhayena pāsāṇehi koṭṭetvā pārutacīvaraṁ.",
  "atk-s0516a1:94_9": "Iddhimayanti ehibhikkhucīvaraṁ.",
  "atk-s0516a1:94_10": "Sesaṁ pākaṭameva.",
  "atk-s0516a1:95_0": "Cīvarasantosoti vīsati cīvarasantosā –",
  "atk-s0516a1:95_1": "cīvare vitakkasantoso gamanasantoso pariyesanasantoso paṭilābhasantoso mattapaṭiggahaṇasantoso loluppavivajjanasantoso",
  "atk-s0516a1:95_2": "yathālābhasantoso yathābalasantoso yathāsāruppasantoso udakasantoso dhovanasantoso karaṇasantoso parimāṇasantoso",
  "atk-s0516a1:95_3": "suttasantoso sibbanasantoso rajanasantoso kappasantoso paribhogasantoso sannidhiparivajjanasantoso vissajjanasantosoti.",
  "atk-s0516a1:95_4": "Tattha sādakabhikkhuno temāsaṁ nibaddhavāsaṁ vasitvā ekamāsamattaṁ vitakkituṁ vaṭṭati.",
  "atk-s0516a1:95_5": "So hi pavāretvā cīvaramāse cīvaraṁ karoti.",
  "atk-s0516a1:95_6": "Paṁsukūliko addhamāseneva karoti.",
  "atk-s0516a1:95_7": "Idaṁ māsaddhamāsamattaṁ vitakkanaṁ vitakkasantoso.",
  "atk-s0516a1:95_8": "Cīvaratthāya gacchantassa pana “kattha labhissāmī”ti acintetvā kammaṭṭhānasīseneva gamanaṁ gamanasantoso nāma.",
  "atk-s0516a1:95_9": "Pariyesantassa pana yena vā tena vā saddhiṁ apariyesitvā lajjiṁ pesalabhikkhuṁ gahetvā pariyesanaṁ pariyesanasantoso nāma.",
  "atk-s0516a1:95_10": "Evaṁ pariyesantassa āhariyamānaṁ cīvaraṁ dūratova disvā “etaṁ manāpaṁ bhavissati,",
  "atk-s0516a1:95_11": "etaṁ amanāpa”nti evaṁ avitakketvā thūlasukhumādīsu yathāladdheneva santussanaṁ paṭilābhasantoso nāma.",
  "atk-s0516a1:95_12": "Evaṁ laddhaṁ gaṇhantassāpi “ettakaṁ dupaṭṭassa bhavissati,",
  "atk-s0516a1:95_13": "ettakaṁ ekapaṭṭassā”ti attano pahonakamatteneva santussanaṁ mattapaṭiggahaṇasantoso nāma.",
  "atk-s0516a1:95_14": "Cīvaraṁ pariyesantassa pana “asukassa gharadvāre manāpaṁ labhissāmī”ti acintetvā dvārapaṭipāṭiyā caraṇaṁ loluppavivajjanasantoso nāma.",
  "atk-s0516a1:96_0": "Lūkhapaṇītesu yena kenaci yāpetuṁ sakkontassa yathāladdheneva yāpanaṁ yathālābhasantoso nāma.",
  "atk-s0516a1:96_1": "Attano thāmaṁ jānitvā yena yāpetuṁ sakkoti,",
  "atk-s0516a1:96_2": "tena yāpanaṁ yathābalasantoso nāma.",
  "atk-s0516a1:96_3": "Manāpaṁ aññassa datvā attanā yena kenaci yāpanaṁ yathāsāruppasantoso nāma.",
  "atk-s0516a1:96_4": "“Kattha udakaṁ manāpaṁ,",
  "atk-s0516a1:96_5": "kattha amanāpa”nti avicāretvā yena kenaci dhovanupagena udakena dhovanaṁ udakasantoso nāma.",
  "atk-s0516a1:96_6": "Tathā paṇḍumattikagerukapūtipaṇṇarasakiliṭṭhāni pana udakāni vajjetuṁ vaṭṭati.",
  "atk-s0516a1:96_7": "Dhovantassa pana muggarādīhi apaharitvā hatthehi madditvā dhovanaṁ dhovanasantoso nāma.",
  "atk-s0516a1:96_8": "Tathā asujjhantaṁ paṇṇāni pakkhipitvā tāpitaudakenāpi dhovituṁ vaṭṭati.",
  "atk-s0516a1:96_9": "Evaṁ dhovitvā karontassa “idaṁ thūlaṁ,",
  "atk-s0516a1:96_10": "idaṁ sukhuma”nti akopetvā pahonakanīhāreneva karaṇaṁ karaṇasantoso nāma.",
  "atk-s0516a1:96_11": "Timaṇḍalapaṭicchādanamattasseva karaṇaṁ parimāṇasantoso nāma.",
  "atk-s0516a1:96_12": "Cīvarakaraṇatthāya pana “manāpaṁ suttaṁ pariyesissāmī”ti avicāretvā rathikādīsu vā devaṭṭhāne vā āharitvā",
  "atk-s0516a1:96_13": "pādamūle vā ṭhapitaṁ yaṁ kiñcideva suttaṁ gahetvā karaṇaṁ suttasantoso nāma.",
  "atk-s0516a1:97_0": "Kusibandhanakāle pana aṅgulimatte sattavāre na vijjhitabbaṁ.",
  "atk-s0516a1:97_1": "Evaṁ karontassa hi yo bhikkhu sahāyo na hoti,",
  "atk-s0516a1:97_2": "tassa vattabhedopi natthi.",
  "atk-s0516a1:97_3": "Tivaṅgulamatte pana sattavāre vijjhitabbaṁ.",
  "atk-s0516a1:97_4": "Evaṁ karontassa maggapaṭipannenāpi sahāyena bhavitabbaṁ.",
  "atk-s0516a1:97_5": "Yo na hoti,",
  "atk-s0516a1:97_6": "tassa vattabhedo.",
  "atk-s0516a1:97_7": "Ayaṁ sibbanasantoso nāma.",
  "atk-s0516a1:97_8": "Rajantena pana kāḷakacchakādīni pariyesantena na rajitabbaṁ,",
  "atk-s0516a1:97_9": "somavakkalādīsu yaṁ labhati,",
  "atk-s0516a1:97_10": "tena rajitabbaṁ.",
  "atk-s0516a1:97_11": "Alabhantena pana manussehi araññe vākaṁ gahetvā chaḍḍitarajanaṁ vā bhikkhūhi pacitvā chaḍḍitakasaṭaṁ vā gahetvā rajitabbaṁ.",
  "atk-s0516a1:97_12": "Ayaṁ rajanasantoso nāma.",
  "atk-s0516a1:97_13": "Nīlakaddamakāḷasāmesu yaṁ kiñci gahetvā hatthipiṭṭhe nisinnassa paññāyamānakappakaraṇaṁ kappasantoso nāma.",
  "atk-s0516a1:98_0": "Hirikopīnapaṭicchādanamattavasena paribhuñjanaṁ paribhogasantoso nāma.",
  "atk-s0516a1:98_1": "Dussaṁ pana labhitvā suttaṁ vā sūciṁ vā kārakaṁ vā alabhantena ṭhapetuṁ vaṭṭati,",
  "atk-s0516a1:98_2": "labhantena na vaṭṭati.",
  "atk-s0516a1:98_3": "Katampi ce antevāsikādīnaṁ dātukāmo hoti,",
  "atk-s0516a1:98_4": "te ca asannihitā,",
  "atk-s0516a1:98_5": "yāva āgamanā ṭhapetuṁ vaṭṭati,",
  "atk-s0516a1:98_6": "āgatamattesu tesu dātabbaṁ.",
  "atk-s0516a1:98_7": "Dātuṁ asakkontena adhiṭṭhātabbaṁ.",
  "atk-s0516a1:98_8": "Aññasmiṁ cīvare sati paccattharaṇampi adhiṭṭhātuṁ vaṭṭati.",
  "atk-s0516a1:98_9": "Anadhiṭṭhitameva hi sannidhi hoti.",
  "atk-s0516a1:98_10": "Adhiṭṭhitaṁ na hotīti mahāsīvatthero āha.",
  "atk-s0516a1:98_11": "Ayaṁ sannidhiparivajjanasantoso nāma.",
  "atk-s0516a1:98_12": "Vissajjentena pana mukhaṁ oloketvā na dātabbaṁ,",
  "atk-s0516a1:98_13": "sāraṇīyadhamme ṭhatvāva vissajjetabbanti ayaṁ vissajjanasantoso nāma.",
  "atk-s0516a1:99_0": "Cīvarapaṭisaṁyuttāni dhutaṅgāni nāma paṁsukūlikaṅgañceva tecīvarikaṅgañca.",
  "atk-s0516a1:99_1": "Iti cīvarasantosamahāariyavaṁsaṁ pūrayamāno paccekasambuddho imāni dve dhutaṅgāni gopeti,",
  "atk-s0516a1:99_2": "imāni gopento cīvarasantosamahāariyavaṁsavasena santuṭṭho hoti.",
  "atk-s0516a1:100_0": "Vaṇṇavādīti eko santuṭṭho hoti,",
  "atk-s0516a1:100_1": "santosassa vaṇṇaṁ na katheti.",
  "atk-s0516a1:100_2": "Eko na santuṭṭho hoti,",
  "atk-s0516a1:100_3": "santosassa vaṇṇaṁ katheti.",
  "atk-s0516a1:100_4": "Eko neva santuṭṭho hoti,",
  "atk-s0516a1:100_5": "na santosassa vaṇṇaṁ katheti.",
  "atk-s0516a1:100_6": "Eko santuṭṭho ca hoti,",
  "atk-s0516a1:100_7": "santosassa ca vaṇṇaṁ katheti.",
  "atk-s0516a1:100_8": "Tathārūpo so paccekasambuddho taṁ dassetuṁ “itarītaracīvarasantuṭṭhiyā ca vaṇṇavādī”ti vuttaṁ.",
  "atk-s0516a1:101_0": "Anesananti dūteyyapahiṇagamanānuyogappabhedaṁ nānappakāraṁ anesanaṁ.",
  "atk-s0516a1:101_1": "Appatirūpanti ayuttaṁ.",
  "atk-s0516a1:101_2": "Aladdhā cāti alabhitvā.",
  "atk-s0516a1:101_3": "Yathā ekacco “kathaṁ nu kho cīvaraṁ labhissāmī”ti puññavantehi bhikkhūhi saddhiṁ ekato hutvā kohaññaṁ karonto uttasati paritassati,",
  "atk-s0516a1:101_4": "paccekasambuddho evaṁ aladdhā ca cīvaraṁ na paritassati.",
  "atk-s0516a1:101_5": "Laddhācāti dhammena samena labhitvā.",
  "atk-s0516a1:101_6": "Adhigatoti vigatalobhagiddho.",
  "atk-s0516a1:101_7": "Amucchitoti adhimattataṇhāya mucchanaṁ anāpanno.",
  "atk-s0516a1:101_8": "Anajjhāpannoti taṇhāya anotthaṭo apariyonaddho.",
  "atk-s0516a1:101_9": "Ādīnavadassāvīti anesanāpattiyañca gadhitaparibhoge ca ādīnavaṁ passamāno.",
  "atk-s0516a1:101_10": "Nissaraṇapaññoti “yāvadeva sītassa paṭighātāyā”ti vuttaṁ nissaraṇameva pajānanto.",
  "atk-s0516a1:102_0": "Itarītaracīvarasantuṭṭhiyāti yena kenaci cīvarena santuṭṭhiyā.",
  "atk-s0516a1:102_1": "Nevattānukkaṁsetīti yathā panidhekacco “ahaṁ paṁsukūliko,",
  "atk-s0516a1:102_2": "mayā upasampadamāḷeyeva paṁsukūlikaṅgaṁ gahitaṁ,",
  "atk-s0516a1:102_3": "ko mayā sadiso atthī”ti attukkaṁsanaṁ karoti.",
  "atk-s0516a1:102_4": "Evaṁ so attukkaṁsanaṁ na karoti.",
  "atk-s0516a1:102_5": "Na paraṁ vambhetīti “ime panaññe bhikkhū na paṁsukūlikāti vā paṁsukūlikamattampi etesaṁ natthī”ti vā evaṁ paraṁ na vambheti.",
  "atk-s0516a1:102_6": "Yo hi tattha dakkhoti yo tasmiṁ cīvarasantose vaṇṇavādī.",
  "atk-s0516a1:102_7": "Tāsu vā dakkho cheko byatto.",
  "atk-s0516a1:102_8": "Analasoti sātaccakiriyāya ālasiyavirahito.",
  "atk-s0516a1:102_9": "Sampajāno patissatoti sampajānapaññāya ceva satiyā ca yutto.",
  "atk-s0516a1:102_10": "Ariyavaṁse ṭhitoti ariyavaṁse patiṭṭhito.",
  "atk-s0516a1:103_0": "Itarītarena piṇḍapātenāti yena kenaci piṇḍapātena.",
  "atk-s0516a1:103_1": "Etthapi piṇḍapāto jānitabbo,",
  "atk-s0516a1:103_2": "piṇḍapātakhettaṁ jānitabbaṁ,",
  "atk-s0516a1:103_3": "piṇḍapātasantoso jānitabbo,",
  "atk-s0516a1:103_4": "piṇḍapātapaṭisaṁyuttaṁ dhutaṅgaṁ jānitabbaṁ.",
  "atk-s0516a1:103_5": "Tattha piṇḍapātoti odano kummāso sattu maccho maṁsaṁ khīraṁ dadhi sappi navanītaṁ telaṁ madhu phāṇitaṁ",
  "atk-s0516a1:103_6": "yāgu khādanīyaṁ sāyanīyaṁ lehanīyanti soḷasa piṇḍapātā.",
  "atk-s0516a1:104_0": "Piṇḍapātakhettanti saṅghabhattaṁ uddesabhattaṁ nimantanaṁ salākabhattaṁ pakkhikaṁ uposathikaṁ pāṭipadikaṁ",
  "atk-s0516a1:104_1": "āgantukabhattaṁ gamikabhattaṁ gilānabhattaṁ gilānupaṭṭhākabhattaṁ dhurabhattaṁ kuṭibhattaṁ vārabhattaṁ",
  "atk-s0516a1:104_2": "vihārabhattanti pannarasa piṇḍapātakhettāni.",
  "atk-s0516a1:105_0": "Piṇḍapātasantosoti piṇḍapāte vitakkasantoso gamanasantoso pariyesanasantoso paṭilābhasantoso paṭiggahaṇasantoso",
  "atk-s0516a1:105_1": "mattapaṭiggahaṇasantoso loluppavivajjanasantoso yathālābhasantoso yathābalasantoso yathāsāruppasantoso",
  "atk-s0516a1:105_2": "upakārasantoso parimāṇasantoso paribhogasantoso sannidhiparivajjanasantoso vissajjanasantosoti pannarasa santosā.",
  "atk-s0516a1:105_3": "Tattha sādako bhikkhu mukhaṁ dhovitvā vitakketi.",
  "atk-s0516a1:105_4": "Piṇḍapātikena pana gaṇena saddhiṁ caratā sāyaṁ therupaṭṭhānakāle “sve kattha piṇḍāya carissāmā”ti “asukagāme,",
  "atk-s0516a1:105_5": "bhante”ti ettakaṁ cintetvā tato paṭṭhāya na vitakketabbaṁ.",
  "atk-s0516a1:105_6": "Ekacārikena vitakkamāḷake ṭhatvā vitakketabbaṁ.",
  "atk-s0516a1:105_7": "Tato paṭṭhāya vitakkento pana ariyavaṁsā cuto hoti paribāhiro.",
  "atk-s0516a1:105_8": "Ayaṁ vitakkasantoso nāma.",
  "atk-s0516a1:105_9": "Piṇḍāya pavisantena pana “kuhiṁ labhissāmī”ti acintetvā kammaṭṭhānasīsena gantabbaṁ.",
  "atk-s0516a1:105_10": "Ayaṁ gamanasantoso nāma.",
  "atk-s0516a1:105_11": "Pariyesantena yaṁ vā taṁ vā aggahetvā lajjiṁ pesalameva gahetvā pariyesitabbaṁ.",
  "atk-s0516a1:105_12": "Ayaṁ pariyesanasantoso nāma.",
  "atk-s0516a1:105_13": "Dūratova āhariyamānaṁ disvā “etaṁ manāpaṁ,",
  "atk-s0516a1:105_14": "etaṁ amanāpa”nti cittaṁ na uppādetabbaṁ.",
  "atk-s0516a1:105_15": "Ayaṁ paṭilābhasantoso nāma.",
  "atk-s0516a1:105_16": "“Idaṁ manāpaṁ gaṇhissāmi,",
  "atk-s0516a1:105_17": "idaṁ amanāpaṁ na gaṇhissāmī”ti acintetvā yaṁ kiñci yāpanamattaṁ gahetabbameva.",
  "atk-s0516a1:105_18": "Ayaṁ paṭiggahaṇasantoso nāma.",
  "atk-s0516a1:106_0": "Ettha pana deyyadhammo bahu,",
  "atk-s0516a1:106_1": "dāyako appaṁ dātukāmo,",
  "atk-s0516a1:106_2": "appaṁ gahetabbaṁ.",
  "atk-s0516a1:106_3": "Deyyadhammo bahu,",
  "atk-s0516a1:106_4": "dāyakopi bahudātukāmo,",
  "atk-s0516a1:106_5": "pamāṇeneva gahetabbaṁ.",
  "atk-s0516a1:106_6": "Deyyadhammopi na bahu,",
  "atk-s0516a1:106_7": "dāyakopi appaṁ dātukāmo,",
  "atk-s0516a1:106_8": "appaṁ gahetabbaṁ.",
  "atk-s0516a1:106_9": "Deyyadhammo na bahu,",
  "atk-s0516a1:106_10": "dāyako pana bahudātukāmo,",
  "atk-s0516a1:106_11": "pamāṇena gahetabbaṁ.",
  "atk-s0516a1:106_12": "Paṭiggahaṇasmiñhi mattaṁ ajānanto manussānaṁ pasādaṁ makkheti,",
  "atk-s0516a1:106_13": "saddhādeyyaṁ vinipāteti,",
  "atk-s0516a1:106_14": "sāsanaṁ na karoti.",
  "atk-s0516a1:106_15": "Vijātamātuyāpissa cittaṁ gahetuṁ na sakkoti.",
  "atk-s0516a1:106_16": "Iti mattaṁ jānitvāva paṭiggahetabbanti ayaṁ mattapaṭiggahaṇasantoso nāma.",
  "atk-s0516a1:106_17": "Aḍḍhakulāniyeva agantvā dvārapaṭipāṭiyā gantabbaṁ.",
  "atk-s0516a1:106_18": "Ayaṁ loluppavivajjanasantoso nāma.",
  "atk-s0516a1:106_19": "Yathālābhasantosādayo cīvare vuttanayā eva.",
  "atk-s0516a1:107_0": "Piṇḍapātaṁ paribhuñjitvā “samaṇadhammaṁ anupālessāmī”ti evaṁ upakāraṁ ñatvā paribhuñjanaṁ upakārasantoso nāma.",
  "atk-s0516a1:107_1": "Pattaṁ pūretvā ānītaṁ na paṭiggahetabbaṁ.",
  "atk-s0516a1:107_2": "Anupasampanne sati tena gāhāpetabbaṁ,",
  "atk-s0516a1:107_3": "asati āharāpetvā paṭiggahaṇaparimāṇamattaṁ gahetabbaṁ.",
  "atk-s0516a1:107_4": "Ayaṁ parimāṇasantoso nāma.",
  "atk-s0516a1:107_5": "Jighacchāya paṭivinodanaṁ “na idamettha nissaraṇa”nti evaṁ paribhuñjanaṁ paribhogasantoso nāma.",
  "atk-s0516a1:107_6": "Nidahitvā na paribhuñjitabbaṁ.",
  "atk-s0516a1:107_7": "Ayaṁ sannidhiparivajjanasantoso nāma.",
  "atk-s0516a1:107_8": "Mukhaṁ anoloketvā sāraṇīyadhamme ṭhitena vissajjetabbaṁ.",
  "atk-s0516a1:107_9": "Ayaṁ vissajjanasantoso nāma.",
  "atk-s0516a1:108_0": "Piṇḍapātapaṭisaṁyuttāni pana pañca dhutaṅgāni piṇḍapātikaṅgaṁ sapadānacārikaṅgaṁ ekāsanikaṅgaṁ pattapiṇḍikaṅgaṁ khalupacchābhattikaṅganti.",
  "atk-s0516a1:108_1": "Iti piṇḍapātasantosamahāariyavaṁsaṁ pūrayamāno paccekasambuddho imāni pañca dhutaṅgāni gopeti,",
  "atk-s0516a1:108_2": "imāni gopento piṇḍapātasantosamahāariyavaṁsavasena santuṭṭho hoti.",
  "atk-s0516a1:108_3": "Vaṇṇavādītiādīni vuttanayeneva veditabbāni.",
  "atk-s0516a1:109_0": "Senāsanānīti idha senāsanaṁ jānitabbaṁ,",
  "atk-s0516a1:109_1": "senāsanakhettaṁ jānitabbaṁ,",
  "atk-s0516a1:109_2": "senāsanasantoso jānitabbo,",
  "atk-s0516a1:109_3": "senāsanapaṭisaṁyuttadhutaṅgaṁ jānitabbaṁ.",
  "atk-s0516a1:109_4": "Tattha senāsananti mañco pīṭhaṁ bhisi bimbohanaṁ vihāro aḍḍhayogo pāsādo hammiyaṁ guhā leṇaṁ aṭṭo māḷo",
  "atk-s0516a1:109_5": "veḷugumbo rukkhamūlaṁ yattha vā pana bhikkhū paṭikkamantīti imāni pannarasa senāsanāni.",
  "atk-s0516a1:110_0": "Senāsanakhettanti saṅghato vā gaṇato vā ñātito vā mittato vā attano vā dhanena paṁsukūlaṁ vāti cha khettāni.",
  "atk-s0516a1:111_0": "Senāsanasantosoti senāsane vitakkasantosādayo pannarasa santosā.",
  "atk-s0516a1:111_1": "Te piṇḍapāte vuttanayeneva veditabbā.",
  "atk-s0516a1:111_2": "Senāsanapaṭisaṁyuttāni pana pañca dhutaṅgāni āraññikaṅgaṁ rukkhamūlikaṅgaṁ abbhokāsikaṅgaṁ sosānikaṅgaṁ yathāsanthatikaṅganti.",
  "atk-s0516a1:111_3": "Iti senāsanasantosaṁ mahāariyavaṁsaṁ pūrayamāno paccekasambuddho imāni pañca dhutaṅgāni gopeti,",
  "atk-s0516a1:111_4": "imāni gopento senāsanasantosamahāariyavaṁsavasena santuṭṭho hoti.",
  "atk-s0516a1:112_0": "Iti āyasmā dhammasenāpati sāriputtatthero pathaviṁ pattharamāno viya sāgarakucchiṁ pūrayamāno viya ākāsaṁ",
  "atk-s0516a1:112_1": "vitthārayamāno viya ca paṭhamaṁ cīvarasantosaṁ ariyavaṁsaṁ kathetvā candaṁ uṭṭhāpento viya sūriyaṁ ullaṅghento",
  "atk-s0516a1:112_2": "viya ca dutiyapiṇḍapātasantosaṁ kathetvā sineruṁ ukkhipento viya tatiyaṁ senāsanasantosaṁ ariyavaṁsaṁ",
  "atk-s0516a1:112_3": "kathetvā idāni gilānapaccayasantosaṁ ariyavaṁsaṁ kathetuṁ “santuṭṭho hoti itarītarena gilānapaccayabhesajjaparikkhārenā”tiādimāha.",
  "atk-s0516a1:112_4": "Taṁ piṇḍapātagatikameva.",
  "atk-s0516a1:112_5": "Tattha yathālābhayathābalayathāsāruppasantoseneva santussitabbaṁ.",
  "atk-s0516a1:112_6": "Bhāvanārāmaariyavaṁso pana idha anāgato,",
  "atk-s0516a1:112_7": "nesajjikaṅgaṁ bhāvanārāmaariyavaṁsaṁ bhajati.",
  "atk-s0516a1:112_8": "Vuttampi cetaṁ –",
  "atk-s0516a1:113_0": "“Pañca senāsane vuttā, pañca āhāranissitā;",
  "atk-s0516a1:114_0": "Eko vīriyasaṁyutto, dve ca cīvaranissitā”ti. ;",
  "atk-s0516a1:115_0": "Porāṇe aggaññe ariyavaṁse ṭhitoti ettha porāṇeti na adhunuppattike.",
  "atk-s0516a1:115_1": "Aggaññeti aggehi jānitabbe.",
  "atk-s0516a1:115_2": "Ariyavaṁseti ariyānaṁ vaṁse.",
  "atk-s0516a1:115_3": "Yathā hi khattiyavaṁso brāhmaṇavaṁso vessavaṁso suddavaṁso samaṇavaṁso kulavaṁso rājavaṁso,",
  "atk-s0516a1:115_4": "evamayampi aṭṭhamo ariyavaṁso,",
  "atk-s0516a1:115_5": "ariyatanti ariyapaveṇi nāma hoti.",
  "atk-s0516a1:115_6": "So kho panāyaṁ vaṁso imesaṁ vaṁsānaṁ mūlagandhādīnaṁ kālānusārigandhādayo viya aggamakkhāyati.",
  "atk-s0516a1:115_7": "Ke pana te ariyā,",
  "atk-s0516a1:115_8": "yesaṁ eso vaṁsoti?",
  "atk-s0516a1:115_9": "Ariyā vuccanti buddhā ca paccekabuddhā ca tathāgatasāvakā ca,",
  "atk-s0516a1:115_10": "etesaṁ ariyānaṁ vaṁsoti ariyavaṁso.",
  "atk-s0516a1:115_11": "Ito pubbe hi satasahassakappādhikānaṁ catunnaṁ asaṅkhyeyyānaṁ matthake taṇhaṅkaro medhaṅkaro saraṇaṅkaro dīpaṅkaroti cattāro buddhā uppannā, te ariyā,",
  "atk-s0516a1:115_12": "tesaṁ ariyānaṁ vaṁsoti ariyavaṁso.",
  "atk-s0516a1:115_13": "Tesaṁ buddhānaṁ parinibbānato aparabhāge asaṅkhyeyyaṁ atikkamitvā koṇḍañño nāma buddho uppanno…pe…",
  "atk-s0516a1:115_14": "imasmiṁ kappe kakusandho koṇāgamano kassapo amhākaṁ bhagavā gotamoti cattāro buddhā uppannā,",
  "atk-s0516a1:115_15": "tesaṁ ariyānaṁ vaṁsoti ariyavaṁso.",
  "atk-s0516a1:115_16": "Api ca atītānāgatapaccuppannānaṁ sabbabuddhapaccekabuddhabuddhasāvakānaṁ ariyānaṁ vaṁsoti ariyavaṁso,",
  "atk-s0516a1:115_17": "tasmiṁ ariyavaṁse.",
  "atk-s0516a1:115_18": "Ṭhitoti patiṭṭhito.",
  "atk-s0516a1:115_19": "Sesaṁ vuttanayeneva veditabbaṁ.",
  "atk-s0516a1:116_0": "Aṭṭhamagāthāniddesavaṇṇanā.",
  "atk-s0516a1:117_0": "129.",
  "atk-s0516a1:117_1": "Navame ayaṁ yojanā –",
  "atk-s0516a1:117_2": "dussaṅgahā pabbajitāpi eke,",
  "atk-s0516a1:117_3": "ye asantosābhibhūtā,",
  "atk-s0516a1:117_4": "tathāvidhā eva ca atho gahaṭṭhā gharamāvasantā.",
  "atk-s0516a1:117_5": "Etamahaṁ dussaṅgahabhāvaṁ jigucchanto vipassanaṁ ārabhitvā paccekabodhiṁ adhigatomhīti.",
  "atk-s0516a1:117_6": "Sesaṁ purimanayeneva veditabbaṁ.",
  "atk-s0516a1:118_0": "Niddese anassavāti vacanaṁ assavanakā.",
  "atk-s0516a1:118_1": "Avacanakarāti dubbacā.",
  "atk-s0516a1:118_2": "Paṭilomavuttinoti paccanīkaṁ kathanasīlā,",
  "atk-s0516a1:118_3": "paṭimallā hutvā pavattantīti attho.",
  "atk-s0516a1:118_4": "Aññeneva mukhaṁ karontīti ovādadāyake disvā mukhaṁ parivattetvā aññaṁ disābhāgaṁ olokenti.",
  "atk-s0516a1:118_5": "Abyāvaṭo hutvāti avāvaṭo hutvā.",
  "atk-s0516a1:118_6": "Anapekkho hutvāti anallīno hutvā.",
  "atk-s0516a1:119_0": "Navamagāthāniddesavaṇṇanā.",
  "atk-s0516a1:120_0": "130.",
  "atk-s0516a1:120_1": "Dasame oropayitvāti apanetvā.",
  "atk-s0516a1:120_2": "Gihibyañjanānīti kesamassuodātavatthālaṅkāramālāgandhavilepanaitthiputtadāsidāsādīni.",
  "atk-s0516a1:120_3": "Etāni gihibhāvaṁ byañjayanti,",
  "atk-s0516a1:120_4": "tasmā “gihibyañjanānī”ti vuccanti.",
  "atk-s0516a1:120_5": "Sañchinnapattoti patitapatto.",
  "atk-s0516a1:120_6": "Chetvānāti maggañāṇena chinditvā.",
  "atk-s0516a1:120_7": "Vīroti maggavīriyasamannāgato.",
  "atk-s0516a1:120_8": "Gihibandhanānīti kāmabandhanāni.",
  "atk-s0516a1:120_9": "Kāmā hi gihīnaṁ bandhanāni.",
  "atk-s0516a1:120_10": "Ayaṁ tāva padattho.",
  "atk-s0516a1:121_0": "Ayaṁ pana adhippāyo –",
  "atk-s0516a1:121_1": "“aho vatāhampi oropayitvā gihibyañjanāni sañchinnapatto yathā koviḷāro bhaveyya”nti evañhi cintayamāno",
  "atk-s0516a1:121_2": "vipassanaṁ ārabhitvā paccekabodhiṁ adhigatomhīti.",
  "atk-s0516a1:121_3": "Sesaṁ purimanayeneva jānitabbaṁ.",
  "atk-s0516a1:122_0": "Niddese sārāsanañcāti sāraṁ āsanaṁ.",
  "atk-s0516a1:122_1": "Chinnānīti gaḷitāni.",
  "atk-s0516a1:122_2": "Sañchinnānīti nipaṇṇāni.",
  "atk-s0516a1:122_3": "Patitānīti vaṇṭato muttāni.",
  "atk-s0516a1:122_4": "Paripatitānīti bhūmiyaṁ patitāni.",
  "atk-s0516a1:123_0": "Dasamagāthāniddesavaṇṇanā.",
  "atk-s0516a1:124_0": "Paṭhamavaggavaṇṇanā niṭṭhitā.",
  "atk-s0516a1:125_0": "2. Dutiyavaggavaṇṇanā",
  "atk-s0516a1:126_0": "131- 2.",
  "atk-s0516a1:126_1": "Dutiyavaggassa paṭhamadvaye nipakanti pakatinipuṇaṁ paṇḍitaṁ kasiṇaparikammādīsu kusalaṁ.",
  "atk-s0516a1:126_2": "Sādhuvihārinti appanāvihārena vā upacārena vā samannāgataṁ.",
  "atk-s0516a1:126_3": "Dhīranti dhitisampannaṁ.",
  "atk-s0516a1:126_4": "Tattha nipakattena dhitisampadā vuttā.",
  "atk-s0516a1:126_5": "Idha pana dhitisampannamevāti attho.",
  "atk-s0516a1:126_6": "Dhiti nāma asithilaparakkamatā,",
  "atk-s0516a1:126_7": "“kāmaṁ taco ca nhāru cā”ti evaṁ pavattavīriyassetaṁ adhivacanaṁ.",
  "atk-s0516a1:126_8": "Api ca dhikkatapāpotipi dhīro.",
  "atk-s0516a1:126_9": "Rājāva raṭṭhaṁ vijitaṁ pahāyāti yathā paṭirājā “vijitaṁ raṭṭhaṁ anatthāvaha”nti ñatvā rajjaṁ pahāya eko carati evaṁ bālasahāyaṁ pahāya eko care.",
  "atk-s0516a1:126_10": "Atha vā rājāva raṭṭhanti yathā sutasomo rājā vijitaṁ raṭṭhaṁ pahāya eko cari,",
  "atk-s0516a1:126_11": "yathā ca mahājanako evaṁ ekova careti ayampi etassattho.",
  "atk-s0516a1:126_12": "Sesaṁ vuttānusārena sakkā jānitunti na vitthāritaṁ.",
  "atk-s0516a1:126_13": "Niddese vattabbaṁ natthi.",
  "atk-s0516a1:127_0": "Paṭhamadvayaṁ.",
  "atk-s0516a1:128_0": "133.",
  "atk-s0516a1:128_1": "Tatiyagāthā padatthato uttānā eva.",
  "atk-s0516a1:128_2": "Kevalañca pana sahāyasampadanti ettha asekkhehi sīlādikkhandhehi sampannā sahāyā eva “sahāyasampadā”ti veditabbā.",
  "atk-s0516a1:128_3": "Ayaṁ panettha yojanā –",
  "atk-s0516a1:128_4": "yā ayaṁ vuttā sahāyasampadā,",
  "atk-s0516a1:128_5": "taṁ sahāyasampadaṁ addhā pasaṁsāma,",
  "atk-s0516a1:128_6": "ekaṁseneva thomemāti vuttaṁ hoti. Kathaṁ?",
  "atk-s0516a1:128_7": "Seṭṭhā samāsevitabbā sahāyāti. Kasmā?",
  "atk-s0516a1:128_8": "Attano sīlādīhi seṭṭhe sevamānassa sīlādayo dhammā anuppannā uppajjanti,",
  "atk-s0516a1:128_9": "uppannā vuddhiṁ virūḷhiṁ vepullaṁ pāpuṇanti.",
  "atk-s0516a1:128_10": "Same sevamānassa aññamaññasamadhāraṇena kukkuccavinodanena ca laddhā na parihāyanti.",
  "atk-s0516a1:128_11": "Ete pana sahāyake seṭṭhe ca same ca aladdhā kuhanādimicchājīvaṁ vajjetvā dhammena samena uppannaṁ bhojanaṁ",
  "atk-s0516a1:128_12": "bhuñjanto tattha ca paṭighānunayaṁ anuppādento anavajjabhojī hutvā atthakāmo kulaputto eko care khaggavisāṇakappo.",
  "atk-s0516a1:128_13": "Ahampi hi evaṁ caranto imaṁ sampattiṁ adhigatomhīti.",
  "atk-s0516a1:128_14": "Niddeso vuttanayo eva.",
  "atk-s0516a1:129_0": "Tatiyaṁ.",
  "atk-s0516a1:130_0": "134.",
  "atk-s0516a1:130_1": "Catutthe disvāti oloketvā.",
  "atk-s0516a1:130_2": "Suvaṇṇassāti kañcanassa.",
  "atk-s0516a1:130_3": "“Valayānī”ti pāṭhaseso.",
  "atk-s0516a1:130_4": "Sāvasesapāṭho hi ayaṁ attho.",
  "atk-s0516a1:130_5": "Pabhassarānīti pabhāsanasīlāni,",
  "atk-s0516a1:130_6": "jutimantānīti vuttaṁ hoti.",
  "atk-s0516a1:130_7": "Sesaṁ uttānapadatthameva.",
  "atk-s0516a1:130_8": "Ayaṁ pana yojanā –",
  "atk-s0516a1:130_9": "disvā bhujasmiṁ suvaṇṇassa valayāni “gaṇavāse sati saṅghaṭṭanā,",
  "atk-s0516a1:130_10": "ekavāse sati aghaṭṭanā”ti evaṁ cintento vipassanaṁ ārabhitvā paccekabodhiṁ adhigatomhīti.",
  "atk-s0516a1:130_11": "Sesaṁ vuttanayamevāti.",
  "atk-s0516a1:130_12": "Nūpurānīti valayāni.",
  "atk-s0516a1:130_13": "“Niyurā”ti keci vadanti.",
  "atk-s0516a1:130_14": "Ghaṭṭentīti aññamaññaṁ hananti.",
  "atk-s0516a1:131_0": "Catutthaṁ.",
  "atk-s0516a1:132_0": "135.",
  "atk-s0516a1:132_1": "Pañcamagāthā padatthato uttānā eva.",
  "atk-s0516a1:132_2": "Ayaṁ pana ettha adhippāyo –",
  "atk-s0516a1:132_3": "yvāyaṁ etena dutīyena kumārena sītuṇhādīni nivedentena sahavāsena taṁ saññāpentassa mama vācābhilāpo,",
  "atk-s0516a1:132_4": "tasmiṁ sinehavasena abhisajjanā vā jātā.",
  "atk-s0516a1:132_5": "Sace ahaṁ imaṁ na pariccajāmi,",
  "atk-s0516a1:132_6": "tato āyatimpi tatheva hessati.",
  "atk-s0516a1:132_7": "Yathā idāni,",
  "atk-s0516a1:132_8": "evaṁ dutīyena saha mamassa,",
  "atk-s0516a1:132_9": "vācābhilāpo abhisajjanā vā.",
  "atk-s0516a1:132_10": "Ubhayampi cetaṁ antarāyakaraṁ visesādhigamassāti etaṁ bhayaṁ āyatiṁ pekkhamāno taṁ chaḍḍetvā yoniso paṭipajjitvā paccekabodhiṁ adhigatomhīti.",
  "atk-s0516a1:132_11": "Sesaṁ vuttanayameva.",
  "atk-s0516a1:133_0": "Pañcamaṁ.",
  "atk-s0516a1:134_0": "136.",
  "atk-s0516a1:134_1": "Chaṭṭhe kāmāti dve kāmā vatthukāmā ca kilesakāmā ca.",
  "atk-s0516a1:134_2": "Tattha vatthukāmā manāpiyā rūpādayo dhammā,",
  "atk-s0516a1:134_3": "kilesakāmā chandādayo sabbepi rāgappabhedā.",
  "atk-s0516a1:134_4": "Idha pana vatthukāmā adhippetā.",
  "atk-s0516a1:134_5": "Rūpādianekappakārena citrā.",
  "atk-s0516a1:134_6": "Lokassādavasena madhurā.",
  "atk-s0516a1:134_7": "Bālaputhujjanānaṁ manaṁ ramentīti manoramā.",
  "atk-s0516a1:134_8": "Virūparūpenāti virūpena rūpena,",
  "atk-s0516a1:134_9": "anekavidhena sabhāvenāti vuttaṁ hoti.",
  "atk-s0516a1:134_10": "Te hi rūpādivasena citrā,",
  "atk-s0516a1:134_11": "rūpādīsupi nīlādivasena vividharūpā.",
  "atk-s0516a1:134_12": "Evaṁ tena virūparūpena tathā tathā assādaṁ dassetvā mathenti cittaṁ,",
  "atk-s0516a1:134_13": "pabbajjāya abhiramituṁ na dentīti.",
  "atk-s0516a1:134_14": "Sesamettha pākaṭameva.",
  "atk-s0516a1:134_15": "Nigamanampi dvīhi tīhi vā padehi yojetvā purimagāthāsu vuttanayena veditabbaṁ.",
  "atk-s0516a1:135_0": "Kāmaguṇāti kāmayitabbaṭṭhena kāmā.",
  "atk-s0516a1:135_1": "Bandhanaṭṭhena guṇā.",
  "atk-s0516a1:135_2": "“Anujānāmi,",
  "atk-s0516a1:135_3": "bhikkhave,",
  "atk-s0516a1:135_4": "ahatānaṁ vatthānaṁ diguṇaṁ saṅghāṭi”nti ettha paṭalaṭṭho guṇaṭṭho.",
  "atk-s0516a1:135_5": "“Accenti kālā tarayanti rattiyo,",
  "atk-s0516a1:135_6": "vayoguṇā anupubbaṁ jahantī”ti ettha rāsaṭṭho guṇaṭṭho.",
  "atk-s0516a1:135_7": "“Sataguṇā dakkhiṇā pāṭikaṅkhitabbā”ti ettha ānisaṁsaṭṭho guṇaṭṭho.",
  "atk-s0516a1:135_8": "“Antaṁ antaguṇaṁ,",
  "atk-s0516a1:135_9": "kayirā mālāguṇe bahū”ti ettha bandhanaṭṭho guṇaṭṭho.",
  "atk-s0516a1:135_10": "Idhāpi eseva adhippeto,",
  "atk-s0516a1:135_11": "tena vuttaṁ –",
  "atk-s0516a1:135_12": "“bandhanaṭṭhena guṇā”ti.",
  "atk-s0516a1:135_13": "Cakkhuviññeyyāti cakkhuviññāṇena passitabbā.",
  "atk-s0516a1:135_14": "Etenupāyena sotaviññeyyādīsupi attho veditabbo.",
  "atk-s0516a1:135_15": "Iṭṭhāti pariyiṭṭhā vā hontu, mā vā,",
  "atk-s0516a1:135_16": "iṭṭhārammaṇabhūtāti attho.",
  "atk-s0516a1:135_17": "Kantāti kāmanīyā.",
  "atk-s0516a1:135_18": "Manāpāti manavaḍḍhanakā.",
  "atk-s0516a1:135_19": "Piyarūpāti piyajātikā.",
  "atk-s0516a1:135_20": "Kāmūpasaṁhitāti ārammaṇaṁ katvā uppajjamānena kāmena upasaṁhitā.",
  "atk-s0516a1:135_21": "Rajanīyāti rajjaniyā,",
  "atk-s0516a1:135_22": "rāguppattikāraṇabhūtāti attho.",
  "atk-s0516a1:136_0": "Yadi muddāyātiādīsu muddāti aṅgulipabbesu saññaṁ ṭhapetvā hatthamuddā.",
  "atk-s0516a1:136_1": "Gaṇanāti acchiddagaṇanā.",
  "atk-s0516a1:136_2": "Saṅkhānanti piṇḍagaṇanā.",
  "atk-s0516a1:136_3": "Yāya khettaṁ oloketvā “idha ettakā vīhī bhavissanti”,",
  "atk-s0516a1:136_4": "rukkhaṁ oloketvā “idha ettakāni phalāni bhavissanti”,",
  "atk-s0516a1:136_5": "ākāsaṁ oloketvā “ime ākāse sakuṇā ettakā nāma bhavissantī”ti jānanti.",
  "atk-s0516a1:136_6": "Kasīti kasikammaṁ.",
  "atk-s0516a1:136_7": "Vaṇijjāti jaṅghavaṇijjathalavaṇijjādivaṇippatho.",
  "atk-s0516a1:136_8": "Gorakkhanti attano vā paresaṁ vā gāvo rakkhitvā pañcagorasavikkayena jīvanakammaṁ.",
  "atk-s0516a1:136_9": "Issattho vuccati āvudhaṁ gahetvā upaṭṭhānakammaṁ.",
  "atk-s0516a1:136_10": "Rājaporisanti vinā āvudhena rājakammaṁ katvā rājupaṭṭhānaṁ.",
  "atk-s0516a1:136_11": "Sippaññataranti gahitāvasesahatthiassasippādi.",
  "atk-s0516a1:137_0": "Sītassa purakkhatoti lakkhaṁ viya sarassa sītassa purato ṭhito,",
  "atk-s0516a1:137_1": "sītena bādhiyamānoti attho.",
  "atk-s0516a1:137_2": "Uṇhepi eseva nayo.",
  "atk-s0516a1:137_3": "Ḍaṁsādīsu ḍaṁsāti piṅgalamakkhikā.",
  "atk-s0516a1:137_4": "Makasāti sabbamakkhikā.",
  "atk-s0516a1:137_5": "Sarīsapāti ye keci saritvā gacchanti.",
  "atk-s0516a1:137_6": "Rissamānoti pīḷiyamāno ruppamāno ghaṭṭiyamāno.",
  "atk-s0516a1:137_7": "Mīyamānoti maramāno. Ayaṁ,",
  "atk-s0516a1:137_8": "bhikkhaveti bhikkhave,",
  "atk-s0516a1:137_9": "ayaṁ muddādīhi jīvikakappanaṁ āgamma sītādipaccayo ābādho.",
  "atk-s0516a1:137_10": "Kāmānaṁ ādīnavoti kāmesu upaddavo,",
  "atk-s0516a1:137_11": "upasaggoti attho.",
  "atk-s0516a1:137_12": "Sandiṭṭhikoti paccakkho sāmaṁ passitabbo.",
  "atk-s0516a1:137_13": "Dukkhakkhandhoti dukkharāsi.",
  "atk-s0516a1:137_14": "Kāmahetūtiādīsu paccayaṭṭhena kāmā assa hetūti kāmahetu.",
  "atk-s0516a1:137_15": "Mūlaṭṭhena kāmā nidānamassāti kāmanidāno.",
  "atk-s0516a1:137_16": "Liṅgavipallāsena pana “kāmanidāna”nti vutto.",
  "atk-s0516a1:137_17": "Kāraṇaṭṭhena kāmā adhikaraṇaṁ assāti kāmādhikaraṇo.",
  "atk-s0516a1:137_18": "Liṅgavipallāseneva pana “kāmādhikaraṇa”nti vutto.",
  "atk-s0516a1:137_19": "Kāmānameva hetūti idaṁ niyamavacanaṁ kāmapaccayā uppajjatiyevāti attho.",
  "atk-s0516a1:138_0": "Uṭṭhahatoti ājīvasamuṭṭhāpakavīriyena uṭṭhahantassa.",
  "atk-s0516a1:138_1": "Ghaṭatoti taṁ vīriyaṁ pubbenāparaṁ ghaṭentassa.",
  "atk-s0516a1:138_2": "Vāyamatoti vāyāmaṁ parakkamaṁ payogaṁ karontassa.",
  "atk-s0516a1:138_3": "Nābhinipphajjantīti na nipphajjanti,",
  "atk-s0516a1:138_4": "hatthaṁ nābhiruhanti.",
  "atk-s0516a1:138_5": "Socatīti citte uppannabalavasokena socati.",
  "atk-s0516a1:138_6": "Kilamatīti kāye uppannadukkhena kilamati.",
  "atk-s0516a1:138_7": "Paridevatīti vācāya paridevati.",
  "atk-s0516a1:138_8": "Urattāḷinti uraṁ tāḷetvā.",
  "atk-s0516a1:138_9": "Kandatīti rodati.",
  "atk-s0516a1:138_10": "Sammohaṁ āpajjatīti visaññī viya sammūḷho hoti.",
  "atk-s0516a1:138_11": "Moghanti tucchaṁ.",
  "atk-s0516a1:138_12": "Aphaloti nipphalo.",
  "atk-s0516a1:139_0": "Ārakkhādhikaraṇanti ārakkhakāraṇā.",
  "atk-s0516a1:139_1": "Kinti meti kena nu kho me upāyena.",
  "atk-s0516a1:139_2": "Yampi meti yampi mayhaṁ kasikammādīni katvā uppāditaṁ dhanaṁ ahosi.",
  "atk-s0516a1:139_3": "Tampi no natthīti tampi amhākaṁ idāni natthi.",
  "atk-s0516a1:140_0": "Puna caparaṁ,",
  "atk-s0516a1:140_1": "bhikkhave,",
  "atk-s0516a1:140_2": "kāmahetūtiādināpi kāraṇaṁ dassetvāva ādīnavaṁ dīpeti.",
  "atk-s0516a1:140_3": "Tattha kāmahetūti kāmapaccayā rājānopi rājūhi vivadantīti attho.",
  "atk-s0516a1:140_4": "Kāmanidānanti bhāvanapuṁsakaṁ,",
  "atk-s0516a1:140_5": "kāme nidānaṁ katvā vivadantīti attho.",
  "atk-s0516a1:140_6": "Kāmādhikaraṇantipi bhāvanapuṁsakameva,",
  "atk-s0516a1:140_7": "kāme adhikaraṇaṁ katvā vivadantīti attho.",
  "atk-s0516a1:140_8": "Kāmānameva hetūti gāmanigamasenāpatipurohitaṭṭhānantarādīnaṁ kāmānaṁyeva hetu vivadantīti attho.",
  "atk-s0516a1:140_9": "Upakkamantīti paharanti.",
  "atk-s0516a1:141_0": "Asicammanti asiñceva kheṭakaphalakādīni ca.",
  "atk-s0516a1:142_0": "Dhanukalāpaṁ sannayhitvāti dhanuṁ gahetvā sarakalāpaṁ sannayhitvā.",
  "atk-s0516a1:142_1": "Ubhatobyūḷhanti ubhatorāsibhūtaṁ.",
  "atk-s0516a1:142_2": "Pakkhandantīti pavisanti.",
  "atk-s0516a1:142_3": "Usūsūti kaṇḍesu.",
  "atk-s0516a1:142_4": "Vijjotalantesūti parivattamānesu.",
  "atk-s0516a1:142_5": "Te tatthāti te tasmiṁ saṅgāme.",
  "atk-s0516a1:143_0": "Addāvalepanāupakāriyoti cettha manussā pākārapādaṁ assakhurasaṇṭhānena iṭṭhakāhi cinitvā upari sudhāya limpanti.",
  "atk-s0516a1:143_1": "Evaṁ katapākārapādā “upakāriyo”ti vuccanti.",
  "atk-s0516a1:143_2": "Tā tintena kalalena sittā addāvalepanā nāma honti.",
  "atk-s0516a1:143_3": "Pakkhandantīti tāsaṁ heṭṭhā tikhiṇaayasūlarukkhasūlādīhi vijjhiyamānā pākārassa picchillabhāvena ārohituṁ asakkontāpi upadhāvantiyeva.",
  "atk-s0516a1:143_4": "Chakaṇakāyāti kuthitagomayena.",
  "atk-s0516a1:143_5": "Abhivaggenāti satadantena.",
  "atk-s0516a1:143_6": "Taṁ aṭṭhadantākārena katvā “nagaradvāraṁ bhinditvā pavisissāmā”ti āgate uparidvāre ṭhitā tassa bandhanayottāni chinditvā tena abhivaggena omaddanti.",
  "atk-s0516a1:144_0": "Sandhimpi chindantīti gharasandhimpi.",
  "atk-s0516a1:144_1": "Nillopanti gāme paharitvā mahāvilopaṁ karonti.",
  "atk-s0516a1:144_2": "Ekāgārikanti paṇṇāsamattāpi saṭṭhimattāpi parivāretvā jīvaggāhaṁ gahetvā dhanaṁ āharāpenti.",
  "atk-s0516a1:144_3": "Paripanthepi tiṭṭhantīti panthadūhanakammaṁ karonti.",
  "atk-s0516a1:144_4": "Aḍḍhadaṇḍakehīti muggarehi.",
  "atk-s0516a1:144_5": "Sesaṁ vuttatthameva.",
  "atk-s0516a1:145_0": "Chaṭṭhaṁ.",
  "atk-s0516a1:146_0": "137.",
  "atk-s0516a1:146_1": "Sattame etīti īti,",
  "atk-s0516a1:146_2": "āgantukānaṁ akusalabhāgiyānaṁ byasanahetūnaṁ etaṁ adhivacanaṁ.",
  "atk-s0516a1:146_3": "Tasmā kāmaguṇāpi ete anekabyasanāvahaṭṭhena daḷhasannipātaṭṭhena ca īti.",
  "atk-s0516a1:146_4": "Gaṇḍopi asuciṁ paggharati,",
  "atk-s0516a1:146_5": "uddhumātaparipakkaparibhinno hoti.",
  "atk-s0516a1:146_6": "Tasmā ete kilesā asucipaggharaṇato uppādajarābhaṅgehi uddhumātaparipakkaparibhinnabhāvato ca gaṇḍo.",
  "atk-s0516a1:146_7": "Upaddavatīti upaddavo,",
  "atk-s0516a1:146_8": "anatthaṁ janento abhibhavati ajjhottharatīti attho,",
  "atk-s0516a1:146_9": "rāgagaṇḍādīnametaṁ adhivacanaṁ.",
  "atk-s0516a1:146_10": "Tasmā kāmaguṇāpete aviditanibbānatthāvahahetutāya sabbupaddavavatthutāya ca upaddavo.",
  "atk-s0516a1:146_11": "Yasmā panete kilesāturabhāvaṁ janentā sīlasaṅkhātamārogyaṁ loluppaṁ vā uppādentā pākatikameva ārogyaṁ vilumpanti,",
  "atk-s0516a1:146_12": "tasmā iminā ārogyavilumpanaṭṭhena rogo.",
  "atk-s0516a1:146_13": "Abbhantaramanupaviṭṭhaṭṭhena pana antotudanaṭṭhena dunnīharaṇīyaṭṭhena ca sallaṁ.",
  "atk-s0516a1:146_14": "Diṭṭhadhammikasamparāyikabhayāvahanato bhayaṁ.",
  "atk-s0516a1:146_15": "Metanti etaṁ sesamettha pākaṭameva.",
  "atk-s0516a1:146_16": "Nigamanampi vuttanayeneva veditabbaṁ.",
  "atk-s0516a1:147_0": "Kāmarāgarattāyanti kāmarāgena ratto ayaṁ.",
  "atk-s0516a1:147_1": "Chandarāgavinibaddhoti chandarāgena snehena baddho.",
  "atk-s0516a1:147_2": "Diṭṭhadhammikāpi gabbhāti imasmiṁ attabhāve vattamānasaḷāyatanagabbhā.",
  "atk-s0516a1:147_3": "Samparāyikāpi gabbhāti paralokepi saḷāyatanagabbhā.",
  "atk-s0516a1:147_4": "Na parimuccatīti parimuccituṁ na sakkoti.",
  "atk-s0516a1:147_5": "Otiṇṇo sātarūpenāti madhurasabhāvena rāgena otiṇṇo ogāhito.",
  "atk-s0516a1:147_6": "Palipathanti kāmakalalamaggaṁ.",
  "atk-s0516a1:147_7": "Dugganti duggamaṁ.",
  "atk-s0516a1:148_0": "Sattamaṁ.",
  "atk-s0516a1:149_0": "138.",
  "atk-s0516a1:149_1": "Aṭṭhame sītaṁ dubbidhaṁ abbhantaradhātukkhobhapaccayañca bāhiradhātukkhobhapaccayañca.",
  "atk-s0516a1:149_2": "Tathā uṇhaṁ.",
  "atk-s0516a1:149_3": "Tattha ḍaṁsāti piṅgalamakkhikā.",
  "atk-s0516a1:149_4": "Sarīsapeti ye keci dīghajātikā saritvā gacchanti.",
  "atk-s0516a1:149_5": "Sesaṁ pākaṭameva.",
  "atk-s0516a1:149_6": "Nigamanampi vuttanayeneva veditabbaṁ.",
  "atk-s0516a1:150_0": "Aṭṭhamaṁ.",
  "atk-s0516a1:151_0": "139.",
  "atk-s0516a1:151_1": "Navamagāthā padatthato pākaṭā eva.",
  "atk-s0516a1:151_2": "Ayaṁ panettha adhippāyayojanā –",
  "atk-s0516a1:151_3": "sā ca kho yuttivasena,",
  "atk-s0516a1:151_4": "na anussavavasena.",
  "atk-s0516a1:151_5": "Yathā ayaṁ hatthī manussakantesu sīlesu dantattā adantabhūmiṁ nāgacchatīti vā,",
  "atk-s0516a1:151_6": "sarīramahantatāya vā nāgo.",
  "atk-s0516a1:151_7": "Evaṁ kudāssu nāmāhampi ariyakantesu sīlesu dantattā adantabhūmiṁ nāgamanena,",
  "atk-s0516a1:151_8": "āguṁ akaraṇena,",
  "atk-s0516a1:151_9": "puna itthattaṁ anāgamanena ca guṇasarīramahantatāya vā nāgo bhaveyyaṁ.",
  "atk-s0516a1:151_10": "Yathā cesa yūthāni vivajjayitvā ekacariyasukhena yathābhirantaṁ vihare araññe,",
  "atk-s0516a1:151_11": "eko care khaggavisāṇakappo,",
  "atk-s0516a1:151_12": "kudāssu nāmāhampi evaṁ gaṇaṁ vivajjayitvā ekattābhiratisukhena jhānasukhena yathābhirantaṁ araññe attano yathā yathā sukhaṁ,",
  "atk-s0516a1:151_13": "tathā tathā yattakaṁ vā icchāmi,",
  "atk-s0516a1:151_14": "tattakaṁ araññe nivāsaṁ eko care khaggavisāṇakappo eko careyyanti attho.",
  "atk-s0516a1:151_15": "Yathā cesa susaṇṭhitakkhandhamahantatāya sañjātakkhandho,",
  "atk-s0516a1:151_16": "kudāssu nāmāhampi evaṁ asekkhasīlakkhandhamahantatāya sañjātakkhandho bhaveyyaṁ.",
  "atk-s0516a1:151_17": "Yathā cesa padumasadisagattatāya vā,",
  "atk-s0516a1:151_18": "padumakule uppannatāya vā padumī,",
  "atk-s0516a1:151_19": "kudāssu nāmāhampi evaṁ padumasadisabojjhaṅgamahantatāya vā,",
  "atk-s0516a1:151_20": "ariyajātipadume uppannatāya vā padumī bhaveyyaṁ.",
  "atk-s0516a1:151_21": "Yathā cesa thāmabalajavādīhi uḷāro,",
  "atk-s0516a1:151_22": "kudāssu nāmāhampi evaṁ parisuddhakāyasamācāratādīhi sīlasamādhinibbedhikapaññādīhi vā uḷāro bhaveyyanti",
  "atk-s0516a1:151_23": "evaṁ cintento vipassanaṁ ārabhitvā paccekabodhiṁ adhigatomhīti.",
  "atk-s0516a1:152_0": "Navamaṁ.",
  "atk-s0516a1:153_0": "140.",
  "atk-s0516a1:153_1": "Dasame aṭṭhānatanti aṭṭhānaṁ taṁ,",
  "atk-s0516a1:153_2": "akāraṇaṁ tanti vuttaṁ hoti.",
  "atk-s0516a1:153_3": "Anunāsikassa lopo kato “ariyasaccāna dassana”ntiādīsu viya.",
  "atk-s0516a1:153_4": "Saṅgaṇikāratassāti gaṇābhiratassa.",
  "atk-s0516a1:153_5": "Yanti kāraṇavacanametaṁ “yaṁ hirīyati hirīyitabbenā”tiādīsu viya.",
  "atk-s0516a1:153_6": "Phassayeti adhigacche.",
  "atk-s0516a1:153_7": "Sāmayikaṁ vimuttinti lokiyasamāpattiṁ.",
  "atk-s0516a1:153_8": "Sā hi appitappitasamaye eva paccanīkehi vimuccanato “sāmayikā vimuttī”ti vuccati.",
  "atk-s0516a1:153_9": "Taṁ sāmayikaṁ vimuttiṁ.",
  "atk-s0516a1:153_10": "“Aṭṭhānaṁ taṁ,",
  "atk-s0516a1:153_11": "na taṁ kāraṇaṁ vijjati saṅgaṇikāratassa,",
  "atk-s0516a1:153_12": "yena kāraṇena phassaye iti etaṁ ādiccabandhussa paccekabuddhassa vaco nisamma saṅgaṇikāratiṁ pahāya yoniso paṭipajjanto adhigatomhī”ti āha.",
  "atk-s0516a1:153_13": "Sesaṁ vuttanayameva.",
  "atk-s0516a1:154_0": "Niddese nekkhammasukhanti pabbajjāsukhaṁ.",
  "atk-s0516a1:154_1": "Pavivekasukhanti kāyacittaupadhiviveke sukhaṁ.",
  "atk-s0516a1:154_2": "Upasamasukhanti kilesupasamaṁ phalasamāpattisukhaṁ.",
  "atk-s0516a1:154_3": "Sambodhisukhanti maggasukhaṁ.",
  "atk-s0516a1:154_4": "Nikāmalābhīti attano rucivasena yathākāmalābhī.",
  "atk-s0516a1:154_5": "Akicchalābhīti adukkhalābhī.",
  "atk-s0516a1:154_6": "Akasiralābhīti vipulalābhī.",
  "atk-s0516a1:154_7": "Asāmayikanti lokuttaraṁ.",
  "atk-s0516a1:154_8": "Akuppanti kuppavirahitaṁ acalitaṁ lokuttaramaggaṁ.",
  "atk-s0516a1:155_0": "Dasamaṁ.",
  "atk-s0516a1:156_0": "Dutiyavaggavaṇṇanā niṭṭhitā.",
  "atk-s0516a1:157_0": "3. Tatiyavaggavaṇṇanā",
  "atk-s0516a1:158_0": "141.",
  "atk-s0516a1:158_1": "Tatiyavaggassa paṭhame diṭṭhīvisūkānīti dvāsaṭṭhidiṭṭhigatāni.",
  "atk-s0516a1:158_2": "Tāni hi maggasammādiṭṭhiyā visūkaṭṭhena vijjhanaṭṭhena vilomaṭṭhena ca visūkāni.",
  "atk-s0516a1:158_3": "Evaṁ diṭṭhiyā visūkānīti diṭṭhivisūkāni,",
  "atk-s0516a1:158_4": "diṭṭhiyo eva vā visūkāni diṭṭhivisūkāni.",
  "atk-s0516a1:158_5": "Upātivattoti dassanamaggena atikkanto.",
  "atk-s0516a1:158_6": "Patto niyāmanti avinipātadhammatāya sambodhiparāyanatāya ca niyatabhāvaṁ adhigato,",
  "atk-s0516a1:158_7": "sammattaniyāmasaṅkhātaṁ vā paṭhamamagganti.",
  "atk-s0516a1:158_8": "Ettāvatā paṭhamamaggakiccanipphatti ca tassa paṭilābho ca vutto.",
  "atk-s0516a1:158_9": "Idāni paṭiladdhamaggoti iminā sesamaggapaṭilābhaṁ dasseti.",
  "atk-s0516a1:158_10": "Uppannañāṇomhīti uppannapaccekabodhiñāṇo amhi.",
  "atk-s0516a1:158_11": "Etena phalaṁ dasseti.",
  "atk-s0516a1:158_12": "Anaññaneyyoti aññehi “idaṁ saccaṁ idaṁ sacca”nti nanetabbo.",
  "atk-s0516a1:158_13": "Etena sayambhutaṁ dīpeti.",
  "atk-s0516a1:158_14": "Patte vā paccekabodhiñāṇe aññaneyyatāya abhāvā sayaṁvasitaṁ.",
  "atk-s0516a1:158_15": "Samathavipassanāya vā diṭṭhivisūkāni upātivatto,",
  "atk-s0516a1:158_16": "ādimaggena patto niyāmaṁ,",
  "atk-s0516a1:158_17": "sesehi paṭiladdhamaggo,",
  "atk-s0516a1:158_18": "phalañāṇena uppannañāṇo,",
  "atk-s0516a1:158_19": "taṁ sabbaṁ attanāva adhigatoti anaññaneyyo.",
  "atk-s0516a1:158_20": "Sesaṁ vuttanayeneva veditabbaṁ.",
  "atk-s0516a1:159_0": "Na paraneyyoti na aññehi netabbo.",
  "atk-s0516a1:159_1": "Na parappattiyoti paccakkhadhammattā na aññehi saddahāpetabbo.",
  "atk-s0516a1:159_2": "Na parappaccayoti na assa paro paccayo,",
  "atk-s0516a1:159_3": "na parassa saddhāya vattatīti na parappaccayo.",
  "atk-s0516a1:159_4": "Na parapaṭibaddhagūti na aññesaṁ paṭibaddhañāṇagamano.",
  "atk-s0516a1:160_0": "Paṭhamaṁ.",
  "atk-s0516a1:161_0": "142.",
  "atk-s0516a1:161_1": "Dutiye nillolupoti alolupo.",
  "atk-s0516a1:161_2": "Yo hi rasataṇhābhibhūto hoti,",
  "atk-s0516a1:161_3": "so bhusaṁ luppati punappunañca luppati,",
  "atk-s0516a1:161_4": "tena “lolupo”ti vuccati.",
  "atk-s0516a1:161_5": "Tasmā esa taṁ paṭikkhipanto āha “nillolupo”ti.",
  "atk-s0516a1:161_6": "Nikkuhoti ettha kiñcāpi yassa tividhakuhanavatthu natthi,",
  "atk-s0516a1:161_7": "so “nikkuho”ti vuccati,",
  "atk-s0516a1:161_8": "imissā pana gāthāya manuññabhojanādīsu vimhayamanāpajjanato nikkuhoti ayamadhippāyo.",
  "atk-s0516a1:161_9": "Nippipāsoti ettha pātumicchā pipāsā,",
  "atk-s0516a1:161_10": "tassā abhāvena nippipāso,",
  "atk-s0516a1:161_11": "sādurasalobhena bhottukamyatāvirahitoti attho.",
  "atk-s0516a1:161_12": "Nimmakkhoti ettha paraguṇavināsanalakkhaṇo makkho,",
  "atk-s0516a1:161_13": "tassa abhāvena nimmakkho.",
  "atk-s0516a1:161_14": "Attano gahaṭṭhakāle sūdassa guṇamakkhanābhāvaṁ sandhāya āha.",
  "atk-s0516a1:161_15": "Niddhantakasāvamohoti ettha rāgādayo tayo kāyaduccaritādīni ca tīṇīti cha dhammā yathāsambhavaṁ appasannaṭṭhena",
  "atk-s0516a1:161_16": "sakabhāvaṁ vijahāpetvā parabhāvaṁ gaṇhāpanaṭṭhena kasaṭaṭṭhena ca “kasāvā”ti veditabbā. Yathāha –",
  "atk-s0516a1:162_0": "“Tattha katame tayo kasāvā?",
  "atk-s0516a1:162_1": "Rāgakasāvo dosakasāvo mohakasāvo,",
  "atk-s0516a1:162_2": "ime tayo kasāvā.",
  "atk-s0516a1:162_3": "Tattha katame aparepi tayo kasāvā?",
  "atk-s0516a1:162_4": "Kāyakasāvo vacīkasāvo manokasāvo”ti.",
  "atk-s0516a1:163_0": "Tesu mohaṁ ṭhapetvā pañcannaṁ kasāvānaṁ tesañca sabbesaṁ mūlabhūtassa mohassa niddhantattā niddhantakasāvamoho,",
  "atk-s0516a1:163_1": "tiṇṇaṁ eva vā kāyavacīmanokasāvānaṁ mohassa ca niddhantattā niddhantakasāvamoho.",
  "atk-s0516a1:163_2": "Itaresu nillolupatādīhi rāgakasāvassa,",
  "atk-s0516a1:163_3": "nimmakkhatāya dosakasāvassa niddhantabhāvo siddho eva.",
  "atk-s0516a1:163_4": "Nirāsasoti nittaṇho.",
  "atk-s0516a1:163_5": "Sabbaloketi sakalaloke,",
  "atk-s0516a1:163_6": "tīsu bhavesu dvādasasu vā āyatanesu bhavavibhavataṇhāvirahito hutvāti attho.",
  "atk-s0516a1:163_7": "Sesaṁ vuttanayeneva veditabbaṁ.",
  "atk-s0516a1:163_8": "Atha vā tayopi pāde vatvā eko careti eko carituṁ sakkuṇeyyāti evampi ettha sambandho kātabbo.",
  "atk-s0516a1:164_0": "Dutiyaṁ.",
  "atk-s0516a1:165_0": "143.",
  "atk-s0516a1:165_1": "Tatiye ayaṁ saṅkhepattho –",
  "atk-s0516a1:165_2": "yvāyaṁ dasavatthukāya pāpadiṭṭhiyā samannāgatattā pāpo.",
  "atk-s0516a1:165_3": "Paresampi anatthaṁ dassetīti anatthadassī.",
  "atk-s0516a1:165_4": "Kāyaduccaritādimhi ca visame niviṭṭho.",
  "atk-s0516a1:165_5": "Taṁ atthakāmo kulaputto pāpaṁ sahāyaṁ parivajjayetha,",
  "atk-s0516a1:165_6": "anatthadassiṁ visame niviṭṭhaṁ.",
  "atk-s0516a1:165_7": "Sayaṁ na seveti attano vasena taṁ na seveyya.",
  "atk-s0516a1:165_8": "Yadi pana paravaso hoti,",
  "atk-s0516a1:165_9": "kiṁ sakkā kātunti vuttaṁ hoti.",
  "atk-s0516a1:165_10": "Pasutanti pasaṭaṁ,",
  "atk-s0516a1:165_11": "diṭṭhivasena tattha tattha lagganti attho.",
  "atk-s0516a1:165_12": "Pamattanti kāmaguṇesu vossaṭṭhacittaṁ,",
  "atk-s0516a1:165_13": "kusalabhāvanārahitaṁ vā.",
  "atk-s0516a1:165_14": "Taṁ evarūpaṁ na seve na bhaje na payirupāse,",
  "atk-s0516a1:165_15": "aññadatthu eko care khaggavisāṇakappoti.",
  "atk-s0516a1:166_0": "Niddese sayaṁ na seveyyāti sāmaṁ na upasaṅkameyya.",
  "atk-s0516a1:166_1": "Sāmaṁ na seveyyāti cittenapi na upasaṅkameyya.",
  "atk-s0516a1:166_2": "Na seveyyāti na bhajeyya.",
  "atk-s0516a1:166_3": "Naniseveyyāti samīpampi na gaccheyya.",
  "atk-s0516a1:166_4": "Na saṁseveyyāti dūre bhaveyya.",
  "atk-s0516a1:166_5": "Na parisaṁseveyyāti paṭikkameyya.",
  "atk-s0516a1:167_0": "Tatiyaṁ.",
  "atk-s0516a1:168_0": "144.",
  "atk-s0516a1:168_1": "Catutthe ayaṁ saṅkhepattho –",
  "atk-s0516a1:168_2": "bahussutanti duvidho bahussuto tīsu piṭakesu atthato nikhilo pariyattibahussuto ca maggaphalavijjābhiññānaṁ paṭividdhattā paṭivedhabahussuto ca.",
  "atk-s0516a1:168_3": "Āgatāgamo dhammadharo.",
  "atk-s0516a1:168_4": "Uḷārehi pana kāyavacīmanokammehi samannāgato uḷāro.",
  "atk-s0516a1:168_5": "Yuttapaṭibhāno ca muttapaṭibhāno ca yuttamuttapaṭibhāno ca paṭibhānavā.",
  "atk-s0516a1:168_6": "Pariyattiparipucchādhigamavasena vā tidhā paṭibhānavā veditabbo.",
  "atk-s0516a1:168_7": "Yassa hi pariyatti paṭibhāti,",
  "atk-s0516a1:168_8": "so pariyattipaṭibhānavā.",
  "atk-s0516a1:168_9": "Yassa atthañca ñāyañca lakkhaṇañca ṭhānāṭṭhānañca paripucchantassa paripucchā paṭibhāti,",
  "atk-s0516a1:168_10": "so paripucchāpaṭibhānavā.",
  "atk-s0516a1:168_11": "Yena maggādayo paṭividdhā honti,",
  "atk-s0516a1:168_12": "so adhigamapaṭibhānavā.",
  "atk-s0516a1:168_13": "Taṁ evarūpaṁ bahussutaṁ dhammadharaṁ bhajetha,",
  "atk-s0516a1:168_14": "mittaṁ uḷāraṁ paṭibhānavantaṁ.",
  "atk-s0516a1:168_15": "Tato tassānubhāvena attatthaparatthaubhayatthabhedato vā diṭṭhadhammikasamparāyikaparamatthabhedato vā anekappakārāni aññāya atthāni,",
  "atk-s0516a1:168_16": "tato “ahosiṁ nu kho ahaṁ atītamaddhāna”ntiādīsu kaṅkhāṭṭhānesu vineyya kaṅkhaṁ vicikicchaṁ vinetvā vināsetvā",
  "atk-s0516a1:168_17": "evaṁ katasabbakicco eko care khaggavisāṇakappoti.",
  "atk-s0516a1:169_0": "Catutthaṁ.",
  "atk-s0516a1:170_0": "145.",
  "atk-s0516a1:170_1": "Pañcame khiḍḍā ca rati ca pubbe vuttāva.",
  "atk-s0516a1:170_2": "Kāmasukhanti vatthukāmasukhaṁ.",
  "atk-s0516a1:170_3": "Vatthukāmāpi hi sukhassa visayādibhāvena sukhanti vuccanti. Yathāha –",
  "atk-s0516a1:170_4": "“atthi rūpaṁ sukhaṁ sukhānupatita”nti.",
  "atk-s0516a1:170_5": "Evametaṁ khiḍḍaṁ ratiṁ kāmasukhañca imasmiṁ okāsaloke analaṅkaritvā alanti akatvā “etaṁ tappaka”nti vā “sārabhūta”nti vā evaṁ aggahetvā.",
  "atk-s0516a1:170_6": "Anapekkhamānoti tena analaṅkaraṇena anapekkhanasīlo apihāluko nittaṇho.",
  "atk-s0516a1:170_7": "Vibhūsaṭṭhānāvirato saccavādī eko careti.",
  "atk-s0516a1:170_8": "Tattha vibhūsā duvidhā agārikavibhūsā ca anagārikavibhūsā ca.",
  "atk-s0516a1:170_9": "Tattha agārikavibhūsā sākaṭaveṭhanamālāgandhādi,",
  "atk-s0516a1:170_10": "anagārikavibhūsā ca pattamaṇḍanādi.",
  "atk-s0516a1:170_11": "Vibhūsā eva vibhūsaṭṭhānaṁ,",
  "atk-s0516a1:170_12": "tasmā vibhūsaṭṭhānā tividhāyapi viratiyā virato.",
  "atk-s0516a1:170_13": "Avitathavacanato saccavādīti evamattho daṭṭhabbo.",
  "atk-s0516a1:171_0": "Pañcamaṁ.",
  "atk-s0516a1:172_0": "146.",
  "atk-s0516a1:172_1": "Chaṭṭhe dhanānīti muttāmaṇiveḷuriyasaṅkhasilāpavāḷarajatajātarūpādīni ratanāni.",
  "atk-s0516a1:172_2": "Dhaññānīti sālivīhiyavagodhumakaṅkuvarakakudrūsakappabhedāni satta sesāparaṇṇāni ca.",
  "atk-s0516a1:172_3": "Bandhavānīti ñātibandhu,",
  "atk-s0516a1:172_4": "gottabandhu,",
  "atk-s0516a1:172_5": "mittabandhu,",
  "atk-s0516a1:172_6": "sippabandhuvasena catubbidhabandhave.",
  "atk-s0516a1:172_7": "Yathodhikānīti sakasakaodhivasena ṭhitāniyeva.",
  "atk-s0516a1:172_8": "Sesaṁ vuttanayamevāti.",
  "atk-s0516a1:173_0": "Chaṭṭhaṁ.",
  "atk-s0516a1:174_0": "147.",
  "atk-s0516a1:174_1": "Sattame saṅgo esoti attano upabhogaṁ niddisati.",
  "atk-s0516a1:174_2": "So hi sajjanti tattha pāṇino kaddame paviṭṭho hatthī viyāti saṅgo.",
  "atk-s0516a1:174_3": "Parittamettha sokhyanti ettha pañcakāmaguṇūpabhogakāle viparītasaññāya uppādetabbato kāmāvacaradhammapariyāpannato vā lāmakaṭṭhena sokhyaṁ parittaṁ,",
  "atk-s0516a1:174_4": "vijjuppabhāya obhāsitanaccadassanasukhaṁ viya ittaraṁ,",
  "atk-s0516a1:174_5": "tāvakālikanti vuttaṁ hoti.",
  "atk-s0516a1:174_6": "Appassādo dukkhamettha bhiyyoti ettha ca yvāyaṁ “yaṁ kho,",
  "atk-s0516a1:174_7": "bhikkhave,",
  "atk-s0516a1:174_8": "ime pañca kāmaguṇe paṭicca uppajjati sukhaṁ somanassaṁ,",
  "atk-s0516a1:174_9": "ayaṁ kāmānaṁ assādo”ti vutto,",
  "atk-s0516a1:174_10": "so yamidaṁ “ko ca,",
  "atk-s0516a1:174_11": "bhikkhave,",
  "atk-s0516a1:174_12": "kāmānaṁ ādīnavo, idha,",
  "atk-s0516a1:174_13": "bhikkhave,",
  "atk-s0516a1:174_14": "kulaputto yena sippaṭṭhānena jīvikaṁ kappeti yadi muddāya yadi gaṇanāyā”ti evamādinā nayenettha dukkhaṁ vuttaṁ,",
  "atk-s0516a1:174_15": "taṁ upanidhāya appodakabindumatto hoti,",
  "atk-s0516a1:174_16": "atha kho dukkhameva bhiyyo bahu,",
  "atk-s0516a1:174_17": "catūsu samuddesu udakasadiso hoti.",
  "atk-s0516a1:174_18": "Tena vuttaṁ –",
  "atk-s0516a1:174_19": "“appassādo dukkhamettha bhiyyo”ti.",
  "atk-s0516a1:174_20": "Gaḷo esoti assādaṁ dassetvā ākaḍḍhanavasena baḷiso viya eso,",
  "atk-s0516a1:174_21": "yadidaṁ pañca kāmaguṇā.",
  "atk-s0516a1:174_22": "Iti ñatvā matimāti evaṁ ñatvā buddhimā paṇḍito puriso sabbampetaṁ pahāya eko care khaggavisāṇakappoti.",
  "atk-s0516a1:175_0": "Sattamaṁ.",
  "atk-s0516a1:176_0": "148.",
  "atk-s0516a1:176_1": "Aṭṭhamagāthāya dutiyapāde jālanti suttamayaṁ vuccati.",
  "atk-s0516a1:176_2": "Ambūti udakaṁ,",
  "atk-s0516a1:176_3": "tattha caratīti ambucārī,",
  "atk-s0516a1:176_4": "macchassetaṁ adhivacanaṁ.",
  "atk-s0516a1:176_5": "Salile ambucārī salilambucārī.",
  "atk-s0516a1:176_6": "Tasmiṁ nadīsalile jālaṁ bhetvā gataambucārīvāti vuttaṁ hoti.",
  "atk-s0516a1:176_7": "Tatiyapāde daḍḍhanti daḍḍhaṭṭhānaṁ vuccati.",
  "atk-s0516a1:176_8": "Yathā aggi daḍḍhaṭṭhānaṁ puna na nivattati,",
  "atk-s0516a1:176_9": "na tattha bhiyyo āgacchati,",
  "atk-s0516a1:176_10": "evaṁ maggañāṇagginā daḍḍhaṁ kāmaguṇaṭṭhānaṁ anivattamāno,",
  "atk-s0516a1:176_11": "tattha bhiyyo anāgacchantoti vuttaṁ hoti.",
  "atk-s0516a1:176_12": "Sesaṁ vuttanayamevāti.",
  "atk-s0516a1:177_0": "Saṁyojanānīti yassa saṁvijjanti,",
  "atk-s0516a1:177_1": "taṁ puggalaṁ vaṭṭasmiṁ saṁyojenti bandhantīti saṁyojanāni.",
  "atk-s0516a1:177_2": "Imāni pana saṁyojanāni kilesapaṭipāṭiyāpi āharituṁ vaṭṭati maggapaṭipāṭiyāpi.",
  "atk-s0516a1:177_3": "Kāmarāgapaṭighasaṁyojanāni anāgāmimaggena pahīyanti,",
  "atk-s0516a1:177_4": "mānasaṁyojanaṁ arahattamaggena,",
  "atk-s0516a1:177_5": "diṭṭhivicikicchāsīlabbataparāmāsā sotāpattimaggena,",
  "atk-s0516a1:177_6": "bhavarāgasaṁyojanaṁ arahattamaggena,",
  "atk-s0516a1:177_7": "issāmacchariyāni sotāpattimaggena,",
  "atk-s0516a1:177_8": "avijjā arahattamaggena.",
  "atk-s0516a1:177_9": "Maggapaṭipāṭiyā diṭṭhivicikicchāsīlabbataparāmāsaissāmacchariyā sotāpattimaggena pahīyanti,",
  "atk-s0516a1:177_10": "kāmarāgapaṭighā anāgāmimaggena,",
  "atk-s0516a1:177_11": "mānabhavarāgaavijjā arahattamaggenāti.",
  "atk-s0516a1:177_12": "Bhinditvāti bhedaṁ pāpetvā.",
  "atk-s0516a1:177_13": "Pabhinditvāti chindaṁ katvā.",
  "atk-s0516a1:177_14": "Dālayitvāti phāletvā.",
  "atk-s0516a1:177_15": "Padālayitvāti hīretvā.",
  "atk-s0516a1:177_16": "Sampadālayitvāti upasaggena padaṁ vaḍḍhitaṁ.",
  "atk-s0516a1:178_0": "Aṭṭhamaṁ.",
  "atk-s0516a1:179_0": "149.",
  "atk-s0516a1:179_1": "Navame okkhittacakkhūti heṭṭhākhittacakkhu,",
  "atk-s0516a1:179_2": "satta gīvaṭṭhīni paṭipāṭiyā ṭhapetvā parivajjanapahātabbadassanatthaṁ yugamattaṁ pekkhamānoti vuttaṁ hoti.",
  "atk-s0516a1:179_3": "Na tu hanukaṭṭhinā hadayaṭṭhiṁ saṅghaṭṭento.",
  "atk-s0516a1:179_4": "Evañhi okkhittacakkhutā na samaṇasārūppā hoti.",
  "atk-s0516a1:179_5": "Na ca pādaloloti ekassa dutiyo dvinnaṁ tatiyoti evaṁ gaṇamajjhaṁ,",
  "atk-s0516a1:179_6": "pavisitukāmatāya kaṇḍūyamānapādo viya abhavanto,",
  "atk-s0516a1:179_7": "dīghacārikaanavaṭṭhitacārikavirato vā.",
  "atk-s0516a1:179_8": "Guttindriyoti chasu indriyesu idha manindriyassa visuṁ vuttattā vuttāvasesavasena gopitindriyo.",
  "atk-s0516a1:179_9": "Rakkhitamānasānoti mānasaṁyeva mānasānaṁ,",
  "atk-s0516a1:179_10": "taṁ rakkhitamassāti rakkhitamānasāno.",
  "atk-s0516a1:179_11": "Yathā kileseti na viluppati,",
  "atk-s0516a1:179_12": "evaṁ rakkhitacittoti vuttaṁ hoti.",
  "atk-s0516a1:179_13": "Anavassutoti imāya paṭipattiyā tesu tesu ārammaṇesu kilesaanvāssavavirahito.",
  "atk-s0516a1:179_14": "Apariḍayhamānoti evaṁ anvāssavavirahitā eva kilesaggīhi apariḍayhamāno,",
  "atk-s0516a1:179_15": "bahiddhā vā anavassuto,",
  "atk-s0516a1:179_16": "ajjhattaṁ apariḍayhamāno.",
  "atk-s0516a1:179_17": "Sesaṁ vuttanayamevāti.",
  "atk-s0516a1:180_0": "Cakkhunā rūpaṁ disvāti kāraṇavasena “cakkhū”ti laddhavohārena rūpadassanasamatthena cakkhuviññāṇena rūpaṁ disvā.",
  "atk-s0516a1:180_1": "Porāṇā panāhu –",
  "atk-s0516a1:181_0": "“Cakkhu rūpaṁ na passati acittakattā,",
  "atk-s0516a1:181_1": "cittaṁ na passati acakkhukattā,",
  "atk-s0516a1:181_2": "dvārārammaṇasaṅghaṭṭane pana pasādavatthukena cittena passati.",
  "atk-s0516a1:181_3": "Īdisī panesā ‘dhanunā vijjhatī’tiādīsu viya sasambhārakathā nāma hoti,",
  "atk-s0516a1:181_4": "tasmā cakkhuviññāṇena rūpaṁ disvāti ayamevettha attho”ti.",
  "atk-s0516a1:182_0": "Nimittaggāhīti itthipurisanimittaṁ vā subhanimittādikaṁ vā kilesavatthubhūtaṁ nimittaṁ chandarāgavasena gaṇhāti,",
  "atk-s0516a1:182_1": "diṭṭhamattavasena na saṇṭhāti.",
  "atk-s0516a1:182_2": "Anubyañjanaggāhīti kilesānaṁ anubyañjanato pākaṭabhāvakaraṇato “anubyañjana”nti laddhavohāraṁ hatthapādahasitalapitavilokitādibhedaṁ ākāraṁ gaṇhāti.",
  "atk-s0516a1:183_0": "Yatvādhikaraṇamenantiādimhi yaṁkāraṇā yassa cakkhundriyāsaṁvarassa hetu.",
  "atk-s0516a1:183_1": "Etaṁ puggalaṁ satikavāṭena cakkhundriyaṁ asaṁvutaṁ apihitacakkhudvāraṁ hutvā viharantaṁ ete abhijjhādayo dhammā anvāssaveyyuṁ.",
  "atk-s0516a1:183_2": "Tassa saṁvarāya na paṭipajjatīti tassa cakkhundriyassa satikavāṭena pidahanatthāya na paṭipajjati.",
  "atk-s0516a1:183_3": "Evaṁbhūtoyeva ca “na rakkhati cakkhundriyaṁ.",
  "atk-s0516a1:183_4": "Na cakkhundriye saṁvaraṁ āpajjatī”tipi vuccati.",
  "atk-s0516a1:184_0": "Tattha kiñcāpi cakkhundriye saṁvaro vā asaṁvaro vā natthi.",
  "atk-s0516a1:184_1": "Na hi cakkhupasādaṁ nissāya sati vā muṭṭhassaccaṁ vā uppajjati,",
  "atk-s0516a1:184_2": "api ca yadā rūpārammaṇaṁ cakkhussa āpāthaṁ āgacchati,",
  "atk-s0516a1:184_3": "tadā bhavaṅge dvikkhattuṁ uppajjitvā niruddhe kiriyamanodhātu āvajjanakiccaṁ sādhayamānā uppajjitvā nirujjhati,",
  "atk-s0516a1:184_4": "tato cakkhuviññāṇaṁ dassanakiccaṁ tato vipākamanodhātu sampaṭicchanakiccaṁ tato vipākāhetukamanoviññāṇadhātu",
  "atk-s0516a1:184_5": "santīraṇakiccaṁ tato kiriyāhetukamanoviññāṇadhātu voṭṭhapanakiccaṁ sādhayamānā uppajjitvā nirujjhati,",
  "atk-s0516a1:184_6": "tadanantaraṁ javanaṁ javati.",
  "atk-s0516a1:184_7": "Tatrāpi neva bhavaṅgasamaye,",
  "atk-s0516a1:184_8": "na āvajjanādīnaṁ aññatarasamaye saṁvaro vā asaṁvaro vā atthi,",
  "atk-s0516a1:184_9": "javanakkhaṇe pana sace dussīlyaṁ vā muṭṭhassaccaṁ vā aññāṇaṁ vā akkhanti vā kosajjaṁ vā uppajjati,",
  "atk-s0516a1:184_10": "asaṁvaro hoti.",
  "atk-s0516a1:184_11": "Evaṁ honto pana so cakkhundriye asaṁvaroti vuccati. Kasmā?",
  "atk-s0516a1:184_12": "Yasmā tasmiṁ sati dvārampi aguttaṁ hoti bhavaṅgampi āvajjanādīni vīthicittānipi.",
  "atk-s0516a1:184_13": "Yathā kiṁ?",
  "atk-s0516a1:184_14": "Yathā nagare catūsu dvāresu asaṁvutesu kiñcāpi antogharadvārakoṭṭhakagabbhādayo susaṁvutā,",
  "atk-s0516a1:184_15": "tathāpi antonagare sabbaṁ bhaṇḍaṁ arakkhitaṁ agopitameva hoti.",
  "atk-s0516a1:184_16": "Nagaradvārena hi pavisitvā corā yadicchanti,",
  "atk-s0516a1:184_17": "taṁ hareyyuṁ.",
  "atk-s0516a1:184_18": "Evameva javane dussīlyādīsu uppannesu tasmiṁ asaṁvare sati dvārampi aguttaṁ hoti bhavaṅgampi āvajjanādīni vīthicittānipīti.",
  "atk-s0516a1:185_0": "Cakkhunā rūpaṁ disvā na nimittaggāhī hotītiādīsu na nimittaggāhī hotīti chandarāgavasena vuttappakāraṁ nimittaṁ na gaṇhāti.",
  "atk-s0516a1:185_1": "Evaṁ sesapadānipi vuttapaṭikkhepena veditabbāni.",
  "atk-s0516a1:185_2": "Yathā ca heṭṭhā “javane dussīlyādīsu uppannesu tasmiṁ asaṁvare sati dvārampi aguttaṁ hoti bhavaṅgampi āvajjanādīni vīthicittānipī”ti vuttaṁ,",
  "atk-s0516a1:185_3": "evamidha tasmiṁ sīlādīsu uppannesu dvārampi guttaṁ hoti bhavaṅgampi āvajjanādīni vīthicittānipi.",
  "atk-s0516a1:185_4": "Yathā kiṁ?",
  "atk-s0516a1:185_5": "Yathā nagaradvāresu saṁvutesu kiñcāpi antogharādayo asaṁvutā honti.",
  "atk-s0516a1:185_6": "Tathāpi antonagare sabbaṁ bhaṇḍaṁ surakkhitaṁ sugopitameva hoti.",
  "atk-s0516a1:185_7": "Nagaradvāresu pihitesu corānaṁ paveso natthi.",
  "atk-s0516a1:185_8": "Evameva javane sīlādīsu uppannesu dvārampi guttaṁ hoti bhavaṅgampi āvajjanādīni vīthicittānipi.",
  "atk-s0516a1:185_9": "Tasmā javanakkhaṇe uppajjamānopi cakkhundriye saṁvaroti vutto.",
  "atk-s0516a1:186_0": "Avassutapariyāyañcāti kilesehi tintakāraṇañca. Anavassutapariyāyañcāti kilesehi atintakāraṇañca.",
  "atk-s0516a1:187_0": "Piyarūperūpeti iṭṭhajātike rūpārammaṇe.",
  "atk-s0516a1:187_1": "Appiyarūpe rūpeti aniṭṭhasabhāve rūpārammaṇe.",
  "atk-s0516a1:187_2": "Byāpajjatīti dosavasena pūtibhāvamāpajjati.",
  "atk-s0516a1:187_3": "Otāranti chiddaṁ antaraṁ.",
  "atk-s0516a1:187_4": "Ārammaṇanti paccayaṁ.",
  "atk-s0516a1:188_0": "Adhibhaṁsūti maddaṁsu.",
  "atk-s0516a1:188_1": "Na adhibhosīti na maddi.",
  "atk-s0516a1:188_2": "Bahalamattikāti punappunaṁ dānavasena uddhamāyikā bahalamattikā.",
  "atk-s0516a1:188_3": "Addāvalepanāti asukkhamattikadānā.",
  "atk-s0516a1:188_4": "Sesamettha uttānaṁ.",
  "atk-s0516a1:189_0": "Navamaṁ.",
  "atk-s0516a1:190_0": "150.",
  "atk-s0516a1:190_1": "Dasame kāsāyavattho abhinikkhamitvāti imassa pādassa gehā abhinikkhamitvā kāsāyavattho hutvāti evamattho veditabbo.",
  "atk-s0516a1:190_2": "Sesaṁ vuttanayeneva sakkā jānitunti na vitthāritanti.",
  "atk-s0516a1:191_0": "Dasamaṁ.",
  "atk-s0516a1:192_0": "Tatiyavaggavaṇṇanā niṭṭhitā.",
  "atk-s0516a1:193_0": "4. Catutthavaggavaṇṇanā",
  "atk-s0516a1:194_0": "151.",
  "atk-s0516a1:194_1": "Catutthavaggassa paṭhame rasesūti ambilamadhuratittakakaṭukaloṇikakhārikakasāvādibhedesu sāyanīyesu.",
  "atk-s0516a1:194_2": "Gedhaṁ akaranti giddhiṁ akaronto,",
  "atk-s0516a1:194_3": "taṇhaṁ anuppādentoti vuttaṁ hoti.",
  "atk-s0516a1:194_4": "Aloloti “idaṁ sāyissāmi,",
  "atk-s0516a1:194_5": "idaṁ sāyissāmī”ti evaṁ rasavisesesu anākulo.",
  "atk-s0516a1:194_6": "Anaññaposīti posetabbakasaddhivihārikādivirahito,",
  "atk-s0516a1:194_7": "kāyasandhāraṇamattena santuṭṭhoti vuttaṁ hoti.",
  "atk-s0516a1:194_8": "Yathā vā pubbe uyyāne rasesu gedhakaraṇalolo hutvā aññaposī āsiṁ,",
  "atk-s0516a1:194_9": "evaṁ ahutvā yāya taṇhāya lolo hutvā rasesu gedhaṁ karoti,",
  "atk-s0516a1:194_10": "taṁ taṇhaṁ hitvā āyatiṁ taṇhāmūlakassa aññassa attabhāvassa anibbattanena anaññaposīti dasseti.",
  "atk-s0516a1:194_11": "Atha vā atthabhañjanakaṭṭhena kilesā “aññe”ti vuccanti,",
  "atk-s0516a1:194_12": "tesaṁ aposanena anaññaposīti ayamettha attho.",
  "atk-s0516a1:194_13": "Sapadānacārīti avokkammacārī anupubbacārī,",
  "atk-s0516a1:194_14": "gharapaṭipāṭiṁ achaḍḍetvā aḍḍhakulañca daliddakulañca nirantaraṁ piṇḍāya pavisamānoti attho.",
  "atk-s0516a1:194_15": "Kule kule appaṭibaddhacittoti khattiyakulādīsu yattha katthaci kilesavasena alaggacitto,",
  "atk-s0516a1:194_16": "candūpamo niccanavako hutvāti attho.",
  "atk-s0516a1:194_17": "Sesaṁ vuttanayamevāti.",
  "atk-s0516a1:195_0": "Paṭhamaṁ.",
  "atk-s0516a1:196_0": "152.",
  "atk-s0516a1:196_1": "Dutiye āvaraṇānīti nīvaraṇāneva,",
  "atk-s0516a1:196_2": "tāni atthato uragasutte vuttāni.",
  "atk-s0516a1:196_3": "Tāni pana yasmā abbhādayo viya candaṁ sūriyaṁ vā ceto āvaranti,",
  "atk-s0516a1:196_4": "tasmā “āvaraṇāni cetaso”ti vuttāni.",
  "atk-s0516a1:196_5": "Tāni upacārena vā appanāya vā pahāya.",
  "atk-s0516a1:196_6": "Upakkileseti upagamma cittaṁ vibādhente akusale dhamme,",
  "atk-s0516a1:196_7": "vatthopamādīsu vutte abhijjhādayo vā.",
  "atk-s0516a1:196_8": "Byapanujjāti panuditvā vināsetvā,",
  "atk-s0516a1:196_9": "vipassanāmaggena pajahitvāti attho.",
  "atk-s0516a1:196_10": "Sabbeti anavasese.",
  "atk-s0516a1:196_11": "Evaṁ samathavipassanāsampanno paṭhamamaggena diṭṭhinissayassa pahīnattā anissito.",
  "atk-s0516a1:196_12": "Sesamaggehi chetvā tedhātukagataṁ sinehadosaṁ,",
  "atk-s0516a1:196_13": "taṇhārāganti vuttaṁ hoti.",
  "atk-s0516a1:196_14": "Sineho eva hi guṇapaṭipakkhato sinehadosoti vutto.",
  "atk-s0516a1:196_15": "Sesaṁ vuttanayameva.",
  "atk-s0516a1:197_0": "Dutiyaṁ.",
  "atk-s0516a1:198_0": "153.",
  "atk-s0516a1:198_1": "Tatiye vipiṭṭhikatvānāti piṭṭhito katvā,",
  "atk-s0516a1:198_2": "chaḍḍetvā jahitvāti attho.",
  "atk-s0516a1:198_3": "Sukhaṁ dukhañcāti kāyikaṁ sātāsātaṁ.",
  "atk-s0516a1:198_4": "Somanassadomanassanti cetasikaṁ sātāsātaṁ.",
  "atk-s0516a1:198_5": "Upekkhanti catutthajjhānupekkhaṁ.",
  "atk-s0516a1:198_6": "Samathanti catutthajjhānasamathameva.",
  "atk-s0516a1:198_7": "Visuddhanti pañcanīvaraṇavitakkavicārapītisukhasaṅkhātehi navahi paccanīkadhammehi vimuttattā atisuddhaṁ,",
  "atk-s0516a1:198_8": "niddhantasuvaṇṇamiva vigatūpakkilesanti attho.",
  "atk-s0516a1:199_0": "Ayaṁ pana yojanā –",
  "atk-s0516a1:199_1": "vipiṭṭhikatvāna sukhaṁ dukkhañca pubbeva,",
  "atk-s0516a1:199_2": "paṭhamajjhānūpacārabhūmiyaṁyeva dukkhaṁ,",
  "atk-s0516a1:199_3": "tatiyajjhānūpacārabhūmiyañca sukhanti adhippāyo.",
  "atk-s0516a1:199_4": "Puna ādito vuttaṁ ca-",
  "atk-s0516a1:199_5": "kāraṁ parato netvā “somanassaṁ domanassañca vipiṭṭhikatvāna pubbevā”ti adhikāro.",
  "atk-s0516a1:199_6": "Tena somanassaṁ catutthajjhānūpacāre,",
  "atk-s0516a1:199_7": "domanassañca dutiyajjhānūpacāreyevāti dīpeti.",
  "atk-s0516a1:199_8": "Etāni hi etesaṁ pariyāyato pahānaṭṭhānāni.",
  "atk-s0516a1:199_9": "Nippariyāyato pana dukkhassa paṭhamajjhānaṁ,",
  "atk-s0516a1:199_10": "domanassassa dutiyajjhānaṁ,",
  "atk-s0516a1:199_11": "sukhassa tatiyajjhānaṁ,",
  "atk-s0516a1:199_12": "somanassassa catutthajjhānaṁ pahānaṭṭhānaṁ. Yathāha –",
  "atk-s0516a1:199_13": "“paṭhamajjhānaṁ upasampajja viharati etthuppannaṁ dukkhindriyaṁ aparisesaṁ nirujjhatī”tiādi.",
  "atk-s0516a1:199_14": "Taṁ sabbaṁ heṭṭhā vuttanayena gahetabbaṁ.",
  "atk-s0516a1:199_15": "Parato pubbevāti tīsu paṭhamajjhānadīsu dukkhadomanassasukhāni vipiṭṭhikatvā ettheva ca catutthajjhāne",
  "atk-s0516a1:199_16": "somanassaṁ vipiṭṭhikatvā imāya paṭipadāya laddhānupekkhaṁ samathaṁ visuddhaṁ eko care iti.",
  "atk-s0516a1:199_17": "Sesaṁ vuttanayamevāti.",
  "atk-s0516a1:200_0": "Tatiyaṁ.",
  "atk-s0516a1:201_0": "154.",
  "atk-s0516a1:201_1": "Catutthe āraddhaṁ vīriyaṁ assāti āraddhaviriyo.",
  "atk-s0516a1:201_2": "Etena attano vīriyārambhaṁ ādivīriyaṁ dasseti.",
  "atk-s0516a1:201_3": "Paramattho vuccati nibbānaṁ,",
  "atk-s0516a1:201_4": "tattha pattiyā paramatthapattiyā.",
  "atk-s0516a1:201_5": "Etena vīriyārambhena pattabbaphalaṁ dasseti.",
  "atk-s0516a1:201_6": "Alīnacittoti etena vīriyupatthambhānaṁ cittacetasikānaṁ alīnataṁ dasseti.",
  "atk-s0516a1:201_7": "Akusītavuttīti etena ṭhānāsanacaṅkamādīsu kāyassa anavasīdanaṁ.",
  "atk-s0516a1:201_8": "Daḷhanikkamoti etena “kāmaṁ taco ca nhāru cā”ti evaṁ pavattaṁ padahanavīriyaṁ dasseti.",
  "atk-s0516a1:201_9": "Yaṁ taṁ anupubbasikkhādīsu padahanto “kāyena ceva paramatthasaccaṁ sacchikaroti,",
  "atk-s0516a1:201_10": "paññāya ca naṁ ativijjha passatī”ti vuccati.",
  "atk-s0516a1:201_11": "Atha vā etena maggasampayuttavīriyaṁ dasseti.",
  "atk-s0516a1:201_12": "Tañhi daḷhañca bhāvanāpāripūrigatattā,",
  "atk-s0516a1:201_13": "nikkamo ca sabbaso paṭipakkhā nikkhantattā,",
  "atk-s0516a1:201_14": "tasmā taṁsamaṅgīpuggalopi daḷho nikkamo assāti “daḷhanikkamo”ti vuccati.",
  "atk-s0516a1:201_15": "Thāmabalūpapannoti maggakkhaṇe kāyathāmena ñāṇabalena ca upapanno.",
  "atk-s0516a1:201_16": "Atha vā thāmabhūtena balena upapannoti thāmabalūpapanno,",
  "atk-s0516a1:201_17": "thirañāṇabalūpapannoti vuttaṁ hoti.",
  "atk-s0516a1:201_18": "Etena tassa vīriyassa vipassanāñāṇasampayogaṁ dīpento yoniso padahanabhāvaṁ sādheti.",
  "atk-s0516a1:201_19": "Pubbabhāgamajjhimaukkaṭṭhavīriyavasena vā tayopi pādā yojetabbā.",
  "atk-s0516a1:201_20": "Sesaṁ vuttanayamevāti.",
  "atk-s0516a1:202_0": "Catutthaṁ.",
  "atk-s0516a1:203_0": "155.",
  "atk-s0516a1:203_1": "Pañcame paṭisallānanti tehi tehi sattasaṅkhārehi paṭinivattitvā sallīnaṁ,",
  "atk-s0516a1:203_2": "ekattasevitā ekībhāvo kāyavivekoti attho.",
  "atk-s0516a1:203_3": "Jhānanti paccanīkajhāpanato ārammaṇalakkhaṇūpanijjhānato ca cittaviveko vuccati.",
  "atk-s0516a1:203_4": "Tattha aṭṭha samāpattiyo nīvaraṇādipaccanīkajhāpanato kasiṇādiārammaṇūpanijjhānato ca “jhāna”nti vuccati.",
  "atk-s0516a1:203_5": "Vipassanāmaggaphalāni sattasaññādipaccanīkajhāpanato lakkhaṇūpanijjhānato ca “jhāna”nti vuccati.",
  "atk-s0516a1:203_6": "Idha pana ārammaṇūpanijjhānameva adhippetaṁ.",
  "atk-s0516a1:203_7": "Evametaṁ paṭisallānañca jhānañca ariñcamānoti ajahamāno anissajjamāno.",
  "atk-s0516a1:203_8": "Dhammesūti vipassanupagesu pañcakkhandhādidhammesu.",
  "atk-s0516a1:203_9": "Niccanti satataṁ samitaṁ abbokiṇṇaṁ.",
  "atk-s0516a1:203_10": "Anudhammacārīti te dhamme ārabbha pavattamānena anugataṁ vipassanādhammaṁ caramāno.",
  "atk-s0516a1:203_11": "Atha vā dhammesūti ettha dhammāti nava lokuttaradhammā,",
  "atk-s0516a1:203_12": "tesaṁ dhammānaṁ anulomo dhammoti anudhammo,",
  "atk-s0516a1:203_13": "vipassanāyetaṁ adhivacanaṁ.",
  "atk-s0516a1:203_14": "Tattha “dhammānaṁ niccaṁ anudhammacārī”ti vattabbe gāthābandhasukhatthaṁ vibhattibyattayena “dhammesū”ti vuttaṁ siyā.",
  "atk-s0516a1:203_15": "Ādīnavaṁ sammasitā bhavesūti tāya anudhammacāritāsaṅkhātāya vipassanāya aniccākārādidosaṁ tīsu bhavesu",
  "atk-s0516a1:203_16": "samanupassanto evaṁ imāya kāyavivekacittavivekaṁ ariñcamāno sikhāppattavipassanāsaṅkhātāya paṭipadāya",
  "atk-s0516a1:203_17": "adhigatoti vattabbo eko careti evaṁ yojanā veditabbā.",
  "atk-s0516a1:204_0": "Pañcamaṁ.",
  "atk-s0516a1:205_0": "156.",
  "atk-s0516a1:205_1": "Chaṭṭhe taṇhakkhayanti nibbānaṁ,",
  "atk-s0516a1:205_2": "evaṁ diṭṭhādīnavāya taṇhāya eva appavattiṁ.",
  "atk-s0516a1:205_3": "Appamattoti sātaccakārī.",
  "atk-s0516a1:205_4": "Aneḷamūgoti alālāmukho.",
  "atk-s0516a1:205_5": "Atha vā aneḷo ca amūgo ca,",
  "atk-s0516a1:205_6": "paṇḍito byattoti vuttaṁ hoti.",
  "atk-s0516a1:205_7": "Hitasukhasampāpakaṁ sutamassa atthīti sutavā,",
  "atk-s0516a1:205_8": "āgamasampannoti vuttaṁ hoti.",
  "atk-s0516a1:205_9": "Satīmāti cirakatādīnaṁ anussaritā.",
  "atk-s0516a1:205_10": "Saṅkhātadhammoti dhammūpaparikkhāya pariññātadhammo.",
  "atk-s0516a1:205_11": "Niyatoti ariyamaggena niyāmaṁ patto.",
  "atk-s0516a1:205_12": "Padhānavāti sammappadhānavīriyasampanno.",
  "atk-s0516a1:205_13": "Uppaṭipāṭiyā esa pāṭho yojetabbo.",
  "atk-s0516a1:205_14": "Evametehi appamādādīhi samannāgato niyāmasampāpakena padhānena padhānavā,",
  "atk-s0516a1:205_15": "tena padhānena pattaniyāmattā niyato,",
  "atk-s0516a1:205_16": "tato arahattappattiyā saṅkhātadhammo.",
  "atk-s0516a1:205_17": "Arahā hi puna saṅkhātabbābhāvato “saṅkhātadhammo”ti vuccati. Yathāha –",
  "atk-s0516a1:205_18": "“ye ca saṅkhātadhammāse,",
  "atk-s0516a1:205_19": "ye ca sekkhā puthū idhā”ti.",
  "atk-s0516a1:205_20": "Sesaṁ vuttanayamevāti.",
  "atk-s0516a1:206_0": "Chaṭṭhaṁ.",
  "atk-s0516a1:207_0": "157.",
  "atk-s0516a1:207_1": "Sattame sīhoti cattāro sīhā – tiṇasīho,",
  "atk-s0516a1:207_2": "paṇḍusīho, kāḷasīho,",
  "atk-s0516a1:207_3": "kesarasīhoti.",
  "atk-s0516a1:207_4": "Tesaṁ kesarasīho aggamakkhāyati,",
  "atk-s0516a1:207_5": "eso idha adhippeto.",
  "atk-s0516a1:207_6": "Vāto puratthimādivasena anekavidho.",
  "atk-s0516a1:207_7": "Padumaṁ rattasetādivasena.",
  "atk-s0516a1:207_8": "Tesu yo koci vāto yaṁ kiñci padumaṁ vaṭṭatiyeva.",
  "atk-s0516a1:207_9": "Tattha yasmā santāso attasinehena hoti,",
  "atk-s0516a1:207_10": "attasineho ca taṇhālepo,",
  "atk-s0516a1:207_11": "sopi diṭṭhisampayuttena vā diṭṭhivippayuttena vā lobhena hoti,",
  "atk-s0516a1:207_12": "sopi ca taṇhāyeva.",
  "atk-s0516a1:207_13": "Sajjanaṁ pana tattha upaparikkhāvirahitassa mohena hoti,",
  "atk-s0516a1:207_14": "moho ca avijjā.",
  "atk-s0516a1:207_15": "Tattha samathena taṇhāya pahānaṁ hoti,",
  "atk-s0516a1:207_16": "vipassanāya avijjāya.",
  "atk-s0516a1:207_17": "Tasmā samathena attasinehaṁ pahāya sīho viya saddesu aniccadukkhādīsuasantasanto,",
  "atk-s0516a1:207_18": "vipassanāya mohaṁ pahāya vātova jālamhi khandhāyatanādīsu asajjamāno,",
  "atk-s0516a1:207_19": "samatheneva lobhaṁ,",
  "atk-s0516a1:207_20": "lobhasampayuttaṁ eva diṭṭhiñca pahāya,",
  "atk-s0516a1:207_21": "padumaṁva toyena sabbabhavabhogalobhena alippamāno.",
  "atk-s0516a1:208_0": "Ettha ca samathassa sīlaṁ padaṭṭhānaṁ,",
  "atk-s0516a1:208_1": "samatho samādhi,",
  "atk-s0516a1:208_2": "vipassanā paññāti evaṁ tesu dvīsu dhammesu siddhesu tayopi khandhā siddhā honti.",
  "atk-s0516a1:208_3": "Tattha sīlakkhandhena surato hoti,",
  "atk-s0516a1:208_4": "so sīhova saddhesu āghātavatthūsu akujjhitukāmatāya na santasati,",
  "atk-s0516a1:208_5": "paññākkhandhena paṭividdhasabhāvo vātova jālamhi khandhādidhammabhede na sajjati,",
  "atk-s0516a1:208_6": "samādhikkhandhena vītarāgo padumaṁva toyena rāgena na lippati.",
  "atk-s0516a1:208_7": "Evaṁ samathavipassanāhi sīlasamādhipaññākkhandhehi ca yathāsambhavaṁ avijjātaṇhānaṁ,",
  "atk-s0516a1:208_8": "tiṇṇañca akusalamūlānaṁ pahānavasena asantasanto asajjamāno alippamāno ca veditabbo.",
  "atk-s0516a1:208_9": "Sesaṁ vuttanayamevāti.",
  "atk-s0516a1:209_0": "Sattamaṁ.",
  "atk-s0516a1:210_0": "158.",
  "atk-s0516a1:210_1": "Aṭṭhame sahanā ca hananā ca sīghajavattā ca sīho.",
  "atk-s0516a1:210_2": "Kesarasīhova idha adhippeto.",
  "atk-s0516a1:210_3": "Dāṭhā balamassa atthīti dāṭhabalī.",
  "atk-s0516a1:210_4": "Pasayha abhibhuyyāti ubhayaṁ cārīsaddena saha yojetabbaṁ pasayhacārī abhibhuyyacārīti.",
  "atk-s0516a1:210_5": "Tattha pasayha niggayha pavāhetvā caraṇena pasayhacārī.",
  "atk-s0516a1:210_6": "Abhibhavitvā santāsetvā vasīkatvā caraṇena abhibhuyhacārī.",
  "atk-s0516a1:210_7": "Svāyaṁ kāyabalena pasayhacārī,",
  "atk-s0516a1:210_8": "tejasā abhibhuyyacārī.",
  "atk-s0516a1:210_9": "Tattha sace koci vadeyya “kiṁ pasayha abhibhuyyacārī”ti.",
  "atk-s0516a1:210_10": "Tato migānanti sāmivacanaṁ upayogatthe katvā “mige pasayha abhibhuyyacārī”ti paṭivattabbaṁ.",
  "atk-s0516a1:210_11": "Pantānīti dūrāni.",
  "atk-s0516a1:210_12": "Senāsanānīti vasanaṭṭhānāni.",
  "atk-s0516a1:210_13": "Sesaṁ pubbe vuttanayeneva sakkā jānitunti na vitthāritaṁ.",
  "atk-s0516a1:211_0": "Aṭṭhamaṁ.",
  "atk-s0516a1:212_0": "159.",
  "atk-s0516a1:212_1": "Navame “sabbe sattā sukhitā bhavantū”tiādinā nayena hitasukhūpanayanakāmatā mettā.",
  "atk-s0516a1:212_2": "“Aho vata imamhā dukkhā vimucceyyu”ntiādinā nayena ahitadukkhāpanayanakāmatā karuṇā.",
  "atk-s0516a1:212_3": "“Modanti vata bhonto sattā,",
  "atk-s0516a1:212_4": "modanti sādhu suṭṭhū”tiādinā nayena hitasukhāvippayogakāmatā muditā.",
  "atk-s0516a1:212_5": "“Paññāyissanti sakena kammenā”ti sukhadukkhesu ajjhupekkhanatā upekkhā.",
  "atk-s0516a1:212_6": "Gāthābandhasukhatthaṁ pana uppaṭipāṭiyā mettaṁ vatvā upekkhā vuttā,",
  "atk-s0516a1:212_7": "muditā ca pacchā.",
  "atk-s0516a1:212_8": "Vimuttinti catassopi hi vimuttī.",
  "atk-s0516a1:212_9": "Etā attano paccanīkadhammehi vimuttattā vimuttiyo.",
  "atk-s0516a1:212_10": "Tena vuttaṁ –",
  "atk-s0516a1:212_11": "“mettaṁ upekkhaṁ karuṇaṁ vimuttiṁ,",
  "atk-s0516a1:212_12": "āsevamāno muditañca kāle”ti.",
  "atk-s0516a1:213_0": "Tattha āsevamānoti tisso tikacatukkajjhānavasena bhāvayamāno,",
  "atk-s0516a1:213_1": "upekkhaṁ catutthajjhānavasena bhāvayamāno.",
  "atk-s0516a1:213_2": "Kāleti mettaṁ āsevitvā tato vuṭṭhāya karuṇaṁ,",
  "atk-s0516a1:213_3": "tato vuṭṭhāya muditaṁ,",
  "atk-s0516a1:213_4": "tato itarato vā nippītikajjhānato vuṭṭhāya upekkhaṁ āsevamānova “kāle āsevamāno”ti vuccati,",
  "atk-s0516a1:213_5": "āsevituṁ phāsukāle vā.",
  "atk-s0516a1:213_6": "Sabbena lokena avirujjhamānoti dasasu disāsu sabbena sattalokena avirujjhamāno.",
  "atk-s0516a1:213_7": "Mettādīnañhi bhāvitattā sattā appaṭikkūlā honti,",
  "atk-s0516a1:213_8": "sattesupi virodhabhūto paṭigho vūpasammati.",
  "atk-s0516a1:213_9": "Tena vuttaṁ –",
  "atk-s0516a1:213_10": "“sabbena lokena avirujjhamāno”ti.",
  "atk-s0516a1:213_11": "Sesaṁ vuttasadisamevāti.",
  "atk-s0516a1:214_0": "Navamaṁ.",
  "atk-s0516a1:215_0": "160.",
  "atk-s0516a1:215_1": "Dasame saṁyojanānīti dasa saṁyojanāni,",
  "atk-s0516a1:215_2": "tāni ca tena tena maggena sandālayitvāna.",
  "atk-s0516a1:215_3": "Asantasaṁ jīvitasaṅkhayamhīti jīvitasaṅkhayo vuccati cuticittassa paribhedo,",
  "atk-s0516a1:215_4": "tasmiñca jīvitasaṅkhaye jīvitanikantiyā pahīnattā asantasanti.",
  "atk-s0516a1:215_5": "Ettāvatā saupādisesanibbānadhātuṁ attano dassetvā gāthāpariyosāne anupādisesāya nibbānadhātuyā parinibbāyīti.",
  "atk-s0516a1:216_0": "Dasamaṁ.",
  "atk-s0516a1:217_0": "161.",
  "atk-s0516a1:217_1": "Ekādasame bhajantīti sarīrena allīyitvā payirupāsanti.",
  "atk-s0516a1:217_2": "Sevantīti añjalikammādīhi kiṁkārapaṭissāvitāya ca paricaranti.",
  "atk-s0516a1:217_3": "Kāraṇaṁ attho etesanti kāraṇatthā,",
  "atk-s0516a1:217_4": "bhajanāya sevanāya ca nāññaṁ kāraṇamatthi,",
  "atk-s0516a1:217_5": "attho eva tesaṁ kāraṇaṁ,",
  "atk-s0516a1:217_6": "atthahetu sevantīti vuttaṁ hoti.",
  "atk-s0516a1:217_7": "Nikkāraṇā dullabhā ajja mittāti “ito kiñci lacchāmā”ti evaṁ attapaṭilābhakāraṇena nikkāraṇā, kevalaṁ –",
  "atk-s0516a1:218_0": "“Upakāro ca yo mitto, sukhe dukkhe ca yo sakhā;",
  "atk-s0516a1:219_0": "Atthakkhāyī ca yo mitto, yo ca mittānukampako”ti. –",
  "atk-s0516a1:220_0": "Evaṁ vuttena ariyena mittabhāvena samannāgatā dullabhā ajja mittā.",
  "atk-s0516a1:220_1": "Attani ṭhitā etesaṁ paññā,",
  "atk-s0516a1:220_2": "attānaṁyeva olokenti,",
  "atk-s0516a1:220_3": "na aññanti attaṭṭhapaññā.",
  "atk-s0516a1:220_4": "“Diṭṭhatthapaññā”ti ayampi kira porāṇapāṭho.",
  "atk-s0516a1:220_5": "Sampati diṭṭheyeva atthe etesaṁ paññā,",
  "atk-s0516a1:220_6": "āyatiṁ na pekkhantīti vuttaṁ hoti.",
  "atk-s0516a1:220_7": "Asucīti asucinā anariyena kāyavacīmanokammena samannāgatāti.",
  "atk-s0516a1:220_8": "Sesaṁ pubbe vuttanayeneva veditabbaṁ.",
  "atk-s0516a1:220_9": "Yaṁ antarantarā ativitthārabhayena na vuttaṁ,",
  "atk-s0516a1:220_10": "taṁ sabbaṁ pāṭhānusāreneva veditabbaṁ.",
  "atk-s0516a1:220_11": "Ekādasamaṁ.",
  "atk-s0516a1:221_0": "Catutthavaggavaṇṇanā niṭṭhitā.",
  "atk-s0516a1:222_0": "Saddhammappajjotikāya cūḷaniddesa-aṭṭhakathāya",
  "atk-s0516a1:223_0": "Khaggavisāṇasuttaniddesavaṇṇanā niṭṭhitā.",
  "atk-s0516a1:224_0": "Nigamanakathā",
  "atk-s0516a1:225_0": "Yo so sugataputtānaṁ, adhipatibhūtena hitaratinā;",
  "atk-s0516a1:226_0": "Therena thiraguṇavatā, suvibhatto mahāniddeso.",
  "atk-s0516a1:227_0": "Tassatthavaṇṇanā yā, pubbaṭṭhakathānayaṁ tathā;",
  "atk-s0516a1:228_0": "Yuttiṁ nissāya mayāraddhā, niṭṭhānamupagatā esā.",
  "atk-s0516a1:229_0": "Yaṁ puraṁ puruttamaṁ, anurādhapuravhayaṁ;",
  "atk-s0516a1:230_0": "Yo tassa dakkhiṇe bhāge, mahāvihāro patiṭṭhito.",
  "atk-s0516a1:231_0": "Yo tassa tilako bhūto, mahāthūpo siluccayo;",
  "atk-s0516a1:232_0": "Yaṁ tassa pacchime bhāge, lekho kathikasaññito.",
  "atk-s0516a1:233_0": "Kittisenoti nāmena, sajīvo rājasammato;",
  "atk-s0516a1:234_0": "Sucicārittasampanno, lekho kusalakammiko.",
  "atk-s0516a1:235_0": "Sītacchāyatarupetaṁ, salilāsayasampadaṁ;",
  "atk-s0516a1:236_0": "Cārupākārasañcitaṁ, pariveṇamakārayi.",
  "atk-s0516a1:237_0": "Upaseno mahāthero, mahāpariveṇavāsiyo;",
  "atk-s0516a1:238_0": "Tassādāsi pariveṇaṁ, lekho kusalakammiko.",
  "atk-s0516a1:239_0": "Vasantenettha therena, thirasīlena tādinā;",
  "atk-s0516a1:240_0": "Upasenavhayena sā, katā saddhammajotikā.",
  "atk-s0516a1:241_0": "Rañño sirinivāsassa, sirisaṅghassa bodhino;",
  "atk-s0516a1:242_0": "Chabbīsatimhi vassamhi, niṭṭhitā niddesavaṇṇanā.",
  "atk-s0516a1:243_0": "Samayaṁ anulomentī, therānaṁ theravaṁsadīpānaṁ;",
  "atk-s0516a1:244_0": "Niṭṭhaṁ gatā yathāyaṁ, aṭṭhakathā lokahitajananī.",
  "atk-s0516a1:245_0": "Saddhammaṁ anulomentā, attahitaṁ parahitañca sādhentā;",
  "atk-s0516a1:246_0": "Niṭṭhaṁ gacchantu tathā, manorathā sabbasattānaṁ.",
  "atk-s0516a1:247_0": "Saddhammappajjotikāya, aṭṭhakathāyettha gaṇitakusalehi;",
  "atk-s0516a1:248_0": "Gaṇitā tu bhāṇavārā, ñeyyātirekacattārisā.",
  "atk-s0516a1:249_0": "Ānuṭṭhubhena assā, chando baddhena gaṇiyamānā tu;",
  "atk-s0516a1:250_0": "Atirekadasasahassa-saṅkhā gāthāti viññeyyā.",
  "atk-s0516a1:251_0": "Sāsanaciraṭṭhitatthaṁ, lokahitatthañca sādarena mayā;",
  "atk-s0516a1:252_0": "Puññaṁ imaṁ racayatā, yaṁ pattamanappakaṁ vipulaṁ.",
  "atk-s0516a1:253_0": "Puññena tena loko, saddhammarasāyanaṁ dasabalassa;",
  "atk-s0516a1:254_0": "Upabhuñjitvā vimalaṁ, pappotu sukhaṁ sukhenevāti.",
  "atk-s0516a1:255_0": "Saddhammappajjotikā nāma",
  "atk-s0516a1:256_0": "Cūḷaniddesa-aṭṭhakathā niṭṭhitā."
}