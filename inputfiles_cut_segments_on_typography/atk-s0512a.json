{
  "atk-s0512a:6_0": "Namo tassa bhagavato arahato sammāsambuddhassa",
  "atk-s0512a:7_0": "Khuddakanikāye",
  "atk-s0512a:8_0": "Cariyāpiṭaka-aṭṭhakathā",
  "atk-s0512a:9_0": "Ganthārambhakathā",
  "atk-s0512a:10_0": "Cariyā sabbalokassa, hitā yassa mahesino;",
  "atk-s0512a:11_0": "Acinteyyānubhāvaṃ taṃ, vande lokagganāyakaṃ.",
  "atk-s0512a:12_0": "Vijjācaraṇasampannā, yena nīyanti lokato;",
  "atk-s0512a:13_0": "Vande tamuttamaṃ dhammaṃ, sammāsambuddhapūjitaṃ.",
  "atk-s0512a:14_0": "Sīlādiguṇasampanno, ṭhito maggaphalesu yo;",
  "atk-s0512a:15_0": "Vande ariyasaṅghaṃ taṃ, puññakkhettaṃ anuttaraṃ.",
  "atk-s0512a:16_0": "Vandanājanitaṃ puññaṃ, iti yaṃ ratanattaye;",
  "atk-s0512a:17_0": "Hatantarāyo sabbattha, hutvāhaṃ tassa tejasā.",
  "atk-s0512a:18_0": "Imasmiṃ bhaddakappasmiṃ, sambhatā yā sudukkarā;",
  "atk-s0512a:19_0": "Ukkaṃsapāramippattā, dānapāramitādayo.",
  "atk-s0512a:20_0": "Tāsaṃ sambodhicariyānaṃ, ānubhāvavibhāvanaṃ;",
  "atk-s0512a:21_0": "Sakkesu nigrodhārāme, vasantena mahesinā.",
  "atk-s0512a:22_0": "Yaṃ dhammasenāpatino, sabbasāvakaketuno;",
  "atk-s0512a:23_0": "Lokanāthena cariyā-piṭakaṃ nāma desitaṃ.",
  "atk-s0512a:24_0": "Yaṃ khuddakanikāyasmiṃ, saṅgāyiṃsu mahesayo;",
  "atk-s0512a:25_0": "Dhammasaṅgāhakā satthu, hetusampattidīpanaṃ.",
  "atk-s0512a:26_0": "Tassa sambodhisambhāra-vibhāganayayogato;",
  "atk-s0512a:27_0": "Kiñcāpi dukkarā kātuṃ, atthasaṃvaṇṇanā mayā.",
  "atk-s0512a:28_0": "Saha saṃvaṇṇanaṃ yasmā, dharate satthu sāsanaṃ;",
  "atk-s0512a:29_0": "Pubbācariyasīhānaṃ, tiṭṭhateva vinicchayo.",
  "atk-s0512a:30_0": "Tasmā taṃ avalambitvā, ogāhitvā ca sabbaso;",
  "atk-s0512a:31_0": "Jātakānupanissāya, porāṇaṭṭhakathānayaṃ.",
  "atk-s0512a:32_0": "Nissitaṃ vācanāmaggaṃ, suvisuddhamanākulaṃ;",
  "atk-s0512a:33_0": "Mahāvihāravāsīnaṃ, nipuṇatthavinicchayaṃ.",
  "atk-s0512a:34_0": "Nītaneyyatthabhedā ca, pāramī paridīpayaṃ;",
  "atk-s0512a:35_0": "Karissāmi taṃ cariyā-piṭakassatthavaṇṇanaṃ.",
  "atk-s0512a:36_0": "Iti ākaṅkhamānassa, saddhammassa ciraṭṭhitiṃ;",
  "atk-s0512a:37_0": "Vibhajantassa tassatthaṃ, nisāmayatha sādhavoti.",
  "atk-s0512a:38_0": "Tattha cariyāpiṭakanti kenaṭṭhena cariyāpiṭakaṃ?",
  "atk-s0512a:38_1": "Atītāsu jātīsu satthu cariyānubhāvappakāsinī pariyattīti katvā,",
  "atk-s0512a:38_2": "pariyattiattho hi ayaṃ piṭakasaddo,",
  "atk-s0512a:38_3": "“mā piṭakasampadānenā”tiādīsu viya.",
  "atk-s0512a:38_4": "Atha vā yasmā sā pariyatti tasseva satthu purimajātīsu cariyānaṃ ānubhāvappakāsanena bhājanabhūtā,",
  "atk-s0512a:38_5": "tasmāpi “cariyāpiṭaka”nti vuccati,",
  "atk-s0512a:38_6": "bhājanatthopi hi piṭakasaddo niddiṭṭho “atha puriso āgaccheyya,",
  "atk-s0512a:38_7": "kudālapiṭakaṃ ādāyā”tiādīsu viya.",
  "atk-s0512a:38_8": "Taṃ panetaṃ cariyāpiṭakaṃ vinayapiṭakaṃ,",
  "atk-s0512a:38_9": "suttantapiṭakaṃ,",
  "atk-s0512a:38_10": "abhidhammapiṭakanti tīsu piṭakesu suttantapiṭakapariyāpannaṃ.",
  "atk-s0512a:38_11": "Dīghanikāyo,",
  "atk-s0512a:38_12": "majjhimanikāyo,",
  "atk-s0512a:38_13": "saṃyuttanikāyo,",
  "atk-s0512a:38_14": "aṅguttaranikāyo,",
  "atk-s0512a:38_15": "khuddakanikāyoti pañcasu nikāyesu khuddakanikāyapariyāpannaṃ. Suttaṃ, geyyaṃ,",
  "atk-s0512a:38_16": "veyyākaraṇaṃ, gāthā, udānaṃ,",
  "atk-s0512a:38_17": "itivuttakaṃ, jātakaṃ,",
  "atk-s0512a:38_18": "abbhutadhammaṃ,",
  "atk-s0512a:38_19": "vedallanti navasu sāsanaṅgesu gāthāsaṅgahaṃ.",
  "atk-s0512a:39_0": "“Dvāsīti buddhato gaṇhiṃ, dvesahassāni bhikkhuto;",
  "atk-s0512a:40_0": "Caturāsīti sahassāni, ye me dhammā pavattino”ti. –",
  "atk-s0512a:41_0": "Evaṃ dhammabhaṇḍāgārikena paṭiññātesu caturāsītiyā dhammakkhandhasahassesu katipayadhammakkhandhasaṅgahaṃ.",
  "atk-s0512a:41_1": "Vaggato akittivaggo,",
  "atk-s0512a:41_2": "hatthināgavaggo,",
  "atk-s0512a:41_3": "yudhañjayavaggoti vaggattayasaṅgahaṃ.",
  "atk-s0512a:41_4": "Cariyato akittivagge dasa,",
  "atk-s0512a:41_5": "hatthināgavagge dasa,",
  "atk-s0512a:41_6": "yudhañjayavagge pañcadasāti pañcatiṃsacariyāsaṅgahaṃ.",
  "atk-s0512a:41_7": "Tīsu vaggesu akittivaggo ādi,",
  "atk-s0512a:41_8": "cariyāsu akitticariyā. Tassāpi –",
  "atk-s0512a:42_0": "“Kappe ca satasahasse, caturo ca asaṅkhiye;",
  "atk-s0512a:43_0": "Etthantare yaṃ caritaṃ, sabbaṃ taṃ bodhipācana”nti. –",
  "atk-s0512a:44_0": "Ayaṃ gāthā ādi. Tassa ito pabhuti anukkamena atthasaṃvaṇṇanā hoti.",
  "atk-s0512a:45_0": "Ganthārambhakathā niṭṭhitā.",
  "atk-s0512a:46_0": "Nidānakathā",
  "atk-s0512a:47_0": "Sā panāyaṃ atthasaṃvaṇṇanā yasmā dūrenidānaṃ,",
  "atk-s0512a:47_1": "avidūrenidānaṃ,",
  "atk-s0512a:47_2": "santikenidānanti imāni tīṇi nidānāni dassetvā vuccamānā suṇantehi samudāgamato paṭṭhāya suṭṭhu viññātā nāma hoti.",
  "atk-s0512a:47_3": "Tasmā tesaṃ nidānānaṃ ayaṃ vibhāgo veditabbo.",
  "atk-s0512a:48_0": "Dīpaṅkaradasabalassa pādamūlasmiñhi katābhinīhārassa mahābodhisattassa yāva tusitabhavane nibbatti,",
  "atk-s0512a:48_1": "tāva pavatto kathāmaggo dūrenidānaṃ nāma.",
  "atk-s0512a:48_2": "Tusitabhavanato paṭṭhāya yāva bodhimaṇḍe sabbaññutaññāṇappatti,",
  "atk-s0512a:48_3": "tāva pavatto kathāmaggo avidūrenidānaṃ nāma.",
  "atk-s0512a:48_4": "Mahābodhimaṇḍato pana paṭṭhāya yāva paccuppannavatthu,",
  "atk-s0512a:48_5": "tāva pavatto kathāmaggo santikenidānaṃ nāma.",
  "atk-s0512a:48_6": "Imesu tīsu nidānesu yasmā dūrenidānaavidūrenidānāni sabbasādhāraṇāni,",
  "atk-s0512a:48_7": "tasmā tāni jātakaṭṭhakathāyaṃ vitthāritanayeneva vitthārato veditabbāni.",
  "atk-s0512a:48_8": "Santikenidāne pana atthi visesoti tiṇṇampi nidānānaṃ ayamādito paṭṭhāya saṅkhepakathā.",
  "atk-s0512a:49_0": "Dīpaṅkarassa bhagavato pādamūle katābhinīhāro bodhisattabhūto lokanātho attano abhinīhārānurūpaṃ samattiṃsapāramiyo pūretvā,",
  "atk-s0512a:49_1": "sabbaññutaññāṇasambhāraṃ matthakaṃ pāpetvā,",
  "atk-s0512a:49_2": "tusitabhavane nibbatto buddhabhāvāya uppattikālaṃ āgamayamāno,",
  "atk-s0512a:49_3": "tattha yāvatāyukaṃ ṭhatvā tato cuto sakyarājakule paṭisandhiṃ gahetvā anantena parihārena mahantena sirisobhaggena",
  "atk-s0512a:49_4": "vaḍḍhamāno anukkamena yobbanaṃ patvā ekūnatiṃse vayasmiṃ katamahābhinikkhamano,",
  "atk-s0512a:49_5": "chabbassāni mahāpadhānaṃ padahitvā,",
  "atk-s0512a:49_6": "vesākhapuṇṇamāyaṃ bodhirukkhamūle nisinno sūriye anatthaṅgamiteyeva mārabalaṃ vidhamitvā purimayāme pubbenivāsaṃ anussaritvā,",
  "atk-s0512a:49_7": "majjhimayāme dibbacakkhuṃ visodhetvā,",
  "atk-s0512a:49_8": "pacchimayāme diyaḍḍhakilesasahassaṃ khepetvā,",
  "atk-s0512a:49_9": "anuttaraṃ sammāsambodhimabhisambujjhi.",
  "atk-s0512a:50_0": "Tato tattheva sattasattāhe vītināmetvā,",
  "atk-s0512a:50_1": "āsāḷhipuṇṇamāyaṃ bārāṇasiṃ gantvā isipatane migadāye aññāsikoṇḍaññappamukhā aṭṭhārasa brahmakoṭiyo dhammāmataṃ pāyento,",
  "atk-s0512a:50_2": "dhammacakkaṃ pavattetvā,",
  "atk-s0512a:50_3": "yasādike veneyye arahatte patiṭṭhāpetvā,",
  "atk-s0512a:50_4": "te sabbeva saṭṭhi arahante lokānuggahāya vissajjetvā,",
  "atk-s0512a:50_5": "uruvelaṃ gacchanto kappāsikavanasaṇḍe tiṃsa bhaddavaggiye sotāpattiphalādīsu patiṭṭhāpetvā,",
  "atk-s0512a:50_6": "uruvelaṃ gantvā aḍḍhuḍḍhāni pāṭihāriyasahassāni dassetvā uruvelakassapādayo sahassajaṭilaparivāre tebhātikajaṭile vinetvā,",
  "atk-s0512a:50_7": "tehi parivuto rājagahanagarūpacāre laṭṭhivanuyyāne nisinno bimbisārappamukhe dvādasanahute brāhmaṇagahapatike sāsane otāretvā,",
  "atk-s0512a:50_8": "magadharājena kārite veḷuvanavihāre viharati.",
  "atk-s0512a:51_0": "Athevaṃ bhagavati veḷuvane viharante sāriputtamoggallānesu aggasāvakaṭṭhāne ṭhapitesu sāvakasannipāte jāte,",
  "atk-s0512a:51_1": "suddhodanamahārājā “putto kira me chabbassāni dukkarakārikaṃ caritvā paramābhisambodhiṃ patvā pavattitavaradhammacakko",
  "atk-s0512a:51_2": "rājagahaṃ nissāya veḷuvane viharatī”ti sutvā dasapurisasahassaparivāre,",
  "atk-s0512a:51_3": "anukkamena dasa amacce pesesi “puttaṃ me idhānetvā dassethā”ti.",
  "atk-s0512a:51_4": "Tesu rājagahaṃ gantvā satthu dhammadesanāya arahatte patiṭṭhitesu kāḷudāyittherena rañño adhippāye ārocite",
  "atk-s0512a:51_5": "bhagavā vīsatisahassakhīṇāsavaparivuto rājagahato nikkhamitvā saṭṭhiyojanaṃ kapilavatthuṃ dvīhi māsehi",
  "atk-s0512a:51_6": "sampāpuṇi.",
  "atk-s0512a:51_7": "Sakyarājāno “amhākaṃ ñātiseṭṭhaṃ passissāmā”ti sannipatitvā nigrodhārāmaṃ bhagavato ca bhikkhusaṅghassa ca vasanayoggaṃ kāretvā,",
  "atk-s0512a:51_8": "gandhapupphādihatthā paccuggamanaṃ katvā,",
  "atk-s0512a:51_9": "satthāraṃ nigrodhārāmaṃ pavesesuṃ.",
  "atk-s0512a:51_10": "Tatra bhagavā vīsatisahassakhīṇāsavaparivuto paññattavarabuddhāsane nisīdi.",
  "atk-s0512a:51_11": "Sākiyā mānatthaddhā satthu paṇipātaṃ nākaṃsu.",
  "atk-s0512a:51_12": "Bhagavā tesaṃ ajjhāsayaṃ oloketvā mānaṃ bhañjitvā te dhammadesanāya bhājane kātuṃ abhiññāpādakaṃ catutthajjhānaṃ",
  "atk-s0512a:51_13": "samāpajjitvā vuṭṭhāya ākāsaṃ abbhuggantvā tesaṃ sīse pādapaṃsuṃ okiramāno viya,",
  "atk-s0512a:51_14": "kaṇḍambarukkhamūle katapāṭihāriyasadisaṃ yamakapāṭihāriyaṃ akāsi.",
  "atk-s0512a:51_15": "Rājā taṃ acchariyaṃ disvā “ayaṃ loke aggapuggalo”ti vandi.",
  "atk-s0512a:51_16": "Raññā pana vandite te ṭhātuṃ nāma na sakkonti,",
  "atk-s0512a:51_17": "sabbepi sākiyā vandiṃsu.",
  "atk-s0512a:52_0": "Tadā kira bhagavā yamakapāṭihāriyaṃ karonto lokavivaraṇapāṭihāriyampi akāsi –",
  "atk-s0512a:52_1": "yasmiṃ vattamāne manussā manussaloke yathāṭhitā yathānisinnāva cātumahārājikato paṭṭhāya yāva akaniṭṭhabhavanā",
  "atk-s0512a:52_2": "sabbe deve tattha tattha attano bhavane kīḷante dibbānubhāvena jotante mahatiṃ dibbasampattiṃ anubhavante",
  "atk-s0512a:52_3": "santāni samāpattisukhāni anubhavante aññamaññaṃ dhammaṃ sākacchante ca buddhānubhāvena attano maṃsacakkhunāva passanti.",
  "atk-s0512a:52_4": "Tathā heṭṭhāpathaviyaṃ aṭṭhasu mahānirayesu,",
  "atk-s0512a:52_5": "soḷasasu ca ussadanirayesu,",
  "atk-s0512a:52_6": "lokantaraniraye cāti tattha tattha mahādukkhaṃ anubhavamāne satte passanti.",
  "atk-s0512a:52_7": "Dasasahassilokadhātuyaṃ devā mahaccadevānubhāvena tathāgataṃ upasaṅkamitvā acchariyabbhutacittajātā pañjalikā namassamānā payirupāsanti,",
  "atk-s0512a:52_8": "buddhaguṇapaṭisaṃyuttā gāthāyo udāharantā thomenti apphoṭenti hasanti pītisomanassaṃ pavedenti.",
  "atk-s0512a:52_9": "Yaṃ sandhāya vuttaṃ –",
  "atk-s0512a:53_0": "“Bhummā mahārājikā tāvatiṃsā, yāmā ca devā tusitā ca nimmitā;",
  "atk-s0512a:54_0": "Paranimmitā yepi ca brahmakāyikā, ānanditā vipulamakaṃsu ghosa”nti.",
  "atk-s0512a:55_0": "Tadā hi dasabalo “atulaṃ attano buddhabalaṃ dassessāmī”ti mahākaruṇāya samussāhito ākāse dasasahassacakkavāḷasamāgame caṅkamaṃ māpetvā,",
  "atk-s0512a:55_1": "dvādasayojanavitthate sabbaratanamaye caṅkame ṭhito yathāvuttaṃ devamanussanayanavihaṅgānaṃ ekanipātabhūtamacchariyaṃ",
  "atk-s0512a:55_2": "anaññasādhāraṇaṃ buddhānaṃ samādhiñāṇānubhāvadīpanaṃ pāṭihāriyaṃ dassetvā,",
  "atk-s0512a:55_3": "puna tasmiṃ caṅkame caṅkamanto veneyyānaṃ ajjhāsayānurūpaṃ acinteyyānubhāvāya anopamāya buddhalīḷāya dhammaṃ desesi.",
  "atk-s0512a:55_4": "Tena vuttaṃ –",
  "atk-s0512a:56_0": "“Na hete jānanti sadevamānusā, buddho ayaṃ kīdisako naruttamo;",
  "atk-s0512a:57_0": "Iddhibalaṃ paññābalañca kīdisaṃ, buddhabalaṃ lokahitassa kīdisaṃ.",
  "atk-s0512a:58_0": "“Na hete jānanti sadevamānusā, buddho ayaṃ edisako naruttamo;",
  "atk-s0512a:59_0": "Iddhibalaṃ paññābalañca edisaṃ, buddhabalaṃ lokahitassa edisaṃ.",
  "atk-s0512a:60_0": "“Handāhaṃ dassayissāmi, buddhabalamanuttaraṃ;",
  "atk-s0512a:61_0": "Caṅkamaṃ māpayissāmi, nabhe ratanamaṇḍita”nti. ;",
  "atk-s0512a:62_0": "Evaṃ tathāgate attano buddhānubhāvadīpanaṃ pāṭihāriyaṃ dassetvā dhammaṃ desente āyasmā dhammasenāpati",
  "atk-s0512a:62_1": "sāriputto rājagahe gijjhakūṭapabbate ṭhito dibbacakkhunā passitvā,",
  "atk-s0512a:62_2": "tena buddhānubhāvasandassanena acchariyabbhutacittajāto “handāhaṃ bhiyyosomattāya buddhānubhāvaṃ lokassa",
  "atk-s0512a:62_3": "pākaṭaṃ karissāmī”ti sañjātaparivitakko attano parivārabhūtānaṃ pañcannaṃ bhikkhusatānaṃ tamatthaṃ ārocetvā",
  "atk-s0512a:62_4": "iddhiyā ākāsena tāvadeva āgantvā saparivāro bhagavantaṃ upasaṅkamitvā pañcapatiṭṭhitena vanditvā dasanakhasamodhānasamujjalamañjaliṃ",
  "atk-s0512a:62_5": "sirasi paggayha tathāgatassa mahābhinīhāraṃ pāramiparipūraṇañca pucchi.",
  "atk-s0512a:62_6": "Bhagavā taṃ kāyasakkhiṃ katvā tattha sannipatitamanussānañceva dasasahassacakkavāḷadevabrahmānañca attano",
  "atk-s0512a:62_7": "buddhānubhāvaṃ paridīpayanto buddhavaṃsaṃ desesi.",
  "atk-s0512a:62_8": "Tena vuttaṃ –",
  "atk-s0512a:63_0": "“Sāriputto mahāpañño, samādhijjhānakovido;",
  "atk-s0512a:64_0": "Paññāya pāramippatto, pucchati lokanāyakaṃ.",
  "atk-s0512a:65_0": "“Kīdiso te mahāvīra, abhinīhāro naruttama;",
  "atk-s0512a:66_0": "Kamhi kāle tayā dhīra, patthitā bodhimuttamā.",
  "atk-s0512a:67_0": "“Dānaṃ sīlañca nekkhammaṃ, paññā vīriyañca kīdisaṃ;",
  "atk-s0512a:68_0": "Khanti saccamadhiṭṭhānaṃ, mettupekkhā ca kīdisā.",
  "atk-s0512a:69_0": "“Dasa pāramī tayā dhīra, kīdisī lokanāyaka;",
  "atk-s0512a:70_0": "Kathaṃ upapāramī puṇṇā, paramatthapāramī kathaṃ.",
  "atk-s0512a:71_0": "“Tassa puṭṭho viyākāsi, karavīkamadhuragiro;",
  "atk-s0512a:72_0": "Nibbāpayanto hadayaṃ, hāsayanto sadevaka”nti. ;",
  "atk-s0512a:73_0": "Evaṃ bhagavatā buddhavaṃse desite āyasmā dhammasenāpati “aho buddhānaṃ hetusampadā,",
  "atk-s0512a:73_1": "aho samudāgamasampatti,",
  "atk-s0512a:73_2": "aho mahābhinīhārasamijjhanā,",
  "atk-s0512a:73_3": "dukkaraṃ vata bhagavatā kataṃ ettakaṃ kālaṃ evaṃ pāramiyo pūrentena,",
  "atk-s0512a:73_4": "evaṃvidhassa bodhisambhārasambharaṇassa anucchavikameva cetaṃ phalaṃ,",
  "atk-s0512a:73_5": "yadidaṃ sabbaññutā balesu ca vasībhāvo evaṃmahiddhikatā evaṃmahānubhāvatā”ti buddhaguṇārammaṇaṃ ñāṇaṃ pesesi.",
  "atk-s0512a:73_6": "So anaññasādhāraṇaṃ bhagavato sīlaṃ samādhi paññā vimutti vimuttiñāṇadassanaṃ hiriottappaṃ saddhāvīriyaṃ",
  "atk-s0512a:73_7": "satisampajaññaṃ sīlavisuddhi diṭṭhivisuddhi samathavipassanā tīṇi kusalamūlāni tīṇi sucaritāni tayo sammāvitakkā",
  "atk-s0512a:73_8": "tisso anavajjasaññāyo tisso dhātuyo cattāro satipaṭṭhānā cattāro sammappadhānā cattāro iddhipādā cattāro",
  "atk-s0512a:73_9": "ariyamaggā cattāri ariyaphalāni catasso paṭisambhidā catuyoniparicchedakañāṇāni cattāro ariyavaṃsā cattāri",
  "atk-s0512a:73_10": "vesārajjañāṇāni pañca padhāniyaṅgāni pañcaṅgiko sammāsamādhi pañcindriyāni pañca balāni pañca nissaraṇiyā",
  "atk-s0512a:73_11": "dhātuyo pañca vimuttāyatanañāṇāni pañca vimuttiparipācanīyā dhammā cha sāraṇīyā dhammā cha anussatiṭṭhānāni",
  "atk-s0512a:73_12": "cha gāravā cha nissaraṇiyā dhātuyo cha satatavihārā cha anuttariyāni cha nibbedhabhāgiyā saññā cha abhiññā",
  "atk-s0512a:73_13": "cha asādhāraṇañāṇāni satta aparihāniyā dhammā satta ariyadhanāni satta bojjhaṅgā satta sappurisadhammā",
  "atk-s0512a:73_14": "satta niddasavatthūni satta saññā satta dakkhiṇeyyapuggaladesanā satta khīṇāsavabaladesanā aṭṭha paññāpaṭilābhahetudesanā",
  "atk-s0512a:73_15": "aṭṭha sammattāni aṭṭha lokadhammātikkamā aṭṭha ārambhavatthūni aṭṭha akkhaṇadesanā aṭṭha mahāpurisavitakkā",
  "atk-s0512a:73_16": "aṭṭha abhibhāyatanadesanā aṭṭha vimokkhā nava yonisomanasikāramūlakā dhammā nava pārisuddhipadhāniyaṅgāni",
  "atk-s0512a:73_17": "nava sattāvāsadesanā nava āghātappaṭivinayā nava paññā nava nānattadesanā nava anupubbavihārā dasa nāthakaraṇā",
  "atk-s0512a:73_18": "dhammā dasa kasiṇāyatanāni dasa kusalakammapathā dasa sammattāni dasa ariyavāsā dasa asekkhā dhammā dasa",
  "atk-s0512a:73_19": "ratanāni dasa tathāgatabalāni ekādasa mettānisaṃsā dvādasa dhammacakkākārā terasa dhutaṅgaguṇā cuddasa",
  "atk-s0512a:73_20": "buddhañāṇāni pañcadasa vimuttiparipācanīyā dhammā soḷasavidhā ānāpānassatī soḷasa aparampariyā dhammā",
  "atk-s0512a:73_21": "aṭṭhārasa buddhadhammā ekūnavīsati paccavekkhaṇañāṇāni catucattālīsa ñāṇavatthūni paññāsa udayabbayañāṇāni",
  "atk-s0512a:73_22": "paropaṇṇāsa kusaladhammā sattasattati ñāṇavatthūni catuvīsatikoṭisatasahassasamāpattisañcāritamahāvajirañāṇaṃ",
  "atk-s0512a:73_23": "anantanayasamantapaṭṭhānapavicayapaccavekkhaṇadesanāñāṇāni tathā anantāsu lokadhātūsu anantānaṃ sattānaṃ",
  "atk-s0512a:73_24": "āsayādivibhāvanañāṇāni cāti evamādike acinteyyānubhāve buddhaguṇe dhammanvayato anugacchanto anussaranto",
  "atk-s0512a:73_25": "neva antaṃ,",
  "atk-s0512a:73_26": "na pamāṇaṃ passi.",
  "atk-s0512a:73_27": "Thero hi attanopi nāma guṇānaṃ antaṃ vā pamāṇaṃ vā āvajjento na passati,",
  "atk-s0512a:73_28": "so bhagavato guṇānaṃ pamāṇaṃ kiṃ passissati?",
  "atk-s0512a:73_29": "Yassa yassa hi paññā mahatī ñāṇaṃ visadaṃ,",
  "atk-s0512a:73_30": "so so buddhaguṇe mahantato saddahati,",
  "atk-s0512a:73_31": "iti thero bhagavato guṇānaṃ pamāṇaṃ vā paricchedaṃ vā apassanto “mādisassa nāma sāvakapāramiñāṇe ṭhitassa buddhaguṇā ñāṇena paricchindituṃ na sakkā,",
  "atk-s0512a:73_32": "pageva itaresaṃ.",
  "atk-s0512a:73_33": "Aho acinteyyā aparimeyyabhedā mahānubhāvā sabbaññuguṇā,",
  "atk-s0512a:73_34": "kevalaṃ panete ekassa buddhañāṇasseva sabbaso gocarā, nāññesaṃ.",
  "atk-s0512a:73_35": "Kathetuṃ pana sammāsambuddhehipi vitthārato na sakkāyevā”ti niṭṭhamagamāsi.",
  "atk-s0512a:73_36": "Vuttañhetaṃ –",
  "atk-s0512a:74_0": "“Buddhopi buddhassa bhaṇeyya vaṇṇaṃ, kappampi ce aññamabhāsamāno;",
  "atk-s0512a:75_0": "Khīyetha kappo ciradīghamantare, vaṇṇo na khīyetha tathāgatassā”ti. ;",
  "atk-s0512a:76_0": "Evaṃ buddhānaṃ guṇamahantataṃ nissāya uppannabalavapītisomanasso puna cintesi –",
  "atk-s0512a:76_1": "“evarūpānaṃ nāma buddhaguṇānaṃ hetubhūtā buddhakārakā dhammā pāramiyo aho mahānubhāvā.",
  "atk-s0512a:76_2": "Katamāsu nu kho jātīsu pāramitā paripācitā,",
  "atk-s0512a:76_3": "kathaṃ vā paripākaṃ gatā,",
  "atk-s0512a:76_4": "handāhaṃ imamatthaṃ pucchanto evampi samudāgamato paṭṭhāya buddhānubhāvaṃ imassa sadevakassa lokassa pākaṭataraṃ karissāmī”ti.",
  "atk-s0512a:76_5": "So evaṃ cintetvā bhagavantaṃ imaṃ pañhaṃ apucchi –",
  "atk-s0512a:76_6": "“katamāsu nu kho, bhante,",
  "atk-s0512a:76_7": "jātīsu ime buddhakārakā dhammā paripācitā,",
  "atk-s0512a:76_8": "kathaṃ vā paripākaṃ gatā”ti?",
  "atk-s0512a:76_9": "Athassa bhagavā tasmiṃ ratanacaṅkame tisandhipallaṅkaṃ ābhujitvā yugandharapabbate bālasūriyo viya virocamāno nisinno “sāriputta,",
  "atk-s0512a:76_10": "mayhaṃ buddhakārakā dhammā samādānato paṭṭhāya nirantaraṃ sakkaccakāritāya vīriyūpatthambhena ca sabbesu",
  "atk-s0512a:76_11": "kappesu bhavato bhavaṃ jātito jātiṃ paripaccantāyeva ahesuṃ,",
  "atk-s0512a:76_12": "imasmiṃ pana bhaddakappe imāsu jātīsu te paripakkā jātā”ti dassento “kappe ca satasahasse”tiādinā cariyāpiṭakaṃ",
  "atk-s0512a:76_13": "buddhāpadāniyanti dutiyābhidhānaṃ dhammapariyāyaṃ abhāsi.",
  "atk-s0512a:76_14": "Apare pana “ratanacaṅkame caṅkamanto devātidevo devabrahmādīhi pūjiyamāno nigrodhārāme otaritvā vīsatisahassakhīṇāsavaparivuto",
  "atk-s0512a:76_15": "paññattavarabuddhāsane nisinno bhagavā vuttanayeneva āyasmatā sāriputtena pucchito cariyāpiṭakaṃ desesī”ti vadanti.",
  "atk-s0512a:76_16": "Ettāvatā dūrenidānaavidūrenidānāni saṅkhepato dassetvā cariyāpiṭakassa santikenidānaṃ vitthārato niddiṭṭhanti veditabbaṃ.",
  "atk-s0512a:76_17": "Dūrenidānaṃ pana asaṅkhyeyyavibhāvanāyaṃ āvi bhavissatīti.",
  "atk-s0512a:77_0": "1.",
  "atk-s0512a:77_1": "Idāni “kappe ca satasahasse”tiādinayappavattāya cariyāpiṭakapāḷiyā atthasaṃvaṇṇanā hoti.",
  "atk-s0512a:77_2": "Tatrāyaṃ kappa-",
  "atk-s0512a:77_3": "saddo saupasaggo anupasaggo ca vitakkavidhānapaṭibhāgapaññattikālaparamāyusamaṇavohārasamantabhāvābhisaddahana-",
  "atk-s0512a:77_4": "chedanaviniyogavinayakiriyālesantarakappataṇhādiṭṭhiasaṅkhyeyyakappamahākappādīsu dissati.",
  "atk-s0512a:77_5": "Tathā hesa “nekkhammasaṅkappo abyāpādasaṅkappo”tiādīsu vitakke āgato.",
  "atk-s0512a:77_6": "“Cīvare vikappaṃ āpajjeyyā”tiādīsu vidhāne,",
  "atk-s0512a:77_7": "adhikavidhānaṃ āpajjeyyāti attho.",
  "atk-s0512a:77_8": "“Satthukappena vata kira, bho,",
  "atk-s0512a:77_9": "sāvakena saddhiṃ mantayamānā na jānimhā”tiādīsu paṭibhāge.",
  "atk-s0512a:77_10": "Satthusadisenāti ayañhi tattha attho.",
  "atk-s0512a:77_11": "“Idhāyasmā,",
  "atk-s0512a:77_12": "kappo”tiādīsu paññattiyaṃ.",
  "atk-s0512a:77_13": "“Yena sudaṃ niccakappaṃ viharāmī”tiādīsu kāle.",
  "atk-s0512a:77_14": "“Ākaṅkhamāno, ānanda,",
  "atk-s0512a:77_15": "tathāgato kappaṃ vā tiṭṭheyya kappāvasesaṃ vā”tiādīsu paramāyumhi.",
  "atk-s0512a:77_16": "Āyukappo hi idha kappoti adhippeto.",
  "atk-s0512a:77_17": "“Anujānāmi,",
  "atk-s0512a:77_18": "bhikkhave,",
  "atk-s0512a:77_19": "pañcahi samaṇakappehi phalaṃ paribhuñjitu”ntiādīsu samaṇavohāre.",
  "atk-s0512a:77_20": "“Kevalakappaṃ jetavanaṃ obhāsetvā”tiādīsu samantabhāve.",
  "atk-s0512a:77_21": "“Saddhā saddahanā okappanā abhippasādo”tiādīsu abhisaddahane,",
  "atk-s0512a:77_22": "saddhāyanti attho.",
  "atk-s0512a:77_23": "“Alaṅkato kappitakesamassū”tiādīsu chedane.",
  "atk-s0512a:77_24": "“Evameva ito dinnaṃ,",
  "atk-s0512a:77_25": "petānaṃ upakappatī”tiādīsu viniyoge.",
  "atk-s0512a:77_26": "“Kappakatena akappakataṃ saṃsibbitaṃ hotī”tiādīsu vinayakiriyāyaṃ.",
  "atk-s0512a:77_27": "“Atthi kappo nipajjituṃ,",
  "atk-s0512a:77_28": "handāhaṃ nipajjāmī”tiādīsu lese.",
  "atk-s0512a:77_29": "“Āpāyiko nerayiko kappaṭṭho saṅghabhedako…pe…",
  "atk-s0512a:77_30": "kappaṃ nirayamhi paccatī”ti ca ādīsu antarakappe.",
  "atk-s0512a:78_0": "“Na kappayanti na purekkharonti, dhammāpi tesaṃ na paṭicchitāse;",
  "atk-s0512a:79_0": "Na brāhmaṇo sīlavatena neyyo, pāraṅgato na pacceti tādī”ti. –",
  "atk-s0512a:80_0": "Ādīsu taṇhādiṭṭhīsu.",
  "atk-s0512a:80_1": "Tathā hi vuttaṃ niddese “kappāti uddānato dve kappā taṇhākappo diṭṭhikappo”ti.",
  "atk-s0512a:80_2": "“Anekepi saṃvaṭṭakappe anekepi vivaṭṭakappe”tiādīsu asaṅkhyeyyakappe.",
  "atk-s0512a:80_3": "“Cattārimāni,",
  "atk-s0512a:80_4": "bhikkhave,",
  "atk-s0512a:80_5": "kappassa asaṅkhyeyyānī”tiādīsu mahākappe.",
  "atk-s0512a:80_6": "Idhāpi mahākappeyeva daṭṭhabbo.",
  "atk-s0512a:81_0": "Tatrāyaṃ padasiddhi –",
  "atk-s0512a:81_1": "kappīyatīti kappo,",
  "atk-s0512a:81_2": "ettakāni vassānīti vā ettakāni vassasatānīti vā ettakāni vassasahassānīti vā ettakāni vassasatasahassānīti",
  "atk-s0512a:81_3": "vā saṃvaccharavasena gaṇetuṃ asakkuṇeyyattā kevalaṃ sāsaparāsiupamādīhi kappetabbo parikappetabbaparimāṇoti attho.",
  "atk-s0512a:81_4": "Vuttañhetaṃ –",
  "atk-s0512a:82_0": "“Kīva dīgho nu kho, bhante, kappoti?",
  "atk-s0512a:82_1": "Dīgho kho, bhikkhu, kappo,",
  "atk-s0512a:82_2": "so na sukaro saṅkhātuṃ ‘ettakāni vassānī’ti vā ‘ettakāni vassasatānī’ti vā ‘ettakāni vassasahassānī’ti vā ‘ettakāni vassasatasahassānī’ti vā.",
  "atk-s0512a:82_3": "Sakkā pana, bhante,",
  "atk-s0512a:82_4": "upamaṃ kātunti? ‘Sakkā,",
  "atk-s0512a:82_5": "bhikkhū’ti bhagavā avoca.",
  "atk-s0512a:82_6": "Seyyathāpi, bhikkhu,",
  "atk-s0512a:82_7": "yojanaṃ āyāmena yojanaṃ vitthārena yojanaṃ ubbedhena mahāsāsaparāsi.",
  "atk-s0512a:82_8": "Tato vassasatassa vassasahassassa accayena ekamekaṃ sāsapaṃ uddhareyya,",
  "atk-s0512a:82_9": "khippataraṃ kho so, bhikkhu,",
  "atk-s0512a:82_10": "mahāsāsaparāsi iminā upakkamena parikkhayaṃ pariyādānaṃ gaccheyya,",
  "atk-s0512a:82_11": "na tveva kappo,",
  "atk-s0512a:82_12": "evaṃ dīgho kho, bhikkhu, kappo”ti.",
  "atk-s0512a:83_0": "Svāyaṃ mahākappo saṃvaṭṭādivasena catuasaṅkhyeyyakappasaṅgaho. Vuttampi cetaṃ –",
  "atk-s0512a:84_0": "“Cattārimāni,",
  "atk-s0512a:84_1": "bhikkhave,",
  "atk-s0512a:84_2": "kappassa asaṅkhyeyyāni.",
  "atk-s0512a:84_3": "Katamāni cattāri? Saṃvaṭṭo,",
  "atk-s0512a:84_4": "saṃvaṭṭaṭṭhāyī, vivaṭṭo,",
  "atk-s0512a:84_5": "vivaṭṭaṭṭhāyī”ti.",
  "atk-s0512a:85_0": "Tattha tayo saṃvaṭṭā –",
  "atk-s0512a:85_1": "tejosaṃvaṭṭo,",
  "atk-s0512a:85_2": "āposaṃvaṭṭo,",
  "atk-s0512a:85_3": "vāyosaṃvaṭṭoti.",
  "atk-s0512a:85_4": "Tisso saṃvaṭṭasīmā –",
  "atk-s0512a:85_5": "ābhassarā,",
  "atk-s0512a:85_6": "subhakiṇhā,",
  "atk-s0512a:85_7": "vehapphalāti.",
  "atk-s0512a:85_8": "Yadā hi kappo tejena saṃvaṭṭati,",
  "atk-s0512a:85_9": "ābhassarato heṭṭhā agginā ḍayhati.",
  "atk-s0512a:85_10": "Yadā āpena saṃvaṭṭati,",
  "atk-s0512a:85_11": "subhakiṇhato heṭṭhā udakena vilīyati.",
  "atk-s0512a:85_12": "Yadā vāyunā saṃvaṭṭati,",
  "atk-s0512a:85_13": "vehapphalato heṭṭhā vātena viddhaṃsati.",
  "atk-s0512a:85_14": "Vitthārato pana koṭisatasahassacakkavāḷaṃ vinassati,",
  "atk-s0512a:85_15": "yaṃ buddhānaṃ āṇākkhettanti vuccati.",
  "atk-s0512a:85_16": "Tesu tīsu saṃvaṭṭesu yathākkamaṃ kappavināsakamahāmeghato yāva jālāya vā udakassa vā vātassa vā upacchedo idaṃ ekaṃ asaṅkhyeyyaṃ saṃvaṭṭo nāma.",
  "atk-s0512a:85_17": "Kappavināsakajālādipacchedato yāva koṭisatasahassacakkavāḷaparipūrako sampattimahāmegho uṭṭhahati,",
  "atk-s0512a:85_18": "idaṃ dutiyaṃ asaṅkhyeyyaṃ saṃvaṭṭaṭṭhāyī nāma.",
  "atk-s0512a:86_0": "Sampattimahāmeghato yāva candimasūriyapātubhāvo,",
  "atk-s0512a:86_1": "idaṃ tatiyaṃ asaṅkhyeyyaṃ vivaṭṭo nāma.",
  "atk-s0512a:86_2": "Candimasūriyapātubhāvato yāva puna kappavināsakamahāmegho,",
  "atk-s0512a:86_3": "idaṃ catutthaṃ asaṅkhyeyyaṃ vivaṭṭaṭṭhāyī nāma.",
  "atk-s0512a:86_4": "Imesu catusaṭṭhiantarakappasaṅgahaṃ vivaṭṭaṭṭhāyī.",
  "atk-s0512a:86_5": "Tena samānakālaparicchedā vivaṭṭādayo veditabbā.",
  "atk-s0512a:86_6": "“Vīsatiantarakappasaṅgaha”nti eke.",
  "atk-s0512a:86_7": "Iti imāni cattāri asaṅkhyeyyāni eko mahākappo hoti.",
  "atk-s0512a:86_8": "Tena vuttaṃ “svāyaṃ mahākappo saṃvaṭṭādivasena catuasaṅkhyeyyakappasaṅgaho”ti.",
  "atk-s0512a:87_0": "Kappeti ca accantasaṃyogavasena upayogabahuvacanaṃ.",
  "atk-s0512a:87_1": "Satasahasseti kappasaddasambandhena cāyaṃ pulliṅganiddeso,",
  "atk-s0512a:87_2": "idhāpi accantasaṃyogavaseneva bahuvacanaṃ.",
  "atk-s0512a:87_3": "Samānādhikaraṇañhetaṃ padadvayaṃ.",
  "atk-s0512a:87_4": "Caturo ca asaṅkhiyeti etthāpi eseva nayo.",
  "atk-s0512a:87_5": "Kassa pana asaṅkhiyeti aññassa avuttattā kappassa ca vuttattā pakaraṇato kappānanti ayamattho viññāyateva.",
  "atk-s0512a:87_6": "Na hi vuttaṃ vajjetvā avuttassa kassaci gahaṇaṃ yuttanti. Ca-",
  "atk-s0512a:87_7": "saddo sampiṇḍanattho,",
  "atk-s0512a:87_8": "mahākappānaṃ caturo asaṅkhyeyye satasahasse ca mahākappeti ayañhettha attho.",
  "atk-s0512a:87_9": "Asaṅkhiyeti ettha saṅkhātuṃ na sakkāti asaṅkhiyā,",
  "atk-s0512a:87_10": "gaṇanaṃ atikkantāti attho.",
  "atk-s0512a:87_11": "“Asaṅkhyeyyanti eko gaṇanaviseso”ti eke.",
  "atk-s0512a:87_12": "Te hi ekato paṭṭhāya mahābalakkhapariyosānāni ekūnasaṭṭhiṭṭhānāni vajjetvā dasamahābalakkhāni asaṅkhyeyyaṃ nāma,",
  "atk-s0512a:87_13": "saṭṭhimaṭṭhānantaranti vadanti.",
  "atk-s0512a:87_14": "Taṃ na yujjati,",
  "atk-s0512a:87_15": "saṅkhyāṭhānantaraṃ nāma gaṇanaviseso,",
  "atk-s0512a:87_16": "tassa asaṅkhyeyyabhāvābhāvato ekaṃ ṭhānantaraṃ asaṅkhyeyyañcāti viruddhametaṃ.",
  "atk-s0512a:87_17": "Nanu ca asaṅkhyabhāvena asaṅkhyeyyattepi tassa catubbidhabhāvo na yujjatīti?",
  "atk-s0512a:87_18": "No na yujjati.",
  "atk-s0512a:87_19": "Catūsu ṭhānesu asaṅkhyeyyabhāvassa icchitattā.",
  "atk-s0512a:87_20": "Tatrāyamādito paṭṭhāya vibhāvanā –",
  "atk-s0512a:88_0": "Atīte kira ekasmiṃ kappe taṇhaṅkaro medhaṅkaro saraṇaṅkaro dīpaṅkaroti cattāro sammāsambuddhā anukkamena loke uppajjiṃsu.",
  "atk-s0512a:88_1": "Tesu dīpaṅkarassa bhagavato kāle amaravatī nāma nagaraṃ ahosi.",
  "atk-s0512a:88_2": "Tattha sumedho nāma brāhmaṇo paṭivasati ubhato sujāto mātito ca pitito ca,",
  "atk-s0512a:88_3": "saṃsuddhagahaṇiko yāva sattamā kulaparivaṭṭā akkhitto anupakkuṭṭho jātivādena,",
  "atk-s0512a:88_4": "abhirūpo dassanīyo pāsādiko paramāya vaṇṇapokkharatāya samannāgato.",
  "atk-s0512a:88_5": "So aññaṃ kammaṃ akatvā brāhmaṇasippameva uggaṇhi.",
  "atk-s0512a:88_6": "Tassa daharakāleyeva mātāpitaro kālamakaṃsu.",
  "atk-s0512a:88_7": "Athassa rāsivaḍḍhako amacco āyapotthakaṃ āharitvā suvaṇṇarajatamaṇimuttādibharite sāragabbhe vivaritvā “ettakaṃ te, kumāra,",
  "atk-s0512a:88_8": "mātusantakaṃ,",
  "atk-s0512a:88_9": "ettakaṃ te pitusantakaṃ,",
  "atk-s0512a:88_10": "ettakaṃ te ayyakapayyakāna”nti yāva sattamā kulaparivaṭṭā dhanaṃ ācikkhitvā “etaṃ dhanaṃ paṭipajjāhī”ti āha.",
  "atk-s0512a:88_11": "Sumedhapaṇḍito cintesi –",
  "atk-s0512a:88_12": "“imaṃ evaṃ bahuṃ dhanaṃ saṃharitvā mayhaṃ mātāpitādayo paralokaṃ gacchantā ekakahāpaṇampi gahetvā na gatā,",
  "atk-s0512a:88_13": "mayā pana gahetvā gamanakāraṇaṃ kātuṃ vaṭṭatī”ti.",
  "atk-s0512a:88_14": "So rañño ārocetvā nagare bheriṃ carāpetvā mahājanassa dānaṃ datvā himavantappadesaṃ gantvā tāpasapabbajjaṃ",
  "atk-s0512a:88_15": "pabbajitvā sattāheneva aṭṭha samāpattiyo pañca ca abhiññāyo nibbattetvā samāpattivihārehi viharati.",
  "atk-s0512a:89_0": "Tasmiñca kāle dīpaṅkaradasabalo paramābhisambodhiṃ patvā pavattitavaradhammacakko catūhi khīṇāsavasatasahassehi",
  "atk-s0512a:89_1": "parivuto anupubbena cārikaṃ caramāno rammavatīnagaraṃ nāma patvā tassa avidūre sudassanamahāvihāre paṭivasati.",
  "atk-s0512a:89_2": "Rammavatīnagaravāsino “satthā kira amhākaṃ nagaraṃ patvā sudassanamahāvihāre paṭivasatī”ti sutvā gandhamālādihatthā",
  "atk-s0512a:89_3": "satthāraṃ upasaṅkamitvā vanditvā gandhamālādīhi pūjetvā ekamantaṃ nisinnā dhammadesanaṃ sutvā svātanāya",
  "atk-s0512a:89_4": "nimantetvā uṭṭhāyāsanā pakkamiṃsu.",
  "atk-s0512a:89_5": "Te punadivase mahādānaṃ sajjetvā nagaraṃ alaṅkaritvā dasabalassa āgamanamaggaṃ haṭṭhatuṭṭhā sodhenti.",
  "atk-s0512a:90_0": "Tasmiñca kāle sumedhatāpaso ākāsena gacchanto te haṭṭhatuṭṭhe manusse disvā “ambho,",
  "atk-s0512a:90_1": "kassa tumhe imaṃ maggaṃ sodhethā”ti pucchi?",
  "atk-s0512a:90_2": "Tehi “sammāsambuddhassa āgamanamaggaṃ sodhemā”ti vutte atītesu buddhesu katādhikārattā “buddho”ti vacanaṃ",
  "atk-s0512a:90_3": "sutvā uppannapītisomanasso tāvadeva ākāsato oruyha “mayhampi okāsaṃ detha,",
  "atk-s0512a:90_4": "ahampi sodhessāmī”ti tehi dassitaṃ okāsaṃ “kiñcāpi ahaṃ imaṃ iddhiyā sattaratanavicittaṃ katvā alaṅkarituṃ pahomi,",
  "atk-s0512a:90_5": "ajja pana mayā kāyaveyyāvaccaṃ kātuṃ vaṭṭati,",
  "atk-s0512a:90_6": "kāyārahaṃ puññaṃ gaṇhissāmī”ti cintetvā tiṇakacavarādayo nīharitvā paṃsuṃ āharitvā samaṃ karonto sodheti.",
  "atk-s0512a:90_7": "Aniṭṭhiteyeva pana tassa padesassa sodhane dīpaṅkaro bhagavā mahānubhāvānaṃ chaḷabhiññānaṃ khīṇāsavānaṃ",
  "atk-s0512a:90_8": "catūhi satasahassehi parivuto taṃ maggaṃ paṭipajji.",
  "atk-s0512a:90_9": "Sumedhapaṇḍito “sammāsambuddho buddhasāvakā ca mā cikkhallaṃ akkamantū”ti attano vākacīrañca cammakhaṇḍañca",
  "atk-s0512a:90_10": "jaṭākalāpañca pasāretvā sayañca yena bhagavā tena sīsaṃ katvā avakujjo nipajji.",
  "atk-s0512a:90_11": "Evañca cintesi –",
  "atk-s0512a:90_12": "“sacāhaṃ icchissāmi,",
  "atk-s0512a:90_13": "imassa bhagavato sāvako hutvā ajjeva kilese ghātessāmi.",
  "atk-s0512a:90_14": "Kiṃ mayhaṃ ekakeneva saṃsāramahoghato nittharaṇena?",
  "atk-s0512a:90_15": "Yaṃnūnāhampi evarūpo sammāsambuddho hutvā sadevakaṃ lokaṃ saṃsāramahaṇṇavato tāreyya”nti.",
  "atk-s0512a:90_16": "Iti so aṭṭhaṅgasamannāgatamahābhinīhāravasena cittaṃ paṇidhesi.",
  "atk-s0512a:90_17": "Atha bhagavā āgantvā tassa ussīsake ṭhatvā cittācāraṃ samijjhanabhāvañcassa ñatvā “ayaṃ ito kappasatasahassādhikānaṃ",
  "atk-s0512a:90_18": "catunnaṃ asaṅkhyeyyānaṃ matthake gotamo nāma sammāsambuddho bhavissatī”ti sabbaṃ imaṃ bhagavato pavattiṃ",
  "atk-s0512a:90_19": "byākaritvā pakkāmi.",
  "atk-s0512a:91_0": "Tato aparepi koṇḍaññabhagavantaṃ ādiṃ katvā anukkamena uppannā yāva kassapadasabalapariyosānā sammāsambuddhā",
  "atk-s0512a:91_1": "mahāsattaṃ “buddho bhavissatī”ti byākariṃsu.",
  "atk-s0512a:91_2": "Iti amhākaṃ bodhisattassa pāramiyo pūrentasseva catuvīsati sammāsambuddhā uppannā.",
  "atk-s0512a:91_3": "Yasmiṃ pana kappe dīpaṅkaradasabalo udapādi,",
  "atk-s0512a:91_4": "tasmiṃ aññepi tayo buddhā ahesuṃ.",
  "atk-s0512a:91_5": "Tesaṃ santike bodhisattassa byākaraṇaṃ nāhosi,",
  "atk-s0512a:91_6": "tasmā te idha na gahitā.",
  "atk-s0512a:91_7": "Porāṇaṭṭhakathāyaṃ pana tamhā kappā paṭṭhāya sabbabuddhe dassetuṃ idaṃ vuttaṃ –",
  "atk-s0512a:92_0": "“Taṇhaṅkaro medhaṅkaro, athopi saraṇaṅkaro;",
  "atk-s0512a:93_0": "Dīpaṅkaro ca sambuddho, koṇḍañño dvipaduttamo.",
  "atk-s0512a:94_0": "“Maṅgalo ca sumano ca, revato sobhito muni;",
  "atk-s0512a:95_0": "Anomadassī padumo, nārado padumuttaro.",
  "atk-s0512a:96_0": "“Sumedho ca sujāto ca, piyadassī mahāyaso;",
  "atk-s0512a:97_0": "Atthadassī dhammadassī, siddhattho lokanāyako.",
  "atk-s0512a:98_0": "“Tisso phusso ca sambuddho, vipassī sikhi vessabhū;",
  "atk-s0512a:99_0": "Kakusandho koṇāgamano, kassapo cāpi nāyako.",
  "atk-s0512a:100_0": "“Ete ahesuṃ sambuddhā, vītarāgā samāhitā;",
  "atk-s0512a:101_0": "Sataraṃsīva uppannā, mahātamavinodanā;",
  "atk-s0512a:102_0": "Jalitvā aggikkhandhāva, nibbutā te sasāvakā”ti. ;",
  "atk-s0512a:103_0": "Tattha dīpaṅkaradasabalassa ca koṇḍaññadasabalassa ca antare mahākappānaṃ ekaṃ asaṅkhyeyyaṃ buddhasuñño loko ahosi,",
  "atk-s0512a:103_1": "tathā bhagavato koṇḍaññassa ca bhagavato maṅgalassa ca antare,",
  "atk-s0512a:103_2": "tathā bhagavato sobhitassa ca bhagavato anomadassissa ca antare,",
  "atk-s0512a:103_3": "tathā bhagavato nāradassa ca bhagavato padumuttarassa ca antare.",
  "atk-s0512a:103_4": "Vuttañhetaṃ buddhavaṃse –",
  "atk-s0512a:104_0": "“Dīpaṅkarassa bhagavato, koṇḍaññassa ca satthuno;",
  "atk-s0512a:105_0": "Etesaṃ antarā kappā, gaṇanāto asaṅkhiyā.",
  "atk-s0512a:106_0": "“Koṇḍaññassa aparena, maṅgalo nāma nāyako;",
  "atk-s0512a:107_0": "Tesampi antarā kappā, gaṇanāto asaṅkhiyā.",
  "atk-s0512a:108_0": "“Sobhitassa aparena, anomadassī mahāyaso;",
  "atk-s0512a:109_0": "Tesampi antarā kappā, gaṇanāto asaṅkhiyā.",
  "atk-s0512a:110_0": "“Nāradassa bhagavato, padumuttarassa satthuno;",
  "atk-s0512a:111_0": "Tesampi antarā kappā, gaṇanāto asaṅkhiyā”ti.",
  "atk-s0512a:112_0": "Evaṃ gaṇanātītatāya asaṅkhyeyyattepi catūsu ṭhānesu mahākappānaṃ gaṇanātikkamena “caturo ca asaṅkhiye”ti vuttaṃ,",
  "atk-s0512a:112_1": "na saṅkhyāvisesenāti veditabbaṃ.",
  "atk-s0512a:112_2": "Yasmā pana padumuttaradasabalassa ca sumedhadasabalassa ca antare tiṃsakappasahassāni,",
  "atk-s0512a:112_3": "sujātadasabalassa ca piyadassīdasabalassa ca antare navasahassādhikānaṃ kappānaṃ saṭṭhisahassāni dvāsītuttarāni aṭṭha ca satāni,",
  "atk-s0512a:112_4": "dhammadassīdasabalassa ca siddhatthadasabalassa ca antare vīsati kappā,",
  "atk-s0512a:112_5": "siddhatthadasabalassa ca tissadasabalassa ca antare eko kappo,",
  "atk-s0512a:112_6": "bhagavato vipassissa ca bhagavato sikhissa ca antare saṭṭhi kappā,",
  "atk-s0512a:112_7": "bhagavato ca vessabhussa bhagavato ca kakusandhassa antare tiṃsa kappā,",
  "atk-s0512a:112_8": "iti padumuttaradasabalassa uppannakappato paṭṭhāya heṭṭhā tesaṃ tesaṃ buddhānaṃ uppannakappehi iminā ca bhaddakappena saddhiṃ satasahassamahākappā.",
  "atk-s0512a:112_9": "Te sandhāya vuttaṃ “kappe ca satasahasse”ti.",
  "atk-s0512a:112_10": "Imasmiṃ panatthe vitthāriyamāne sabbaṃ buddhavaṃsapāḷiṃ āharitvā saṃvaṇṇetabbaṃ hotīti ativitthārabhīrukassa",
  "atk-s0512a:112_11": "mahājanassa cittaṃ anurakkhantā na vitthārayimha.",
  "atk-s0512a:112_12": "Atthikehi buddhavaṃsato gahetabbo.",
  "atk-s0512a:112_13": "Yopi cettha vattabbo kathāmaggo,",
  "atk-s0512a:112_14": "sopi aṭṭhasāliniyā dhammasaṅgahavaṇṇanāya jātakaṭṭhakathāya ca vuttanayeneva veditabbo.",
  "atk-s0512a:113_0": "Etthantareti ettha antarasaddo –",
  "atk-s0512a:114_0": "“Nadītīresu saṇṭhāne, sabhāsu rathiyāsu ca;",
  "atk-s0512a:115_0": "Janā saṅgamma mantenti, mañca tañca kimantara”nti. –",
  "atk-s0512a:116_0": "Ādīsu kāraṇe āgato.",
  "atk-s0512a:116_1": "“Addasā kho maṃ, bhante,",
  "atk-s0512a:116_2": "aññatarā itthī vijjantarikāya bhājanaṃ dhovantī”tiādīsu khaṇe,",
  "atk-s0512a:116_3": "vijjuniccharaṇakkhaṇeti attho.",
  "atk-s0512a:116_4": "“Yassantarato na santi kopā”tiādīsu citte.",
  "atk-s0512a:116_5": "“Antarā ca gayaṃ antarā ca bodhi”ntiādīsu vivare.",
  "atk-s0512a:116_6": "“Na upajjhāyassa bhaṇamānassa antarantarā kathā opātetabbā”tiādīsu vemajjhe.",
  "atk-s0512a:116_7": "Idhāpi vemajjheyeva daṭṭhabbo,",
  "atk-s0512a:116_8": "tasmā etasmiṃ antare vemajjheti attho.",
  "atk-s0512a:116_9": "Idaṃ vuttaṃ hoti –",
  "atk-s0512a:116_10": "yasmiṃ mahākappe amhākaṃ bhagavā sumedhapaṇḍito hutvā dīpaṅkarassa bhagavato pādamūle –",
  "atk-s0512a:117_0": "“Manussattaṃ liṅgasampatti, hetu satthāradassanaṃ;",
  "atk-s0512a:118_0": "Pabbajjā guṇasampatti, adhikāro ca chandatā”ti. –",
  "atk-s0512a:119_0": "Evaṃ vuttehi aṭṭhahi aṅgehi samannāgataṃ mahābhinīhāraṃ akāsi,",
  "atk-s0512a:119_1": "samattiṃsa pāramiyo pavicini samādiyi,",
  "atk-s0512a:119_2": "sabbepi buddhakārake dhamme sampādetuṃ ārabhi,",
  "atk-s0512a:119_3": "yamhi cetasmiṃ bhaddakappe sabbaso pūritapāramī hutvā anuttaraṃ sammāsambodhiṃ abhisambujjhi.",
  "atk-s0512a:119_4": "Imesaṃ dvinnaṃ mahākappānaṃ antare yathāvuttaparicchede kālaviseseti.",
  "atk-s0512a:119_5": "Kathaṃ panetaṃ viññāyatīti?",
  "atk-s0512a:119_6": "“Kappe ca satasahasse,",
  "atk-s0512a:119_7": "caturo ca asaṅkhiye”ti idañhi mahākappānaṃ paricchedato aparicchedato ca saṅkhyādassanaṃ.",
  "atk-s0512a:119_8": "Sā kho panāyaṃ saṅkhyā saṅkhyeyyassa ādipariyosānaggahaṇaṃ vinā na sambhavatīti yattha bodhisambhārānamārambho",
  "atk-s0512a:119_9": "yattha ca te pariyositā tadubhayampi avadhibhāvena “etthantare”ti ettha atthato dassitanti viññāyati.",
  "atk-s0512a:119_10": "Avadhi ca panāyaṃ abhividhivasena veditabbo,",
  "atk-s0512a:119_11": "na mariyādāvasena,",
  "atk-s0512a:119_12": "ārambhosānakappānaṃ ekadesena antogadhattā.",
  "atk-s0512a:119_13": "Nanu ca nippadesena tesaṃ apariyādānato abhividhi ca idha na sambhavatīti?",
  "atk-s0512a:119_14": "Na idamevaṃ tadekadesepi tabbohārato.",
  "atk-s0512a:119_15": "Yo hi tadekadesabhūto kappo,",
  "atk-s0512a:119_16": "so nippadesato pariyādinnoti.",
  "atk-s0512a:120_0": "Yaṃ caritaṃ,",
  "atk-s0512a:120_1": "sabbaṃ taṃ bodhipācananti ettha caritanti cariyā,",
  "atk-s0512a:120_2": "samattiṃsapāramisaṅgahā dānasīlādipaṭipatti,",
  "atk-s0512a:120_3": "ñātatthacariyālokatthacariyābuddhatthacariyānaṃ tadantogadhattā.",
  "atk-s0512a:120_4": "Tathā yā cimā aṭṭha cariyā,",
  "atk-s0512a:120_5": "seyyathidaṃ –",
  "atk-s0512a:120_6": "paṇidhisampannānaṃ catūsu iriyāpathesu iriyāpathacariyā,",
  "atk-s0512a:120_7": "indriyesu guttadvārānaṃ ajjhattikāyatanesu āyatanacariyā,",
  "atk-s0512a:120_8": "appamādavihārīnaṃ catūsu satipaṭṭhānesu saticariyā,",
  "atk-s0512a:120_9": "adhicittamanuyuttānaṃ catūsu jhānesu samādhicariyā,",
  "atk-s0512a:120_10": "buddhisampannānaṃ catūsu ariyasaccesu ñāṇacariyā,",
  "atk-s0512a:120_11": "sammā paṭipannānaṃ catūsu ariyamaggesu maggacariyā,",
  "atk-s0512a:120_12": "adhigataphalānaṃ catūsu sāmaññaphalesu patticariyā,",
  "atk-s0512a:120_13": "tiṇṇaṃ buddhānaṃ sabbasattesu lokatthacariyāti.",
  "atk-s0512a:120_14": "Tattha padesato dvinnaṃ bodhisattānaṃ paccekabuddhabuddhasāvakānañca lokatthacariyā,",
  "atk-s0512a:120_15": "mahābodhisattānaṃ pana sammāsambuddhānañca nippadesato.",
  "atk-s0512a:120_16": "Vuttañhetaṃ niddese “cariyāti aṭṭha cariyāyo iriyāpathacariyā āyatanacariyā”ti vitthāro.",
  "atk-s0512a:120_17": "“Adhimuccanto saddhāya carati,",
  "atk-s0512a:120_18": "paggaṇhanto vīriyena carati,",
  "atk-s0512a:120_19": "upaṭṭhahanto satiyā carati,",
  "atk-s0512a:120_20": "avikkhipanto samādhinā carati,",
  "atk-s0512a:120_21": "pajānanto paññāya carati,",
  "atk-s0512a:120_22": "vijānanto viññāṇena carati,",
  "atk-s0512a:120_23": "evampi paṭipannassa kusalā dhammā āyatantīti āyatanacariyāya carati,",
  "atk-s0512a:120_24": "evampi paṭipanno visesamadhigacchatīti visesacariyāya caratī”ti yā imā aparāpi aṭṭha cariyā vuttā,",
  "atk-s0512a:120_25": "tāsaṃ sabbāsaṃ pāramitāsveva samorodho veditabbo.",
  "atk-s0512a:120_26": "Tena vuttaṃ “caritanti cariyā,",
  "atk-s0512a:120_27": "samattiṃsapāramisaṅgahā dānasīlādipaṭipattī”ti.",
  "atk-s0512a:120_28": "Hetucariyāya eva pana idhādhippetattā maggacariyāpatticariyānaṃ idha anavarodho veditabbo.",
  "atk-s0512a:120_29": "Tena vuttaṃ “sabbaṃ taṃ bodhipācana”nti.",
  "atk-s0512a:121_0": "Tattha sabba-",
  "atk-s0512a:121_1": "saddo sabbasabbaṃ āyatanasabbaṃ sakkāyasabbaṃ padesasabbanti catūsu atthesu dissati.",
  "atk-s0512a:121_2": "Tathā hi “sabbe dhammā sabbākārena buddhassa bhagavato ñāṇamukhe āpāthamāgacchantī”tiādīsu sabbasabbasmiṃ.",
  "atk-s0512a:121_3": "“Sabbaṃ vo,",
  "atk-s0512a:121_4": "bhikkhave,",
  "atk-s0512a:121_5": "desessāmi taṃ suṇātha, kiñca,",
  "atk-s0512a:121_6": "bhikkhave,",
  "atk-s0512a:121_7": "sabbaṃ cakkhuñceva rūpā ca…pe…",
  "atk-s0512a:121_8": "mano ceva dhammā cā”ti ettha āyatanasabbasmiṃ.",
  "atk-s0512a:121_9": "“Sabbaṃ sabbato sañjānātī”tiādīsu sakkāyasabbasmiṃ.",
  "atk-s0512a:121_10": "“Sabbesampi vo,",
  "atk-s0512a:121_11": "sāriputta,",
  "atk-s0512a:121_12": "subhāsitaṃ pariyāyenā”tiādīsu padesasabbasmiṃ.",
  "atk-s0512a:121_13": "Idhāpi padesasabbasmiṃ eva veditabbo,",
  "atk-s0512a:121_14": "bodhisambhārabhūtassa caritassa adhippetattā.",
  "atk-s0512a:122_0": "Bodhīti rukkhopi ariyamaggopi nibbānampi sabbaññutaññāṇampi.",
  "atk-s0512a:122_1": "“Bodhirukkhamūle paṭhamābhisambuddho”ti ca “antarā ca gayaṃ antarā ca bodhi”nti ca āgataṭṭhāne bujjhati etthāti rukkho bodhi.",
  "atk-s0512a:122_2": "“Bodhi vuccati catūsu maggesu ñāṇa”nti āgataṭṭhāne cattāri ariyasaccāni bujjhati etenāti ariyamaggo bodhi.",
  "atk-s0512a:122_3": "“Patvāna bodhiṃ amataṃ asaṅkhata”nti āgataṭṭhāne bujjhati etasmiṃ nimittabhūteti nibbānaṃ bodhi.",
  "atk-s0512a:122_4": "“Pappoti bodhiṃ varabhūrimedhaso”ti āgataṭṭhāne sabbe dhamme sabbākārena bujjhati etenāti sabbaññutaññāṇaṃ bodhi.",
  "atk-s0512a:122_5": "Idhāpi sabbaññutaññāṇaṃ adhippetaṃ.",
  "atk-s0512a:122_6": "Arahattamaggasabbaññutaññāṇāni vā idha bodhīti veditabbāni,",
  "atk-s0512a:122_7": "mahābodhiyā adhippetattā bhagavato.",
  "atk-s0512a:122_8": "Āsavakkhayañāṇapadaṭṭhānañhi sabbaññutaññāṇaṃ sabbaññutaññāṇapadaṭṭhānañca āsavakkhayañāṇaṃ “mahābodhī”ti vuccati.",
  "atk-s0512a:122_9": "Etthāyaṃ saṅkhepattho –",
  "atk-s0512a:122_10": "yathāvuttakālaparicchede yaṃ mama dānāsīlādipaṭipattisaṅkhātaṃ caritaṃ,",
  "atk-s0512a:122_11": "taṃ sabbaṃ anavasesaṃ mahābodhiyā pācanaṃ sādhakaṃ nibbattakanti.",
  "atk-s0512a:122_12": "Etena bodhisambhārānaṃ nirantarabhāvanaṃ dasseti.",
  "atk-s0512a:122_13": "Atha vā sabbanti etthantare yathāvuttakālaparicchede yaṃ caritaṃ,",
  "atk-s0512a:122_14": "taṃ sabbaṃ sakalameva anavasesaṃ bodhisambhārabhūtameva.",
  "atk-s0512a:122_15": "Etena sabbasambhārabhāvanaṃ dasseti.",
  "atk-s0512a:123_0": "Tasso hi bodhisambhāresu bhāvanā sabbasambhārabhāvanā nirantarabhāvanā cirakālabhāvanā sakkaccabhāvanā cāti.",
  "atk-s0512a:123_1": "Tāsu “kappe ca satasahasse,",
  "atk-s0512a:123_2": "caturo ca asaṅkhiye”ti iminā cirakālabhāvanā vuttā.",
  "atk-s0512a:123_3": "Yo cettha accantasaṃyogo,",
  "atk-s0512a:123_4": "tena paṭhame atthavikappe sabbaggahaṇena ca nirantarabhāvanā,",
  "atk-s0512a:123_5": "dutiye atthavikappe sabbaṃ carita”nti iminā sabbasambhārabhāvanā,",
  "atk-s0512a:123_6": "bodhipācana”nti iminā sakkaccabhāvanā vuttā hoti,",
  "atk-s0512a:123_7": "yathā taṃ caritaṃ sammāsambodhiṃ pāceti evaṃbhūtabhāvadīpanato.",
  "atk-s0512a:123_8": "Tathā hi taṃ “bodhipācana”nti vattabbataṃ arahati,",
  "atk-s0512a:123_9": "na aññathāti.",
  "atk-s0512a:123_10": "Kathaṃ panettha bodhicariyāya nirantarabhāvo veditabbo?",
  "atk-s0512a:123_11": "Yadi cittanirantaratāya taṃ na yujjati,",
  "atk-s0512a:123_12": "na hi mahābodhisattānaṃ mahābhinīhārato uddhaṃ bodhisambhārasambharaṇacittato aññaṃ cittaṃ nappavattatīti sakkā vattuṃ.",
  "atk-s0512a:123_13": "Atha kiriyamayacittappavattiṃ sandhāya vucceyya,",
  "atk-s0512a:123_14": "evampi na yujjati,",
  "atk-s0512a:123_15": "na hi sabbāni tesaṃ kiriyamayacittāni bodhisambhārasambharaṇavaseneva pavattanti.",
  "atk-s0512a:123_16": "Eteneva payoganirantaratāpi paṭikkhittāti daṭṭhabbā.",
  "atk-s0512a:123_17": "Jātinirantaratāya pana nirantarabhāvanā veditabbā.",
  "atk-s0512a:123_18": "Yassañhi jātiyaṃ mahābodhisattena mahāpaṇidhānaṃ nibbattitaṃ,",
  "atk-s0512a:123_19": "tato paṭṭhāya yāva carimattabhāvā na sā nāma jāti upalabbhati,",
  "atk-s0512a:123_20": "yā sabbena sabbaṃ bodhisambhārasambhatā na siyā antamaso dānapāramimattaṃ upādāya.",
  "atk-s0512a:123_21": "Ayañhi niyatipatthitānaṃ bodhisattānaṃ dhammatā.",
  "atk-s0512a:123_22": "Yāva ca te kammādīsu vasībhāvaṃ na pāpuṇanti,",
  "atk-s0512a:123_23": "tāva sappadesampi sambhāresu payogamāpajjanti.",
  "atk-s0512a:123_24": "Yadā pana sabbaso kammādīsu vasībhāvappattā honti,",
  "atk-s0512a:123_25": "atha tato paṭṭhāya nippadesato eva bodhisambhāresu samīhanaṃ sātaccakiriyā ca sampajjati.",
  "atk-s0512a:123_26": "Sakkaccakāritā pana sabbakālaṃ hoti,",
  "atk-s0512a:123_27": "evaṃ yena yena bodhisattānaṃ tattha tattha yathādhippāyaṃ samijjhanaṃ sampajjatīti.",
  "atk-s0512a:123_28": "Evametāya gāthāya bodhisambhāresu sabbasambhārabhāvanā cirakālabhāvanā nirantarabhāvanā sakkaccabhāvanā cāti catassopi bhāvanā pakāsitāti veditabbā.",
  "atk-s0512a:124_0": "Tatra yasmā bodhisattacaritaṃ bodhisambhārā bodhicariyā aggayānaṃ pāramiyoti atthato ekaṃ,",
  "atk-s0512a:124_1": "byañjanameva nānaṃ,",
  "atk-s0512a:124_2": "yasmā ca parato vibhāgena vakkhamānānaṃ dānapāramiādīnaṃ caritanti idaṃ avisesavacanaṃ,",
  "atk-s0512a:124_3": "tasmā sabbabodhisambhāresu kosallajananatthaṃ pāramiyo idha saṃvaṇṇetabbā.",
  "atk-s0512a:124_4": "Tā parato pakiṇṇakakathāyaṃ sabbākārena saṃvaṇṇayissāma.",
  "atk-s0512a:125_0": "2.",
  "atk-s0512a:125_1": "Iti bhagavā attano bodhisattabhūmiyaṃ caritaṃ ārambhato paṭṭhāya yāva pariyosānā mahābodhiyā paripācanamevāti",
  "atk-s0512a:125_2": "avisesato dassetvā idāni tassa paramukkaṃsagamanena atisayato bodhiparipācanabhāvaṃ dassetuṃ imasmiṃ",
  "atk-s0512a:125_3": "bhaddakappe katipayā pubbacariyā vibhāgato vibhāvento “atītakappe”tiādimāha.",
  "atk-s0512a:126_0": "Tattha atītakappeti ito purime purimatare vā sabbasmiṃ atikkante yathāvuttaparicchede mahākappe,",
  "atk-s0512a:126_1": "kappānaṃ satasahassādhikesu catūsu asaṅkhyeyyesūti attho.",
  "atk-s0512a:126_2": "Caritanti ciṇṇaṃ dānādipaṭipattiṃ.",
  "atk-s0512a:126_3": "Ṭhapayitvāti muñcitvā aggahetvā,",
  "atk-s0512a:126_4": "avatvāti attho.",
  "atk-s0512a:126_5": "Bhavābhaveti bhave ca abhave ca,",
  "atk-s0512a:126_6": "“itibhavābhavakatha”nti ettha hi vuddhihāniyo bhavābhavāti vuttā.",
  "atk-s0512a:126_7": "“Itibhavābhavatañca vītivatto”ti ettha sampattivipattivuddhihānisassatucchedapuññapāpānibhavābhavāti adhippetāni.",
  "atk-s0512a:126_8": "“Itibhavābhavahetu vā,",
  "atk-s0512a:126_9": "bhikkhave,",
  "atk-s0512a:126_10": "bhikkhuno taṇhā uppajjamānā uppajjatī”ti ettha pana paṇītapaṇītatarāni sappinavanītādibhesajjāni bhavābhavāti adhippetāni.",
  "atk-s0512a:126_11": "Sampattibhavesu paṇītatarā paṇītatamā bhavābhavātipi vadanti eva,",
  "atk-s0512a:126_12": "tasmā idhāpi so eva attho veditabbo,",
  "atk-s0512a:126_13": "khuddake ceva mahante ca bhavasminti vuttaṃ hoti.",
  "atk-s0512a:126_14": "Imamhi kappeti imasmiṃ bhaddakappe.",
  "atk-s0512a:126_15": "Pavakkhissanti kathayissaṃ.",
  "atk-s0512a:126_16": "Suṇohīti dhammasenāpatiṃ savane niyojeti.",
  "atk-s0512a:126_17": "Meti mama santike,",
  "atk-s0512a:126_18": "mama bhāsatoti attho.",
  "atk-s0512a:127_0": "Nidānakathā niṭṭhitā.",
  "atk-s0512a:128_0": "1. Akittivaggo",
  "atk-s0512a:129_0": "1. Akitticariyāvaṇṇanā",
  "atk-s0512a:130_0": "3.",
  "atk-s0512a:130_1": "Evaṃ bhagavā āyasmato sāriputtattherassa sadevamanussāya ca parisāya attano pubbacariyāya savane ussāhaṃ",
  "atk-s0512a:130_2": "janetvā idāni taṃ pubbacaritaṃ bhavantarapaṭicchannaṃ hatthatale āmalakaṃ viya paccakkhaṃ karonto “yadā",
  "atk-s0512a:130_3": "ahaṃ brahāraññe”tiādimāha.",
  "atk-s0512a:131_0": "Tattha yadāti yasmiṃ kāle.",
  "atk-s0512a:131_1": "Brahāraññeti mahāaraññe,",
  "atk-s0512a:131_2": "araññāniyaṃ,",
  "atk-s0512a:131_3": "mahante vaneti attho.",
  "atk-s0512a:131_4": "Suññeti janavivitte.",
  "atk-s0512a:131_5": "Vipinakānaneti vipinabhūte kānane,",
  "atk-s0512a:131_6": "padadvayenāpi tassa araññassa gahanabhāvameva dīpeti,",
  "atk-s0512a:131_7": "sabbametaṃ kāradīpaṃ sandhāya vuttaṃ.",
  "atk-s0512a:131_8": "Ajjhogāhetvāti anupavisitvā.",
  "atk-s0512a:131_9": "Viharāmīti dibbabrahmaariyaāneñjavihārehi samuppāditasukhavisesena iriyāpathavihārena sarīradukkhaṃ vicchinditvā harāmi attabhāvaṃ pavattemi.",
  "atk-s0512a:131_10": "Akitti nāma tāpasoti evaṃnāmako tāpaso hutvā yadā ahaṃ tasmiṃ araññe viharāmīti attho.",
  "atk-s0512a:131_11": "Satthā tadā attano akittitāpasabhāvaṃ dhammasenāpatissa vadati.",
  "atk-s0512a:131_12": "Tatrāyaṃ anupubbikathā –",
  "atk-s0512a:132_0": "Atīte kira imasmiṃyeva bhaddakappe bārāṇasiyaṃ brahmadatte nāma rājini rajjaṃ kārente bodhisatto asītikoṭivibhavassa",
  "atk-s0512a:132_1": "brāhmaṇamahāsālassa kule nibbatti,",
  "atk-s0512a:132_2": "“akittī”tissa nāmaṃ kariṃsu.",
  "atk-s0512a:132_3": "Tassa padasā gamanakāle bhaginīpi jāyi.",
  "atk-s0512a:132_4": "“Yasavatī”tissā nāmaṃ kariṃsu.",
  "atk-s0512a:132_5": "So soḷasavassakāle takkasilaṃ gantvā sabbasippāni uggahetvā paccāgamāsi.",
  "atk-s0512a:132_6": "Athassa mātāpitaro kālamakaṃsu.",
  "atk-s0512a:132_7": "So tesaṃ petakiccāni kāretvā katipayadivasātikkamena ratanāvalokanaṃ āyuttakapurisehi kārayamāno “ettakaṃ mattikaṃ,",
  "atk-s0512a:132_8": "ettakaṃ pettikaṃ,",
  "atk-s0512a:132_9": "ettakaṃ pitāmaha”nti sutvā saṃviggamānaso hutvā “idaṃ dhanameva paññāyati,",
  "atk-s0512a:132_10": "na dhanassa saṃhārakā,",
  "atk-s0512a:132_11": "sabbe imaṃ dhanaṃ pahāyeva gatā,",
  "atk-s0512a:132_12": "ahaṃ pana naṃ ādāya gamissāmī”ti rājānaṃ āpucchitvā bheriṃ carāpesi –",
  "atk-s0512a:132_13": "“dhanena atthikā akittipaṇḍitassa gehaṃ āgacchantū”ti.",
  "atk-s0512a:133_0": "So sattāhaṃ mahādānaṃ pavattetvā dhane akhīyamāne “kiṃ me imāya dhanakīḷāya,",
  "atk-s0512a:133_1": "atthikā gaṇhissantī”ti nivesanadvāraṃ vivaritvā hiraññasuvaṇṇādibharite sāragabbhe vivarāpetvā “dinnaṃyeva",
  "atk-s0512a:133_2": "harantū”ti gehaṃ pahāya ñātiparivaṭṭassa paridevantassa bhaginiṃ gahetvā bārāṇasito nikkhamitvā nadiṃ",
  "atk-s0512a:133_3": "uttaritvā dve tīṇi yojanāni gantvā pabbajitvā ramaṇīye bhūmibhāge paṇṇasālaṃ karitvā vasati.",
  "atk-s0512a:133_4": "Yena pana dvārena tadā nikkhami,",
  "atk-s0512a:133_5": "taṃ akittidvāraṃ nāma jātaṃ.",
  "atk-s0512a:133_6": "Yena titthena nadiṃ otiṇṇo,",
  "atk-s0512a:133_7": "taṃ akittititthaṃ nāma jātaṃ.",
  "atk-s0512a:133_8": "Tassa pabbajitabhāvaṃ sutvā bahū manussā gāmanigamarājadhānivāsino tassa guṇehi ākaḍḍhiyamānahadayā anupabbajiṃsu.",
  "atk-s0512a:133_9": "Mahāparivāro ahosi,",
  "atk-s0512a:133_10": "mahālābhasakkāro nibbatti,",
  "atk-s0512a:133_11": "buddhuppādo viya ahosi.",
  "atk-s0512a:133_12": "Atha mahāsatto “ayaṃ lābhasakkāro mahā,",
  "atk-s0512a:133_13": "parivāropi mahanto,",
  "atk-s0512a:133_14": "kāyavivekamattampi idha na labhati,",
  "atk-s0512a:133_15": "mayā ekākinā viharituṃ vaṭṭatī”ti cintetvā paramappicchabhāvato vivekaninnatāya ca kassaci ajānāpetvā",
  "atk-s0512a:133_16": "ekakova nikkhamitvā anupubbena damiḷaraṭṭhaṃ patvā kāvīrapaṭṭanasamīpe uyyāne viharanto jhānābhiññāyo",
  "atk-s0512a:133_17": "nibbattesi.",
  "atk-s0512a:133_18": "Tatrāpissa mahālābhasakkāro uppajji.",
  "atk-s0512a:133_19": "So taṃ jigucchanto chaḍḍetvā ākāsena gantvā kāradīpe otari.",
  "atk-s0512a:133_20": "Tadā kāradīpo ahidīpo nāma.",
  "atk-s0512a:133_21": "So tattha mahantaṃ kārarukkhaṃ upanissāya paṇṇasālaṃ māpetvā vāsaṃ kappesi.",
  "atk-s0512a:133_22": "Appicchatāya pana katthaci agantvā tassa rukkhassa phalakāle phalāni khādanto phale asati pattāni udakasittāni khādanto jhānasamāpattīhi vītināmesi.",
  "atk-s0512a:134_0": "Tassa sīlatejena sakkassa paṇḍukambalasilāsanaṃ uṇhākāraṃ dassesi.",
  "atk-s0512a:134_1": "Sakko “ko nu kho maṃ imamhā ṭhānā cāvetukāmo”ti āvajjento paṇḍitaṃ disvā “kimatthaṃ nu kho ayaṃ tāpaso evaṃ dukkaraṃ tapaṃ carati,",
  "atk-s0512a:134_2": "sakkattaṃ nu kho pattheti,",
  "atk-s0512a:134_3": "udāhu aññaṃ,",
  "atk-s0512a:134_4": "vīmaṃsissāmi naṃ.",
  "atk-s0512a:134_5": "Ayañhi suvisuddhakāyavacīmanosamācāro jīvite nirapekkho udakasittāni kārapattāni khādati,",
  "atk-s0512a:134_6": "sace sakkattaṃ pattheti attano sittāni kārapattāni mayhaṃ dassati, no ce,",
  "atk-s0512a:134_7": "na dassatī”ti brāhmaṇavaṇṇena tassa santikaṃ agamāsi.",
  "atk-s0512a:134_8": "Bodhisattopi kārapattāni sedetvā “sītalībhūtāni khādissāmī”ti paṇṇasāladvāre nisīdi.",
  "atk-s0512a:134_9": "Athassa purato sakko brāhmaṇarūpena bhikkhāya atthiko hutvā aṭṭhāsi.",
  "atk-s0512a:134_10": "Mahāsatto taṃ disvā “lābhā vata me,",
  "atk-s0512a:134_11": "suladdhaṃ vata me,",
  "atk-s0512a:134_12": "cirassaṃ vata me yācako diṭṭho”ti somanassappatto hutvā “ajja mama manorathaṃ matthakaṃ pāpetvā dānaṃ",
  "atk-s0512a:134_13": "dassāmī”ti pakkabhājaneneva ādāya gantvā dānapāramiṃ āvajjetvā attano asesetvāva tassa bhikkhābhājane pakkhipi.",
  "atk-s0512a:134_14": "Sakko taṃ gahetvā thokaṃ gantvā antaradhāyi.",
  "atk-s0512a:134_15": "Mahāsattopi tassa datvā puna pariyeṭṭhiṃ anāpajjitvā teneva pītisukhena vītināmesi.",
  "atk-s0512a:135_0": "Dutiyadivase pana kārapattāni pacitvā “hiyyo dakkhiṇeyyaṃ alabhiṃ,",
  "atk-s0512a:135_1": "ajja nu kho katha”nti paṇṇasāladvāre nisīdi.",
  "atk-s0512a:135_2": "Sakkopi tatheva āgami.",
  "atk-s0512a:135_3": "Mahāsatto punapi tatheva datvā vītināmesi.",
  "atk-s0512a:135_4": "Tatiyadivase ca tatheva datvā “aho vata me lābhā,",
  "atk-s0512a:135_5": "bahuṃ vata puññaṃ pasavāmi,",
  "atk-s0512a:135_6": "sacāhaṃ dakkhiṇeyyaṃ labheyyaṃ,",
  "atk-s0512a:135_7": "evameva māsampi dvemāsampi dānaṃ dadeyya”nti cintesi.",
  "atk-s0512a:135_8": "Tīsupi divasesu “tena dānena na lābhasakkārasilokaṃ na cakkavattisampattiṃ na sakkasampattiṃ na brahmasampattiṃ",
  "atk-s0512a:135_9": "na sāvakabodhiṃ na paccekabodhiṃ patthemi,",
  "atk-s0512a:135_10": "api ca idaṃ me dānaṃ sabbaññutaññāṇassa paccayo hotū”ti yathādhikāraṃ cittaṃ ṭhapesi.",
  "atk-s0512a:135_11": "Tena vuttaṃ –",
  "atk-s0512a:136_0": "4.",
  "atk-s0512a:137_0": "“Tadā maṃ tapatejena, santatto tidivābhibhū;",
  "atk-s0512a:138_0": "Dhārento brāhmaṇavaṇṇaṃ, bhikkhāya maṃ upāgami.",
  "atk-s0512a:139_0": "5.",
  "atk-s0512a:140_0": "“Pavanā ābhataṃ paṇṇaṃ, atelañca aloṇikaṃ;",
  "atk-s0512a:141_0": "Mama dvāre ṭhitaṃ disvā, sakaṭāhena ākiriṃ.",
  "atk-s0512a:142_0": "6.",
  "atk-s0512a:143_0": "“Tassa datvānahaṃ paṇṇaṃ, nikujjitvāna bhājanaṃ;",
  "atk-s0512a:144_0": "Punesanaṃ jahitvāna, pāvisiṃ paṇṇasālakaṃ.",
  "atk-s0512a:145_0": "7.",
  "atk-s0512a:146_0": "“Dutiyampi tatiyampi, upagañchi mamantikaṃ;",
  "atk-s0512a:147_0": "Akampito anolaggo, evamevamadāsahaṃ.",
  "atk-s0512a:148_0": "8.",
  "atk-s0512a:149_0": "“Na me tappaccayā atthi, sarīrasmiṃ vivaṇṇiyaṃ;",
  "atk-s0512a:150_0": "Pītisukhena ratiyā, vītināmemi taṃ divaṃ.",
  "atk-s0512a:151_0": "9.",
  "atk-s0512a:152_0": "“Yadi māsampi dvemāsaṃ, dakkhiṇeyyaṃ varaṃ labhe;",
  "atk-s0512a:153_0": "Akampito anolīno, dadeyyaṃ dānamuttamaṃ.",
  "atk-s0512a:154_0": "10.",
  "atk-s0512a:155_0": "“Na tassa dānaṃ dadamāno, yasaṃ lābhañca patthayiṃ;",
  "atk-s0512a:156_0": "Sabbaññutaṃ patthayāno, tāni kammāni ācari”nti.",
  "atk-s0512a:157_0": "Tattha tadāti yadā ahaṃ akittināmako tāpaso hutvā tasmiṃ dīpe kārāraññe viharāmi, tadā.",
  "atk-s0512a:157_1": "Manti mama.",
  "atk-s0512a:157_2": "Tapatejenāti sīlapāramitānubhāvena.",
  "atk-s0512a:157_3": "Sīlañhi duccaritasaṃkilesassa tapanato “tapo”ti vuccati,",
  "atk-s0512a:157_4": "nekkhammavīriyapāramitānubhāvena vā.",
  "atk-s0512a:157_5": "Tāpi hi taṇhāsaṃkilesassa kosajjassa ca tapanato “tapo”ti vuccati,",
  "atk-s0512a:157_6": "ukkaṃsagatā ca tā bodhisattassa imasmiṃ attabhāveti.",
  "atk-s0512a:157_7": "Khantisaṃvarassa cāpi paramukkaṃsagamanato “khantipāramitānubhāvenā”tipi vattuṃ vaṭṭateva.",
  "atk-s0512a:157_8": "“Khantī paramaṃ tapo”ti hi vuttaṃ.",
  "atk-s0512a:157_9": "Santattoti yathāvuttaguṇānubhāvajanitena dhammatāsiddhena paṇḍukambalasilāsanassa uṇhākārena santāpito.",
  "atk-s0512a:157_10": "Tidivābhibhūti devalokādhipati,",
  "atk-s0512a:157_11": "sakkoti attho.",
  "atk-s0512a:157_12": "Paṇṇasālāya samīpe gahitampi kārapaṇṇaṃ paṇṇasālāya araññamajjhagatattā “pavanā ābhata”nti vuttaṃ.",
  "atk-s0512a:158_0": "Atelañca aloṇikanti deyyadhammassa anuḷārabhāvepi ajjhāsayasampattiyā dānadhammassa mahājutikabhāvaṃ dassetuṃ vuttaṃ.",
  "atk-s0512a:158_1": "Mama dvāreti mayhaṃ paṇṇasālāya dvāre.",
  "atk-s0512a:158_2": "Sakaṭāhena ākirinti iminā attano kiñcipi asesetvā dinnabhāvaṃ dasseti.",
  "atk-s0512a:159_0": "Punesanaṃ jahitvānāti “ekadivasaṃ dvikkhattuṃ ghāsesanaṃ na sallekha”nti cintetvā dānapītiyā titto viya",
  "atk-s0512a:159_1": "hutvā tasmiṃ divase puna āhārapariyeṭṭhiṃ akatvā.",
  "atk-s0512a:160_0": "Akampitoti sudūravikkhambhitattā macchariyena acalito dānajjhāsayato calanamattampi akārito.",
  "atk-s0512a:160_1": "Anolaggoti lobhavasena īsakampi alaggo.",
  "atk-s0512a:160_2": "Tatiyampīti pi-",
  "atk-s0512a:160_3": "saddena dutiyampīti imaṃ sampiṇḍeti.",
  "atk-s0512a:160_4": "Evamevamadāsahanti yathā paṭhamaṃ,",
  "atk-s0512a:160_5": "evamevaṃ dutiyampi,",
  "atk-s0512a:160_6": "tatiyampi adāsiṃ ahaṃ.",
  "atk-s0512a:161_0": "Na me tappaccayāti gāthāya vuttamevatthaṃ pākaṭaṃ karoti.",
  "atk-s0512a:161_1": "Tattha tappaccayāti dānapaccayā tīsu divasesu chinnāhāratāya sarīrasmiṃ yena vevaṇṇiyena bhavitabbaṃ,",
  "atk-s0512a:161_2": "tampi me sarīrasmiṃ vivaṇṇiyaṃ dānapaccayāyeva natthi. Kasmā?",
  "atk-s0512a:161_3": "Dānavisayena pītisukhena dānavisayāya eva ca ratiyā.",
  "atk-s0512a:161_4": "Vītināmemi taṃ divanti taṃ sakalaṃ timattadivasaṃ vītināmemi,",
  "atk-s0512a:161_5": "na kevalañca tīṇi eva divasāni,",
  "atk-s0512a:161_6": "atha kho māsadvimāsamattampi kālaṃ,",
  "atk-s0512a:161_7": "evameva dātuṃ pahomīti dassetuṃ “yadi māsampī”tiādi vuttaṃ.",
  "atk-s0512a:161_8": "Anolīnoti alīnacitto,",
  "atk-s0512a:161_9": "dāne asaṅkucitacittoti attho.",
  "atk-s0512a:162_0": "Tassāti brāhmaṇarūpena āgatassa sakkassa.",
  "atk-s0512a:162_1": "Yasanti kittiṃ,",
  "atk-s0512a:162_2": "parivārasampattiṃ vā.",
  "atk-s0512a:162_3": "Lābhañcāti devamanussesu cakkavattiādibhāvena laddhabbaṃ lābhaṃ vā na patthayiṃ.",
  "atk-s0512a:162_4": "Atha kho sabbaññutaṃ sammāsambodhiṃ patthayāno ākaṅkhamāno tāni tīsu divasesu anekavāraṃ uppannāni dānamayāni",
  "atk-s0512a:162_5": "puññakammāni dānassa vā parivārabhūtāni kāyasucaritādīni puññakammāni ācariṃ akāsinti.",
  "atk-s0512a:163_0": "Iti bhagavā tasmiṃ attabhāve attano sudukkaraṃ puññacaritamattameva idha mahātherassa pakāsesi.",
  "atk-s0512a:163_1": "Jātakadesanāyaṃ pana catutthadivase sakkassa upasaṅkamitvā bodhisattassa ajjhāsayajānanaṃ varena upanimantanā",
  "atk-s0512a:163_2": "bodhisattassa varasampaṭicchanasīsena dhammadesanā deyyadhammadakkhiṇeyyānaṃ puna sakkassa anāgamanassa",
  "atk-s0512a:163_3": "ca ākaṅkhamānatā ca pakāsitā.",
  "atk-s0512a:163_4": "Vuttañhetaṃ –",
  "atk-s0512a:164_0": "“Akittiṃ disvāna sammantaṃ, sakko bhūtapatī bravi;",
  "atk-s0512a:165_0": "Kiṃ patthayaṃ mahābrahme, eko sammasi ghammani.",
  "atk-s0512a:166_0": "“Dukkho punabbhavo sakka, sarīrassa ca bhedanaṃ;",
  "atk-s0512a:167_0": "Sammohamaraṇaṃ dukkhaṃ, tasmā sammāmi, vāsava.",
  "atk-s0512a:168_0": "“Etasmiṃ te sulapite, patirūpe subhāsite;",
  "atk-s0512a:169_0": "Varaṃ kassapa te dammi, yaṃ kiñci manasicchasi.",
  "atk-s0512a:170_0": "“Varañce me ado sakka, sabbabhūtānamissara;",
  "atk-s0512a:171_0": "Yena putte ca dāre ca, dhanadhaññaṃ piyāni ca;",
  "atk-s0512a:172_0": "Laddhā narā na tappanti, so lobho na mayī vase.",
  "atk-s0512a:173_0": "Etasmiṃ te sulapite…pe… manasicchasi.",
  "atk-s0512a:174_0": "“Varañce me ado sakka, sabbabhūtānamissara;",
  "atk-s0512a:175_0": "Khettaṃ vatthuṃ hiraññañca, gavāssaṃ dāsaporisaṃ;",
  "atk-s0512a:176_0": "Yena jātena jīyanti, so doso na mayī vase.",
  "atk-s0512a:177_0": "“Etasmiṃ te sulapite…pe… manasicchasi.",
  "atk-s0512a:178_0": "“Varañce me ado sakka, sabbabhūtānamissara;",
  "atk-s0512a:179_0": "Bālaṃ na passe na suṇe, na ca bālena saṃvase;",
  "atk-s0512a:180_0": "Bālenallāpasallāpaṃ, na kare na ca rocaye.",
  "atk-s0512a:181_0": "“Kiṃ nu te akaraṃ bālo, vada kassapa kāraṇaṃ;",
  "atk-s0512a:182_0": "Kena kassapa bālassa, dassanaṃ nābhikaṅkhasi.",
  "atk-s0512a:183_0": "“Anayaṃ nayati dummedho, adhurāyaṃ niyuñjati;",
  "atk-s0512a:184_0": "Dunnayo seyyaso hoti, sammā vutto pakuppati;",
  "atk-s0512a:185_0": "Vinayaṃ so na jānāti, sādhu tassa adassanaṃ.",
  "atk-s0512a:186_0": "“Etasmiṃ te sulapite…pe… manasicchasi.",
  "atk-s0512a:187_0": "“Varañce me ado sakka, sabbabhūtānamissara;",
  "atk-s0512a:188_0": "Dhīraṃ passe suṇe dhīraṃ, dhīrena saha saṃvase;",
  "atk-s0512a:189_0": "Dhīrenallāpasallāpaṃ, taṃ kare tañca rocaye.",
  "atk-s0512a:190_0": "“Kiṃ nu te akaraṃ dhīro, vada kassapa kāraṇaṃ;",
  "atk-s0512a:191_0": "Kena kassapa dhīrassa, dassanaṃ abhikaṅkhasi.",
  "atk-s0512a:192_0": "“Nayaṃ nayati medhāvī, adhurāyaṃ na yuñjati;",
  "atk-s0512a:193_0": "Sunayo seyyaso hoti, sammā vutto na kuppati;",
  "atk-s0512a:194_0": "Vinayaṃ so pajānāti, sādhu tena samāgamo.",
  "atk-s0512a:195_0": "“Etasmiṃ te sulapite…pe… manasicchasi.",
  "atk-s0512a:196_0": "“Varañce me ado sakka, sabbabhūtānamissara;",
  "atk-s0512a:197_0": "Tato ratyā vivasāne, sūriyuggamanaṃ pati;",
  "atk-s0512a:198_0": "Dibbā bhakkhā pātubhaveyyuṃ, sīlavanto ca yācakā.",
  "atk-s0512a:199_0": "“Dadato me na khīyetha, datvā nānutapeyyahaṃ;",
  "atk-s0512a:200_0": "Dadaṃ cittaṃ pasādeyyaṃ, etaṃ sakka varaṃ vare.",
  "atk-s0512a:201_0": "“Etasmiṃ te sulapite…pe… manasicchasi.",
  "atk-s0512a:202_0": "“Varañce me ado sakka, sabbabhūtānamissara;",
  "atk-s0512a:203_0": "Na maṃ puna upeyyāsi, etaṃ sakka varaṃ vare.",
  "atk-s0512a:204_0": "“Bahūhi vatacariyāhi, narā ca atha nāriyo;",
  "atk-s0512a:205_0": "Dassanaṃ abhikaṅkhanti, kiṃ nu me dassane bhayaṃ.",
  "atk-s0512a:206_0": "“Taṃ tādisaṃ devavaṇṇaṃ, sabbakāmasamiddhinaṃ;",
  "atk-s0512a:207_0": "Disvā tapo pamajjeyyaṃ, etaṃ te dassane bhaya”nti. ;",
  "atk-s0512a:208_0": "Atha sakko “sādhu, bhante,",
  "atk-s0512a:208_1": "na te ito paṭṭhāya santikaṃ āgamissāmī”ti taṃ abhivādetvā pakkāmi.",
  "atk-s0512a:208_2": "Mahāsatto yāvajīvaṃ tattheva vasanto āyupariyosāne brahmaloke nibbatti.",
  "atk-s0512a:209_0": "Anuruddhatthero tadā sakko ahosi, lokanātho akittipaṇḍito.",
  "atk-s0512a:210_0": "Tassa mahābhinikkhamanasadisaṃ nikkhantattā nekkhammapāramī.",
  "atk-s0512a:210_1": "Suvisuddhasīlācāratāya sīlapāramī.",
  "atk-s0512a:210_2": "Kāmavitakkādīnaṃ suṭṭhu vikkhambhitattā vīriyapāramī.",
  "atk-s0512a:210_3": "Khantisaṃvarassa paramukkaṃsagamanato khantipāramī.",
  "atk-s0512a:210_4": "Paṭiññānurūpaṃ paṭipattiyā saccapāramī.",
  "atk-s0512a:210_5": "Sabbattha acalasamādānādhiṭṭhānena adhiṭṭhānapāramī.",
  "atk-s0512a:210_6": "Sabbasattesu hitajjhāsayena mettāpāramī.",
  "atk-s0512a:210_7": "Sattasaṅkhārakatavippakāresu majjhattabhāvappattiyā upekkhāpāramī.",
  "atk-s0512a:210_8": "Tāsaṃ upakārānupakāre dhamme jānitvā anupakāre dhamme pahāya upakāradhammesu pavattāpanapurecarā sahajātā",
  "atk-s0512a:210_9": "ca upāyakosallabhūtā atisallekhavuttisādhanī ca paññā paññāpāramīti imāpi dasa pāramiyo labbhanti.",
  "atk-s0512a:211_0": "Dānajjhāsayassa pana atiuḷārabhāvena dānamukhena desanā pavattā.",
  "atk-s0512a:211_1": "Tasmā sabbattha samakā mahākaruṇā,",
  "atk-s0512a:211_2": "dvepi puññañāṇasambhārā,",
  "atk-s0512a:211_3": "kāyasucaritādīni tīṇi bodhisattasucaritāni,",
  "atk-s0512a:211_4": "saccādhiṭṭhānādīni cattāri adhiṭṭhānāni,",
  "atk-s0512a:211_5": "ussāhādayo catasso buddhabhūmiyo,",
  "atk-s0512a:211_6": "saddhādayo pañca mahābodhiparipācanīyā dhammā,",
  "atk-s0512a:211_7": "alobhajjhāsayādayo cha bodhisattānaṃ ajjhāsayā,",
  "atk-s0512a:211_8": "tiṇṇo tāressāmītiādayo satta paṭiññā dhammā,",
  "atk-s0512a:211_9": "appicchassāyaṃ dhammo,",
  "atk-s0512a:211_10": "nāyaṃ dhammo mahicchassātiādayo aṭṭha mahāpurisavitakkā,",
  "atk-s0512a:211_11": "nava yonisomanasikāramūlakā dhammā,",
  "atk-s0512a:211_12": "dānajjhāsayādayo dasa mahāpurisajjhāsayā,",
  "atk-s0512a:211_13": "dānasīlādayo dasa puññakiriyavatthūnīti evamādayo ye anekasataanekasahassappabhedā bodhisambhārabhūtā mahābodhisattaguṇā.",
  "atk-s0512a:211_14": "Te sabbepi yathārahaṃ idha niddhāretvā vattabbā.",
  "atk-s0512a:212_0": "Api cettha mahantaṃ bhogakkhandhaṃ mahantañca ñātiparivaṭṭaṃ pahāya mahābhinikkhamanasadisaṃ gehato nikkhamanaṃ,",
  "atk-s0512a:212_1": "nikkhamitvā pabbajitassa bahujanasammatassa sato paramappicchabhāvena kulesu gaṇesu ca alaggatā,",
  "atk-s0512a:212_2": "accantameva lābhasakkārasilokajigucchā,",
  "atk-s0512a:212_3": "pavivekābhirati,",
  "atk-s0512a:212_4": "kāyajīvitanirapekkho pariccāgo,",
  "atk-s0512a:212_5": "anāhārasseva sato divasattayampi dānapītiyā parituṭṭhassa nibbikārasarīrayāpanaṃ,",
  "atk-s0512a:212_6": "māsadvimāsamattampi kālaṃ yācake sati āhāraṃ tatheva datvā “dānagateneva pītisukhena sarīraṃ yāpessāmī”ti",
  "atk-s0512a:212_7": "pariccāge anolīnavuttisādhako uḷāro dānajjhāsayo,",
  "atk-s0512a:212_8": "dānaṃ datvā puna āhārapariyeṭṭhiyā akaraṇahetubhūtā paramasallekhavuttīti evamādayo mahāsattassa guṇānubhāvā veditabbā.",
  "atk-s0512a:212_9": "Tenetaṃ vuccati –",
  "atk-s0512a:213_0": "“Evaṃ acchariyā hete, abbhutā ca mahesino;",
  "atk-s0512a:214_0": "Mahākāruṇikā dhīrā, sabbalokekabandhavā.",
  "atk-s0512a:215_0": "“Acinteyyānubhāvā ca, sadā saddhammagocarā;",
  "atk-s0512a:216_0": "Bodhisattā mahāsattā, sucisallekhavuttino.",
  "atk-s0512a:217_0": "“Mahāvātasamuddhata-vīcimālo mahodadhi;",
  "atk-s0512a:218_0": "Api laṅgheyya velantaṃ, bodhisattā na dhammataṃ.",
  "atk-s0512a:219_0": "“Loke sañjātavaddhāpi, na te bhāvitabhāvino;",
  "atk-s0512a:220_0": "Limpanti lokadhammehi, toyena padumaṃ yathā.",
  "atk-s0512a:221_0": "“Yesaṃ ve attani sneho, nihīyati yathā yathā;",
  "atk-s0512a:222_0": "Sattesu karuṇāsneho, vaḍḍhateva tathā tathā.",
  "atk-s0512a:223_0": "“Yathā cittaṃ vase hoti, na ca cittavasānugā;",
  "atk-s0512a:224_0": "Tathā kammaṃ vase hoti, na ca kammavasānugā.",
  "atk-s0512a:225_0": "“Dosehi nābhibhūyanti, samugghātenti vā na te;",
  "atk-s0512a:226_0": "Carantā bodhipariyeṭṭhiṃ, purisājāniyā budhā.",
  "atk-s0512a:227_0": "“Tesu cittappasādopi, dukkhato parimocaye;",
  "atk-s0512a:228_0": "Pagevānukiriyā tesaṃ, dhammassa anudhammato”ti.",
  "atk-s0512a:229_0": "Paramatthadīpaniyā cariyāpiṭakasaṃvaṇṇanāya",
  "atk-s0512a:230_0": "Akitticariyāvaṇṇanā niṭṭhitā.",
  "atk-s0512a:231_0": "2. Saṅkhabrāhmaṇacariyāvaṇṇanā",
  "atk-s0512a:232_0": "11- 12.",
  "atk-s0512a:232_1": "Dutiyasmiṃ punāparanti puna aparaṃ,",
  "atk-s0512a:232_2": "na kevalamidaṃ akitticariyameva,",
  "atk-s0512a:232_3": "atha kho puna aparaṃ aññaṃ saṅkhacariyampi pavakkhissaṃ,",
  "atk-s0512a:232_4": "suṇohīti adhippāyo.",
  "atk-s0512a:232_5": "Ito paresupi eseva nayo.",
  "atk-s0512a:232_6": "Saṅkhasavhayoti saṅkhanāmo.",
  "atk-s0512a:232_7": "Mahāsamuddaṃ taritukāmoti suvaṇṇabhūmiṃ gantuṃ nāvāya mahāsamuddaṃ taritukāmo.",
  "atk-s0512a:232_8": "Upagacchāmi paṭṭananti tāmalittipaṭṭanaṃ uddissa gacchāmi.",
  "atk-s0512a:232_9": "Sayambhuñāṇena paccekabodhiyā adhigatattā sayameva bhūtanti sayambhuṃ.",
  "atk-s0512a:232_10": "Kilesamārādīsu kenacipi na parājitanti aparājitaṃ,",
  "atk-s0512a:232_11": "tiṇṇaṃ mārānaṃ matthakaṃ madditvā ṭhitanti attho.",
  "atk-s0512a:232_12": "Tattāya kaṭhinabhūmiyāti ghammasantāpena santattāya sakkharavālukānicitattā kharāya kakkhaḷāya bhūmiyā.",
  "atk-s0512a:233_0": "13.",
  "atk-s0512a:233_1": "Tanti taṃ paccekabuddhaṃ.",
  "atk-s0512a:233_2": "Imamatthanti imaṃ idāni vakkhamānaṃ “idaṃ khetta”ntiādikaṃ atthaṃ.",
  "atk-s0512a:233_3": "Vicintayinti tadā saṅkhabrāhmaṇabhūto cintesinti satthā vadati.",
  "atk-s0512a:233_4": "Tatrāyaṃ anupubbikathā –",
  "atk-s0512a:234_0": "Atīte ayaṃ bārāṇasī moḷinī nāma ahosi.",
  "atk-s0512a:234_1": "Moḷinīnagare brahmadatte rajjaṃ kārente bodhisatto saṅkho nāma brāhmaṇo hutvā aḍḍho mahaddhano catūsu",
  "atk-s0512a:234_2": "nagaradvāresu nagaramajjhe attano nivesanadvāreti chasu ṭhānesu cha dānasālāyo kāretvā devasikaṃ chasatasahassāni",
  "atk-s0512a:234_3": "vissajjento kapaṇaddhikādīnaṃ mahādānaṃ pavattesi.",
  "atk-s0512a:234_4": "So ekadivasaṃ cintesi –",
  "atk-s0512a:234_5": "“ahaṃ gehe dhane khīṇe dānaṃ dātuṃ na sakkhissāmi,",
  "atk-s0512a:234_6": "aparikkhīṇeyeva dhane nāvāya suvaṇṇabhūmiṃ gantvā dhanaṃ āharissāmī”ti.",
  "atk-s0512a:234_7": "So nāvaṃ bhaṇḍassa pūrāpetvā puttadāraṃ āmantetvā “yāvāhaṃ āgacchissāmi,",
  "atk-s0512a:234_8": "tāva me dānaṃ anupacchindantā pavatteyyāthā”ti vatvā dāsakammakaraparivuto upāhanaṃ āruyha chattena dhāriyamānena paṭṭanagāmābhimukho pāyāsi.",
  "atk-s0512a:235_0": "Tasmiṃ khaṇe gandhamādane eko paccekabuddho sattāhaṃ nirodhasamāpattiṃ samāpajjitvā nirodhasamāpattito",
  "atk-s0512a:235_1": "vuṭṭhāya lokaṃ volokento taṃ dhanāharaṇatthaṃ gacchantaṃ disvā “mahāpuriso dhanaṃ āharituṃ gacchati,",
  "atk-s0512a:235_2": "bhavissati nu kho assa mahāsamudde antarāyo,",
  "atk-s0512a:235_3": "no”ti āvajjetvā “bhavissatī”ti ñatvā “esa maṃ disvā chattañca upāhanañca mayhaṃ datvā upāhanadānanissandena",
  "atk-s0512a:235_4": "samudde bhinnāya nāvāya patiṭṭhaṃ labhissati,",
  "atk-s0512a:235_5": "karissāmissa anuggaha”nti ākāsena gantvā tassa avidūre otaritvā majjhanhikasamaye caṇḍavātātapena aṅgārasanthatasadisaṃ",
  "atk-s0512a:235_6": "uṇhavālukaṃ maddanto tassa abhimukhaṃ āgañchi.",
  "atk-s0512a:235_7": "So taṃ disvāva haṭṭhatuṭṭho “puññakkhettaṃ me āgataṃ,",
  "atk-s0512a:235_8": "ajja mayā ettha bījaṃ ropetuṃ vaṭṭatī”ti cintesi.",
  "atk-s0512a:235_9": "Tena vuttaṃ “tamahaṃ paṭipathe disvā,",
  "atk-s0512a:235_10": "imamatthaṃ vicintayi”ntiādi.",
  "atk-s0512a:236_0": "Tattha idaṃ khettantiādi cintitākāradassanaṃ.",
  "atk-s0512a:236_1": "Khettanti khittaṃ bījaṃ mahapphalabhāvakaraṇena tāyatīti khettaṃ,",
  "atk-s0512a:236_2": "pubbaṇṇāparaṇṇaviruhanabhūmi.",
  "atk-s0512a:236_3": "Idha pana khettaṃ viyāti khettaṃ,",
  "atk-s0512a:236_4": "aggadakkhiṇeyyo paccekabuddho.",
  "atk-s0512a:236_5": "Tenevāha “puññakāmassa jantuno”ti.",
  "atk-s0512a:237_0": "14. Mahāgamanti vipulaphalāgamaṃ, sassasampattidāyakanti attho. Bījaṃ na ropetīti bījaṃ na vapati.",
  "atk-s0512a:238_0": "15.",
  "atk-s0512a:239_0": "Khettavaruttamanti khettavaresupi uttamaṃ.",
  "atk-s0512a:239_1": "Sīlādiguṇasampannā hi visesato ariyasāvakā khettavarā,",
  "atk-s0512a:239_2": "tatopi aggabhūto paccekabuddho khettavaruttamo.",
  "atk-s0512a:239_3": "Kāranti sakkāraṃ.",
  "atk-s0512a:239_4": "Yadi na karomīti sambandho.",
  "atk-s0512a:239_5": "Idaṃ vuttaṃ hoti –",
  "atk-s0512a:239_6": "idamīdisaṃ anuttaraṃ puññakkhettaṃ labhitvā tattha pūjāsakkāraṃ yadi na karomi,",
  "atk-s0512a:239_7": "puññena atthiko nāmāhaṃ na bhaveyyanti.",
  "atk-s0512a:240_0": "16- 17.",
  "atk-s0512a:240_1": "Yathā amaccotiādīnaṃ dvinnaṃ gāthānaṃ ayaṃ saṅkhepattho –",
  "atk-s0512a:240_2": "yathā nāma yo koci raññā muddādhikāre ṭhapito lañchanadharo amaccapuriso senāpati vā so antepure jane",
  "atk-s0512a:240_3": "bahiddhā ca balakāyādīsu rañño yathānusiṭṭhaṃ na paṭipajjati na tesaṃ dhanadhaññaṃ deti,",
  "atk-s0512a:240_4": "taṃ taṃ kattabbaṃ vattaṃ parihāpeti.",
  "atk-s0512a:240_5": "So muddito parihāyati muddādhikāraladdhavibhavato paridhaṃsati,",
  "atk-s0512a:240_6": "evameva ahampi puññakammassa rato laddhabbapuññaphalasaṅkhātaṃ puññakāmo dakkhiṇāya vipulaphalabhāvakaraṇena",
  "atk-s0512a:240_7": "vipulaṃ disvāna taṃ dakkhiṇaṃ uḷāraṃ dakkhiṇeyyaṃ labhitvā tassa dānaṃ yadi na dadāmi puññato āyatiṃ",
  "atk-s0512a:240_8": "puññaphalato ca paridhaṃsāmi.",
  "atk-s0512a:240_9": "Tasmā idha mayā puññaṃ kātabbamevāti.",
  "atk-s0512a:241_0": "Evaṃ pana cintetvā mahāpuriso dūratova upāhanā orohitvā vegena upasaṅkamitvā vanditvā “bhante,",
  "atk-s0512a:241_1": "mayhaṃ anuggahatthāya imaṃ rukkhamūlaṃ upagacchathā”ti vatvā tasmiṃ rukkhamūlaṃ upasaṅkamante tattha",
  "atk-s0512a:241_2": "vālukaṃ ussāpetvā uttarāsaṅgaṃ paññāpetvā paccekabuddhe tattha nisinne vanditvā vāsitaparissāvitena udakena",
  "atk-s0512a:241_3": "tassa pāde dhovitvā,",
  "atk-s0512a:241_4": "gandhatelena makkhetvā,",
  "atk-s0512a:241_5": "attano upāhanaṃ puñchitvā,",
  "atk-s0512a:241_6": "gandhatelena makkhetvā,",
  "atk-s0512a:241_7": "tassa pāde paṭimuñcitvā “bhante,",
  "atk-s0512a:241_8": "imaṃ upāhanaṃ āruyha,",
  "atk-s0512a:241_9": "imaṃ chattaṃ matthake katvā gacchathā”ti chattupāhanaṃ adāsi.",
  "atk-s0512a:241_10": "Sopissa anuggahatthāya taṃ gahetvā pasādasaṃvaḍḍhanatthaṃ passantasseva vehāsaṃ uppatitvā gandhamādanaṃ agamāsi.",
  "atk-s0512a:241_11": "Tena vuttaṃ –",
  "atk-s0512a:242_0": "18.",
  "atk-s0512a:243_0": "“Evāhaṃ cintayitvāna, orohitvā upāhanā;",
  "atk-s0512a:244_0": "Tassa pādāni vanditvā, adāsiṃ chattupāhana”nti.",
  "atk-s0512a:245_0": "Bodhisatto taṃ disvā ativiya pasannacitto paṭṭanaṃ gantvā nāvaṃ abhiruhi.",
  "atk-s0512a:245_1": "Athassa mahāsamuddaṃ tarantassa sattame divase nāvā vivaramadāsi.",
  "atk-s0512a:245_2": "Udakaṃ ussiñcituṃ nāsakkhiṃsu.",
  "atk-s0512a:245_3": "Mahājano maraṇabhayabhīto attano attano devatā namassitvā mahāviravaṃ viravi.",
  "atk-s0512a:245_4": "Bodhisatto ekaṃ upaṭṭhākaṃ gahetvā sakalasarīraṃ telena makkhetvā sappinā saddhiṃ sakkharacuṇṇāni yāvadatthaṃ",
  "atk-s0512a:245_5": "khāditvā tampi khādāpetvā tena saddhiṃ kūpakayaṭṭhimatthakaṃ āruyha “imāya disāya amhākaṃ nagara”nti",
  "atk-s0512a:245_6": "disaṃ vavatthapetvā macchakacchapaparipanthato attānaṃ saccādhiṭṭhānena pamocento tena saddhiṃ usabhamattaṭṭhānaṃ",
  "atk-s0512a:245_7": "atikkamitvā patitvā samuddaṃ tarituṃ ārabhi.",
  "atk-s0512a:245_8": "Mahājano pana tattheva vināsaṃ pāpuṇi.",
  "atk-s0512a:245_9": "Tassa tarantasseva satta divasā gatā.",
  "atk-s0512a:245_10": "So tasmimpi kāle loṇodakena mukhaṃ vikkhāletvā uposathiko ahosiyeva.",
  "atk-s0512a:246_0": "Tadā pana īdisānaṃ purisavisesānaṃ rakkhaṇatthāya catūhi lokapālehi ṭhapitā maṇimekhalā nāma devadhītā",
  "atk-s0512a:246_1": "attano issariyena sattāhaṃ pamajjitvā sattame divase taṃ disvā “sacāyaṃ idha marissa,",
  "atk-s0512a:246_2": "ativiya gārayhā abhavissa”nti saṃviggahadayā suvaṇṇapātiyā dibbabhojanassa pūretvā vegenāgantvā “brāhmaṇa,",
  "atk-s0512a:246_3": "idaṃ dibbabhojanaṃ bhuñjā”ti āha.",
  "atk-s0512a:246_4": "So taṃ ulloketvā “nāhaṃ bhuñjāmi,",
  "atk-s0512a:246_5": "uposathikomhī”ti paṭikkhipitvā taṃ pucchanto –",
  "atk-s0512a:247_0": "“Yaṃ tvaṃ sukhenābhisamekkhase maṃ, bhuñjassu bhattaṃ iti maṃ vadesi;",
  "atk-s0512a:248_0": "Pucchāmi taṃ nāri mahānubhāve, devī nusi tvaṃ uda mānusī nū”ti. –",
  "atk-s0512a:249_0": "Āha. Sā tassa paṭivacanaṃ dentī –",
  "atk-s0512a:250_0": "“Devī ahaṃ saṅkha mahānubhāvā, idhāgatā sāgaravārimajjhe;",
  "atk-s0512a:251_0": "Anukampikā no ca paduṭṭhacittā, taveva atthāya idhāgatāsmi.",
  "atk-s0512a:252_0": "“Idhannapānaṃ sayanāsanañca, yānāni nānāvividhāni saṅkha;",
  "atk-s0512a:253_0": "Sabbassa tyāhaṃ paṭipādayāmi, yaṃ kiñci tuyhaṃ manasābhipatthita”nti. –",
  "atk-s0512a:254_0": "Imā gāthā abhāsi.",
  "atk-s0512a:254_1": "Taṃ sutvā mahāsatto “ayaṃ devadhītā samuddapiṭṭhe mayhaṃ ‘idañcidañca dammī’ti vadati,",
  "atk-s0512a:254_2": "yañcesā mayhaṃ deti,",
  "atk-s0512a:254_3": "tampi mama puññeneva,",
  "atk-s0512a:254_4": "taṃ pana puññaṃ ayaṃ devadhītā jānāti nu kho,",
  "atk-s0512a:254_5": "udāhu na jānāti,",
  "atk-s0512a:254_6": "pucchissāmi tāva na”nti cintetvā pucchanto imaṃ gāthamāha –",
  "atk-s0512a:255_0": "“Yaṃ kiñci yiṭṭhañca hutañca mayhaṃ, sabbassa no issarā tvaṃ sugatte;",
  "atk-s0512a:256_0": "Sussoṇi subbhūru vilaggamajjhe, kissa me kammassa ayaṃ vipāko”ti. ;",
  "atk-s0512a:257_0": "Tattha yiṭṭhanti dānavasena yajitaṃ.",
  "atk-s0512a:257_1": "Hutanti āhunapāhunavasena dinnaṃ.",
  "atk-s0512a:257_2": "Sabbassa no issarā tvanti amhākaṃ puññakammassa sabbassa tvaṃ issarā,",
  "atk-s0512a:257_3": "“ayaṃ imassa vipāko,",
  "atk-s0512a:257_4": "ayaṃ imassā”ti byākarituṃ samatthā.",
  "atk-s0512a:257_5": "Sussoṇīti sundarajaghane.",
  "atk-s0512a:257_6": "Subbhūrūti sundarehi bhamukehi ūrūhi ca samannāgate.",
  "atk-s0512a:257_7": "Vilaggamajjheti vilaggatanumajjhe.",
  "atk-s0512a:257_8": "Kissa meti mayā katakammesu katarakammassa ayaṃ vipāko,",
  "atk-s0512a:257_9": "yenāhaṃ appatiṭṭhe mahāsamudde ajja patiṭṭhaṃ labhāmīti.",
  "atk-s0512a:258_0": "Taṃ sutvā devadhītā “ayaṃ brāhmaṇo ‘yaṃ attanā kusalakammaṃ kataṃ,",
  "atk-s0512a:258_1": "taṃ kammaṃ na jānātī’ti saññāya pucchati maññe,",
  "atk-s0512a:258_2": "kathessāmi na”nti nāvābhiruhanadivase paccekabuddhassa chattupāhanadānapuññameva tassa kāraṇanti kathentī –",
  "atk-s0512a:259_0": "“Ghamme pathe brāhmaṇa ekabhikkhuṃ, ugghaṭṭapādaṃ tasitaṃ kilantaṃ;",
  "atk-s0512a:260_0": "Paṭipādayī saṅkha upāhanāni, sā dakkhiṇā kāmaduhā tavajjā”ti. –",
  "atk-s0512a:261_0": "Gāthamāha.",
  "atk-s0512a:262_0": "Tattha ekabhikkhunti ekaṃ paccekabuddhaṃ sandhāyāha.",
  "atk-s0512a:262_1": "Ugghaṭṭapādanti uṇhavālukāya ghaṭṭapādaṃ,",
  "atk-s0512a:262_2": "vibādhitapādanti attho.",
  "atk-s0512a:262_3": "Tasitanti pipāsitaṃ.",
  "atk-s0512a:262_4": "Paṭipādayīti paṭipādesi yojesi.",
  "atk-s0512a:262_5": "Kāmaduhāti sabbakāmadāyikā.",
  "atk-s0512a:263_0": "Taṃ sutvā mahāsatto “evarūpepi nāma appatiṭṭhe mahāsamudde mayā dinnaṃ chattupāhanadānaṃ mama sabbakāmadadaṃ jātaṃ aho sudinna”nti tuṭṭhacitto –",
  "atk-s0512a:264_0": "“Sā hotu nāvā phalakūpapannā, anavassutā erakavātayuttā;",
  "atk-s0512a:265_0": "Aññassa yānassa na hettha bhūmi, ajjeva maṃ moḷiniṃ pāpayassū”ti. –",
  "atk-s0512a:266_0": "Gāthamāha.",
  "atk-s0512a:267_0": "Tattha phalakūpapannāti mahānāvatāya bahūhi phalakehi upetā.",
  "atk-s0512a:267_1": "Udakappavesanābhāvena anavassutā.",
  "atk-s0512a:267_2": "Sammā gahetvā gamanakavātena erakavātayuttā.",
  "atk-s0512a:268_0": "Devadhītā tassa vacanaṃ sutvā tuṭṭhahaṭṭhā dīghato aṭṭhausabhaṃ vitthārato catuusabhaṃ gambhīrato vīsatiyaṭṭhikaṃ",
  "atk-s0512a:268_1": "sattaratanamayaṃ nāvaṃ māpetvā kūpaphiyārittayuttāni indanīlarajatasuvaṇṇamayādīni nimminitvā sattannaṃ",
  "atk-s0512a:268_2": "ratanānaṃ pūretvā brāhmaṇaṃ āliṅgetvā nāvaṃ āropesi,",
  "atk-s0512a:268_3": "upaṭṭhākaṃ panassa na olokesi.",
  "atk-s0512a:268_4": "Brāhmaṇo attanā katakalyāṇato tassa pattiṃ adāsi,",
  "atk-s0512a:268_5": "so anumodi.",
  "atk-s0512a:268_6": "Atha devadhītā tampi āliṅgetvā nāvāya patiṭṭhāpetvā taṃ nāvaṃ moḷinīnagaraṃ netvā brāhmaṇassa ghare dhanaṃ",
  "atk-s0512a:268_7": "patiṭṭhāpetvā attano vasanaṭṭhānameva agamāsi.",
  "atk-s0512a:268_8": "Tenāha bhagavā –",
  "atk-s0512a:269_0": "“Sā tattha vittā sumanā patītā, nāvaṃ sucittaṃ abhinimminitvā;",
  "atk-s0512a:270_0": "Ādāya saṅkhaṃ purisena saddhiṃ, upānayī nagaraṃ sādhuramma”nti. ;",
  "atk-s0512a:271_0": "Mahāpurisassa hi cittasampattiyā paccekabuddhassa ca nirodhato vuṭṭhitabhāvena sattasu cetanāsu ādicetanā diṭṭhadhammavedanīyā atiuḷāraphalā ca jātā.",
  "atk-s0512a:271_1": "Idampi tassa dānassa appamattaphalanti daṭṭhabbaṃ.",
  "atk-s0512a:271_2": "Aparimāṇaphalañhi taṃ dānaṃ bodhisambhārabhūtaṃ.",
  "atk-s0512a:271_3": "Tena vuttaṃ –",
  "atk-s0512a:272_0": "19.",
  "atk-s0512a:273_0": "“Tenevāhaṃ sataguṇato, sukhumālo sukhedhito;",
  "atk-s0512a:274_0": "Api ca dānaṃ paripūrento, evaṃ tassa adāsaha”nti.",
  "atk-s0512a:275_0": "Tattha tenāti tato paccekabuddhato,",
  "atk-s0512a:275_1": "sataguṇatoti sataguṇena ahaṃ tadā saṅkhabhūto sukhumālo,",
  "atk-s0512a:275_2": "tasmā sukhedhito sukhasaṃvaḍḍho,",
  "atk-s0512a:275_3": "api ca evaṃ santepi dānaṃ paripūrento,",
  "atk-s0512a:275_4": "evaṃ mayhaṃ dānapāramī paripūretūti tassa paccekabuddhassa attano sarīradukkhaṃ anapekkhitvā chattupāhanaṃ",
  "atk-s0512a:275_5": "adāsinti attano dānajjhāsayassa uḷārabhāvaṃ satthā pavedesi.",
  "atk-s0512a:276_0": "Bodhisattopi yāvajīvaṃ amitadhanagehaṃ ajjhāvasanto bhiyyosomattāya dānāni datvā sīlāni rakkhitvā āyupariyosāne sapariso devanagaraṃ pūresi.",
  "atk-s0512a:277_0": "Tadā devadhītā uppalavaṇṇā ahosi, puriso ānandatthero, lokanātho saṅkhabrāhmaṇo.",
  "atk-s0512a:278_0": "Tassa suvisuddhaniccasīlauposathasīlādivasena sīlapāramī dānasīlādīnaṃ paṭipakkhato nikkhantattā kusaladhammavasena nekkhammapāramī,",
  "atk-s0512a:278_1": "dānādinipphādanatthaṃ abbhussahanavasena tathā mahāsamuddataraṇavāyāmavasena ca vīriyapāramī,",
  "atk-s0512a:278_2": "tadatthaṃ adhivāsanakhantivasena khantipāramī,",
  "atk-s0512a:278_3": "paṭiññānurūpappaṭipattiyā saccapāramī,",
  "atk-s0512a:278_4": "sabbattha acalasamādānādhiṭṭhānavasena adhiṭṭhānapāramī,",
  "atk-s0512a:278_5": "sabbasattesu hitajjhāsayavasena mettāpāramī,",
  "atk-s0512a:278_6": "sattasaṅkhārakatavippakāresu majjhattabhāvappattiyā upekkhāpāramī,",
  "atk-s0512a:278_7": "sabbapāramīnaṃ upakārānupakāre dhamme jānitvā anupakāre dhamme pahāya upakāradhammesu pavattāpanapurecarā",
  "atk-s0512a:278_8": "sahajātā ca upāyakosallabhūtā paññā paññāpāramīti imāpi pāramiyo labbhanti.",
  "atk-s0512a:279_0": "Dānajjhāsayassa pana atiuḷārabhāvena dānapāramīvasena desanā pavattā.",
  "atk-s0512a:279_1": "Yasmā cettha dasa pāramiyo labbhanti,",
  "atk-s0512a:279_2": "tasmā heṭṭhā vuttā mahākaruṇādayo bodhisattaguṇā idhāpi yathārahaṃ niddhāretabbā.",
  "atk-s0512a:279_3": "Tathā attano bhogasukhaṃ anapekkhitvā mahākaruṇāya “dānapāramiṃ pūressāmī”ti dānasambhārasaṃharaṇatthaṃ samuddataraṇaṃ,",
  "atk-s0512a:279_4": "tattha ca samuddapatitassapi uposathādhiṭṭhānaṃ,",
  "atk-s0512a:279_5": "sīlakhaṇḍabhayena devadhītāyapi upagatāya āhārānāharaṇanti evamādayo mahāsattassa guṇā veditabbā.",
  "atk-s0512a:279_6": "Idāni vakkhamānesu sesacaritesu imināva nayena guṇaniddhāraṇaṃ veditabbaṃ.",
  "atk-s0512a:279_7": "Tattha tattha visesamattameva vakkhāma.",
  "atk-s0512a:279_8": "Tenetaṃ vuccati –",
  "atk-s0512a:280_0": "“Evaṃ acchariyā hete, abbhutā ca mahesino…pe…;",
  "atk-s0512a:281_0": "Pagevānukiriyā tesaṃ, dhammassa anudhammato”ti.",
  "atk-s0512a:282_0": "Saṅkhabrāhmaṇacariyāvaṇṇanā niṭṭhitā.",
  "atk-s0512a:283_0": "3. Kururājacariyāvaṇṇanā",
  "atk-s0512a:284_0": "20.",
  "atk-s0512a:285_0": "Tatiye indapatthe puruttameti indapatthanāmake kururaṭṭhassa puravare uttamanagare.",
  "atk-s0512a:285_1": "Rājāti dhammena samena catūhi saṅgahavatthūhi parisaṃ rañjetīti rājā.",
  "atk-s0512a:285_2": "Kusale dasahupāgatoti kusalehi dasahi samannāgato,",
  "atk-s0512a:285_3": "dānādīhi dasahi puññakiriyavatthūhi,",
  "atk-s0512a:285_4": "dasahi kusalakammapathehi vā yuttoti attho.",
  "atk-s0512a:286_0": "21.",
  "atk-s0512a:286_1": "Kaliṅgaraṭṭhavisayāti kaliṅgaraṭṭhasaṅkhātavisayā.",
  "atk-s0512a:286_2": "Brāhmaṇā upagañchu manti kaliṅgarājena uyyojitā aṭṭha brāhmaṇā maṃ upasaṅkamiṃsu.",
  "atk-s0512a:286_3": "Upasaṅkamitvā ca pana āyācuṃ maṃ hatthināganti hatthibhūtaṃ mahānāgaṃ maṃ āyāciṃsu.",
  "atk-s0512a:286_4": "Dhaññanti dhanāyitabbasirisobhaggappattaṃ lakkhaṇasampannaṃ.",
  "atk-s0512a:286_5": "Maṅgalasammatanti tāyayeva lakkhaṇasampattiyā maṅgalaṃ abhivuḍḍhikāraṇanti abhisammataṃ janehi.",
  "atk-s0512a:287_0": "22.",
  "atk-s0512a:287_1": "Avuṭṭhikoti vassarahito.",
  "atk-s0512a:287_2": "Dubbhikkhoti dullabhabhojano.",
  "atk-s0512a:287_3": "Chātako mahāti mahatī jighacchābādhā vattatīti attho.",
  "atk-s0512a:287_4": "Dadāhīti dehi.",
  "atk-s0512a:287_5": "Nīlanti nīlavaṇṇaṃ.",
  "atk-s0512a:287_6": "Añjanasavhayanti añjanasaddena avhātabbaṃ,",
  "atk-s0512a:287_7": "añjananāmakanti attho.",
  "atk-s0512a:287_8": "Idaṃ vuttaṃ hoti –",
  "atk-s0512a:287_9": "amhākaṃ kaliṅgaraṭṭhaṃ avuṭṭhikaṃ,",
  "atk-s0512a:287_10": "tena idāni mahādubbhikkhaṃ tattha mahantaṃ chātakabhayaṃ uppannaṃ,",
  "atk-s0512a:287_11": "tassa vūpasamatthāya imaṃ añjanagirisaṅkāsaṃ tuyhaṃ añjananāmakaṃ maṅgalahatthiṃ dehi,",
  "atk-s0512a:287_12": "imasmiñhi tattha nīte devo vassissati,",
  "atk-s0512a:287_13": "tena taṃ sabbabhayaṃ vūpasammissatīti.",
  "atk-s0512a:287_14": "Tatrāyaṃ anupubbikathā –",
  "atk-s0512a:288_0": "Atīte kururaṭṭhe indapatthanagare bodhisatto kururājassa aggamahesiyā kucchimhi paṭisandhiṃ gahetvā anupubbena viññutaṃ patto,",
  "atk-s0512a:288_1": "takkasilaṃ gantvā yogavihitāni sippāyatanāni vijjāṭṭhānāni ca uggahetvā paccāgato pitarā uparajje ṭhapito,",
  "atk-s0512a:288_2": "aparabhāge pitu accayena rajjaṃ patvā dasa rājadhamme akopento dhammena rajjaṃ kāresi dhanañjayo nāma nāmena.",
  "atk-s0512a:288_3": "So catūsu nagaradvāresu nagaramajjhe nivesanadvāreti cha dānasālāyo kāretvā devasikaṃ chasatasahassaṃ",
  "atk-s0512a:288_4": "dhanaṃ vissajjento sakalajambudīpaṃ unnaṅgalaṃ katvā dānaṃ adāsi.",
  "atk-s0512a:288_5": "Tassa dānajjhāsayatā dānābhirati sakalajambudīpaṃ patthari.",
  "atk-s0512a:289_0": "Tasmiṃ kāle kaliṅgaraṭṭhe dubbhikkhabhayaṃ chātakabhayaṃ rogabhayanti tīṇi bhayāni uppajjiṃsu.",
  "atk-s0512a:289_1": "Sakalaraṭṭhavāsino dantapuraṃ gantvā rājabhavanadvāre ukkuṭṭhimakaṃsu “devaṃ vassāpehi devā”ti.",
  "atk-s0512a:289_2": "Rājā taṃ sutvā “kiṃkāraṇā ete viravantī”ti amacce pucchi.",
  "atk-s0512a:289_3": "Amaccā rañño tamatthaṃ ārocesuṃ.",
  "atk-s0512a:289_4": "Rājā porāṇakarājāno deve avassante kiṃ karontīti.",
  "atk-s0512a:289_5": "“Devo vassatū”ti dānaṃ datvā uposathaṃ adhiṭṭhāya samādinnasīlā sirigabbhaṃ pavisitvā dabbasanthare sattāhaṃ nipajjantīti.",
  "atk-s0512a:289_6": "Taṃ sutvā tathā akāsi.",
  "atk-s0512a:289_7": "Devo na vassi,",
  "atk-s0512a:289_8": "evaṃ rājā ahaṃ mayā kattabbakiccaṃ akāsiṃ,",
  "atk-s0512a:289_9": "devo na vassati,",
  "atk-s0512a:289_10": "kinti karomāti. Deva,",
  "atk-s0512a:289_11": "indapatthanagare dhanañjayassa nāma kururājassa maṅgalahatthimhi ānīte devo vassissatīti.",
  "atk-s0512a:289_12": "So rājā balavāhanasampanno duppasaho,",
  "atk-s0512a:289_13": "kathamassa hatthiṃ ānessāmāti. Mahārāja,",
  "atk-s0512a:289_14": "tena saddhiṃ yuddhakiccaṃ natthi,",
  "atk-s0512a:289_15": "dānajjhāsayo so rājā dānābhirato yācito samāno alaṅkatasīsampi chinditvā pasādasampannāni akkhīnipi uppāṭetvā sakalarajjampi niyyātetvā dadeyya,",
  "atk-s0512a:289_16": "hatthimhi vattabbameva natthi,",
  "atk-s0512a:289_17": "avassaṃ yācito samāno dassatīti.",
  "atk-s0512a:289_18": "Ke pana yācituṃ samatthāti? Brāhmaṇā,",
  "atk-s0512a:289_19": "mahārājāti.",
  "atk-s0512a:289_20": "Rājā aṭṭha brāhmaṇe pakkosāpetvā sakkārasammānaṃ katvā paribbayaṃ datvā hatthiyācanatthaṃ pesesi.",
  "atk-s0512a:289_21": "Te sabbattha ekarattivāsena turitagamanaṃ gantvā katipāhaṃ nagaradvāre dānasālāsu bhuñjantā sarīraṃ santappetvā",
  "atk-s0512a:289_22": "rañño dānaggaṃ āgamanapathe kālaṃ āgamayamānā pācīnadvāre aṭṭhaṃsu.",
  "atk-s0512a:290_0": "Bodhisattopi pātova nhātānulitto sabbālaṅkārappaṭimaṇḍito alaṅkatavaravāraṇakhandhagato mahantena rājānubhāvena",
  "atk-s0512a:290_1": "dānasālaṃ gantvā otaritvā sattaṭṭhajanānaṃ sahatthena dānaṃ datvā “imināva nīhārena dethā”ti vatvā hatthiṃ",
  "atk-s0512a:290_2": "abhiruhitvā dakkhiṇadvāraṃ agamāsi.",
  "atk-s0512a:290_3": "Brāhmaṇā pācīnadvāre ārakkhassa balavatāya okāsaṃ alabhitvā dakkhiṇadvāraṃ gantvā rājānaṃ āgacchantaṃ",
  "atk-s0512a:290_4": "ullokayamānā dvārato nātidūre unnataṭṭhāne ṭhitā sampattaṃ rājānaṃ hatthe ukkhipitvā jayāpesuṃ.",
  "atk-s0512a:290_5": "Rājā vajiraṅkusena vāraṇaṃ nivattetvā tesaṃ santikaṃ gantvā te brāhmaṇe “kiṃ icchathā”ti pucchi.",
  "atk-s0512a:290_6": "Brāhmaṇā “kaliṅgaraṭṭhaṃ dubbhikkhabhayena chātakabhayena rogabhayena ca upaddutaṃ.",
  "atk-s0512a:290_7": "So upaddavo imasmiṃ tava maṅgalahatthimhi nīte vūpasammissati.",
  "atk-s0512a:290_8": "Tasmā imaṃ añjanavaṇṇaṃ nāgaṃ amhākaṃ dehī”ti āhaṃsu.",
  "atk-s0512a:290_9": "Tamatthaṃ pakāsento satthā āha “kaliṅgaraṭṭhavisayā…pe…",
  "atk-s0512a:290_10": "añjanasavhaya”nti.",
  "atk-s0512a:290_11": "Tassattho vutto eva.",
  "atk-s0512a:291_0": "Atha bodhisatto “na metaṃ patirūpaṃ,",
  "atk-s0512a:291_1": "yaṃ me yācakānaṃ manorathavighāto siyā,",
  "atk-s0512a:291_2": "mayhañca samādānabhedo siyā”ti hatthikkhandhato otaritvā “sace analaṅkataṭṭhānaṃ atthi,",
  "atk-s0512a:291_3": "alaṅkaritvā dassāmī”ti samantato oloketvā analaṅkataṭṭhānaṃ adisvā soṇḍāya naṃ gahetvā brāhmaṇānaṃ hatthesu",
  "atk-s0512a:291_4": "ṭhapetvā ratanabhiṅgārena pupphagandhavāsitaṃ udakaṃ pātetvā adāsi.",
  "atk-s0512a:291_5": "Tena vuttaṃ –",
  "atk-s0512a:292_0": "23.",
  "atk-s0512a:293_0": "“Na me yācakamanuppatte, paṭikkhepo anucchavo;",
  "atk-s0512a:294_0": "Mā me bhijji samādānaṃ, dassāmi vipulaṃ gajaṃ.",
  "atk-s0512a:295_0": "24.",
  "atk-s0512a:296_0": "“Nāgaṃ gahetvā soṇḍāya, bhiṅgāre ratanāmaye;",
  "atk-s0512a:297_0": "Jalaṃ hatthe ākiritvā, brāhmaṇānaṃ adaṃ gaja”nti.",
  "atk-s0512a:298_0": "Tattha yācakamanuppatteti yācake anuppatte.",
  "atk-s0512a:298_1": "Anucchavoti anucchaviko patirūpo.",
  "atk-s0512a:298_2": "Mā me bhijji samādānanti sabbaññutaññāṇatthāya sabbassa yācakassa sabbaṃ anavajjaṃ icchitaṃ dadanto dānapāramiṃ pūressāmīti yaṃ mayhaṃ samādānaṃ,",
  "atk-s0512a:298_3": "taṃ mā bhijji.",
  "atk-s0512a:298_4": "Tasmā dassāmi vipulaṃ gajanti mahantaṃ imaṃ maṅgalahatthiṃ dassāmīti.",
  "atk-s0512a:298_5": "Adanti adāsiṃ.",
  "atk-s0512a:299_0": "25.",
  "atk-s0512a:300_0": "Tasmiṃ pana hatthimhi dinne amaccā bodhisattaṃ etadavocuṃ – “kasmā, mahārāja,",
  "atk-s0512a:300_1": "maṅgalahatthiṃ dadattha,",
  "atk-s0512a:300_2": "nanu añño hatthī dātabbo,",
  "atk-s0512a:300_3": "raññā nāma evarūpo opavayho maṅgalahatthī issariyaṃ abhivijayañca ākaṅkhantena na dātabbo”ti.",
  "atk-s0512a:300_4": "Mahāsatto yaṃ maṃ yācakā yācanti,",
  "atk-s0512a:300_5": "tadeva mayā dātabbaṃ,",
  "atk-s0512a:300_6": "sace pana maṃ rajjaṃ yāceyyuṃ,",
  "atk-s0512a:300_7": "rajjampi tesaṃ dadeyyaṃ,",
  "atk-s0512a:300_8": "mayhaṃ rajjatopi jīvitatopi sabbaññutaññāṇameva piyataraṃ,",
  "atk-s0512a:300_9": "tasmā taṃ hatthiṃ adāsinti āha.",
  "atk-s0512a:300_10": "Tena vuttaṃ “tassa nāge padinnamhī”tiādi.",
  "atk-s0512a:300_11": "Tattha tassāti tassa tena,",
  "atk-s0512a:300_12": "tasmiṃ nāge hatthimhi dinne.",
  "atk-s0512a:301_0": "26.",
  "atk-s0512a:301_1": "Maṅgalasampannanti maṅgalaguṇehi samannāgataṃ.",
  "atk-s0512a:301_2": "Saṅgāmavijayuttamanti saṅgāmavijayā uttamaṃ,",
  "atk-s0512a:301_3": "saṅgāmavijaye vā uttamaṃ padhānaṃ pavaraṃ nāgaṃ.",
  "atk-s0512a:301_4": "Kiṃ te rajjaṃ karissatīti tasmiṃ nāge apagate tava rajjaṃ kiṃ karissati,",
  "atk-s0512a:301_5": "rajjakiccaṃ na karissati,",
  "atk-s0512a:301_6": "rajjampi apagatamevāti dasseti.",
  "atk-s0512a:302_0": "27.",
  "atk-s0512a:302_1": "Rajjampi me dade sabbanti tiṭṭhatu nāgo tiracchānagato,",
  "atk-s0512a:302_2": "idaṃ me sabbaṃ kururaṭṭhampi yācakānaṃ dadeyyaṃ.",
  "atk-s0512a:302_3": "Sarīraṃ dajjamattanoti rajjepi vā kiṃ vattabbaṃ,",
  "atk-s0512a:302_4": "attano sarīrampi yācakānaṃ dadeyyaṃ,",
  "atk-s0512a:302_5": "sabbopi hi me ajjhattikabāhiro pariggaho lokahitatthameva mayā pariccatto.",
  "atk-s0512a:302_6": "Yasmā sabbaññutaṃ piyaṃ mayhaṃ sabbaññutā ca dānapāramiṃ ādiṃ katvā sabbapāramiyo apūrentena na sakkā laddhuṃ,",
  "atk-s0512a:302_7": "tasmā nāgaṃ adāsiṃ ahanti dasseti.",
  "atk-s0512a:303_0": "Evampi tasmiṃ nāge ānīte kaliṅgaraṭṭhe devo na vassateva.",
  "atk-s0512a:303_1": "Kaliṅgarājā “idānipi na vassati,",
  "atk-s0512a:303_2": "kiṃ nu kho kāraṇa”nti pucchitvā “kururājā garudhamme rakkhati,",
  "atk-s0512a:303_3": "tenassa raṭṭhe anvaddhamāsaṃ anudasāhaṃ devo vassati,",
  "atk-s0512a:303_4": "rañño guṇānubhāvo esa,",
  "atk-s0512a:303_5": "na imassa tiracchānagatassā”ti jānitvā “mayampi garudhamme rakkhissāma,",
  "atk-s0512a:303_6": "gacchatha dhanañcayakorabyassa santike te suvaṇṇapaṭṭe likhāpetvā ānethā”ti amacce pesesi.",
  "atk-s0512a:303_7": "Garudhammā vuccanti pañca sīlāni,",
  "atk-s0512a:303_8": "tāni bodhisatto suparisuddhāni katvā rakkhati,",
  "atk-s0512a:303_9": "yathā ca bodhisatto.",
  "atk-s0512a:303_10": "Evamassa mātā aggamahesī,",
  "atk-s0512a:303_11": "kaniṭṭhabhātā uparājā,",
  "atk-s0512a:303_12": "purohito brāhmaṇo,",
  "atk-s0512a:303_13": "rajjuggāhako amacco,",
  "atk-s0512a:303_14": "sārathi seṭṭhi,",
  "atk-s0512a:303_15": "doṇamāpako dovāriko,",
  "atk-s0512a:303_16": "nagarasobhinī vaṇṇadāsīti.",
  "atk-s0512a:303_17": "Tena vuttaṃ –",
  "atk-s0512a:304_0": "“Rājā mātā mahesī ca, uparājā purohito;",
  "atk-s0512a:305_0": "Rajjuggāho sārathī seṭṭhi, doṇo dovāriko tathā;",
  "atk-s0512a:306_0": "Gaṇikā te ekādasa, garudhamme patiṭṭhitā”ti.",
  "atk-s0512a:307_0": "Te amaccā bodhisattaṃ upasaṅkamitvā vanditvā tamatthaṃ ārocesuṃ.",
  "atk-s0512a:307_1": "Mahāsatto “mayhaṃ garudhamme kukkuccaṃ atthi,",
  "atk-s0512a:307_2": "mātā pana me surakkhitaṃ rakkhati,",
  "atk-s0512a:307_3": "tassā santike gaṇhathā”ti vatvā tehi “mahārāja,",
  "atk-s0512a:307_4": "kukkuccaṃ nāma sikkhākāmassa sallekhavuttino hoti,",
  "atk-s0512a:307_5": "detha no”ti yācito “pāṇo na hantabbo,",
  "atk-s0512a:307_6": "adinnaṃ na ādātabbaṃ,",
  "atk-s0512a:307_7": "kāmesumicchācāro na caritabbo,",
  "atk-s0512a:307_8": "musā na bhaṇitabbaṃ,",
  "atk-s0512a:307_9": "majjaṃ na pātabba”nti suvaṇṇapaṭṭe likhāpetvā “evaṃ santepi mātu santike gaṇhathā”ti āha.",
  "atk-s0512a:308_0": "Dūtā rājānaṃ vanditvā tassā santikaṃ gantvā “devi,",
  "atk-s0512a:308_1": "tumhe kira garudhammaṃ rakkhatha,",
  "atk-s0512a:308_2": "taṃ no dethā”ti vadiṃsu.",
  "atk-s0512a:308_3": "Bodhisattassa mātāpi tatheva attano kukkuccassa atthibhāvaṃ vatvāva tehi yācitā adāsi.",
  "atk-s0512a:308_4": "Tathā mahesiādayopi.",
  "atk-s0512a:308_5": "Te sabbesampi santike suvaṇṇapaṭṭe garudhamme likhāpetvā dantapuraṃ gantvā kaliṅgarañño datvā taṃ pavattiṃ ārocesuṃ.",
  "atk-s0512a:308_6": "Sopi rājā tasmiṃ dhamme vattamāno pañca sīlāni pūresi.",
  "atk-s0512a:308_7": "Tato sakalakaliṅgaraṭṭhe devo vassi.",
  "atk-s0512a:308_8": "Tīṇi bhayāni vūpasantāni.",
  "atk-s0512a:308_9": "Raṭṭhaṃ khemaṃ subhikkhaṃ ahosi.",
  "atk-s0512a:308_10": "Bodhisatto yāvajīvaṃ dānādīni puññāni katvā sapariso saggapuraṃ pūresi.",
  "atk-s0512a:309_0": "Tadā gaṇikādayo uppalavaṇṇādayo ahesuṃ. Vuttañhetaṃ –",
  "atk-s0512a:310_0": "“Gaṇikā uppalavaṇṇā, puṇṇo dovāriko tadā;",
  "atk-s0512a:311_0": "Rajjuggāho ca kaccāno, doṇamāpako ca kolito.",
  "atk-s0512a:312_0": "“Sāriputto tadā seṭṭhi, anuruddho ca sārathi;",
  "atk-s0512a:313_0": "Brāhmaṇo kassapo thero, uparājānandapaṇḍito.",
  "atk-s0512a:314_0": "“Mahesī rāhulamātā, māyādevī janettikā;",
  "atk-s0512a:315_0": "Kururājā bodhisatto, evaṃ dhāretha jātaka”nti. ;",
  "atk-s0512a:316_0": "Idhāpi nekkhammapāramiādayo sesadhammā ca vuttanayeneva niddhāretabbāti.",
  "atk-s0512a:317_0": "Kururājacariyāvaṇṇanā niṭṭhitā.",
  "atk-s0512a:318_0": "4. Mahāsudassanacariyāvaṇṇanā",
  "atk-s0512a:319_0": "28.",
  "atk-s0512a:319_1": "Catutthe kusāvatimhi nagareti kusāvatīnāmake nagare,",
  "atk-s0512a:319_2": "yasmiṃ ṭhāne etarahi kusinārā niviṭṭhā.",
  "atk-s0512a:319_3": "Mahīpatīti khattiyo,",
  "atk-s0512a:319_4": "nāmena mahāsudassano nāma.",
  "atk-s0512a:319_5": "Cakkavattīti cakkaratanaṃ vatteti catūhi vā sampatticakkehi vattati,",
  "atk-s0512a:319_6": "tehi ca paraṃ pavatteti,",
  "atk-s0512a:319_7": "parahitāya ca iriyāpathacakkānaṃ vatto etasmiṃ atthītipi cakkavattī.",
  "atk-s0512a:319_8": "Atha vā catūhi acchariyadhammehi saṅgahavatthūhi ca samannāgatena,",
  "atk-s0512a:319_9": "parehi anabhibhavanīyassa anatikkamanīyassa āṇāsaṅkhātassa cakkassa vatto etasmiṃ atthītipi cakkavattī.",
  "atk-s0512a:319_10": "Pariṇāyakaratanapubbaṅgamena hatthiratanādipamukhena mahābalakāyena puññānubhāvanibbattena kāyabalena ca samannāgatattā mahabbalo.",
  "atk-s0512a:319_11": "Yadā āsinti sambandho.",
  "atk-s0512a:319_12": "Tatrāyaṃ anupubbikathā –",
  "atk-s0512a:320_0": "Atīte kira mahāpuriso sudassanattabhāvato tatiye attabhāve gahapatikule nibbatto dharamānakassa buddhassa",
  "atk-s0512a:320_1": "sāsane ekaṃ theraṃ araññavāsaṃ vasantaṃ attano kammena araññaṃ paviṭṭho rukkhamūle nisinnaṃ disvā “idha",
  "atk-s0512a:320_2": "mayā ayyassa paṇṇasālaṃ kātuṃ vaṭṭatī”ti cintetvā attano kammaṃ pahāya dabbasambhāraṃ chinditvā nivāsayoggaṃ",
  "atk-s0512a:320_3": "paṇṇasālaṃ katvā dvāraṃ yojetvā kaṭṭhattharaṇaṃ katvā “karissati nu kho paribhogaṃ,",
  "atk-s0512a:320_4": "na nu kho karissatī”ti ekamante nisīdi.",
  "atk-s0512a:320_5": "Thero antogāmato āgantvā paṇṇasālaṃ pavisitvā kaṭṭhattharaṇe nisīdi.",
  "atk-s0512a:320_6": "Mahāsattopi naṃ upasaṅkamitvā “phāsukā, bhante,",
  "atk-s0512a:320_7": "paṇṇasālā”ti pucchi. Phāsukā,",
  "atk-s0512a:320_8": "bhaddamukha,",
  "atk-s0512a:320_9": "pabbajitasāruppāti.",
  "atk-s0512a:320_10": "Vasissatha, bhante, idhāti? Āma,",
  "atk-s0512a:320_11": "upāsakāti.",
  "atk-s0512a:320_12": "So adhivāsanākāreneva “vasissatī”ti ñatvā “nibaddhaṃ mayhaṃ gharadvāraṃ āgantabba”nti paṭijānāpetvā niccaṃ attano ghareyeva bhattavissaggaṃ kārāpesi.",
  "atk-s0512a:320_13": "So paṇṇasālāyaṃ kaṭasārakaṃ pattharitvā mañcapīṭhaṃ paññapesi,",
  "atk-s0512a:320_14": "apassenaṃ nikkhipi,",
  "atk-s0512a:320_15": "pādakaṭhalikaṃ ṭhapesi,",
  "atk-s0512a:320_16": "pokkharaṇiṃ khaṇi,",
  "atk-s0512a:320_17": "caṅkamaṃ katvā vālukaṃ okiri,",
  "atk-s0512a:320_18": "parissayavinodanatthaṃ paṇṇasālaṃ kaṇṭakavatiyā parikkhipi,",
  "atk-s0512a:320_19": "tathā pokkharaṇiṃ caṅkamañca.",
  "atk-s0512a:320_20": "Tesaṃ antovatipariyante tālapantiyo ropesi.",
  "atk-s0512a:320_21": "Evamādinā āvāsaṃ niṭṭhāpetvā therassa ticīvaraṃ ādiṃ katvā sabbaṃ samaṇaparikkhāraṃ adāsi.",
  "atk-s0512a:320_22": "Therassa hi tadā bodhisattena ticīvarapiṇḍapātapattathālakaparissāvanadhamakaraṇaparibhogabhājanachattupāhanaudakatumbasūcikattara-",
  "atk-s0512a:320_23": "yaṭṭhiārakaṇṭakapipphalinakhacchedanapadīpeyyādi pabbajitānaṃ paribhogajātaṃ adinnaṃ nāma nāhosi.",
  "atk-s0512a:320_24": "So pañca sīlāni rakkhanto uposathaṃ karonto yāvajīvaṃ theraṃ upaṭṭhahi.",
  "atk-s0512a:320_25": "Thero tattheva vasanto arahattaṃ patvā parinibbāyi.",
  "atk-s0512a:321_0": "29.",
  "atk-s0512a:321_1": "Bodhisattopi yāvatāyukaṃ puññaṃ katvā devaloke nibbattitvā tato cuto manussalokaṃ āgacchanto kusāvatiyā",
  "atk-s0512a:321_2": "rājadhāniyā nibbattitvā mahāsudassano nāma rājā ahosi cakkavattī.",
  "atk-s0512a:321_3": "Tassissariyānubhāvo “bhūtapubbaṃ, ānanda,",
  "atk-s0512a:321_4": "rājā mahāsudassano nāma ahosi khattiyo muddhāvasitto”tiādinā nayena sutte āgato eva.",
  "atk-s0512a:321_5": "Tassa kira caturāsīti nagarasahassāni kusāvatīrājadhānippamukhāni,",
  "atk-s0512a:321_6": "caturāsīti pāsādasahassāni dhammapāsādappamukhāni,",
  "atk-s0512a:321_7": "caturāsīti kūṭāgārasahassāni mahābyūhakūṭāgārappamukhāni,",
  "atk-s0512a:321_8": "tāni sabbāni tassa therassa katāya ekissā paṇṇasālāya nissandena nibbattāni,",
  "atk-s0512a:321_9": "caturāsīti pallaṅkasahassāni nāgasahassāni assasahassāni rathasahassāni tassa dinnassa mañcapīṭhassa,",
  "atk-s0512a:321_10": "caturāsīti maṇisahassāni tassa dinnassa padīpassa,",
  "atk-s0512a:321_11": "caturāsīti pokkharaṇisahassāni ekapokkharaṇiyā,",
  "atk-s0512a:321_12": "caturāsīti itthisahassāni puttasahassāni gahapatisahassāni ca pattathālakādiparibhogārahassa pabbajitaparikkhāradānassa,",
  "atk-s0512a:321_13": "caturāsīti dhenusahassāni pañcagorasadānassa,",
  "atk-s0512a:321_14": "caturāsīti vatthakoṭṭhasahassāni nivāsanapārupanadānassa,",
  "atk-s0512a:321_15": "caturāsīti thālipākasahassāni bhojanadānassa nissandena nibbattāni.",
  "atk-s0512a:321_16": "So sattahi ratanehi catūhi iddhīhi ca samannāgato rājādhirājā hutvā sakalaṃ sāgarapariyantaṃ pathavimaṇḍalaṃ",
  "atk-s0512a:321_17": "dhammena abhivijiya ajjhāvasanto anekasatesu ṭhānesu dānasālāyo kāretvā mahādānaṃ paṭṭhapesi.",
  "atk-s0512a:321_18": "Divasassa tikkhattuṃ nagare bheriṃ carāpesi “yo yaṃ icchati,",
  "atk-s0512a:321_19": "so dānasālāsu āgantvā taṃ gaṇhātū”ti.",
  "atk-s0512a:321_20": "Tena vuttaṃ “tatthāhaṃ divase tikkhattuṃ,",
  "atk-s0512a:321_21": "ghosāpemi tahiṃ tahi”ntiādi.",
  "atk-s0512a:322_0": "Tattha tatthāti tasmiṃ nagare.",
  "atk-s0512a:322_1": "“Tadāha”ntipi pāṭho,",
  "atk-s0512a:322_2": "tassa tadā ahaṃ,",
  "atk-s0512a:322_3": "mahāsudassanakāleti attho.",
  "atk-s0512a:322_4": "Tahiṃ tahinti tasmiṃ tasmiṃ ṭhāne,",
  "atk-s0512a:322_5": "tassa tassa pākārassa anto ca bahi cāti attho.",
  "atk-s0512a:322_6": "Ko kiṃ icchatīti brāhmaṇādīsu yo koci satto annādīsu deyyadhammesu yaṃ kiñci icchati.",
  "atk-s0512a:322_7": "Patthetīti tasseva vevacanaṃ.",
  "atk-s0512a:322_8": "Kassa kiṃ dīyatu dhananti anekavāraṃ pariyāyantarehi ca dānaghosanāya pavattitabhāvadassanatthaṃ vuttaṃ,",
  "atk-s0512a:322_9": "etena dānapāramiyā sarūpaṃ dasseti.",
  "atk-s0512a:322_10": "Deyyadhammapaṭiggāhakavikapparahitā hi bodhisattānaṃ dānapāramīti.",
  "atk-s0512a:323_0": "30.",
  "atk-s0512a:323_1": "Idāni dānaghosanāya tassa tassa deyyadhammassa anucchavikapuggalaparikittanaṃ dassetuṃ “ko chātako”tiādi vuttaṃ.",
  "atk-s0512a:324_0": "Tattha chātakoti jighacchito.",
  "atk-s0512a:324_1": "Tasitoti pipāsito.",
  "atk-s0512a:324_2": "Ko mālaṃ ko vilepanantipi “icchatī”ti padaṃ ānetvā yojetabbaṃ.",
  "atk-s0512a:324_3": "Naggoti vatthavikalo,",
  "atk-s0512a:324_4": "vatthena atthikoti adhippāyo.",
  "atk-s0512a:324_5": "Paridahissatīti nivāsissati.",
  "atk-s0512a:325_0": "31.",
  "atk-s0512a:325_1": "Ko pathe chattamādetīti ko pathiko pathe magge attano vassavātātaparakkhaṇatthaṃ chattaṃ gaṇhāti,",
  "atk-s0512a:325_2": "chattena atthikoti attho.",
  "atk-s0512a:325_3": "Kopāhanā mudū subhāti dassanīyatāya subhā sukhasamphassatāya mudū upāhanā attano pādānaṃ cakkhūnañca rakkhaṇatthaṃ.",
  "atk-s0512a:325_4": "Ko ādetīti ko tāhi atthikoti adhippāyo.",
  "atk-s0512a:325_5": "Sāyañca pāto cāti ettha ca-",
  "atk-s0512a:325_6": "saddena majjhanhike cāti āharitvā vattabbaṃ.",
  "atk-s0512a:325_7": "“Divase tikkhattuṃ ghosāpemī”ti hi vuttaṃ.",
  "atk-s0512a:326_0": "32.",
  "atk-s0512a:326_1": "Na taṃ dasasu ṭhānesūti taṃ dānaṃ na dasasu ṭhānesu paṭiyattanti yojanā.",
  "atk-s0512a:326_2": "Napi ṭhānasatesu vā paṭiyattaṃ,",
  "atk-s0512a:326_3": "api ca kho anekasatesu ṭhānesu paṭiyattaṃ.",
  "atk-s0512a:326_4": "Yācake dhananti yācake uddissa dhanaṃ paṭiyattaṃ upakkhaṭaṃ.",
  "atk-s0512a:326_5": "Dvādasayojanāyāme hi nagare sattayojanavitthate sattasu pākārantaresu satta tālapantiparikkhepā,",
  "atk-s0512a:326_6": "tāsu tālapantīsu caturāsīti pokkharaṇisahassāni pāṭiyekkaṃ pokkharaṇitīre mahādānaṃ paṭṭhapitaṃ.",
  "atk-s0512a:326_7": "Vuttañhetaṃ bhagavatā –",
  "atk-s0512a:327_0": "“Paṭṭhapesi kho, ānanda,",
  "atk-s0512a:327_1": "rājā mahāsudassano tāsaṃ pokkharaṇīnaṃ tīre evarūpaṃ dānaṃ annaṃ annatthikassa,",
  "atk-s0512a:327_2": "pānaṃ pānatthikassa,",
  "atk-s0512a:327_3": "vatthaṃ vatthatthikassa,",
  "atk-s0512a:327_4": "yānaṃ yānatthikassa,",
  "atk-s0512a:327_5": "sayanaṃ sayanatthikassa,",
  "atk-s0512a:327_6": "itthiṃ itthitthikassa,",
  "atk-s0512a:327_7": "hiraññaṃ hiraññatthikassa,",
  "atk-s0512a:327_8": "suvaṇṇaṃ suvaṇṇatthikassā”ti.",
  "atk-s0512a:328_0": "33.",
  "atk-s0512a:328_1": "Tatthāyaṃ dānassa pavattitākāro –",
  "atk-s0512a:328_2": "mahāpuriso hi itthīnañca purisānañca anucchavike alaṅkāre kāretvā itthimattameva tattha paricāravasena",
  "atk-s0512a:328_3": "sesañca sabbaṃ pariccāgavasena ṭhapetvā “rājā mahāsudassano dānaṃ deti,",
  "atk-s0512a:328_4": "taṃ yathāsukhaṃ paribhuñjathā”ti bheriṃ carāpesi.",
  "atk-s0512a:328_5": "Mahājanā pokkharaṇitīraṃ gantvā nhatvā vatthādīni nivāsetvā mahāsampattiṃ anubhavitvā yesaṃ tādisāni atthi,",
  "atk-s0512a:328_6": "te pahāya gacchanti.",
  "atk-s0512a:328_7": "Yesaṃ natthi,",
  "atk-s0512a:328_8": "te gahetvā gacchanti.",
  "atk-s0512a:328_9": "Ye hatthiyānādīsupi nisīditvā yathāsukhaṃ vicaritvā varasayanesupi sayitvā sampattiṃ anubhavitvā itthīhipi",
  "atk-s0512a:328_10": "saddhiṃ sampattiṃ anubhavitvā sattavidharatanapasādhanāni pasādhetvā sampattiṃ anubhavitvā yaṃ yaṃ atthikā,",
  "atk-s0512a:328_11": "taṃ taṃ gahetvā gacchanti,",
  "atk-s0512a:328_12": "anatthikā ohāya gacchanti.",
  "atk-s0512a:328_13": "Tampi dānaṃ uṭṭhāya samuṭṭhāya devasikaṃ dīyateva.",
  "atk-s0512a:328_14": "Tadā jambudīpavāsīnaṃ aññaṃ kammaṃ natthi,",
  "atk-s0512a:328_15": "dānaṃ paribhuñjantā sampattiṃ anubhavantā vicaranti.",
  "atk-s0512a:328_16": "Na tassa dānassa kālaparicchedo ahosi.",
  "atk-s0512a:328_17": "Rattiñcāpi divāpi yadā yadā atthikā āgacchanti,",
  "atk-s0512a:328_18": "tadā tadā dīyateva.",
  "atk-s0512a:328_19": "Evaṃ mahāpuriso yāvajīvaṃ sakalajambudīpaṃ unnaṅgalaṃ katvā mahādānaṃ pavattesi.",
  "atk-s0512a:328_20": "Tena vuttaṃ “divā vā yadi vā rattiṃ,",
  "atk-s0512a:328_21": "yadi eti vanibbako”tiādi.",
  "atk-s0512a:329_0": "Tattha divā vā yadi vā rattiṃ,",
  "atk-s0512a:329_1": "yadi etīti etenassa yathākālaṃ dānaṃ dasseti.",
  "atk-s0512a:329_2": "Yācakānañhi lābhāsāya upasaṅkamanakālo eva bodhisattānaṃ dānassa kālo nāma.",
  "atk-s0512a:329_3": "Vanibbakoti yācako.",
  "atk-s0512a:329_4": "Laddhā yadicchakaṃ bhoganti etena yathābhirucitaṃ dānaṃ.",
  "atk-s0512a:329_5": "Yo yo hi yācako yaṃ yaṃ deyyadhammaṃ icchati,",
  "atk-s0512a:329_6": "tassa tassa taṃtadeva bodhisatto deti.",
  "atk-s0512a:329_7": "Na tassa mahagghadullabhādibhāvaṃ attano uparodhaṃ cintesi.",
  "atk-s0512a:329_8": "Pūrahatthova gacchatīti etena yāvadicchakaṃ dānaṃ dasseti,",
  "atk-s0512a:329_9": "yattakañhi yācakā icchanti,",
  "atk-s0512a:329_10": "tattakaṃ aparihāpetvāva mahāsatto deti uḷārajjhāsayatāya ca mahiddhikatāya ca.",
  "atk-s0512a:330_0": "34.",
  "atk-s0512a:330_1": "“Yāvajīvika”nti etena dānassa kālapariyantābhāvaṃ dasseti.",
  "atk-s0512a:330_2": "Samādānato paṭṭhāya hi mahāsattā yāvapāripūri vemajjhe na kālaparicchedaṃ karonti,",
  "atk-s0512a:330_3": "bodhisambhārasambharaṇe saṅkocābhāvena antarantarā avosānāpattito maraṇenapi anupacchedo eva,",
  "atk-s0512a:330_4": "tato parampi tatheva paṭipajjanato,",
  "atk-s0512a:330_5": "“yāvajīvika”nti pana mahāsudassanacaritassa vasena vuttaṃ.",
  "atk-s0512a:330_6": "Napāhaṃ dessaṃ dhanaṃ dammīti idaṃ dhanaṃ nāma mayhaṃ na dessaṃ amanāpanti evarūpaṃ mahādānaṃ dento gehato ca dhanaṃ nīharāpemi.",
  "atk-s0512a:330_7": "Napi natthi nicayo mayīti mama samīpe dhananicayo dhanasaṅgaho nāpi natthi,",
  "atk-s0512a:330_8": "sallekhavuttisamaṇo viya asaṅgahopi na homīti attho.",
  "atk-s0512a:330_9": "Idaṃ yena ajjhāsayena tassidaṃ mahādānaṃ pavattitaṃ,",
  "atk-s0512a:330_10": "taṃ dassetuṃ vuttaṃ.",
  "atk-s0512a:331_0": "35.",
  "atk-s0512a:331_1": "Idāni taṃ upamāya vibhāvetuṃ “yathāpi āturo nāmā”tiādimāha.",
  "atk-s0512a:331_2": "Tatthidaṃ upamāsaṃsandanena saddhiṃ atthadassanaṃ –",
  "atk-s0512a:331_3": "yathā nāma āturo rogābhibhūto puriso rogato attānaṃ parimocetukāmo dhanena hiraññasuvaṇṇādinā vejjaṃ",
  "atk-s0512a:331_4": "tikicchakaṃ tappetvā ārādhetvā yathāvidhi paṭipajjanto tato rogato vimuccati.",
  "atk-s0512a:332_0": "36.",
  "atk-s0512a:332_1": "Tatheva evameva ahampi aṭṭabhūtaṃ sakalalokaṃ kilesarogato sakalasaṃsāradukkharogato ca parimocetukāmo",
  "atk-s0512a:332_2": "tassa tato parimocanassa ayaṃ sabbasāpateyyapariccāgo dānapāramiupāyoti jānamāno bujjhamāno asesato deyyadhammassa",
  "atk-s0512a:332_3": "paṭiggāhakānañca vasena anavasesato mahādānassa vasena sattānaṃ ajjhāsayaṃ paripūretuṃ attano ca na mayhaṃ",
  "atk-s0512a:332_4": "dānapāramī paripuṇṇā,",
  "atk-s0512a:332_5": "tasmā ūnamananti pavattaṃ ūnaṃ manaṃ pūrayituṃ pavattayituṃ vanibbake yācake adāsiṃ taṃ dānaṃ evarūpaṃ mahādānaṃ dadāmi,",
  "atk-s0512a:332_6": "tañca kho tasmiṃ dānadhamme tassa ca phale nirālayo anapekkho apaccāso kiñcipi apaccāsīsamāno kevalaṃ",
  "atk-s0512a:332_7": "sambodhimanupattiyā sabbaññutaññāṇameva adhigantuṃ demīti.",
  "atk-s0512a:333_0": "Evaṃ mahāsatto mahādānaṃ pavattento attano puññānubhāvanibbattaṃ dhammapāsādaṃ abhiruyha mahābyūhakūṭāgāradvāre",
  "atk-s0512a:333_1": "eva kāmavitakkādayo nivattetvā tattha sovaṇṇamaye rājapallaṅke nisinno jhānābhiññāyo nibbattetvā tato",
  "atk-s0512a:333_2": "nikkhamitvā sovaṇṇamayaṃ kūṭāgāraṃ pavisitvā tattha rajatamaye pallaṅke nisinno cattāro brahmavihāre",
  "atk-s0512a:333_3": "bhāvetvā caturāsīti vassasahassāni jhānasamāpattīhi vītināmetvā maraṇasamaye dassanāya upagatānaṃ subhaddādevīpamukhānaṃ",
  "atk-s0512a:333_4": "caturāsītiyā itthāgārasahassānaṃ amaccapārisajjādīnañca –",
  "atk-s0512a:334_0": "“Aniccā vata saṅkhārā, uppādavayadhammino;",
  "atk-s0512a:335_0": "Uppajjitvā nirujjhanti, tesaṃ vūpasamo sukho”ti. –",
  "atk-s0512a:336_0": "Imāya gāthāya ovaditvā āyupariyosāne brahmalokaparāyano ahosi.",
  "atk-s0512a:337_0": "Tadā subhaddādevī rāhulamātā ahosi,",
  "atk-s0512a:337_1": "pariṇāyakaratanaṃ rāhulo,",
  "atk-s0512a:337_2": "sesaparisā buddhaparisā,",
  "atk-s0512a:337_3": "mahāsudassano pana lokanātho.",
  "atk-s0512a:338_0": "Idhāpi dasa pāramiyo sarūpato labbhanti eva,",
  "atk-s0512a:338_1": "dānajjhāsayassa pana uḷāratāya dānapāramī eva pāḷiyaṃ āgatā.",
  "atk-s0512a:338_2": "Sesadhammā heṭṭhā vuttanayā eva.",
  "atk-s0512a:338_3": "Tathā uḷāre sattaratanasamujjale catudīpissariyepi ṭhitassa tādisaṃ bhogasukhaṃ analaṅkaritvā kāmavitakkādayo",
  "atk-s0512a:338_4": "dūrato vikkhambhetvā tathārūpe mahādāne pavattentasseva caturāsīti vassasahassāni samāpattīhi vītināmetvā",
  "atk-s0512a:338_5": "aniccatādipaṭisaṃyuttaṃ dhammakathaṃ katvāpi vipassanāya anussukkanaṃ sabbattha anissaṅgatāti evamādayo",
  "atk-s0512a:338_6": "guṇānubhāvā niddhāretabbāti.",
  "atk-s0512a:339_0": "Mahāsudassanacariyāvaṇṇanā niṭṭhitā.",
  "atk-s0512a:340_0": "5. Mahāgovindacariyāvaṇṇanā",
  "atk-s0512a:341_0": "Pañcame sattarājapurohitoti sattabhūādīnaṃ sattannaṃ rājūnaṃ sabbakiccānusāsakapurohito.",
  "atk-s0512a:341_1": "Pūjito naradevehīti tehi eva aññehi ca jambudīpe sabbeheva khattiyehi catupaccayapūjāya sakkārasammānena ca pūjito.",
  "atk-s0512a:341_2": "Mahāgovindabrāhmaṇoti mahānubhāvatāya govindassābhisekena abhisittatāya ca “mahāgovindo”ti saṅkhaṃ gato brāhmaṇo,",
  "atk-s0512a:341_3": "abhisittakālato paṭṭhāya hi bodhisattassa ayaṃ samaññā jātā,",
  "atk-s0512a:341_4": "nāmena pana jotipālo nāma.",
  "atk-s0512a:341_5": "Tassa kira jātadivase sabbāvudhāni jotiṃsu.",
  "atk-s0512a:341_6": "Rājāpi paccūsasamaye attano maṅgalāvudhaṃ pajjalitaṃ disvā bhīto attano purohitaṃ bodhisattassa pitaraṃ upaṭṭhānaṃ āgataṃ pucchitvā “mā bhāyi, mahārāja,",
  "atk-s0512a:341_7": "mayhaṃ putto jāto,",
  "atk-s0512a:341_8": "tassānubhāvena na kevalaṃ rājageheyeva,",
  "atk-s0512a:341_9": "sakalanagarepi āvudhāni pajjaliṃsu,",
  "atk-s0512a:341_10": "na taṃ nissāya tuyhaṃ antarāyo atthi,",
  "atk-s0512a:341_11": "sakalajambudīpe pana paññāya tena samo na bhavissati,",
  "atk-s0512a:341_12": "tassetaṃ pubbanimitta”nti purohitena samassāsito tuṭṭhacitto “kumārassa khīramūlaṃ hotū”ti sahassaṃ datvā “vayappattakāle mayhaṃ dassethā”ti āha.",
  "atk-s0512a:341_13": "So vuddhippatto aparabhāge alamatthadasso sattannaṃ rājūnaṃ sabbakiccānusāsako hutvā pabbajitvā ca satte",
  "atk-s0512a:341_14": "diṭṭhadhammikasamparāyikehi anatthehi pāletvā atthehi niyojesi.",
  "atk-s0512a:341_15": "Iti jotitattā pālanasamatthatāya ca “jotipālo”tissa nāmaṃ akaṃsu.",
  "atk-s0512a:341_16": "Tena vuttaṃ “nāmena jotipālo nāmā”ti.",
  "atk-s0512a:342_0": "Tattha bodhisatto disampatissa nāma rañño purohitassa govindabrāhmaṇassa putto hutvā attano pitu tassa ca rañño accayena tassa putto reṇu,",
  "atk-s0512a:342_1": "sahāyā cassa sattabhū,",
  "atk-s0512a:342_2": "brahmadatto, vessabhū, bharato,",
  "atk-s0512a:342_3": "dve ca dhataraṭṭhāti ime satta rājāno yathā aññamaññaṃ na vivadanti.",
  "atk-s0512a:342_4": "Evaṃ rajje patiṭṭhāpetvā tesaṃ atthadhamme anusāsanto jambudīpatale sabbesaṃ rājūnaṃ aññesañca brāhmaṇānaṃ",
  "atk-s0512a:342_5": "devanāgagahapatikānaṃ sakkato garukato mānito pūjito apacito uttamaṃ gāravaṭṭhānaṃ patto ahosi.",
  "atk-s0512a:342_6": "Tassa atthadhammesu kusalatāya “mahāgovindo”tveva samaññā udapādi.",
  "atk-s0512a:342_7": "Yathāha “govindo vata,",
  "atk-s0512a:342_8": "bho brāhmaṇo,",
  "atk-s0512a:342_9": "mahāgovindo vata,",
  "atk-s0512a:342_10": "bho brāhmaṇo”ti.",
  "atk-s0512a:342_11": "Tena vuttaṃ –",
  "atk-s0512a:343_0": "37.",
  "atk-s0512a:344_0": "“Punāparaṃ yadā homi, sattarājapurohito;",
  "atk-s0512a:345_0": "Pūjito naradevehi, mahāgovindabrāhmaṇo”ti.",
  "atk-s0512a:346_0": "Atha bodhisattassa puññānubhāvasamussāhitehi rājūhi tesaṃ anuyuttehi khattiyehi brāhmaṇagahapatikehi",
  "atk-s0512a:346_1": "negamajānapadehi ca uparūpari upanīto samantato mahogho viya ajjhottharamāno aparimeyyo uḷāro lābhasakkāro uppajji,",
  "atk-s0512a:346_2": "yathā taṃ aparimāṇāsu jātīsu upacitavipulapuññasañcayassa uḷārābhijātassa parisuddhasīlācārassa pesalassa",
  "atk-s0512a:346_3": "pariyodātasabbasippassa sabbasattesu puttasadisamahākaruṇāvipphārasiniddhamuduhadayassa.",
  "atk-s0512a:346_4": "So cintesi –",
  "atk-s0512a:346_5": "“etarahi kho mayhaṃ mahālābhasakkāro,",
  "atk-s0512a:346_6": "yaṃnūnāhaṃ iminā sabbasatte santappetvā dānapāramiṃ paripūreyya”nti.",
  "atk-s0512a:346_7": "So nagarassa majjhe catūsu dvāresu attano nivesanadvāreti cha dānasālāyo kāretvā devasikaṃ aparimitadhanapariccāgena mahādānaṃ pavattesi.",
  "atk-s0512a:346_8": "Yaṃ yaṃ upāyanaṃ ānīyati,",
  "atk-s0512a:346_9": "yañca attano atthāya abhisaṅkharīyati,",
  "atk-s0512a:346_10": "sabbaṃ taṃ dānasālāsu eva pesesi.",
  "atk-s0512a:346_11": "Evaṃ divase divase mahāpariccāgaṃ karontassa cassa cittassa titti vā santoso vā nāhosi,",
  "atk-s0512a:346_12": "kuto pana saṅkoco.",
  "atk-s0512a:346_13": "Dānaggañcassa lābhāsāya āgacchantehi deyyadhammaṃ gahetvā gacchantehi ca mahāsattassa ca guṇavisese kittayantehi",
  "atk-s0512a:346_14": "mahājanakāyehi antonagaraṃ bahinagarañca samantato ekoghabhūtaṃ kappavuṭṭhānamahāvāyusaṅghaṭṭaparibbhamitaṃ",
  "atk-s0512a:346_15": "viya mahāsamuddaṃ ekakolāhalaṃ ekaninnādaṃ ahosi.",
  "atk-s0512a:346_16": "Tena vuttaṃ –",
  "atk-s0512a:347_0": "38.",
  "atk-s0512a:348_0": "“Tadāhaṃ sattarajjesu, yaṃ me āsi upāyanaṃ;",
  "atk-s0512a:349_0": "Tena demi mahādānaṃ, akkhobhaṃ sāgarūpama”nti.",
  "atk-s0512a:350_0": "Tattha tadāhanti yadā sattarājapurohito mahāgovindabrāhmaṇo homi,",
  "atk-s0512a:350_1": "tadā ahaṃ.",
  "atk-s0512a:350_2": "Sattarajjesūti reṇuādīnaṃ sattannaṃ rājūnaṃ rajjesu.",
  "atk-s0512a:350_3": "Akkhobhanti abbhantarehi ca bāhirehi ca paccatthikehi appaṭisedhanīyatāya kenaci akkhobhanīyaṃ.",
  "atk-s0512a:350_4": "“Accubbha”ntipi pāṭho.",
  "atk-s0512a:350_5": "Atipuṇṇadānajjhāsayassa deyyadhammassa ca uḷārabhāvena vipulabhāvena ca ativiya paripuṇṇanti attho.",
  "atk-s0512a:350_6": "Sāgarūpamanti sāgarasadisaṃ,",
  "atk-s0512a:350_7": "yathā sāgare udakaṃ sakalenapi lokena harantena khepetuṃ na sakkā,",
  "atk-s0512a:350_8": "evaṃ tassa dānagge deyyadhammanti.",
  "atk-s0512a:351_0": "39. Osānagāthāya varaṃ dhananti uttamaṃ icchitaṃ vā dhanaṃ. Sesaṃ vuttanayameva.",
  "atk-s0512a:352_0": "Evaṃ mahāsatto paṭhamakappikamahāmegho viya mahāvassaṃ avibhāgena mahantaṃ dānavassaṃ vassāpento dānabyāvaṭo",
  "atk-s0512a:352_1": "hutvāpi sesaṃ sattannaṃ rājūnaṃ atthadhamme appamatto anusāsati.",
  "atk-s0512a:352_2": "Satta ca brāhmaṇamahāsāle vijjāsippaṃ sikkhāpeti,",
  "atk-s0512a:352_3": "satta ca nhātakasatāni mante vāceti.",
  "atk-s0512a:352_4": "Tassa aparena samayena evaṃ kalyāṇo kittisaddo abbhuggato “sakkhi mahāgovindo brāhmaṇo brahmānaṃ passati,",
  "atk-s0512a:352_5": "sakkhi mahāgovindo brāhmaṇo brahmunā sākaccheti sallapati mantetī”ti.",
  "atk-s0512a:352_6": "So cintesi –",
  "atk-s0512a:352_7": "“etarahi kho mayhaṃ ayaṃ abhūto kittisaddo abbhuggato ‘brahmānaṃ passati,",
  "atk-s0512a:352_8": "sakkhi mahāgovindo brāhmaṇo brahmunā sākaccheti sallapati mantetī’ti,",
  "atk-s0512a:352_9": "yaṃnūnāhaṃ imaṃ bhūtaṃ eva kareyya”nti.",
  "atk-s0512a:352_10": "So “te satta rājāno satta ca brāhmaṇamahāsāle satta ca nhātakasatāni attano puttadārañca āpucchitvā brahmānaṃ",
  "atk-s0512a:352_11": "passeyya”nti cittaṃ paṇidhāya vassike cattāro māse brahmavihārabhāvanamanuyuñji.",
  "atk-s0512a:352_12": "Tassa cetasā cetoparivitakkamaññāya brahmā sanaṅkumāro purato pāturahosi.",
  "atk-s0512a:352_13": "Taṃ disvā mahāpuriso pucchi –",
  "atk-s0512a:353_0": "“Vaṇṇavā yasavā sirimā, ko nu tvamasi mārisa;",
  "atk-s0512a:354_0": "Ajānantā taṃ pucchāma, kathaṃ jānemu taṃ maya”nti. ;",
  "atk-s0512a:355_0": "Tassa brahmā attānaṃ jānāpento –",
  "atk-s0512a:356_0": "“Maṃ ve kumāraṃ jānanti, brahmaloke sanantanaṃ;",
  "atk-s0512a:357_0": "Sabbe jānanti maṃ devā, evaṃ govinda jānāhī”ti. –",
  "atk-s0512a:358_0": "Vatvā tena –",
  "atk-s0512a:359_0": "“Āsanaṃ udakaṃ pajjaṃ, madhusākañca brahmuno;",
  "atk-s0512a:360_0": "Agghe bhavantaṃ pucchāma, agghaṃ kurutu no bhava”nti. –",
  "atk-s0512a:361_0": "Upanītaṃ atithisakkāraṃ anatthikopi brahmā tassa cittasampahaṃsanatthaṃ vissāsakaraṇatthañca sampaṭicchanto “paṭiggaṇhāma te agghaṃ, yaṃ,",
  "atk-s0512a:361_1": "tvaṃ govinda,",
  "atk-s0512a:361_2": "bhāsasī”ti.",
  "atk-s0512a:361_3": "Vatvā okāsadānatthaṃ –",
  "atk-s0512a:362_0": "“Diṭṭhadhammahitatthāya, samparāyasukhāya ca;",
  "atk-s0512a:363_0": "Katāvakāso pucchassu, yaṃkiñci abhipatthita”nti. –",
  "atk-s0512a:364_0": "Okāsamakāsi.",
  "atk-s0512a:365_0": "Atha naṃ mahāpuriso samparāyikaṃ eva atthaṃ –",
  "atk-s0512a:366_0": "“Pucchāmi brahmānaṃ sanaṅkumāraṃ, kaṅkhī akaṅkhiṃ paravediyesu;",
  "atk-s0512a:367_0": "Katthaṭṭhito kimhi ca sikkhamāno, pappoti macco amataṃ brahmaloka”nti. –",
  "atk-s0512a:368_0": "Pucchi.",
  "atk-s0512a:369_0": "Tassa brahmā byākaronto –",
  "atk-s0512a:370_0": "“Hitvā mamattaṃ manujesu brahme, ekodibhūto karuṇedhimutto;",
  "atk-s0512a:371_0": "Nirāmagandho virato methunasmā, etthaṭṭhito ettha ca sikkhamāno;",
  "atk-s0512a:372_0": "Pappoti macco amataṃ brahmaloka”nti. –",
  "atk-s0512a:373_0": "Brahmalokagāmimaggaṃ kathesi.",
  "atk-s0512a:374_0": "Tattha maṃ ve kumāraṃ jānantīti ve ekaṃsena maṃ “kumāro”ti jānanti.",
  "atk-s0512a:374_1": "Brahmaloketi seṭṭhaloke.",
  "atk-s0512a:374_2": "Sanantananti ciratanaṃ porāṇaṃ. Evaṃ, govinda, jānāhīti, govinda,",
  "atk-s0512a:374_3": "evaṃ maṃ dhārehi.",
  "atk-s0512a:375_0": "Āsananti idaṃ bhoto brahmuno nisīdanatthāya āsanaṃ paññattaṃ.",
  "atk-s0512a:375_1": "Idaṃ udakaṃ paribhojanīyaṃ pādānaṃ dhovanatthaṃ pānīyaṃ pipāsaharaṇatthāya.",
  "atk-s0512a:375_2": "Idaṃ pajjaṃ parissamavinodanatthaṃ pādabbhañjanatelaṃ.",
  "atk-s0512a:375_3": "Idaṃ madhusākaṃ atakkaṃ aloṇikaṃ adhūpanaṃ udakena seditaṃ sākaṃ sandhāya vadati.",
  "atk-s0512a:375_4": "Tadā hi bodhisattassa taṃ catumāsaṃ brahmacariyaṃ abhisallekhavuttiparamukkaṭṭhaṃ ahosi.",
  "atk-s0512a:375_5": "Tassime sabbe agghe katvā pucchāma,",
  "atk-s0512a:375_6": "tayidaṃ agghaṃ kurutu paṭiggaṇhātu no bhavaṃ idaṃ agghanti vuttaṃ hoti.",
  "atk-s0512a:375_7": "Iti mahāpuriso brahmuno nesaṃ aparibhuñjanaṃ jānantopi vattasīse ṭhatvā attano āciṇṇaṃ atithipūjanaṃ dassento evamāha.",
  "atk-s0512a:375_8": "Brahmāpissa adhippāyaṃ jānanto “paṭiggaṇhāma te agghaṃ, yaṃ tvaṃ, govinda,",
  "atk-s0512a:375_9": "bhāsasī”ti āha.",
  "atk-s0512a:376_0": "Tattha tassa te āsane mayaṃ nisinnā nāma homa,",
  "atk-s0512a:376_1": "pādodakena pādā dhotā nāma hontu,",
  "atk-s0512a:376_2": "pānīyaṃ pītā nāma homa,",
  "atk-s0512a:376_3": "pādabbhañjanena pādā makkhitā nāma hontu,",
  "atk-s0512a:376_4": "udakasākampi paribhuttaṃ nāma hotūti attho.",
  "atk-s0512a:377_0": "Kaṅkhī akaṅkhiṃ paravediyesūti ahaṃ savicikiccho parena sayaṃ abhisaṅkhatattā parassa pākaṭesu paravediyesu pañhesu nibbicikicchaṃ.",
  "atk-s0512a:378_0": "Hitvā mamattanti “idaṃ mama,",
  "atk-s0512a:378_1": "idaṃ mamā”ti pavattanakaṃ upakaraṇataṇhaṃ cajitvā.",
  "atk-s0512a:378_2": "Manujesūti sattesu.",
  "atk-s0512a:378_3": "Brahmeti bodhisattaṃ ālapati.",
  "atk-s0512a:378_4": "Ekodibhūtoti eko udeti pavattatīti ekodibhūto ekībhūto,",
  "atk-s0512a:378_5": "ekena kāyavivekaṃ dasseti.",
  "atk-s0512a:378_6": "Atha vā eko udetīti ekodi, samādhi.",
  "atk-s0512a:378_7": "Taṃ bhūto pattoti ekodibhūto,",
  "atk-s0512a:378_8": "upacārappanāsamādhīhi samāhitoti attho.",
  "atk-s0512a:378_9": "Etaṃ ekodibhāvaṃ karuṇābrahmavihāravasena dassento “karuṇedhimutto”ti āha.",
  "atk-s0512a:378_10": "Karuṇajjhāne adhimutto,",
  "atk-s0512a:378_11": "taṃ jhānaṃ nibbattetvāti attho.",
  "atk-s0512a:378_12": "Nirāmagandhoti kilesasaṅkhātavissagandharahito.",
  "atk-s0512a:378_13": "Etthaṭṭhitoti etesu dhammesu ṭhito,",
  "atk-s0512a:378_14": "ete dhamme sampādetvā.",
  "atk-s0512a:378_15": "Ettha ca sikkhamānoti etesu dhammesu sikkhamāno,",
  "atk-s0512a:378_16": "etaṃ brahmavihārabhāvanaṃ bhāventoti attho.",
  "atk-s0512a:378_17": "Ayamettha saṅkhepo,",
  "atk-s0512a:378_18": "vitthāro pana pāḷiyaṃ āgatoyevāti.",
  "atk-s0512a:379_0": "Atha mahāpuriso tassa brahmuno vacanaṃ sutvā āmagandhe jigucchanto “idānevāhaṃ pabbajissāmī”ti āha.",
  "atk-s0512a:379_1": "Brahmāpi “sādhu,",
  "atk-s0512a:379_2": "mahāpurisa,",
  "atk-s0512a:379_3": "pabbajassu.",
  "atk-s0512a:379_4": "Evaṃ sati mayhampi tava santike āgamanaṃ svāgamanameva bhavissati, tvaṃ, tāta,",
  "atk-s0512a:379_5": "sakalajambudīpe aggapuriso paṭhamavaye ṭhito,",
  "atk-s0512a:379_6": "evaṃ mahantaṃ nāma sampattiṃ issariyañca pahāya pabbajanaṃ nāma gandhahatthino ayobandhanaṃ chinditvā vanagamanaṃ viya atiuḷāraṃ,",
  "atk-s0512a:379_7": "buddhatanti nāmesā”ti mahābodhisattassa daḷhīkammaṃ katvā brahmalokameva gato.",
  "atk-s0512a:379_8": "Mahāsattopi “mama ito nikkhamitvā pabbajanaṃ nāma na yuttaṃ,",
  "atk-s0512a:379_9": "ahaṃ rājakulānaṃ atthaṃ anusāsāmi,",
  "atk-s0512a:379_10": "tasmā tesaṃ ārocetvā sace tepi pabbajanti sundarameva,",
  "atk-s0512a:379_11": "no ce purohitaṭṭhānaṃ niyyātetvā pabbajissāmī”ti cintetvā reṇussa tāva rañño ārocetvā tena bhiyyosomattāya",
  "atk-s0512a:379_12": "kāmehi nimantiyamāno attano saṃvegahetuṃ ekantena pabbajitukāmatañcassa nivedetvā tena “yadi evaṃ ahampi",
  "atk-s0512a:379_13": "pabbajissāmī”ti vutte “sādhū”ti sampaṭicchitvā eteneva nayena sattabhūādayo cha khattiye,",
  "atk-s0512a:379_14": "satta ca brāhmaṇamahāsāle,",
  "atk-s0512a:379_15": "satta ca nhātakasatāni,",
  "atk-s0512a:379_16": "attano bhariyāyo ca āpucchitvā sattāhamattameva tesaṃ cittānurakkhaṇatthaṃ ṭhatvā mahābhinikkhamanasadisaṃ nikkhamitvā pabbaji.",
  "atk-s0512a:380_0": "Tassa te sattarājāno ādiṃ katvā sabbeva anupabbajiṃsu.",
  "atk-s0512a:380_1": "Sā ahosi mahatī parisā.",
  "atk-s0512a:380_2": "Anekayojanavitthārāya parisāya parivuto mahāpuriso dhammaṃ desento gāmanigamajanapadarājadhānīsu cārikaṃ carati,",
  "atk-s0512a:380_3": "mahājanaṃ puññe patiṭṭhāpeti.",
  "atk-s0512a:380_4": "Gatagataṭṭhāne buddhakolāhalaṃ viya hoti.",
  "atk-s0512a:380_5": "Manussā “govindapaṇḍito kira āgacchatī”ti sutvā puretarameva maṇḍapaṃ kāretvā taṃ alaṅkārāpetvā paccuggantvā",
  "atk-s0512a:380_6": "maṇḍapaṃ pavesetvā nānaggarasabhojanena patimānenti.",
  "atk-s0512a:380_7": "Mahālābhasakkāro mahogho viya ajjhottharanto uppajji.",
  "atk-s0512a:380_8": "Mahāpuriso mahājanaṃ puññe patiṭṭhāpesi sīlasampadāya indriyasaṃvare bhojane mattaññutāya jāgariyānuyoge",
  "atk-s0512a:380_9": "kasiṇaparikamme jhānesu abhiññāsu aṭṭhasamāpattīsu brahmavihāresūti.",
  "atk-s0512a:380_10": "Buddhuppādakālo viya ahosi.",
  "atk-s0512a:381_0": "Bodhisatto yāvatāyukaṃ pāramiyo pūrento samāpattisukhena vītināmetvā āyupariyosāne brahmaloke nibbatti.",
  "atk-s0512a:381_1": "Tassa taṃ brahmacariyaṃ iddhañceva phītañca vitthārikaṃ bāhujaññaṃ puthubhūtaṃ yāva devamanussehi suppakāsitaṃ ciraṃ dīghamaddhānaṃ pavattittha.",
  "atk-s0512a:381_2": "Tassa ye sāsanaṃ sabbena sabbaṃ ājāniṃsu,",
  "atk-s0512a:381_3": "te kāyassa bhedā paraṃ maraṇā sugatiṃ brahmalokaṃ upapajjiṃsu.",
  "atk-s0512a:381_4": "Ye na ājāniṃsu,",
  "atk-s0512a:381_5": "te appekacce paranimmitavasavattīnaṃ devānaṃ sahabyataṃ upapajjiṃsu.",
  "atk-s0512a:381_6": "Appekacce nimmānaratīnaṃ…pe…",
  "atk-s0512a:381_7": "tusitānaṃ yāmānaṃ tāvatiṃsānaṃ cātumahārājikānaṃ devānaṃ sahabyataṃ upapajjiṃsu.",
  "atk-s0512a:381_8": "Ye sabbanihīnā,",
  "atk-s0512a:381_9": "te gandhabbakāyaṃ paripūresuṃ.",
  "atk-s0512a:381_10": "Iti mahājano yebhuyyena brahmalokūpago saggūpago ca ahosi.",
  "atk-s0512a:381_11": "Tasmā devabrahmalokā paripūriṃsu.",
  "atk-s0512a:381_12": "Cattāro apāyā suññā viya ahesuṃ.",
  "atk-s0512a:382_0": "Idhāpi akittijātake viya bodhisambhāraniddhāraṇā veditabbā –",
  "atk-s0512a:382_1": "tadā satta rājāno mahātherā ahesuṃ,",
  "atk-s0512a:382_2": "sesaparisā buddhaparisā,",
  "atk-s0512a:382_3": "mahāgovindo lokanātho.",
  "atk-s0512a:382_4": "Tathā reṇuādīnaṃ sattannaṃ rājūnaṃ aññamaññāvirodhena yathā sakarajje patiṭṭhāpanaṃ,",
  "atk-s0512a:382_5": "tathā mahati sattavidhe rajje tesaṃ atthadhammānusāsane appamādo,",
  "atk-s0512a:382_6": "“brahmunāpi sākacchaṃ samāpajjatī”ti pavattasambhāvanaṃ yathābhūtaṃ kātuṃ cattāro māse paramukkaṃsagato brahmacariyavāso.",
  "atk-s0512a:382_7": "Tena brahmuno attani samāpajjanaṃ,",
  "atk-s0512a:382_8": "brahmuno ovāde ṭhatvā sattahi rājūhi sakalena ca lokena upanītaṃ lābhasakkāraṃ kheḷapiṇḍaṃ viya chaḍḍetvā",
  "atk-s0512a:382_9": "aparimāṇāya khattiyabrāhmaṇādiparisāya anupabbajjānimittāya pabbajjāya anuṭṭhānaṃ,",
  "atk-s0512a:382_10": "buddhānaṃ sāsanassa viya attano sāsanassa cirakālānuppabandhoti evamādayo guṇānubhāvā vibhāvetabbāti.",
  "atk-s0512a:383_0": "Mahāgovindacariyāvaṇṇanā niṭṭhitā.",
  "atk-s0512a:384_0": "6. Nimirājacariyāvaṇṇanā",
  "atk-s0512a:385_0": "40.",
  "atk-s0512a:385_1": "Chaṭṭhe mithilāyaṃ puruttameti mithilānāmake videhānaṃ uttamanagare.",
  "atk-s0512a:385_2": "Nimi nāma mahārājāti nemiṃ ghaṭento viya uppanno “nimī”ti laddhanāmo,",
  "atk-s0512a:385_3": "mahantehi dānasīlādiguṇavisesehi mahatā ca rājānubhāvena samannāgatattā mahanto rājāti mahārājā.",
  "atk-s0512a:385_4": "Paṇḍito kusalatthikoti attano ca paresañca puññatthiko.",
  "atk-s0512a:386_0": "Atīte kira videharaṭṭhe mithilānagare amhākaṃ bodhisatto maghadevo nāma rājā ahosi.",
  "atk-s0512a:386_1": "So caturāsīti vassasahassāni kumārakīḷaṃ kīḷitvā caturāsīti vassahassāni uparajjaṃ kāretvā caturāsīti",
  "atk-s0512a:386_2": "vassasahassāni rajjaṃ kārento “yadā me sirasmiṃ palitāni passeyyāsi,",
  "atk-s0512a:386_3": "tadā me āroceyyāsī”ti kappakassa vatvā aparabhāge tena palitāni disvā ārocite suvaṇṇasaṇḍāsena uddharāpetvā",
  "atk-s0512a:386_4": "hatthe patiṭṭhāpetvā palitaṃ oloketvā “pātubhūto kho mayhaṃ devadūto”ti saṃvegajāto “idāni mayā pabbajituṃ",
  "atk-s0512a:386_5": "vaṭṭatī”ti cintetvā satasahassuṭṭhānakaṃ gāmavaraṃ kappakassa datvā jeṭṭhakumāraṃ pakkosāpetvā tassa –",
  "atk-s0512a:387_0": "“Uttamaṅgaruhā mayhaṃ, ime jātā vayoharā;",
  "atk-s0512a:388_0": "Pātubhūtā devadūtā, pabbajjāsamayo mamā”ti. –",
  "atk-s0512a:389_0": "Vatvā sādhukaṃ rajje samanusāsitvā yadipi attano aññānipi caturāsīti vassasahassāni āyu atthi,",
  "atk-s0512a:389_1": "evaṃ santepi maccuno santike ṭhitaṃ viya attānaṃ maññamāno saṃviggahadayo pabbajjaṃ roceti.",
  "atk-s0512a:389_2": "Tena vuttaṃ –",
  "atk-s0512a:390_0": "“Sirasmiṃ palitaṃ disvā, maghadevo disampati;",
  "atk-s0512a:391_0": "Saṃvegaṃ alabhī dhīro, pabbajjaṃ samarocayī”ti. ;",
  "atk-s0512a:392_0": "So puttaṃ “imināva nīhārena vatteyyāsi yathā mayā paṭipannaṃ,",
  "atk-s0512a:392_1": "mā kho tvaṃ antimapuriso ahosī”ti ovaditvā nagarā nikkhamma bhikkhupabbajjaṃ pabbajitvā caturāsīti vassasahassāni",
  "atk-s0512a:392_2": "jhānasamāpattīhi vītināmetvā āyupariyosāne brahmalokaparāyano ahosi.",
  "atk-s0512a:392_3": "Puttopissa bahūni vassasahassāni dhammena rajjaṃ kāretvā teneva upāyena pabbajitvā brahmalokaparāyano ahosi.",
  "atk-s0512a:392_4": "Tathā tassa putto,",
  "atk-s0512a:392_5": "tathā tassa puttoti evaṃ dvīhi ūnāni caturāsīti khattiyasahassāni sīse palitaṃ disvāva pabbajitāni.",
  "atk-s0512a:392_6": "Atha bodhisatto brahmaloke ṭhitova “pavattati nu kho mayā manussaloke kataṃ kalyāṇaṃ na pavattatī”ti āvajjento addasa “ettakaṃ addhānaṃ pavattaṃ,",
  "atk-s0512a:392_7": "idāni nappavattissatī”ti.",
  "atk-s0512a:392_8": "So “na kho panāhaṃ mayhaṃ paveṇiyā ucchijjituṃ dassāmī”ti attano vaṃse jātarañño eva aggamahesiyā kucchimhi",
  "atk-s0512a:392_9": "paṭisandhiṃ gaṇhitvā attano vaṃsassa nemiṃ ghaṭento viya nibbatto.",
  "atk-s0512a:392_10": "Tena vuttaṃ “nemiṃ ghaṭento viya uppannoti nimīti laddhanāmo”ti.",
  "atk-s0512a:393_0": "Tassa hi nāmaggahaṇadivase pitarā ānītā lakkhaṇapāṭhakā.",
  "atk-s0512a:393_1": "Lakkhaṇāni oloketvā “mahārāja,",
  "atk-s0512a:393_2": "ayaṃ kumāro tumhākaṃ vaṃsaṃ paggaṇhāti,",
  "atk-s0512a:393_3": "pitupitāmahehipi mahānubhāvo mahāpuñño”ti byākariṃsu.",
  "atk-s0512a:393_4": "Taṃ sutvā rājā yathāvuttenatthena “nimī”tissa nāmaṃ akāsi,",
  "atk-s0512a:393_5": "so daharakālato paṭṭhāya sīle uposathakamme ca yuttappayutto ahosi.",
  "atk-s0512a:393_6": "Athassa pitā purimanayeneva palitaṃ disvā kappakassa gāmavaraṃ datvā puttaṃ rajje samanusāsitvā nagarā",
  "atk-s0512a:393_7": "nikkhamma pabbajitvā jhānāni nibbattetvā brahmalokaparāyano ahosi.",
  "atk-s0512a:394_0": "Nimirājā pana dānajjhāsayatāya catūsu nagaradvāresu nagaramajjhe cāti pañca dānasālāyo kāretvā mahādānaṃ pavattesi.",
  "atk-s0512a:394_1": "Ekekāya dānasālāya satasahassaṃ satasahassaṃ katvā devasikaṃ pañcasatasahassāni pariccaji,",
  "atk-s0512a:394_2": "pañca sīlāni rakkhi,",
  "atk-s0512a:394_3": "pakkhadivasesu uposathakammaṃ samādiyi,",
  "atk-s0512a:394_4": "mahājanampi dānādīsu puññesu samādapesi,",
  "atk-s0512a:394_5": "saggamaggaṃ ācikkhi,",
  "atk-s0512a:394_6": "nirayabhayena tajjesi,",
  "atk-s0512a:394_7": "pāpato nivāresi.",
  "atk-s0512a:394_8": "Tassa ovāde ṭhatvā mahājano dānādīni puññāni katvā tato cuto devaloke nibbatti,",
  "atk-s0512a:394_9": "devaloko paripūri,",
  "atk-s0512a:394_10": "nirayo tuccho viya ahosi.",
  "atk-s0512a:394_11": "Tadā pana attano dānajjhāsayassa uḷārabhāvaṃ savisesaṃ dānapāramiyā pūritabhāvañca pavedento satthā –",
  "atk-s0512a:395_0": "41.",
  "atk-s0512a:396_0": "“Tadāhaṃ māpayitvāna, catussālaṃ catummukhaṃ;",
  "atk-s0512a:397_0": "Tattha dānaṃ pavattesiṃ, migapakkhinarādina”nti. – ādimāha;",
  "atk-s0512a:398_0": "Tattha tadāti tasmiṃ nimirājakāle.",
  "atk-s0512a:398_1": "Māpayitvānāti kārāpetvā.",
  "atk-s0512a:398_2": "Catussālanti catūsu disāsu sambandhasālaṃ.",
  "atk-s0512a:398_3": "Catummukhanti catūsu disāsu catūhi dvārehi yuttaṃ.",
  "atk-s0512a:398_4": "Dānasālāya hi mahantabhāvato deyyadhammassa yācakajanassa ca bahubhāvato na sakkā ekeneva dvārena dānadhammaṃ",
  "atk-s0512a:398_5": "pariyantaṃ kātuṃ deyyadhammañca pariyosāpetunti sālāya catūsu disāsu cattāri mahādvārāni kārāpesi.",
  "atk-s0512a:398_6": "Tattha dvārato paṭṭhāya yāva koṇā deyyadhammo rāsikato tiṭṭhati.",
  "atk-s0512a:398_7": "Aruṇuggaṃ ādiṃ katvā yāva pakatiyā saṃvesanakālo,",
  "atk-s0512a:398_8": "tāva dānaṃ pavatteti.",
  "atk-s0512a:398_9": "Itarasmimpi kāle anekasatā padīpā jhāyanti.",
  "atk-s0512a:398_10": "Yadā yadā atthikā āgacchanti,",
  "atk-s0512a:398_11": "tadā tadā dīyateva.",
  "atk-s0512a:398_12": "Tañca dānaṃ na kapaṇaddhikavanibbakayācakānaññeva,",
  "atk-s0512a:398_13": "atha kho aḍḍhānaṃ mahābhogānampi upakappanavasena mahāsudassanadānasadisaṃ uḷāratarapaṇītatarānaṃ deyyadhammānaṃ",
  "atk-s0512a:398_14": "pariccajanato sabbepi sakalajambudīpavāsino manussā paṭiggahesuñceva paribhuñjiṃsu ca.",
  "atk-s0512a:398_15": "Sakalajambudīpañhi unnaṅgalaṃ katvā mahāpuriso tadā mahādānaṃ pavattesi.",
  "atk-s0512a:398_16": "Yathā ca manussānaṃ,",
  "atk-s0512a:398_17": "evaṃ migapakkhike ādiṃ katvā tiracchānagatānampi dānasālāya bahi ekamante tesaṃ upakappanavasena dānaṃ pavattesi.",
  "atk-s0512a:398_18": "Tena vuttaṃ –",
  "atk-s0512a:398_19": "“tattha dānaṃ pavattesiṃ,",
  "atk-s0512a:398_20": "migapakkhinarādina”nti.",
  "atk-s0512a:398_21": "Na kevalañca tiracchānānameva,",
  "atk-s0512a:398_22": "petānampi divase divase pattiṃ dāpesi.",
  "atk-s0512a:398_23": "Yathā ca ekissā dānasālāya,",
  "atk-s0512a:398_24": "evaṃ pañcasupi dānasālāsu dānaṃ pavattittha.",
  "atk-s0512a:398_25": "Pāḷiyaṃ pana “tadāhaṃ māpayitvāna,",
  "atk-s0512a:398_26": "catussālaṃ catummukha”nti ekaṃ viya vuttaṃ,",
  "atk-s0512a:398_27": "taṃ nagaramajjhe dānasālaṃ sandhāya vuttaṃ.",
  "atk-s0512a:399_0": "42.",
  "atk-s0512a:399_1": "Idāni tattha deyyadhammaṃ ekadesena dassento “acchādanañca sayanaṃ,",
  "atk-s0512a:399_2": "annaṃ pānañca bhojana”nti āha.",
  "atk-s0512a:400_0": "Tattha acchādananti khomasukhumādinānāvidhanivāsanapārupanaṃ.",
  "atk-s0512a:400_1": "Sayananti mañcapallaṅkādiñceva gonakacittakādiñca anekavidhaṃ sayitabbakaṃ,",
  "atk-s0512a:400_2": "āsanampi cettha sayanaggahaṇeneva gahitanti daṭṭhabbaṃ.",
  "atk-s0512a:400_3": "Annaṃ pānañca bhojananti tesaṃ tesaṃ sattānaṃ yathābhirucitaṃ nānaggarasaṃ annañceva pānañca avasiṭṭhaṃ nānāvidhabhojanavikatiñca.",
  "atk-s0512a:400_4": "Abbocchinnaṃ karitvānāti ārambhato paṭṭhāya yāva āyupariyosānā ahorattaṃ avicchinnaṃ katvā.",
  "atk-s0512a:401_0": "43- 4.",
  "atk-s0512a:401_1": "Idāni tassa dānassa sammāsambodhiṃ ārabbha dānapāramibhāvena pavattitabhāvaṃ dassento yathā tadā attano ajjhāsayo pavatto,",
  "atk-s0512a:401_2": "taṃ upamāya dassetuṃ “yathāpi sevako”tiādimāha.",
  "atk-s0512a:401_3": "Tassattho –",
  "atk-s0512a:401_4": "yathā nāma sevakapuriso attano sāmikaṃ kālānukālaṃ sevanavasena upagato laddhabbadhanahetu kāyena vācāya",
  "atk-s0512a:401_5": "manasā sabbathāpi kāyavacīmanokammehi yathā so ārādhito hoti,",
  "atk-s0512a:401_6": "evaṃ ārādhanīyaṃ ārādhanameva esati gavesati,",
  "atk-s0512a:401_7": "tathā ahampi bodhisattabhūto sadevakassa lokassa sāmibhūtaṃ anuttaraṃ buddhabhāvaṃ sevetukāmo tassa ārādhanatthaṃ",
  "atk-s0512a:401_8": "sabbabhave sabbasmiṃ nibbattanibbattabhave dānapāramiparipūraṇavasena dānena sabbasatte santappetvā bodhisaṅkhātato",
  "atk-s0512a:401_9": "ariyamaggañāṇato jātattā “bodhija”nti laddhanāmaṃ sabbaññutaññāṇaṃ parato sabbathā nānūpāyehi esissāmi",
  "atk-s0512a:401_10": "gavesissāmi,",
  "atk-s0512a:401_11": "taṃ uttamaṃ bodhiṃ sammāsambodhiṃ jīvitapariccāgādiṃ yaṃkiñci katvā icchāmi abhipatthemīti.",
  "atk-s0512a:402_0": "Evamidha dānajjhāsayassa uḷārabhāvaṃ dassetuṃ dānapāramivaseneva desanā katā.",
  "atk-s0512a:402_1": "Jātakadesanāyaṃ panassa sīlapāramiādīnampi paripūraṇaṃ vibhāvitameva,",
  "atk-s0512a:402_2": "tathā hissa heṭṭhā vuttanayeneva sīlādiguṇehi attānaṃ alaṅkaritvā mahājanaṃ tattha patiṭṭhapentassa ovāde",
  "atk-s0512a:402_3": "ṭhatvā nibbattadevatā sudhammāyaṃ devasabhāyaṃ sannipatitā “aho amhākaṃ nimirājānaṃ nissāya mayaṃ imaṃ",
  "atk-s0512a:402_4": "sampattiṃ pattā,",
  "atk-s0512a:402_5": "evarūpāpi nāma anuppanne buddhe mahājanassa buddhakiccaṃ sādhayamānā acchariyamanussā loke uppajjantī”ti mahāpurisassa guṇe vaṇṇentā abhitthaviṃsu.",
  "atk-s0512a:402_6": "Tena vuttaṃ –",
  "atk-s0512a:403_0": "“Accheraṃ vata lokasmiṃ, uppajjanti vicakkhaṇā;",
  "atk-s0512a:404_0": "Yadā ahu nimirājā, paṇḍito kusalatthiko”ti. –",
  "atk-s0512a:405_0": "Ādi.",
  "atk-s0512a:406_0": "Taṃ sutvā sakkaṃ devānamindaṃ ādiṃ katvā sabbe devā bodhisattaṃ daṭṭhukāmā ahesuṃ.",
  "atk-s0512a:406_1": "Athekadivasaṃ mahāpurisassa uposathikassa uparipāsādavaragatassa pacchimayāme pallaṅkaṃ ābhujitvā nisinnassa",
  "atk-s0512a:406_2": "evaṃ cetaso parivitakko udapādi “dānaṃ nu kho varaṃ,",
  "atk-s0512a:406_3": "udāhu brahmacariya”nti.",
  "atk-s0512a:406_4": "So taṃ attano kaṅkhaṃ chindituṃ nāsakkhi.",
  "atk-s0512a:406_5": "Tasmiṃ khaṇe sakkassa bhavanaṃ uṇhākāraṃ dassesi.",
  "atk-s0512a:406_6": "Sakko taṃ kāraṇaṃ āvajjento bodhisattaṃ tathā vitakkentaṃ disvā “handassa vitakkaṃ chindissāmī”ti āgantvā",
  "atk-s0512a:406_7": "purato ṭhito tena “kosi tva”nti puṭṭho attano devarājabhāvaṃ ārocetvā “kiṃ, mahārāja,",
  "atk-s0512a:406_8": "cintesī”ti vutte tamatthaṃ ārocesi.",
  "atk-s0512a:406_9": "Sakko brahmacariyameva uttamaṃ katvā dassento –",
  "atk-s0512a:407_0": "“Hīnena brahmacariyena, khattiye upapajjati;",
  "atk-s0512a:408_0": "Majjhimena ca devattaṃ, uttamena visujjhati.",
  "atk-s0512a:409_0": "“Na hete sulabhā kāyā, yācayogena kenaci;",
  "atk-s0512a:410_0": "Ye kāye upapajjanti, anagārā tapassino”ti. –",
  "atk-s0512a:411_0": "Āha.",
  "atk-s0512a:412_0": "Tattha puthutitthāyatanesu methunaviratimattaṃ hīnaṃ brahmacariyaṃ nāma,",
  "atk-s0512a:412_1": "tena khattiyakule upapajjati.",
  "atk-s0512a:412_2": "Jhānassa upacāramattaṃ majjhimaṃ nāma,",
  "atk-s0512a:412_3": "tena devattaṃ upapajjati.",
  "atk-s0512a:412_4": "Aṭṭhasamāpattinibbattanaṃ pana uttamaṃ nāma,",
  "atk-s0512a:412_5": "tena brahmaloke nibbattati.",
  "atk-s0512a:412_6": "Tañhi bāhirakā “nibbāna”nti kathenti.",
  "atk-s0512a:412_7": "Tenāha “visujjhatī”ti.",
  "atk-s0512a:412_8": "Sāsane pana parisuddhasīlassa bhikkhuno aññataraṃ devanikāyaṃ patthentassa brahmacariyacetanā hīnatāya hīnaṃ nāma,",
  "atk-s0512a:412_9": "tena yathāpatthite devaloke nibbattati.",
  "atk-s0512a:412_10": "Parisuddhasīlassa aṭṭhasamāpattinibbattanaṃ majjhimaṃ nāma,",
  "atk-s0512a:412_11": "tena brahmaloke nibbattati.",
  "atk-s0512a:412_12": "Parisuddhasīlassa pana vipassanaṃ vaḍḍhetvā arahattappatti uttamaṃ nāma,",
  "atk-s0512a:412_13": "tena visujjhatīti.",
  "atk-s0512a:412_14": "Iti sakko “mahārāja,",
  "atk-s0512a:412_15": "dānato brahmacariyavāsova sataguṇena sahassaguṇena satasahassaguṇena mahapphalo”ti vaṇṇesi.",
  "atk-s0512a:412_16": "Kāyāti brahmagaṇā.",
  "atk-s0512a:412_17": "Yācayogenāti yācanayuttena.",
  "atk-s0512a:412_18": "“Yājayogenā”tipi pāḷi,",
  "atk-s0512a:412_19": "yajanayuttena,",
  "atk-s0512a:412_20": "dānayuttenāti attho.",
  "atk-s0512a:412_21": "Tapassinoti tapanissitakā.",
  "atk-s0512a:412_22": "Imāyapi gāthāya brahmacariyavāsasseva mahānubhāvataṃ dīpeti.",
  "atk-s0512a:412_23": "Evañca pana vatvā “kiñcāpi, mahārāja,",
  "atk-s0512a:412_24": "dānato brahmacariyameva mahapphalaṃ,",
  "atk-s0512a:412_25": "dvepi panete mahāpurisakattabbāva.",
  "atk-s0512a:412_26": "Dvīsupi appamatto hutvā dānañca dehi sīlañca rakkhāhī”ti vatvā taṃ ovaditvā sakaṭṭhānameva gato.",
  "atk-s0512a:413_0": "Atha naṃ devagaṇo “mahārāja,",
  "atk-s0512a:413_1": "kuhiṃ gatatthā”ti āha.",
  "atk-s0512a:413_2": "Sakko “mithilāyaṃ nimirañño kaṅkha chinditu”nti tamatthaṃ pakāsetvā bodhisattassa guṇe vitthārato vaṇṇesi.",
  "atk-s0512a:413_3": "Taṃ sutvā devā “mahārāja,",
  "atk-s0512a:413_4": "mayhaṃ nimirājānaṃ daṭṭhukāmamhā,",
  "atk-s0512a:413_5": "sādhu naṃ pakkosāpehī”ti vadiṃsu.",
  "atk-s0512a:413_6": "Sakko “sādhū”ti sampaṭicchitvā mātaliṃ āmantesi –",
  "atk-s0512a:413_7": "“gaccha nimirājānaṃ vejayantaṃ āropetvā ānehī”ti.",
  "atk-s0512a:413_8": "So “sādhū”ti sampaṭicchitvā rathena gantvā tattha mahāsattaṃ āropetvā tena yācito yathākammaṃ pāpakammīnaṃ",
  "atk-s0512a:413_9": "puññakammīnañca ṭhānāni ācikkhanto anukkamena devalokaṃ nesi.",
  "atk-s0512a:413_10": "Devāpi kho “nimirājā āgato”ti sutvā dibbagandhavāsapupphahatthā yāva cittakūṭadvārakoṭṭhakā paccuggantvā",
  "atk-s0512a:413_11": "mahāsattaṃ dibbagandhādīhi pūjentā sudhammaṃ devasabhaṃ ānayiṃsu.",
  "atk-s0512a:413_12": "Rājā rathā otaritvā devasabhaṃ pavisitvā sakkena saddhiṃ ekāsane nisīditvā tena dibbehi kāmehi nimantiyamāno “alaṃ, mahārāja,",
  "atk-s0512a:413_13": "mayhaṃ imehi yācitakūpamehi kāmehī”ti paṭikkhipitvā anekapariyāyena dhammaṃ desetvā manussagaṇanāya sattāhameva ṭhatvā “gacchāmahaṃ manussalokaṃ,",
  "atk-s0512a:413_14": "tattha dānādīni puññāni karissāmī”ti āha.",
  "atk-s0512a:413_15": "Sakko “nimirājānaṃ mithilaṃ nehī”ti mātaliṃ āṇāpesi.",
  "atk-s0512a:413_16": "So taṃ vejayantarathaṃ āropetvā pācīnadisābhāgena mithilaṃ pāpuṇi.",
  "atk-s0512a:413_17": "Mahājano dibbarathaṃ disvā rañño paccuggamanaṃ akāsi.",
  "atk-s0512a:413_18": "Mātali sīhapañjare mahāsattaṃ otāretvā āpucchitvā sakaṭṭhānameva gato.",
  "atk-s0512a:413_19": "Mahājanopi rājānaṃ parivāretvā “kīdiso, deva,",
  "atk-s0512a:413_20": "devaloko”ti pucchi.",
  "atk-s0512a:413_21": "Rājā devalokasampattiṃ vaṇṇetvā “tumhepi dānādīni puññāni karotha,",
  "atk-s0512a:413_22": "evaṃ tasmiṃ devaloke uppajjissathā”ti dhammaṃ desesi.",
  "atk-s0512a:413_23": "So aparabhāge pubbe vuttanayena palitaṃ disvā puttassa rajjaṃ paṭicchāpetvā kāme pahāya pabbajitvā cattāro brahmavihāre bhāvetvā brahmalokūpago ahosi.",
  "atk-s0512a:414_0": "Tadā sakko anuruddho ahosi.",
  "atk-s0512a:414_1": "Mātali ānando.",
  "atk-s0512a:414_2": "Caturāsīti rājasahassāni buddhaparisā.",
  "atk-s0512a:414_3": "Nimirājā lokanātho.",
  "atk-s0512a:415_0": "Tassa idhāpi heṭṭhā vuttanayeneva bodhisambhārā niddhāretabbā.",
  "atk-s0512a:415_1": "Tathā brahmalokasampattiṃ pahāya pubbe attanā pavattitaṃ kalyāṇavattaṃ anuppabandhessāmīti mahākaruṇāya manussaloke nibbattanaṃ,",
  "atk-s0512a:415_2": "uḷāro dānajjhāsayo,",
  "atk-s0512a:415_3": "tadanurūpā dānādīsu paṭipatti,",
  "atk-s0512a:415_4": "mahājanassa ca tattha patiṭṭhāpanaṃ,",
  "atk-s0512a:415_5": "yāva devamanussānaṃ patthaṭayasatā,",
  "atk-s0512a:415_6": "sakkassa devarājassa upasaṅkamane ativimhayatā,",
  "atk-s0512a:415_7": "tena dibbasampattiyā nimantiyamānopi taṃ analaṅkaritvā puññasambhāraparibrūhanatthaṃ puna manussavāsūpagamanaṃ,",
  "atk-s0512a:415_8": "lābhasampattīsu sabbattha alaggabhāvoti evamādayo guṇānubhāvā niddhāretabbāti.",
  "atk-s0512a:416_0": "Nimirājacariyāvaṇṇanā niṭṭhitā.",
  "atk-s0512a:417_0": "7. Candakumāracariyāvaṇṇanā",
  "atk-s0512a:418_0": "45.",
  "atk-s0512a:418_1": "Sattame ekarājassa atrajoti ekarājassa nāma kāsirañño orasaputto.",
  "atk-s0512a:418_2": "Nagare pupphavatiyāti pupphavatināmake nagare.",
  "atk-s0512a:418_3": "Candasavhayoti candasaddena avhātabbo,",
  "atk-s0512a:418_4": "candanāmoti attho.",
  "atk-s0512a:419_0": "Atīte kira ayaṃ bārāṇasī pupphavatī nāma ahosi.",
  "atk-s0512a:419_1": "Tattha vasavattirañño putto ekarājā nāma rajjaṃ kāresi.",
  "atk-s0512a:419_2": "Bodhisatto tassa gotamiyā nāma aggamahesiyā kucchimhi paṭisandhiṃ aggahesi.",
  "atk-s0512a:419_3": "“Candakumāro”tissa nāmamakaṃsu.",
  "atk-s0512a:419_4": "Tassa padasā gamanakāle aparopi putto uppanno,",
  "atk-s0512a:419_5": "tassa “sūriyakumāro”ti nāmamakaṃsu.",
  "atk-s0512a:419_6": "Tassa padasā gamanakāle ekā dhītā uppannā,",
  "atk-s0512a:419_7": "“selā”tissā nāmamakaṃsu.",
  "atk-s0512a:419_8": "Vemātikā ca nesaṃ bhaddaseno sūro cāti dve bhātaro ahesuṃ.",
  "atk-s0512a:419_9": "Bodhisatto anupubbena vuddhippatto sippesu ca vijjāṭṭhānesu ca pāraṃ agamāsi.",
  "atk-s0512a:419_10": "Tassa rājā anucchavikaṃ candaṃ nāma rājadhītaraṃ ānetvā uparajjaṃ adāsi.",
  "atk-s0512a:419_11": "Bodhisattassa eko putto uppanno,",
  "atk-s0512a:419_12": "tassa “vāsulo”ti nāmamakaṃsu.",
  "atk-s0512a:419_13": "Tassa pana rañño khaṇḍahālo nāma purohito,",
  "atk-s0512a:419_14": "taṃ rājā vinicchaye ṭhapesi.",
  "atk-s0512a:419_15": "So lañjavittako hutvā lañjaṃ gahetvā assāmike sāmike karoti,",
  "atk-s0512a:419_16": "sāmike ca assāmike karoti.",
  "atk-s0512a:419_17": "Athekadivasaṃ aṭṭaparājito eko puriso vinicchayaṭṭhāne upakkosento nikkhamitvā rājūpaṭṭhānaṃ gacchantaṃ",
  "atk-s0512a:419_18": "bodhisattaṃ disvā tassa pādesu nipatitvā “sāmi khaṇḍahālo vinicchaye vilopaṃ khādati,",
  "atk-s0512a:419_19": "ahaṃ tena lañjaṃ gahetvā parājayaṃ pāpito”ti aṭṭassaramakāsi.",
  "atk-s0512a:419_20": "Bodhisatto “mā bhāyī”ti taṃ assāsetvā vinicchayaṃ netvā sāmikameva sāmikaṃ akāsi.",
  "atk-s0512a:419_21": "Mahājano mahāsaddena sādhukāramadāsi.",
  "atk-s0512a:420_0": "Rājā “bodhisattena kira aṭṭo suvinicchito”ti sutvā taṃ āmantetvā “tāta,",
  "atk-s0512a:420_1": "ito paṭṭhāya tvameva aṭṭakaraṇe vinicchayaṃ vinicchināhī”ti vinicchayaṃ bodhisattassa adāsi.",
  "atk-s0512a:420_2": "Khaṇḍahālassa āyo pacchijji.",
  "atk-s0512a:420_3": "So tato paṭṭhāya bodhisatte āghātaṃ bandhitvā otārāpekkho vicari.",
  "atk-s0512a:420_4": "So pana rājā mudhappasanno.",
  "atk-s0512a:420_5": "So ekadivasaṃ supinantena devalokaṃ passitvā tattha gantukāmo hutvā “purohitaṃ brahmalokagāmimaggaṃ ācikkhā”ti āha.",
  "atk-s0512a:420_6": "So “atidānaṃ dadanto sabbacatukkena yaññaṃ yajassū”ti vatvā raññā “kiṃ atidāna”nti puṭṭho “attano piyaputtā",
  "atk-s0512a:420_7": "piyabhariyā piyadhītaro mahāvibhavaseṭṭhino maṅgalahatthiassādayoti ete cattāro cattāro katvā dvipadacatuppade",
  "atk-s0512a:420_8": "yaññatthāya pariccajitvā tesaṃ galalohitena yajanaṃ atidānaṃ nāmā”ti saññāpesi.",
  "atk-s0512a:420_9": "Iti so “saggamaggaṃ ācikkhissāmī”ti nirayamaggaṃ ācikkhi.",
  "atk-s0512a:421_0": "Rājāpi tasmiṃ paṇḍitasaññī hutvā “tena vuttavidhi saggamaggo”ti saññāya taṃ paṭipajjitukāmo mahantaṃ",
  "atk-s0512a:421_1": "yaññāvāṭaṃ kārāpetvā tattha bodhisattādike cattāro rājakumāre ādiṃ katvā khaṇḍahālena vuttaṃ sabbaṃ dvipadacatuppadaṃ",
  "atk-s0512a:421_2": "yaññapasutaṭṭhāne nethāti āṇāpesi.",
  "atk-s0512a:421_3": "Sabbañca yaññasambhāraṃ upakkhaṭaṃ ahosi.",
  "atk-s0512a:421_4": "Taṃ sutvā mahājano mahantaṃ kolāhalaṃ akāsi.",
  "atk-s0512a:421_5": "Rājā vippaṭisārī hutvā khaṇḍahālena upatthambhito punapi tathā taṃ āṇāpesi.",
  "atk-s0512a:421_6": "Bodhisatto “khaṇḍahālena vinicchayaṭṭhānaṃ alabhantena mayi āghātaṃ bandhitvā mameva maraṇaṃ icchantena",
  "atk-s0512a:421_7": "mahājanassa anayabyasanaṃ uppādita”nti jānitvā nānāvidhehi upāyehi rājānaṃ tato duggahitaggāhato vivecetuṃ",
  "atk-s0512a:421_8": "vāyamitvāpi nāsakkhi.",
  "atk-s0512a:421_9": "Mahājano paridevi,",
  "atk-s0512a:421_10": "mahantaṃ kāruññamakāsi.",
  "atk-s0512a:421_11": "Mahājanassa paridevantasseva yaññāvāṭe sabbakammāni niṭṭhāpesi.",
  "atk-s0512a:421_12": "Rājaputtaṃ netvā gīvāya nāmetvā nisīdāpesuṃ.",
  "atk-s0512a:421_13": "Khaṇḍahālo suvaṇṇapātiṃ upanāmetvā khaggaṃ ādāya “tassa gīvaṃ chindissāmī”ti aṭṭhāsi.",
  "atk-s0512a:421_14": "Taṃ disvā candā nāma rājaputtassa devī “aññaṃ me paṭisaraṇaṃ natthi,",
  "atk-s0512a:421_15": "attano saccabalena sāmikassa sotthiṃ karissāmī”ti añjaliṃ paggayha parisāya antare vicarantī “idaṃ ekanteneva pāpakammaṃ,",
  "atk-s0512a:421_16": "yaṃ khaṇḍahālo saggamaggoti karoti.",
  "atk-s0512a:421_17": "Iminā mayhaṃ saccavacanena mama sāmikassa sotthi hotu.",
  "atk-s0512a:422_0": "“Yā devatā idha loke, sabbā tā saraṇaṃ gatā;",
  "atk-s0512a:423_0": "Anāthaṃ tāyatha mamaṃ, yathāhaṃ patimā siya”nti. –",
  "atk-s0512a:424_0": "Saccakiriyamakāsi.",
  "atk-s0512a:424_1": "Sakko devarājā tassā paridevanasaddaṃ sutvā taṃ pavattiṃ ñatvā jalitaṃ ayokūṭaṃ ādāya āgantvā rājānaṃ tāsetvā sabbe vissajjāpesi.",
  "atk-s0512a:424_2": "Sakkopi tadā attano dibbarūpaṃ dassetvā sampajjalitaṃ sajotibhūtaṃ vajiraṃ paribbhamanto “are,",
  "atk-s0512a:424_3": "pāparāja kāḷakaṇṇi,",
  "atk-s0512a:424_4": "kadā tayā pāṇātipātena sugatigamanaṃ diṭṭhapubbaṃ,",
  "atk-s0512a:424_5": "candakumāraṃ sabbañca imaṃ janaṃ bandhanato mocehi,",
  "atk-s0512a:424_6": "no ce mocessasi,",
  "atk-s0512a:424_7": "ettheva te imassa ca duṭṭhabrāhmaṇassa sīsaṃ phālessāmī”ti ākāse aṭṭhāsi.",
  "atk-s0512a:424_8": "Taṃ acchariyaṃ disvā rājā brāhmaṇo ca sīghaṃ sabbe bandhanā mocesuṃ.",
  "atk-s0512a:425_0": "Atha mahājano ekakolāhalaṃ katvā sahasā yaññāvāṭaṃ ajjhottharitvā khaṇḍahālassa ekekaṃ leḍḍuppahāraṃ",
  "atk-s0512a:425_1": "dento tattheva naṃ jīvitakkhayaṃ pāpetvā rājānampi māretuṃ ārabhi.",
  "atk-s0512a:425_2": "Bodhisatto puretarameva pitaraṃ palissajitvā ṭhito māretuṃ na adāsi.",
  "atk-s0512a:425_3": "Mahājano “jīvitaṃ tāvassa pāparañño dema,",
  "atk-s0512a:425_4": "chattaṃ panassa na dassāma,",
  "atk-s0512a:425_5": "nagare vāsaṃ vā na dassāma,",
  "atk-s0512a:425_6": "taṃ caṇḍālaṃ katvā bahinagare vāsāpessāmā”ti rājavesaṃ hāretvā kāsāvaṃ nivāsāpetvā haliddipilotikāya",
  "atk-s0512a:425_7": "sīsaṃ veṭhetvā caṇḍālaṃ katvā caṇḍālagāmaṃ pahiṇiṃsu.",
  "atk-s0512a:425_8": "Ye pana taṃ pasughātayaññaṃ yajiṃsu ceva yajāpesuñca anumodiṃsu ca,",
  "atk-s0512a:425_9": "sabbe te nirayaparāyanā ahesuṃ.",
  "atk-s0512a:425_10": "Tenāha bhagavā –",
  "atk-s0512a:426_0": "“Sabbe patiṭṭhā nirayaṃ, yathā taṃ pāpakaṃ karitvāna;",
  "atk-s0512a:427_0": "Na hi pāpakammaṃ katvā, labbhā sugatiṃ ito gantu”nti. ;",
  "atk-s0512a:428_0": "Atha sabbāpi rājaparisā nāgarā ceva jānapadā ca samāgantvā bodhisattaṃ rajje abhisiñciṃsu.",
  "atk-s0512a:428_1": "So dhammena rajjaṃ anusāsanto taṃ attano mahājanassa ca akāraṇeneva uppannaṃ anayabyasanaṃ anussaritvā",
  "atk-s0512a:428_2": "saṃvegajāto puññakiriyāsu bhiyyosomattāya ussāhajāto mahādānaṃ pavattesi,",
  "atk-s0512a:428_3": "sīlāni rakkhi,",
  "atk-s0512a:428_4": "uposathakammaṃ samādiyi.",
  "atk-s0512a:428_5": "Tena vuttaṃ –",
  "atk-s0512a:429_0": "46.",
  "atk-s0512a:430_0": "“Tadāhaṃ yajanā mutto, nikkhanto yaññavāṭato;",
  "atk-s0512a:431_0": "Saṃvegaṃ janayitvāna, mahādānaṃ pavattayi”nti. – ādi;",
  "atk-s0512a:432_0": "Tattha yajanā muttoti khaṇḍahālena vihitayaññavidhito vuttanayena ghātetabbato mutto.",
  "atk-s0512a:432_1": "Nikkhanto yaññavāṭatoti abhisekakaraṇatthāya ussāhajātena mahājanena saddhiṃ tato yaññabhūmito niggato.",
  "atk-s0512a:432_2": "Saṃvegaṃ janayitvānāti evaṃ “bahuantarāyo lokasannivāso”ti ativiya saṃvegaṃ uppādetvā.",
  "atk-s0512a:432_3": "Mahādānaṃ pavattayinti cha dānasālāyo kārāpetvā mahatā dhanapariccāgena vessantaradānasadisaṃ mahādānamadāsiṃ.",
  "atk-s0512a:432_4": "Etena abhisekakaraṇato paṭṭhāya tassa mahādānassa pavattitabhāvaṃ dasseti.",
  "atk-s0512a:433_0": "47.",
  "atk-s0512a:433_1": "Dakkhiṇeyye adatvānāti dakkhiṇārahe puggale deyyadhammaṃ apariccajitvā.",
  "atk-s0512a:433_2": "Api chappañca rattiyoti appekadā chapi pañcapi rattiyo attano pivanakhādanabhuñjanāni na karomīti dasseti.",
  "atk-s0512a:434_0": "Tadā kira bodhisatto sakalajambudīpaṃ unnaṅgalaṃ katvā mahāmegho viya abhivassanto mahādānaṃ pavattesi.",
  "atk-s0512a:434_1": "Tattha kiñcāpi dānasālāsu annapānādiuḷāruḷārapaṇītapaṇītameva yācakānaṃ yathārucitaṃ divase divase dīyati,",
  "atk-s0512a:434_2": "tathāpi attano sajjitaṃ āhāraṃ rājārahabhojanampi yācakānaṃ adatvā na bhuñjati,",
  "atk-s0512a:434_3": "taṃ sandhāya vuttaṃ “nāhaṃ pivāmī”tiādi.",
  "atk-s0512a:435_0": "48.",
  "atk-s0512a:435_1": "Idāni tathā yācakānaṃ dāne kāraṇaṃ dassento upamaṃ tāva āharati “yathāpi vāṇijo nāmā”tiādinā.",
  "atk-s0512a:435_2": "Tassattho –",
  "atk-s0512a:435_3": "yathā nāma vāṇijo bhaṇḍaṭṭhānaṃ gantvā appena pābhatena bahuṃ bhaṇḍaṃ vikkiṇitvā vipulaṃ bhaṇḍasannicayaṃ",
  "atk-s0512a:435_4": "katvā desakālaṃ jānanto yatthassa lābho udayo mahā hoti,",
  "atk-s0512a:435_5": "tattha dese kāle vā taṃ bhaṇḍaṃ harati upaneti vikkiṇāti.",
  "atk-s0512a:436_0": "49.",
  "atk-s0512a:436_1": "Sakabhuttāpīti sakabhuttatopi attanā paribhuttatopi.",
  "atk-s0512a:436_2": "“Sakaparibhuttāpī”tipi pāṭho.",
  "atk-s0512a:436_3": "Pareti parasmiṃ paṭiggāhakapuggale.",
  "atk-s0512a:436_4": "Satabhāgoti anekasatabhāgo āyatiṃ bhavissati.",
  "atk-s0512a:436_5": "Idaṃ vuttaṃ hoti –",
  "atk-s0512a:436_6": "yathā vāṇijena kītabhaṇḍaṃ tattheva avikkiṇitvā tathārūpe dese kāle ca vikkiṇiyamānaṃ bahuṃ udayaṃ vipulaṃ phalaṃ hoti,",
  "atk-s0512a:436_7": "tatheva attano santakaṃ attanā anupabhuñjitvā parasmiṃ paṭiggāhakapuggale dinnaṃ mahapphalaṃ anekasatabhāgo bhavissati,",
  "atk-s0512a:436_8": "tasmā attanā abhuñjitvāpi parassa dātabbamevāti.",
  "atk-s0512a:436_9": "Vuttañhetaṃ bhagavatā –",
  "atk-s0512a:436_10": "“tiracchānagate dānaṃ datvā sataguṇā dakkhiṇā pāṭikaṅkhitabbā.",
  "atk-s0512a:436_11": "Puthujjanadussīle dānaṃ datvā sahassaguṇā”ti vitthāro.",
  "atk-s0512a:436_12": "Aparampi vuttaṃ “evaṃ ce,",
  "atk-s0512a:436_13": "bhikkhave,",
  "atk-s0512a:436_14": "sattā jāneyyuṃ dānasaṃvibhāgassa vipākaṃ,",
  "atk-s0512a:436_15": "yathāhaṃ jānāmi,",
  "atk-s0512a:436_16": "na adatvā bhuñjeyyuṃ,",
  "atk-s0512a:436_17": "na ca nesaṃ maccheramalaṃ cittaṃ pariyādāya tiṭṭheyya.",
  "atk-s0512a:436_18": "Yopi nesaṃ assa carimo ālopo carimaṃ kabaḷaṃ,",
  "atk-s0512a:436_19": "tatopi na asaṃvibhajitvā bhuñjeyyu”ntiādi.",
  "atk-s0512a:437_0": "50.",
  "atk-s0512a:437_1": "Etamatthavasaṃ ñatvāti etaṃ dānassa mahapphalabhāvasaṅkhātañceva sammāsambodhiyā paccayabhāvasaṅkhātañca atthavasaṃ kāraṇaṃ jānitvā.",
  "atk-s0512a:437_2": "Na paṭikkamāmi dānatoti dānapāramito īsakampi na nivattāmi abhikkamāmi eva.",
  "atk-s0512a:437_3": "Kimatthaṃ?",
  "atk-s0512a:437_4": "Sambodhimanupattiyāti sambodhiṃ sabbaññutaññāṇaṃ anuppattiyā anuppattiyatthaṃ,",
  "atk-s0512a:437_5": "adhigantunti attho.",
  "atk-s0512a:438_0": "Tadā bodhisatto mahājanena pitari caṇḍālagāmaṃ pavesite dātabbayuttakaṃ paribbayaṃ dāpesi nivāsanāni pārupanāni ca.",
  "atk-s0512a:438_1": "Sopi nagaraṃ pavisituṃ alabhanto bodhisatte uyyānakīḷādiatthaṃ bahigate upasaṅkamati,",
  "atk-s0512a:438_2": "puttasaññāya pana na vandati,",
  "atk-s0512a:438_3": "na añjalikammaṃ karoti,",
  "atk-s0512a:438_4": "“ciraṃ jīva,",
  "atk-s0512a:438_5": "sāmī”ti vadati.",
  "atk-s0512a:438_6": "Bodhisattopi diṭṭhadivase atirekasammānaṃ karoti.",
  "atk-s0512a:438_7": "So evaṃ dhammena rajjaṃ kāretvā āyupariyosāne sapariso devalokaṃ pūresi.",
  "atk-s0512a:439_0": "Tadā khaṇḍahālo devadatto ahosi,",
  "atk-s0512a:439_1": "gotamī devī mahāmāyā,",
  "atk-s0512a:439_2": "candā rājadhītā rāhulamātā,",
  "atk-s0512a:439_3": "vāsulo rāhulo,",
  "atk-s0512a:439_4": "selā uppalavaṇṇā,",
  "atk-s0512a:439_5": "sūro mahākassapo,",
  "atk-s0512a:439_6": "bhaddaseno mahāmoggallāno,",
  "atk-s0512a:439_7": "sūriyakumāro sāriputto,",
  "atk-s0512a:439_8": "candarājā lokanātho.",
  "atk-s0512a:440_0": "Tassa idhāpi pubbe vuttanayeneva yathārahaṃ sesapāramiyo niddhāretabbā.",
  "atk-s0512a:440_1": "Tadā khaṇḍahālassa kakkhaḷapharusabhāvaṃ jānantopi ajjhupekkhitvā dhammena samena aṭṭassa vinicchayo,",
  "atk-s0512a:440_2": "attānaṃ māretukāmasseva khaṇḍahālassa tathā yaññavidhānaṃ jānitvāpi tassa upari cittappakopābhāvo,",
  "atk-s0512a:440_3": "attano parisaṃ gahetvā pitu sattu bhavituṃ samatthopi “mādisassa nāma garūhi virodho na yutto”ti attānaṃ",
  "atk-s0512a:440_4": "purisapasuṃ katvā ghātāpetukāmassa pitu āṇāyaṃ avaṭṭhānaṃ,",
  "atk-s0512a:440_5": "kosiyā asiṃ gahetvā sīsaṃ chindituṃ upakkamante purohite attano pitari putte sabbasattesu ca mettāpharaṇena samacittatā,",
  "atk-s0512a:440_6": "mahājane pitaraṃ māretuṃ upakkamante sayaṃ palissajitvā tassa jīvitadānañca,",
  "atk-s0512a:440_7": "divase divase vessantaradānasadisaṃ mahādānaṃ dadatopi dānena atittabhāvo,",
  "atk-s0512a:440_8": "mahājanena caṇḍālesu vāsāpitassa pitu dātabbayuttakaṃ datvā posanaṃ,",
  "atk-s0512a:440_9": "mahājanaṃ puññakiriyāsu patiṭṭhāpananti evamādayo guṇānubhāvā niddhāretabbāti.",
  "atk-s0512a:441_0": "Candakumāracariyāvaṇṇanā niṭṭhitā.",
  "atk-s0512a:442_0": "8. Sivirājacariyāvaṇṇanā",
  "atk-s0512a:443_0": "51.",
  "atk-s0512a:443_1": "Aṭṭhame ariṭṭhasavhaye nagareti ariṭṭhapuranāmake nagare.",
  "atk-s0512a:443_2": "Sivi nāmāsi khattiyoti sivīti gottato evaṃnāmako rājā ahosi.",
  "atk-s0512a:444_0": "Atīte kira siviraṭṭhe ariṭṭhapuranagare sivirāje rajjaṃ kārente mahāsatto tassa putto hutvā nibbatti.",
  "atk-s0512a:444_1": "“Sivikumāro”tissa nāmamakaṃsu.",
  "atk-s0512a:444_2": "So vayappatto takkasilaṃ gantvā uggahitasippo āgantvā pitu sippaṃ dassetvā uparajjaṃ labhitvā aparabhāge",
  "atk-s0512a:444_3": "pitu accayena rājā hutvā agatigamanaṃ pahāya dasa rājadhamme akopetvā rajjaṃ kārento nagarassa catūsu",
  "atk-s0512a:444_4": "dvāresu nagaramajjhe nivesanadvāreti cha dānasālāyo kāretvā devasikaṃ chasatasahassapariccāgena mahādānaṃ",
  "atk-s0512a:444_5": "pavattesi.",
  "atk-s0512a:444_6": "Aṭṭhamīcātuddasīpannarasīsu sayaṃ dānasālaṃ gantvā dānaggaṃ oloketi.",
  "atk-s0512a:445_0": "So ekadā puṇṇamadivase pātova samussitasetacchatte rājapallaṅke nisinno attanā dinnadānaṃ āvajjento bāhiravatthuṃ",
  "atk-s0512a:445_1": "attanā adinnaṃ nāma adisvā “na me bāhirakadānaṃ tathā cittaṃ toseti,",
  "atk-s0512a:445_2": "yathā ajjhattikadānaṃ,",
  "atk-s0512a:445_3": "aho vata mama dānasālaṃ gatakāle koci yācako bāhiravatthuṃ ayācitvā ajjhattikameva yāceyya,",
  "atk-s0512a:445_4": "sace hi me koci sarīre maṃsaṃ vā lohitaṃ vā sīsaṃ vā hadayamaṃsaṃ vā akkhīni vā upaḍḍhasarīraṃ vā sakalameva vā attabhāvaṃ dāsabhāvena yāceyya,",
  "atk-s0512a:445_5": "taṃtadevassa adhippāyaṃ pūrento dātuṃ sakkomī”ti cintesi.",
  "atk-s0512a:445_6": "Pāḷiyaṃ pana akkhīnaṃ eva vasena āgatā.",
  "atk-s0512a:445_7": "Tena vuttaṃ –",
  "atk-s0512a:446_0": "“Nisajja pāsādavare, evaṃ cintesahaṃ tadā”.",
  "atk-s0512a:447_0": "52.",
  "atk-s0512a:448_0": "“Yaṃkiñci mānusaṃ dānaṃ, adinnaṃ me na vijjati;",
  "atk-s0512a:449_0": "Yopi yāceyya maṃ cakkhuṃ, dadeyyaṃ avikampito”ti.",
  "atk-s0512a:450_0": "Tattha mānusaṃ dānanti pakatimanussehi dātabbadānaṃ annapānādi.",
  "atk-s0512a:450_1": "Evaṃ pana mahāsattassa uḷāre dānajjhāsaye uppanne sakkassa paṇḍukambalasilāsanaṃ uṇhākāraṃ dassesi.",
  "atk-s0512a:450_2": "So tassa kāraṇaṃ āvajjento bodhisattassa ajjhāsayaṃ disvā “sivirājā ajja sampattayācakā cakkhūni ce yācanti,",
  "atk-s0512a:450_3": "cakkhūni uppāṭetvā nesaṃ dassāmīti cintesī”ti sakko devaparisāya vatvā “so sakkhissati nu kho taṃ dātuṃ,",
  "atk-s0512a:450_4": "udāhu noti vīmaṃsissāmi tāva na”nti bodhisatte soḷasahi gandhodakaghaṭehi nhatvā sabbālaṅkārehi paṭimaṇḍite",
  "atk-s0512a:450_5": "alaṅkatahatthikkhandhavaragate dānaggaṃ gacchante jarājiṇṇo andhabrāhmaṇo viya hutvā tassa cakkhupathe",
  "atk-s0512a:450_6": "ekasmiṃ unnatappadese ubho hatthe pasāretvā rājānaṃ jayāpetvā ṭhito bodhisattena tadabhimukhaṃ vāraṇaṃ",
  "atk-s0512a:450_7": "pesetvā “brāhmaṇa,",
  "atk-s0512a:450_8": "kiṃ icchasī”ti pucchito “tava dānajjhāsayaṃ nissāya samuggatena kittighosena sakalalokasannivāso nirantaraṃ phuṭo,",
  "atk-s0512a:450_9": "ahañca andho,",
  "atk-s0512a:450_10": "tasmā taṃ yācāmī”ti upacāravasena ekaṃ cakkhuṃ yāci.",
  "atk-s0512a:450_11": "Tena vuttaṃ –",
  "atk-s0512a:451_0": "53.",
  "atk-s0512a:452_0": "“Mama saṅkappamaññāya, sakko devānamissaro;",
  "atk-s0512a:453_0": "Nisinno devaparisāya, idaṃ vacanamabravi.",
  "atk-s0512a:454_0": "54.",
  "atk-s0512a:455_0": "“Nisajja pāsādavare, sivirājā mahiddhiko;",
  "atk-s0512a:456_0": "Cintento vividhaṃ dānaṃ, adeyyaṃ so na passati.",
  "atk-s0512a:457_0": "55.",
  "atk-s0512a:458_0": "“Tathaṃ nu vitathaṃ netaṃ, handa vīmaṃsayāmi taṃ;",
  "atk-s0512a:459_0": "Muhuttaṃ āgameyyātha, yāva jānāmi taṃ manaṃ.",
  "atk-s0512a:460_0": "56.",
  "atk-s0512a:461_0": "“Pavedhamāno palitasiro, valigatto jarāturo;",
  "atk-s0512a:462_0": "Andhavaṇṇova hutvāna, rājānaṃ upasaṅkami.",
  "atk-s0512a:463_0": "57.",
  "atk-s0512a:464_0": "“So tadā paggahetvāna, vāmaṃ dakkhiṇabāhu ca;",
  "atk-s0512a:465_0": "Sirasmiṃ añjaliṃ katvā, idaṃ vacanamabravi.",
  "atk-s0512a:466_0": "58.",
  "atk-s0512a:467_0": "“‘Yācāmi taṃ mahārāja, dhammika raṭṭhavaḍḍhana;",
  "atk-s0512a:468_0": "Tava dānaratā kitti, uggatā devamānuse.",
  "atk-s0512a:469_0": "59.",
  "atk-s0512a:470_0": "“‘Ubhopi nettā nayanā, andhā upahatā mama;",
  "atk-s0512a:471_0": "Ekaṃ me nayanaṃ dehi, tvampi ekena yāpayā”’ti.",
  "atk-s0512a:472_0": "Tattha cintento vividhaṃ dānanti attanā dinnaṃ vividhaṃ dānaṃ cintento,",
  "atk-s0512a:472_1": "āvajjento dānaṃ vā attanā dinnaṃ vividhaṃ bāhiraṃ deyyadhammaṃ cintento.",
  "atk-s0512a:472_2": "Adeyyaṃ so na passatīti bāhiraṃ viya ajjhattikavatthumpi adeyyaṃ dātuṃ asakkuṇeyyaṃ na passati,",
  "atk-s0512a:472_3": "“cakkhūnipi uppāṭetvā dassāmī”ti cintesīti adhippāyo.",
  "atk-s0512a:472_4": "Tathaṃ nu vitathaṃ netanti etaṃ ajjhattikavatthunopi adeyyassa adassanaṃ deyyabhāveneva dassanaṃ cintanaṃ saccaṃ nu kho, udāhu,",
  "atk-s0512a:472_5": "asaccanti attho.",
  "atk-s0512a:472_6": "So tadā paggahetvāna,",
  "atk-s0512a:472_7": "vāmaṃ dakkhiṇabāhu cāti vāmabāhuṃ dakkhiṇabāhuñca tadā paggahetvā,",
  "atk-s0512a:472_8": "ubho bāhū ukkhipitvāti attho.",
  "atk-s0512a:472_9": "Raṭṭhavaḍḍhanāti raṭṭhavaḍḍhīkara.",
  "atk-s0512a:472_10": "Tvampi ekena yāpayāti ekena cakkhunā samavisamaṃ passanto sakaṃ attabhāvaṃ tvaṃ yāpehi,",
  "atk-s0512a:472_11": "ahampi bhavato laddhena ekena yāpemīti dasseti.",
  "atk-s0512a:473_0": "Taṃ sutvā mahāsatto tuṭṭhamānaso “idānevāhaṃ pāsāde nisinno evaṃ cintetvā āgato,",
  "atk-s0512a:473_1": "ayañca me cittaṃ ñatvā viya cakkhuṃ yācati,",
  "atk-s0512a:473_2": "aho vata me lābhā,",
  "atk-s0512a:473_3": "ajja me manoratho matthakaṃ pāpuṇissati,",
  "atk-s0512a:473_4": "adinnapubbaṃ vata dānaṃ dassāmī”ti ussāhajāto ahosi.",
  "atk-s0512a:473_5": "Tamatthaṃ pakāsento satthā āha –",
  "atk-s0512a:474_0": "60.",
  "atk-s0512a:475_0": "“Tassāhaṃ vacanaṃ sutvā, haṭṭho saṃviggamānaso;",
  "atk-s0512a:476_0": "Katañjalī vedajāto, idaṃ vacanamabraviṃ.",
  "atk-s0512a:477_0": "61.",
  "atk-s0512a:478_0": "“‘Idānāhaṃ cintayitvāna, pāsādato idhāgato;",
  "atk-s0512a:479_0": "Tvaṃ mama cittamaññāya, nettaṃ yācitumāgato.",
  "atk-s0512a:480_0": "62.",
  "atk-s0512a:481_0": "“‘Aho me mānasaṃ siddhaṃ, saṅkappo paripūrito;",
  "atk-s0512a:482_0": "Adinnapubbaṃ dānavaraṃ, ajja dassāmi yācake”’ti.",
  "atk-s0512a:483_0": "Tattha tassāti tassa brāhmaṇarūpadharassa sakkassa.",
  "atk-s0512a:483_1": "Haṭṭhoti tuṭṭho.",
  "atk-s0512a:483_2": "Saṃviggamānasoti mama cittaṃ jānitvā viya iminā brāhmaṇena cakkhu yācitaṃ,",
  "atk-s0512a:483_3": "ettakaṃ kālaṃ evaṃ acintetvā pamajjito vatamhīti saṃviggacitto.",
  "atk-s0512a:483_4": "Vedajātoti jātapītipāmojjo.",
  "atk-s0512a:483_5": "Abravinti abhāsiṃ.",
  "atk-s0512a:483_6": "Mānasanti manasi bhavaṃ mānasaṃ,",
  "atk-s0512a:483_7": "dānajjhāsayo,",
  "atk-s0512a:483_8": "“cakkhuṃ dassāmī”ti uppannadānajjhāsayoti attho.",
  "atk-s0512a:483_9": "Saṅkappoti manoratho.",
  "atk-s0512a:483_10": "Paripūritoti paripuṇṇo.",
  "atk-s0512a:484_0": "Atha bodhisatto cintesi –",
  "atk-s0512a:484_1": "“ayaṃ brāhmaṇo mama cittācāraṃ ñatvā viya duccajampi cakkhuṃ maṃ yācati,",
  "atk-s0512a:484_2": "siyā nu kho kāyaci devatāya anusiṭṭho bhavissati,",
  "atk-s0512a:484_3": "pucchissāmi tāva na”nti cintetvā taṃ brāhmaṇaṃ pucchi.",
  "atk-s0512a:484_4": "Tenāha bhagavā jātakadesanāyaṃ –",
  "atk-s0512a:485_0": "“Kenānusiṭṭho idhamāgatosi, vanibbaka cakkhupathāni yācituṃ;",
  "atk-s0512a:486_0": "Suduccajaṃ yācasi uttamaṅgaṃ, yamāhu nettaṃ purisena duccaja”nti.;",
  "atk-s0512a:487_0": "Taṃ sutvā brāhmaṇarūpadharo sakko āha –",
  "atk-s0512a:488_0": "“Yamāhu devesu sujampatīti, maghavāti naṃ āhu manussaloke;",
  "atk-s0512a:489_0": "Tenānusiṭṭho idhamāgatosmi, vanibbako cakkhupathāni yācituṃ.",
  "atk-s0512a:490_0": "“Vanibbato mayhaṃ vaniṃ anuttaraṃ, dadāhi te cakkhupathāni yācito;",
  "atk-s0512a:491_0": "Dadāhi me cakkhupathaṃ anuttaraṃ, yamāhu nettaṃ purisena duccaja”nti. ;",
  "atk-s0512a:492_0": "Mahāsatto āha –",
  "atk-s0512a:493_0": "“Yena atthena āgacchi, yamatthamabhipatthayaṃ;",
  "atk-s0512a:494_0": "Te te ijjhantu saṅkappā, labha cakkhūni brāhmaṇa.",
  "atk-s0512a:495_0": "“Ekaṃ te yācamānassa, ubhayāni dadāmahaṃ;",
  "atk-s0512a:496_0": "Sa cakkhumā gaccha janassa pekkhato,",
  "atk-s0512a:497_0": "Yadicchase tvaṃ tada te samijjhatū”ti. ;",
  "atk-s0512a:498_0": "Tattha vanibbakāti taṃ ālapati.",
  "atk-s0512a:498_1": "Cakkhupathānīti dassanassa pathabhāvato cakkhūnamevetaṃ nāmaṃ.",
  "atk-s0512a:498_2": "Yamāhūti yaṃ loke “duccaja”nti kathenti.",
  "atk-s0512a:498_3": "Vanibbatoti yācantassa.",
  "atk-s0512a:498_4": "Vaninti yācanaṃ.",
  "atk-s0512a:498_5": "Te teti te tava tassa andhassa saṅkappā.",
  "atk-s0512a:498_6": "Sa cakkhumāti so tvaṃ mama cakkhūhi cakkhumā hutvā.",
  "atk-s0512a:498_7": "Tada te samijjhatūti yaṃ tvaṃ mama santikā icchasi,",
  "atk-s0512a:498_8": "taṃ te samijjhatūti.",
  "atk-s0512a:499_0": "Rājā ettakaṃ kathetvā “ayaṃ brāhmaṇo sakkena anusiṭṭho idhāgatosmīti bhaṇati,",
  "atk-s0512a:499_1": "nūna imassa iminā upāyena cakkhu sampajjissatī”ti ñatvā “idheva mayā cakkhūni uppāṭetvā dātuṃ asāruppa”nti",
  "atk-s0512a:499_2": "cintetvā brāhmaṇaṃ ādāya antepuraṃ gantvā rājāsane nisīditvā sivakaṃ nāma vejjaṃ pakkosāpesi.",
  "atk-s0512a:499_3": "Atha “amhākaṃ kira rājā akkhīni uppāṭetvā brāhmaṇassa dātukāmo”ti sakalanagare ekakolāhalaṃ ahosi.",
  "atk-s0512a:499_4": "Atha naṃ rañño ñātisenāpatiādayo rājavallabhā amaccā pārisajjā nāgarā orodhā ca sabbe sannipatitvā nānāupāyehi nivāresuṃ.",
  "atk-s0512a:499_5": "Rājāpi ne anuvāresi tenāha –",
  "atk-s0512a:500_0": "“Mā no deva adā cakkhuṃ, mā no sabbe parākari;",
  "atk-s0512a:501_0": "Dhanaṃ dehi mahārāja, muttā veḷuriyā bahū.",
  "atk-s0512a:502_0": "“Yutte deva rathe dehi, ājānīye calaṅkate;",
  "atk-s0512a:503_0": "Nāge dehi mahārāja, hemakappanavāsase.",
  "atk-s0512a:504_0": "“Yathā taṃ sivayo sabbe, sayoggā sarathā sadā;",
  "atk-s0512a:505_0": "Samantā parikireyyuṃ, evaṃ dehi rathesabhā”ti. ;",
  "atk-s0512a:506_0": "Atha rājā tisso gāthā abhāsi –",
  "atk-s0512a:507_0": "“Yo ve dassanti vatvāna, adāne kurute mano;",
  "atk-s0512a:508_0": "Bhūmyaṃ so patitaṃ pāsaṃ, gīvāyaṃ paṭimuñcati.",
  "atk-s0512a:509_0": "“Yo ve dassanti vatvāna, adāne kurute mano;",
  "atk-s0512a:510_0": "Pāpā pāpataro hoti, sampatto yamasādhanaṃ.",
  "atk-s0512a:511_0": "“Yañhi yāce tañhi dade, yaṃ na yāce na taṃ dade;",
  "atk-s0512a:512_0": "Svāhaṃ tameva dassāmi, yaṃ maṃ yācati brāhmaṇo”ti. ;",
  "atk-s0512a:513_0": "Tattha mā no,",
  "atk-s0512a:513_1": "devāti noti nipātamattaṃ. Deva,",
  "atk-s0512a:513_2": "mā cakkhuṃ adāsi.",
  "atk-s0512a:513_3": "Mā no sabbe parākarīti amhe sabbe mā pariccaji.",
  "atk-s0512a:513_4": "Akkhīsu hi dinnesu tvaṃ rajjaṃ na karissasi,",
  "atk-s0512a:513_5": "evaṃ tayā mayaṃ pariccattā nāma bhavissāmāti adhippāyena evamāhaṃsu.",
  "atk-s0512a:513_6": "Parikireyyunti parivāreyyuṃ.",
  "atk-s0512a:513_7": "Evaṃ dehīti yathā taṃ avikalacakkhuṃ sivayo ciraṃ parivāreyyuṃ,",
  "atk-s0512a:513_8": "evaṃ dehi dhanamevassa dehi,",
  "atk-s0512a:513_9": "mā akkhīni,",
  "atk-s0512a:513_10": "akkhīsu hi dinnesu na taṃ sivayo parivāressantīti dasseti.",
  "atk-s0512a:514_0": "Paṭimuñcatīti paṭipaveseti.",
  "atk-s0512a:514_1": "Pāpā pāpataro hotīti lāmakā lāmakataro nāma hoti.",
  "atk-s0512a:514_2": "Sampatto yamasādhananti yamassa āṇāpavattiṭṭhānaṃ ussadanirayaṃ esa patto nāma hoti.",
  "atk-s0512a:514_3": "Yañhi yāceti yaṃ vatthuṃ yācako yācati,",
  "atk-s0512a:514_4": "dāyakopi tadeva dadeyya,",
  "atk-s0512a:514_5": "na ayācitaṃ,",
  "atk-s0512a:514_6": "ayañca brāhmaṇo cakkhuṃ maṃ yācati,",
  "atk-s0512a:514_7": "na muttādikaṃ dhanaṃ,",
  "atk-s0512a:514_8": "taṃ dassāmīti vadati.",
  "atk-s0512a:515_0": "Atha naṃ “āyuādīsu kiṃ patthetvā cakkhūni desi devā”ti pucchiṃsu.",
  "atk-s0512a:515_1": "Mahāpuriso “nāhaṃ diṭṭhadhammikaṃ samparāyikaṃ vā sampattiṃ patthetvā demi,",
  "atk-s0512a:515_2": "api ca bodhisattānaṃ āciṇṇasamāciṇṇo porāṇakamaggo esa,",
  "atk-s0512a:515_3": "yadidaṃ dānapāramipūraṇaṃ nāmā”ti āha.",
  "atk-s0512a:515_4": "Tena vuttaṃ –",
  "atk-s0512a:516_0": "“Āyuṃ nu vaṇṇaṃ nu sukhaṃ balaṃ nu, kiṃ patthayāno nu janinda desi;",
  "atk-s0512a:517_0": "Kathañhi rājā sivinaṃ anuttaro, cakkhūni dajjā paralokahetu.",
  "atk-s0512a:518_0": "“Na vāhametaṃ yasasā dadāmi, na puttamicche na dhanaṃ na raṭṭhaṃ;",
  "atk-s0512a:519_0": "Satañca dhammo carito purāṇo, icceva dāne ramate mano mamā”ti. ;",
  "atk-s0512a:520_0": "Tattha paralokahetūti, mahārāja,",
  "atk-s0512a:520_1": "kathaṃ nāma tumhādiso paṇḍitapuriso sakkasampattisadisaṃ sandiṭṭhikaṃ issariyaṃ pahāya paralokahetu cakkhūni dadeyyāti.",
  "atk-s0512a:521_0": "Na vāhanti na ve ahaṃ.",
  "atk-s0512a:521_1": "Yasasāti dibbassa vā mānusassa vā issariyassa kāraṇā,",
  "atk-s0512a:521_2": "apica sataṃ bodhisattānaṃ dhammo buddhakārako carito ācarito āciṇṇo purātano icceva iminā kāraṇena dāneyeva īdiso mama mano niratoti.",
  "atk-s0512a:522_0": "Evañca pana vatvā rājā amacce saññāpetvā sivakaṃ vejjaṃ āṇāpesi – “ehi, sivaka,",
  "atk-s0512a:522_1": "mama ubhopi akkhīni imassa brāhmaṇassa dātuṃ sīghaṃ uppāṭetvā hatthe patiṭṭhapehī”ti.",
  "atk-s0512a:522_2": "Tena vuttaṃ –",
  "atk-s0512a:523_0": "63.",
  "atk-s0512a:524_0": "“Ehi sivaka uṭṭhehi, mā dandhayi mā pavedhayi;",
  "atk-s0512a:525_0": "Ubhopi nayanaṃ dehi, uppāṭetvā vanibbake.",
  "atk-s0512a:526_0": "64.",
  "atk-s0512a:527_0": "“Tato so codito mayhaṃ, sivako vacanaṃkaro;",
  "atk-s0512a:528_0": "Uddharitvāna pādāsi, tālamiñjaṃva yācake”ti.",
  "atk-s0512a:529_0": "Tattha uṭṭhehīti uṭṭhānavīriyaṃ karohi.",
  "atk-s0512a:529_1": "Imasmiṃ mama cakkhudāne sahāyakiccaṃ karohīti dasseti.",
  "atk-s0512a:529_2": "Mā dantayīti mā cirāyi.",
  "atk-s0512a:529_3": "Ayañhi atidullabho cirakālaṃ patthito mayā uttamo dānakkhaṇo paṭiladdho,",
  "atk-s0512a:529_4": "so mā virajjhīti adhippāyo.",
  "atk-s0512a:529_5": "Mā pavedhayīti “amhākaṃ rañño cakkhūni uppāṭemī”ti cittutrāsavasena mā vedhayi sarīrakampaṃ mā āpajji.",
  "atk-s0512a:529_6": "Ubhopi nayananti ubhopi nayane.",
  "atk-s0512a:529_7": "Vanibbaketi yācakassa mayhanti mayā.",
  "atk-s0512a:529_8": "Uddharitvāna pādāsīti so vejjo rañño akkhikūpato ubhopi akkhīni uppāṭetvā rañño hatthe adāsi.",
  "atk-s0512a:530_0": "Dento ca na satthakena uddharitvā adāsi.",
  "atk-s0512a:530_1": "So hi cintesi –",
  "atk-s0512a:530_2": "“ayuttaṃ mādisassa susikkhitavejjassa rañño akkhīsu satthapātana”nti bhesajjāni ghaṃsetvā bhesajjacuṇṇena",
  "atk-s0512a:530_3": "nīluppalaṃ paribhāvetvā dakkhiṇakkhiṃ upasiṅghāpesi,",
  "atk-s0512a:530_4": "akkhi parivatti,",
  "atk-s0512a:530_5": "dukkhā vedanā uppajji.",
  "atk-s0512a:530_6": "So paribhāvetvā punapi upasiṅghāpesi,",
  "atk-s0512a:530_7": "akkhi akkhikūpato mucci,",
  "atk-s0512a:530_8": "balavatarā vedanā udapādi,",
  "atk-s0512a:530_9": "tatiyavāre kharataraṃ paribhāvetvā upanāmesi,",
  "atk-s0512a:530_10": "akkhi osadhabalena paribbhamitvā akkhikūpato nikkhamitvā nhārusuttakena olambamānaṃ aṭṭhāsi,",
  "atk-s0512a:530_11": "adhimattā vedanā udapādi,",
  "atk-s0512a:530_12": "lohitaṃ pagghari,",
  "atk-s0512a:530_13": "nivatthasāṭakāpi lohitena temiṃsu.",
  "atk-s0512a:530_14": "Orodhā ca amaccā ca rañño pādamūle patitvā “deva,",
  "atk-s0512a:530_15": "akkhīni mā dehi, deva,",
  "atk-s0512a:530_16": "akkhīni mā dehī”ti mahāparidevaṃ parideviṃsu.",
  "atk-s0512a:531_0": "Rājā vedanaṃ adhivāsetvā “tāta,",
  "atk-s0512a:531_1": "mā papañcaṃ karī”ti āha.",
  "atk-s0512a:531_2": "So “sādhu,",
  "atk-s0512a:531_3": "devā”ti vāmahatthena akkhiṃ dhāretvā dakkhiṇahatthena satthakaṃ ādāya akkhisuttakaṃ chinditvā akkhiṃ gahetvā mahāsattassa hatthe ṭhapesi.",
  "atk-s0512a:531_4": "So vāmakkhinā dakkhiṇakkhiṃ oloketvā pariccāgapītiyā abhibhuyyamānaṃ dukkhavedanaṃ vedento “ehi,",
  "atk-s0512a:531_5": "brāhmaṇā”ti brāhmaṇaṃ pakkosāpetvā “mama ito cakkhuto sataguṇena sahassaguṇena satasahassaguṇena samantacakkhumeva piyataraṃ,",
  "atk-s0512a:531_6": "tassa me idaṃ akkhidānaṃ paccayo hotū”ti brāhmaṇassa akkhiṃ adāsi.",
  "atk-s0512a:531_7": "So taṃ ukkhipitvā attano akkhimhi ṭhapesi,",
  "atk-s0512a:531_8": "taṃ tassānubhāvena vikasitanīluppalaṃ viya hutvā upaṭṭhāsi.",
  "atk-s0512a:531_9": "Mahāsatto vāmakkhinā tassa taṃ akkhiṃ disvā “aho sudinnaṃ mayā akkhī”ti antosamuggatāya pītiyā nirantaraṃ phuṭasarīro hutvā aparampi adāsi.",
  "atk-s0512a:531_10": "Sakkopi taṃ tatheva katvā rājanivesanā nikkhamitvā mahājanassa olokentasseva nagarā nikkhamitvā devalokameva gato.",
  "atk-s0512a:532_0": "Rañño nacirasseva akkhīni āvāṭabhāvaṃ appattāni kambalageṇḍukaṃ viya uggatena maṃsapiṇḍena pūretvā cittakammarūpassa viya ruhiṃsu,",
  "atk-s0512a:532_1": "vedanā pacchijji.",
  "atk-s0512a:532_2": "Atha mahāsatto katipāhaṃ pāsāde vasitvā “kiṃ andhassa rajjenāti amaccānaṃ rajjaṃ niyyātetvā uyyānaṃ gantvā",
  "atk-s0512a:532_3": "pabbajitvā samaṇadhammaṃ karissāmī”ti cintetvā amaccānaṃ tamatthaṃ ārocetvā “mukhadhovanādidāyako eko",
  "atk-s0512a:532_4": "puriso mayhaṃ santike hotu,",
  "atk-s0512a:532_5": "sarīrakiccaṭṭhānesupi me rajjukaṃ bandhathā”ti vatvā sivikāya gantvā pokkharaṇitīre rājapallaṅke nisīdi.",
  "atk-s0512a:532_6": "Amaccāpi vanditvā paṭikkamiṃsu.",
  "atk-s0512a:532_7": "Bodhisattopi attano dānaṃ āvajjesi.",
  "atk-s0512a:532_8": "Tasmiṃ khaṇe sakkassa āsanaṃ uṇhākāraṃ dassesi.",
  "atk-s0512a:532_9": "Sakko taṃ disvā “mahārājassa varaṃ datvā cakkhuṃ paṭipākatikaṃ karissāmī”ti bodhisattassa samīpaṃ gantvā padasaddamakāsi.",
  "atk-s0512a:532_10": "Mahāsattena ca “ko eso”ti vutte –",
  "atk-s0512a:533_0": "“Sakkohamasmi devindo, āgatosmi tavantike;",
  "atk-s0512a:534_0": "Varaṃ varassu rājīsi, yaṃ kiñci manasicchasī”ti. –",
  "atk-s0512a:535_0": "Vatvā tena –",
  "atk-s0512a:536_0": "“Pahūtaṃ me dhanaṃ sakka, balaṃ koso canappako;",
  "atk-s0512a:537_0": "Andhassa me sato dāni, maraṇaññeva ruccatī”ti. –",
  "atk-s0512a:538_0": "Vutte atha naṃ sakko āha –",
  "atk-s0512a:538_1": "“sivirāja,",
  "atk-s0512a:538_2": "kiṃ pana tvaṃ maritukāmo hutvā maraṇaṃ rocesi,",
  "atk-s0512a:538_3": "udāhu andhabhāvenā”ti.",
  "atk-s0512a:538_4": "Andhabhāvena, devāti.",
  "atk-s0512a:538_5": "“Mahārāja,",
  "atk-s0512a:538_6": "dānaṃ nāma na kevalaṃ samparāyatthameva diyyati,",
  "atk-s0512a:538_7": "diṭṭhadhammatthāyapi paccayo hoti,",
  "atk-s0512a:538_8": "tasmā tava dānapuññameva nissāya saccakiriyaṃ karohi,",
  "atk-s0512a:538_9": "tassa baleneva te cakkhu uppajjissatī”ti vutte “tena hi mayā mahādānaṃ sudinna”nti vatvā saccakiriyaṃ karonto –",
  "atk-s0512a:539_0": "“Ye maṃ yācitumāyanti, nānāgottā vanibbakā;",
  "atk-s0512a:540_0": "Yopi maṃ yācate tattha, sopi me manaso piyo;",
  "atk-s0512a:541_0": "Etena saccavajjena, cakkhu me upapajjathā”ti. –",
  "atk-s0512a:542_0": "Āha.",
  "atk-s0512a:543_0": "Tattha ye manti ye maṃ yācitumāgacchanti,",
  "atk-s0512a:543_1": "tesupi āgatesu yo imaṃ nāma dehīti vācaṃ nicchārento maṃ yācate,",
  "atk-s0512a:543_2": "sopi me manaso piyo.",
  "atk-s0512a:543_3": "Etenāti sace mayhaṃ sabbepi yācakā piyā,",
  "atk-s0512a:543_4": "saccamevetaṃ mayā vuttaṃ,",
  "atk-s0512a:543_5": "etena me saccavacanena ekaṃ cakkhu upapajjatha uppajjatūti.",
  "atk-s0512a:544_0": "Athassa vacanasamanantarameva paṭhamaṃ cakkhu udapādi. Tato dutiyassa uppajjanatthāya –",
  "atk-s0512a:545_0": "“Yaṃ maṃ so yācituṃ āgā, dehi cakkhunti brāhmaṇo;",
  "atk-s0512a:546_0": "Tassa cakkhūni pādāsiṃ, brāhmaṇassa vanibbato.",
  "atk-s0512a:547_0": "“Bhiyyo maṃ āvisī pīti, somanassañcanappakaṃ;",
  "atk-s0512a:548_0": "Etena saccavajjena, dutiyaṃ me upapajjathā”ti. –",
  "atk-s0512a:549_0": "Āha.",
  "atk-s0512a:550_0": "Tattha yaṃ manti yo maṃ.",
  "atk-s0512a:550_1": "Soti so cakkhuyācako brāhmaṇo.",
  "atk-s0512a:550_2": "Āgāti āgato.",
  "atk-s0512a:550_3": "Vanibbatoti yācantassa.",
  "atk-s0512a:550_4": "Maṃ āvisīti brāhmaṇassa cakkhūni datvā andhakālepi tathārūpaṃ vedanaṃ agaṇetvā “aho sudinnaṃ me dāna”nti",
  "atk-s0512a:550_5": "paccavekkhantaṃ maṃ bhiyyo atirekatarā pīti āvisi.",
  "atk-s0512a:550_6": "Somanassañcanappakanti aparimāṇaṃ somanassaṃ uppajji.",
  "atk-s0512a:550_7": "Etenāti sace tadā mama anappakaṃ pītisomanassaṃ uppannaṃ,",
  "atk-s0512a:550_8": "saccamevetaṃ mayā vuttaṃ,",
  "atk-s0512a:550_9": "etena me saccavacanena dutiyampi cakkhu upapajjatūti.",
  "atk-s0512a:551_0": "Taṃkhaṇaññeva dutiyampi cakkhu udapādi.",
  "atk-s0512a:551_1": "Tāni panassa cakkhūni neva pākatikāni,",
  "atk-s0512a:551_2": "na dibbāni.",
  "atk-s0512a:551_3": "Sakkabrāhmaṇassa hi dinnaṃ cakkhuṃ puna pākatikaṃ kātuṃ na sakkā,",
  "atk-s0512a:551_4": "upahatacakkhuno ca dibbacakkhu nāma nuppajjati,",
  "atk-s0512a:551_5": "vuttanayena panassa ādimajjhapariyosānesu aviparītaṃ attano dānapītiṃ upādāya pītipharaṇavasena nibbattāni “saccapāramitācakkhūnī”ti vuttāni.",
  "atk-s0512a:551_6": "Tena vuttaṃ –",
  "atk-s0512a:552_0": "65.",
  "atk-s0512a:553_0": "“Dadamānassa dentassa, dinnadānassa me sato;",
  "atk-s0512a:554_0": "Cittassa aññathā natthi, bodhiyāyeva kāraṇā”ti.",
  "atk-s0512a:555_0": "Tattha dadamānassāti cakkhūni dātuṃ vejjena uppāṭentassa.",
  "atk-s0512a:555_1": "Dentassāti uppāṭitāni tāni sakkabrāhmaṇassa hatthe ṭhapentassa.",
  "atk-s0512a:555_2": "Dinnadānassāti cakkhudānaṃ dinnavato.",
  "atk-s0512a:555_3": "Cittassa aññathāti dānajjhāsayassa aññathābhāvo.",
  "atk-s0512a:555_4": "Bodhiyāyeva kāraṇāti tañca sabbaññutaññāṇasseva hetūti attho.",
  "atk-s0512a:556_0": "66.",
  "atk-s0512a:556_1": "Sabbaññutaññāṇassa sudullabhatāya evaṃ sudukkaraṃ mayā katanti na cakkhūnaṃ na attabhāvassapi appiyatāyāti dassento “na me dessā”ti osānagāthamāha.",
  "atk-s0512a:556_2": "Tattha attā na me na dessiyoti paṭhamo na-",
  "atk-s0512a:556_3": "kāro nipātamatto.",
  "atk-s0512a:556_4": "Attā na me kujjhitabbo,",
  "atk-s0512a:556_5": "na appiyoti attho.",
  "atk-s0512a:556_6": "“Attānaṃ me na dessiya”ntipi pāṭho.",
  "atk-s0512a:556_7": "Tassattho –",
  "atk-s0512a:556_8": "me attānaṃ ahaṃ na dessiyaṃ na kujjheyyaṃ na kujjhituṃ arahāmi na so mayā kujjhitabboti.",
  "atk-s0512a:556_9": "“Attāpi me na dessiyo”tipi paṭhanti.",
  "atk-s0512a:556_10": "Adāsahanti adāsiṃ ahaṃ.",
  "atk-s0512a:556_11": "“Adāsiha”ntipi pāṭho.",
  "atk-s0512a:557_0": "Tadā pana bodhisattassa saccakiriyāya cakkhūsu uppannesu sakkānubhāvena sabbā rājaparisā sannipatitāva ahosi.",
  "atk-s0512a:557_1": "Athassa sakko mahājanamajjhe ākāse ṭhatvā –",
  "atk-s0512a:558_0": "“Dhammena bhāsitā gāthā, sivīnaṃ raṭṭhavaḍḍhana;",
  "atk-s0512a:559_0": "Etāni tava nettāni, dibbāni paṭidissare.",
  "atk-s0512a:560_0": "“Tirokuṭṭaṃ tiroselaṃ, samatiggayha pabbataṃ;",
  "atk-s0512a:561_0": "Samantā yojanasataṃ, dassanaṃ anubhontu te”ti. –",
  "atk-s0512a:562_0": "Imāhi gāthāhi thutiṃ katvā devalokameva gato.",
  "atk-s0512a:562_1": "Bodhisattopi mahājanaparivuto mahantena sakkārena nagaraṃ pavisitvā rājagehadvāre susajjite mahāmaṇḍape",
  "atk-s0512a:562_2": "samussitasetacchatte rājapallaṅke nisinno cakkhupaṭilābhena tuṭṭhahaṭṭhapamuditānaṃ daṭṭhuṃ āgatānaṃ",
  "atk-s0512a:562_3": "nāgarānaṃ jānapadānaṃ rājaparisāya ca dhammaṃ desento –",
  "atk-s0512a:563_0": "“Ko nīdha vittaṃ na dadeyya yācito, api visiṭṭhaṃ supiyampi attano;",
  "atk-s0512a:564_0": "Tadiṅgha sabbe sivayo samāgatā, dibbāni nettāni mamajja passatha.",
  "atk-s0512a:565_0": "“Tirokuṭṭaṃ tiroselaṃ, samatiggayha pabbataṃ;",
  "atk-s0512a:566_0": "Samantā yojanasataṃ, dassanaṃ anubhonti me.",
  "atk-s0512a:567_0": "“Na cāgamattā paramatthi kiñci, maccānaṃ idha jīvite;",
  "atk-s0512a:568_0": "Datvāna mānusaṃ cakkhuṃ, laddhaṃ me cakkhu amānusaṃ.",
  "atk-s0512a:569_0": "“Etampi disvā sivayo, detha dānāni bhuñjatha;",
  "atk-s0512a:570_0": "Datvā ca bhutvā ca yathānubhāvaṃ, aninditā saggamupetha ṭhāna”nti. –",
  "atk-s0512a:571_0": "Imā gāthā abhāsi.",
  "atk-s0512a:571_1": "Tattha dhammena bhāsitāti, mahārāja,",
  "atk-s0512a:571_2": "imā te gāthā dhammena sabhāveneva bhāsitā.",
  "atk-s0512a:571_3": "Dibbānīti dibbānubhāvayuttāni.",
  "atk-s0512a:571_4": "Paṭidissareti paṭidissanti.",
  "atk-s0512a:571_5": "Tirokuṭṭanti parakuṭṭaṃ.",
  "atk-s0512a:571_6": "Tiroselanti paraselaṃ.",
  "atk-s0512a:571_7": "Samatiggayhāti atikkamitvā.",
  "atk-s0512a:571_8": "Samantā dasadisā yojanasataṃ rūpadassanaṃ anubhontu sādhentu.",
  "atk-s0512a:572_0": "Ko nīdhāti ko nu idha.",
  "atk-s0512a:572_1": "Api visiṭṭhanti uttamampi samānaṃ.",
  "atk-s0512a:572_2": "Na cāgamattāti cāgappamāṇato aññaṃ varaṃ nāma natthi.",
  "atk-s0512a:572_3": "Idha jīviteti imasmiṃ jīvaloke.",
  "atk-s0512a:572_4": "“Idha jīvata”ntipi paṭhanti.",
  "atk-s0512a:572_5": "Imasmiṃ loke jīvamānānanti attho.",
  "atk-s0512a:572_6": "Amānusanti dibbacakkhu mayā laddhaṃ,",
  "atk-s0512a:572_7": "iminā kāraṇena veditabbametaṃ “cāgato uttamaṃ nāma natthī”ti.",
  "atk-s0512a:572_8": "Etampi disvāti etaṃ mayā laddhaṃ dibbacakkhuṃ disvāpi.",
  "atk-s0512a:573_0": "Iti imāhi catūhi gāthāhi na kevalaṃ tasmiṃyeva khaṇe,",
  "atk-s0512a:573_1": "atha kho anvaddhamāsampi uposathe mahājanaṃ sannipātetvā dhammaṃ desesi.",
  "atk-s0512a:573_2": "Taṃ sutvā mahājano dānādīni puññāni katvā devalokaparāyano ahosi.",
  "atk-s0512a:574_0": "Tadā vejjo ānandatthero ahosi, sakko anuruddhatthero, sesaparisā buddhaparisā, sivirājā lokanātho.",
  "atk-s0512a:575_0": "Tassa idhāpi vuttanayeneva yathārahaṃ pāramiyo niddhāretabbā.",
  "atk-s0512a:575_1": "Tathā divase divase yathā adinnapubbaṃ bāhiradeyyadhammavatthu na hoti,",
  "atk-s0512a:575_2": "evaṃ aparimitaṃ mahādānaṃ pavattentassa tena aparituṭṭhassa kathaṃ nu kho ahaṃ ajjhattikavatthukaṃ dānaṃ dadeyyaṃ,",
  "atk-s0512a:575_3": "kadā nu kho maṃ koci āgantvā ajjhattikaṃ deyyadhammaṃ yāceyya,",
  "atk-s0512a:575_4": "sace hi koci yācako me hadayamaṃsassa nāmaṃ gaṇheyya,",
  "atk-s0512a:575_5": "kaṇayena naṃ nīharitvā pasannaudakato sanāḷaṃ padumaṃ uddharanto viya lohitabinduṃ paggharantaṃ hadayaṃ nīharitvā dassāmi.",
  "atk-s0512a:575_6": "Sace sarīramaṃsassa nāmaṃ gaṇheyya,",
  "atk-s0512a:575_7": "avalekhanena tālaguḷapaṭalaṃ uppāṭento viya sarīramaṃsaṃ uppāṭetvā dassāmi.",
  "atk-s0512a:575_8": "Sace lohitassa nāmaṃ gaṇheyya,",
  "atk-s0512a:575_9": "asinā vijjhitvā yantamukhe vā patitvā upanītaṃ bhājanaṃ pūretvā lohitaṃ dassāmi.",
  "atk-s0512a:575_10": "Sace pana koci “gehe me kammaṃ nappavattati,",
  "atk-s0512a:575_11": "tattha me dāsakammaṃ karohī”ti vadeyya,",
  "atk-s0512a:575_12": "rājavesaṃ apanetvā tassa attānaṃ sāvetvā dāsakammaṃ karissāmi.",
  "atk-s0512a:575_13": "Sace vā pana koci akkhīnaṃ nāmaṃ gaṇheyya,",
  "atk-s0512a:575_14": "tālamiñjaṃ nīharanto viya akkhīni uppāṭetvā tassa dassāmīti evaṃ anaññasādhāraṇavasībhāvappattānaṃ mahābodhisattānaṃyeva",
  "atk-s0512a:575_15": "āveṇikā uḷāratarā parivitakkuppatti,",
  "atk-s0512a:575_16": "cakkhuyācakaṃ labhitvā amaccapārisajjādīhi nivāriyamānassāpi tesaṃ vacanaṃ anādiyitvā attano parivitakkānurūpaṃ",
  "atk-s0512a:575_17": "paṭipattiyā ca paramā pītipaṭisaṃvedanā,",
  "atk-s0512a:575_18": "tassā pītimanatāya avitathabhāvaṃ nissāya sakkassa purato saccakiriyākaraṇaṃ,",
  "atk-s0512a:575_19": "tena ca attano cakkhūnaṃ paṭipākatikabhāvo,",
  "atk-s0512a:575_20": "tesañca dibbānubhāvatāti evamādayo mahāsattassa guṇānubhāvā veditabbāti.",
  "atk-s0512a:576_0": "Sivirājacariyāvaṇṇanā niṭṭhitā.",
  "atk-s0512a:577_0": "9. Vessantaracariyāvaṇṇanā",
  "atk-s0512a:578_0": "67.",
  "atk-s0512a:578_1": "Navame yā me ahosi janikāti ettha meti vessantarabhūtaṃ attānaṃ sandhāya satthā vadati.",
  "atk-s0512a:578_2": "Tenevāha –",
  "atk-s0512a:578_3": "“phussatī nāma khattiyā”ti.",
  "atk-s0512a:578_4": "Tadā hissa mātā “phussatī”ti evaṃnāmikā khattiyānī ahosi.",
  "atk-s0512a:578_5": "Sā atītāsu jātīsūti sā tato anantarātītajātiyaṃ.",
  "atk-s0512a:578_6": "Ekatthe hi etaṃ bahuvacanaṃ.",
  "atk-s0512a:578_7": "Sakkassa mahesī piyā ahosīti sambandho.",
  "atk-s0512a:578_8": "Atha vā yā me ahosi janikā imasmiṃ carimattabhāve,",
  "atk-s0512a:578_9": "sā atītāsu jātīsu phussatī nāma,",
  "atk-s0512a:578_10": "tattha atītāya jātiyā khattiyā,",
  "atk-s0512a:578_11": "yatthāhaṃ tassā kucchimhi vessantaro hutvā nibbattiṃ,",
  "atk-s0512a:578_12": "tato anantarātītāya sakkassa mahesī piyā ahosīti.",
  "atk-s0512a:578_13": "Tatrāyaṃ anupubbikathā –",
  "atk-s0512a:579_0": "Ito hi ekanavute kappe vipassī nāma satthā loke udapādi.",
  "atk-s0512a:579_1": "Tasmiṃ bandhumatīnagaraṃ upanissāya kheme migadāye viharante bandhumā rājā kenaci raññā pesitaṃ mahagghaṃ candanasāraṃ attano jeṭṭhadhītāya adāsi.",
  "atk-s0512a:579_2": "Sā tena sukhumaṃ candanacuṇṇaṃ kāretvā samuggaṃ pūretvā vihāraṃ gantvā satthu suvaṇṇavaṇṇaṃ sarīraṃ pūjetvā",
  "atk-s0512a:579_3": "sesacuṇṇāni gandhakuṭiyaṃ vikiritvā “bhante,",
  "atk-s0512a:579_4": "anāgate tumhādisassa buddhassa mātā bhaveyya”nti patthanaṃ akāsi.",
  "atk-s0512a:579_5": "Sā tato cutā tassā candanacuṇṇapūjāya phalena rattacandanaparipphositena viya sarīrena devesu ca manussesu",
  "atk-s0512a:579_6": "ca saṃsarantī tāvatiṃsabhavane sakkassa devarañño aggamahesī hutvā nibbatti.",
  "atk-s0512a:579_7": "Athassā āyupariyosāne pubbanimittesu uppannesu sakko devarājā tassā parikkhīṇāyukataṃ ñatvā tassā anukampāya “bhadde,",
  "atk-s0512a:579_8": "phussati dasa te vare dammi,",
  "atk-s0512a:579_9": "te gaṇhassū”ti āha.",
  "atk-s0512a:579_10": "Tena vuttaṃ –",
  "atk-s0512a:580_0": "68.",
  "atk-s0512a:581_0": "“Tassā āyukkhayaṃ ñatvā, devindo etadabravi;",
  "atk-s0512a:582_0": "‘Dadāmi te dasa vare, vara bhadde yadicchasī”’ti.",
  "atk-s0512a:583_0": "Tattha varāti varassu varaṃ gaṇha. Bhadde,",
  "atk-s0512a:583_1": "yadicchasīti, bhadde,",
  "atk-s0512a:583_2": "phussati yaṃ icchasi yaṃ tava piyaṃ,",
  "atk-s0512a:583_3": "taṃ dasahi koṭṭhāsehi “varaṃ varassu paṭiggaṇhāhī”ti vadati.",
  "atk-s0512a:584_0": "69.",
  "atk-s0512a:584_1": "Punidamabravīti puna idaṃ sā attano cavanadhammataṃ ajānantī “kiṃ nu me aparādhatthī”tiādikaṃ abhāsi.",
  "atk-s0512a:584_2": "Sā hi pamattā hutvā attano āyukkhayaṃ ajānantī ayaṃ “varaṃ gaṇhā”ti vadanto “katthaci mama uppajjanaṃ icchatī”ti ñatvā evamāha.",
  "atk-s0512a:584_3": "Tattha aparādhatthīti aparādho atthi.",
  "atk-s0512a:584_4": "Kiṃ nu dessā ahaṃ tavāti kiṃ kāraṇaṃ ahaṃ tava dessā kujjhitabbā appiyā jātā.",
  "atk-s0512a:584_5": "Rammā cāvesi maṃ ṭhānāti ramaṇīyā imasmā ṭhānā cāvesi.",
  "atk-s0512a:584_6": "Vātova dharaṇīruhanti yena balavā māluto viya rukkhaṃ ummūlento imamhā devalokā cāvetukāmosi kiṃ nu kāraṇanti taṃ pucchati.",
  "atk-s0512a:585_0": "70.",
  "atk-s0512a:585_1": "Tassidanti tassā idaṃ.",
  "atk-s0512a:585_2": "Na ceva te kataṃ pāpanti na ceva tayā kiñci pāpaṃ kataṃ yena te aparādho siyā.",
  "atk-s0512a:585_3": "Na ca me tvaṃsi appiyāti mama tvaṃ na cāpi appiyā,",
  "atk-s0512a:585_4": "yena dessā nāma mama appiyāti adhippāyo.",
  "atk-s0512a:586_0": "71.",
  "atk-s0512a:586_1": "Idāni yena adhippāyena vare dātukāmo,",
  "atk-s0512a:586_2": "taṃ dassento “ettakaṃyeva te āyu,",
  "atk-s0512a:586_3": "cavanakālo bhavissatī”ti vatvā vare gaṇhāpento “paṭiggaṇha mayā dinne,",
  "atk-s0512a:586_4": "vare dasa varuttame”ti āha.",
  "atk-s0512a:587_0": "Tattha varuttameti varesu uttame aggavare.",
  "atk-s0512a:588_0": "72.",
  "atk-s0512a:588_1": "Dinnavarāti “vare dassāmī”ti paṭiññādānavasena dinnavarā.",
  "atk-s0512a:588_2": "Tuṭṭhahaṭṭhāti icchitalābhaparitosena tuṭṭhā ceva tassa ca sikhāppattidassanena hāsavasena haṭṭhā ca.",
  "atk-s0512a:588_3": "Pamoditāti balavapāmojjena pamuditā.",
  "atk-s0512a:588_4": "Mamaṃ abbhantaraṃ katvāti tesu varesu maṃ abbhantaraṃ karitvā.",
  "atk-s0512a:588_5": "Dasa vare varīti sā attano khīṇāyukabhāvaṃ ñatvā sakkena varadānatthaṃ katokāsā sakalajambudīpatalaṃ",
  "atk-s0512a:588_6": "olokentī attano anucchavikaṃ sivirañño nivesanaṃ disvā tattha tassa aggamahesibhāvo nīlanettatā nīlabhamukatā",
  "atk-s0512a:588_7": "phussatītināmaṃ guṇavisesayuttaputtapaṭilābho anunnatakucchibhāvo alambatthanatā apalitabhāvo sukhumacchavitā",
  "atk-s0512a:588_8": "vajjhajanānaṃ mocanasamatthatā cāti ime dasa vare gaṇhi.",
  "atk-s0512a:589_0": "Iti sā dasa vare gahetvā tato cutā maddarañño aggamahesiyā kucchimhi nibbatti.",
  "atk-s0512a:589_1": "Jāyamānā ca sā candanacuṇṇaparipphositena viya sarīrena jātā.",
  "atk-s0512a:589_2": "Tenassā nāmaggahaṇadivase “phussatī” tveva nāmaṃ kariṃsu.",
  "atk-s0512a:589_3": "Sā mahantena parivārena vaḍḍhitvā soḷasavassakāle uttamarūpadharā ahosi.",
  "atk-s0512a:589_4": "Atha naṃ jetuttaranagare sivimahārājā puttassa sañjayakumārassatthāya ānetvā setacchattaṃ ussāpetvā taṃ",
  "atk-s0512a:589_5": "soḷasannaṃ itthisahassānaṃ jeṭṭhakaṃ katvā aggamahesiṭṭhāne ṭhapesi.",
  "atk-s0512a:589_6": "Tena vuttaṃ –",
  "atk-s0512a:590_0": "73.",
  "atk-s0512a:591_0": "“Tato cutā sā phussatī, khattiye upapajjatha;",
  "atk-s0512a:592_0": "Jetuttaramhi nagare, sañjayena samāgamī”ti.",
  "atk-s0512a:593_0": "Sā sañjayarañño piyā ahosi manāpā.",
  "atk-s0512a:593_1": "Atha sakko āvajjento “mayā phussatiyā dinnavaresu nava varā samiddhā”ti disvā “puttavaro na samiddho,",
  "atk-s0512a:593_2": "tampissā samijjhāpessāmī”ti cintetvā bodhisattaṃ tadā tāvatiṃsadevaloke khīṇāyukaṃ disvā tassa santikaṃ gantvā “mārisa,",
  "atk-s0512a:593_3": "tayā manussaloke sivisañjayarañño aggamahesiyā kucchimhi paṭisandhiṃ gaṇhituṃ vaṭṭatī”ti tassa ceva aññesañca",
  "atk-s0512a:593_4": "cavanadhammānaṃ saṭṭhisahassānaṃ devaputtānaṃ paṭiññaṃ gahetvā sakaṭṭhānameva gato.",
  "atk-s0512a:593_5": "Mahāsattopi tato cavitvā tatthuppanno.",
  "atk-s0512a:593_6": "Sesā devaputtāpi saṭṭhisahassānaṃ amaccānaṃ gehesu nibbattiṃsu.",
  "atk-s0512a:593_7": "Mahāsatte kucchigate phussatidevī catūsu nagaradvāresu nagaramajjhe nivesanadvāreti cha dānasālāyo kāretvā",
  "atk-s0512a:593_8": "devasikaṃ chasatasahassāni vissajjetvā dānaṃ dātuṃ dohaḷinī ahosi.",
  "atk-s0512a:593_9": "Rājā tassā dohaḷaṃ sutvā nemittake brāhmaṇe pakkosāpetvā pucchitvā “mahārāja,",
  "atk-s0512a:593_10": "deviyā kucchimhi dānābhirato uḷāro satto uppanno,",
  "atk-s0512a:593_11": "dānena tittiṃ na pāpuṇissatī”ti sutvā tuṭṭhamānaso vuttappakāraṃ dānaṃ paṭṭhapesi.",
  "atk-s0512a:593_12": "Samaṇabrāhmaṇajiṇṇāturakapaṇaddhikavanibbakayācake santappesi.",
  "atk-s0512a:593_13": "Bodhisattassa paṭisandhiggahaṇato paṭṭhāya rañño āyassa pamāṇaṃ nāhosi.",
  "atk-s0512a:593_14": "Tassa puññānubhāvena sakalajambudīpe rājāno paṇṇākāraṃ pahiṇanti.",
  "atk-s0512a:593_15": "Tena vuttaṃ –",
  "atk-s0512a:594_0": "74.",
  "atk-s0512a:595_0": "“Yadāhaṃ phussatiyā kucchiṃ, okkanto piyamātuyā;",
  "atk-s0512a:596_0": "Mama tejena me mātā, tadā dānaratā ahu.",
  "atk-s0512a:597_0": "75.",
  "atk-s0512a:598_0": "“Adhane āture jiṇṇe, yācake addhike jane;",
  "atk-s0512a:599_0": "Samaṇe brāhmaṇe khīṇe, deti dānaṃ akiñcane”ti;",
  "atk-s0512a:600_0": "Tattha mama tejenāti mama dānajjhāsayānubhāvena.",
  "atk-s0512a:600_1": "Khīṇeti bhogādīhi parikkhīṇe pārijuññappatte.",
  "atk-s0512a:600_2": "Akiñcaneti apariggahe.",
  "atk-s0512a:600_3": "Sabbattha visaye bhummaṃ.",
  "atk-s0512a:600_4": "Adhanādayo hi dānadhammassa pavattiyā visayo.",
  "atk-s0512a:601_0": "Devī mahantena parihārena gabbhaṃ dhārentī dasamāse paripuṇṇe nagaraṃ daṭṭhukāmā hutvā rañño ārocesi.",
  "atk-s0512a:601_1": "Rājā devanagaraṃ viya nagaraṃ alaṅkārāpetvā deviṃ rathavaraṃ āropetvā nagaraṃ padakkhiṇaṃ kāresi.",
  "atk-s0512a:601_2": "Tassā vessavīthiyā majjhappattakāle kammajavātā caliṃsu.",
  "atk-s0512a:601_3": "Amaccā rañño ārocesuṃ.",
  "atk-s0512a:601_4": "So vessavīthiyaṃyevassā sūtigharaṃ kāretvā ārakkhaṃ gaṇhāpesi.",
  "atk-s0512a:601_5": "Sā tattha puttaṃ vijāyi. Tenāha –",
  "atk-s0512a:602_0": "76.",
  "atk-s0512a:603_0": "“Dasamāse dhārayitvāna, karonte puraṃ padakkhiṇaṃ;",
  "atk-s0512a:604_0": "Vessānaṃ vīthiyā majjhe, janesi phussatī mamaṃ.",
  "atk-s0512a:605_0": "77. “Na mayhaṃ mattikaṃ nāmaṃ, nāpi pettikasambhavaṃ.",
  "atk-s0512a:606_0": "Jātettha vessavīthiyaṃ, tasmā vessantaro ahū”ti.",
  "atk-s0512a:607_0": "Tattha karonte puraṃ padakkhiṇanti deviṃ gahetvā sañjayamahārāje nagaraṃ padakkhiṇaṃ kurumāne.",
  "atk-s0512a:607_1": "Vessānanti vāṇijānaṃ.",
  "atk-s0512a:608_0": "Na mattikaṃ nāmanti na mātuāgataṃ mātāmahādīnaṃ nāmaṃ.",
  "atk-s0512a:608_1": "Pettikasambhavanti pitu idanti pettikaṃ,",
  "atk-s0512a:608_2": "sambhavati etasmāti sambhavo,",
  "atk-s0512a:608_3": "taṃ pettikaṃ sambhavo etassāti pettikasambhavaṃ, nāmaṃ.",
  "atk-s0512a:608_4": "Mātāpitusambandhavasena na katanti dasseti.",
  "atk-s0512a:608_5": "Jātetthāti jāto ettha.",
  "atk-s0512a:608_6": "“Jātomhī”tipi pāṭho.",
  "atk-s0512a:608_7": "Tasmā vessantaro ahūti yasmā tadā vessavīthiyaṃ jāto,",
  "atk-s0512a:608_8": "tasmā vessantaro nāma ahosi,",
  "atk-s0512a:608_9": "vessantaroti nāmaṃ akaṃsūti attho.",
  "atk-s0512a:609_0": "Mahāsatto mātu kucchito nikkhamanto visado hutvā akkhīni ummīletvāva nikkhami.",
  "atk-s0512a:609_1": "Nikkhantamatte eva mātu hatthaṃ pasāretvā “amma,",
  "atk-s0512a:609_2": "dānaṃ dassāmi,",
  "atk-s0512a:609_3": "atthi kiñcī”ti āha.",
  "atk-s0512a:609_4": "Athassa mātā “tāta,",
  "atk-s0512a:609_5": "yathājjhāsayaṃ dānaṃ dehī”ti hatthasamīpe sahassatthavikaṃ ṭhapesi.",
  "atk-s0512a:609_6": "Bodhisatto hi ummaṅgajātake imasmiṃ jātake pacchimattabhāveti tīsu ṭhānesu jātamattova kathesi.",
  "atk-s0512a:609_7": "Rājā mahāsattassa atidīghādidosavivajjitā madhurakhīrā catusaṭṭhidhātiyo upaṭṭhāpesi.",
  "atk-s0512a:609_8": "Tena saddhiṃ jātānaṃ saṭṭhiyā dārakasahassānampi dhātiyo dāpesi.",
  "atk-s0512a:609_9": "So saṭṭhidārakasahassehi saddhiṃ mahantena parivārena vaḍḍhati.",
  "atk-s0512a:609_10": "Tassa rājā satasahassagghanakaṃ kumārapiḷandhanaṃ kārāpetvā adāsi.",
  "atk-s0512a:609_11": "So catupañcavassikakāle taṃ omuñcitvā dhātīnaṃ datvā puna tāhi dīyamānaṃ na gaṇhāti.",
  "atk-s0512a:609_12": "Taṃ sutvā rājā “mama puttena dinnaṃ sudinna”nti vatvā aparampi kāresi.",
  "atk-s0512a:609_13": "Tampi deti.",
  "atk-s0512a:609_14": "Dārakakāleyeva dhātīnaṃ navavāre piḷandhanaṃ adāsi.",
  "atk-s0512a:610_0": "Aṭṭhavassikakāle pana sayanapīṭhe nisinno cintesi –",
  "atk-s0512a:610_1": "“ahaṃ bāhirakadānaṃ demi,",
  "atk-s0512a:610_2": "na taṃ maṃ paritoseti,",
  "atk-s0512a:610_3": "ajjhattikadānaṃ dātukāmomhi.",
  "atk-s0512a:610_4": "Sace hi maṃ koci hadayaṃ yāceyya,",
  "atk-s0512a:610_5": "hadayaṃ nīharitvā dadeyyaṃ.",
  "atk-s0512a:610_6": "Sace akkhīni yāceyya,",
  "atk-s0512a:610_7": "akkhīni uppāṭetvā dadeyyaṃ.",
  "atk-s0512a:610_8": "Sace sakalasarīre maṃsaṃ rudhirampi vā yāceyya,",
  "atk-s0512a:610_9": "sakalasarīrato maṃsaṃ chinditvā rudhirampi asinā vijjhitvā dadeyyaṃ.",
  "atk-s0512a:610_10": "Athāpi koci ‘dāso me hohī’ti vadeyya,",
  "atk-s0512a:610_11": "attānaṃ tassa sāvetvā dadeyya”nti.",
  "atk-s0512a:610_12": "Tassevaṃ sabhāvaṃ sarasaṃ cintentassa catunahutādhikadviyojanasatasahassabahalā ayaṃ mahāpathavī udakapariyantaṃ katvā kampi.",
  "atk-s0512a:610_13": "Sinerupabbatarājā onamitvā jetuttaranagarābhimukho aṭṭhāsi.",
  "atk-s0512a:610_14": "Tena vuttaṃ –",
  "atk-s0512a:611_0": "78.",
  "atk-s0512a:612_0": "“Yadāhaṃ dārako homi, jātiyā aṭṭhavassiko;",
  "atk-s0512a:613_0": "Tadā nisajja pāsāde, dānaṃ dātuṃ vicintayiṃ.",
  "atk-s0512a:614_0": "79.",
  "atk-s0512a:615_0": "“Hadayaṃ dadeyyaṃ cakkhuṃ, maṃsampi rudhirampi ca;",
  "atk-s0512a:616_0": "Dadeyyaṃ kāyaṃ sāvetvā, yadi koci yācaye mamaṃ.",
  "atk-s0512a:617_0": "80.",
  "atk-s0512a:618_0": "“Sabhāvaṃ cintayantassa, akampitamasaṇṭhitaṃ;",
  "atk-s0512a:619_0": "Akampi tattha pathavī, sineruvanavaṭaṃsakā”ti.",
  "atk-s0512a:620_0": "Tattha sāvetvāti “ajja paṭṭhāya ahaṃ imassa dāso”ti dāsabhāvaṃ sāvetvā.",
  "atk-s0512a:620_1": "Yadi koci yācaye mamanti koci maṃ yadi yāceyya.",
  "atk-s0512a:620_2": "Sabhāvaṃ cintayantassāti aviparītaṃ attano yathābhūtaṃ sabhāvaṃ atittimaṃ yathājjhāsayaṃ cintentassa mama,",
  "atk-s0512a:620_3": "mayi cintenteti attho.",
  "atk-s0512a:620_4": "Akampitanti kampitarahitaṃ.",
  "atk-s0512a:620_5": "Asaṇṭhitanti saṅkocarahitaṃ.",
  "atk-s0512a:620_6": "Yena hi lobhādinā abodhisattānaṃ cakkhādidāne cittutrāsasaṅkhātaṃ kampitaṃ saṅkocasaṅkhātaṃ saṇṭhitañca siyā,",
  "atk-s0512a:620_7": "tena vināti attho.",
  "atk-s0512a:620_8": "Akampīti acali.",
  "atk-s0512a:620_9": "Sineruvanavaṭaṃsakāti sinerumhi uṭṭhitanandanavanaphārusakavanamissakavanacittalatāvanādikappakataruvanaṃ sineruvanaṃ.",
  "atk-s0512a:620_10": "Atha vā sineru ca jambudīpādīsu ramaṇīyavanañca sineruvanaṃ,",
  "atk-s0512a:620_11": "taṃ vanaṃ vaṭaṃsakaṃ etissāti sineruvanavaṭaṃsakā.",
  "atk-s0512a:621_0": "Evañca pathavikampane vattamāne madhuragambhīradevo gajjanto khaṇikavassaṃ vassi,",
  "atk-s0512a:621_1": "vijjulatā nicchariṃsu,",
  "atk-s0512a:621_2": "mahāsamuddo ubbhijji,",
  "atk-s0512a:621_3": "sakko devarājā apphoṭesi,",
  "atk-s0512a:621_4": "mahābrahmā sādhukāramadāsi,",
  "atk-s0512a:621_5": "yāva brahmalokā ekakolāhalaṃ ahosi.",
  "atk-s0512a:621_6": "Mahāsatto soḷasavassakāleyeva sabbasippānaṃ nipphattiṃ pāpuṇi.",
  "atk-s0512a:621_7": "Tassa pitā rajjaṃ dātukāmo mātarā saddhiṃ mantetvā maddarājakulato mātuladhītaraṃ maddiṃ nāma rājakaññaṃ",
  "atk-s0512a:621_8": "ānetvā soḷasannaṃ itthisahassānaṃ jeṭṭhakaṃ aggamahesiṃ katvā mahāsattaṃ rajje abhisiñci.",
  "atk-s0512a:621_9": "Mahāsatto rajje patiṭṭhitakālato paṭṭhāya devasikaṃ chasatasahassāni vissajjetvā mahādānaṃ pavattento anvaddhamāsaṃ dānaṃ oloketuṃ upasaṅkamati.",
  "atk-s0512a:621_10": "Aparabhāge maddidevī puttaṃ vijāyi.",
  "atk-s0512a:621_11": "Taṃ kañcanajālena sampaṭicchiṃsu,",
  "atk-s0512a:621_12": "tenassa “jālikumāro”tveva nāmaṃ kariṃsu.",
  "atk-s0512a:621_13": "Tassa padasā gamanakāle sā dhītaraṃ vijāyi.",
  "atk-s0512a:621_14": "Taṃ kaṇhājinena sampaṭicchiṃsu,",
  "atk-s0512a:621_15": "tenassā “kaṇhājinā”tveva nāmaṃ kariṃsu.",
  "atk-s0512a:621_16": "Tena vuttaṃ –",
  "atk-s0512a:622_0": "81.",
  "atk-s0512a:623_0": "“Anvaddhamāse pannarase, puṇṇamāse uposathe;",
  "atk-s0512a:624_0": "Paccayaṃ nāgamāruyha, dānaṃ dātuṃ upāgami”nti.",
  "atk-s0512a:625_0": "Tattha anvaddhamāseti anuaddhamāse,",
  "atk-s0512a:625_1": "addhamāse addhamāseti attho.",
  "atk-s0512a:625_2": "Puṇṇamāseti puṇṇamāsiyaṃ,",
  "atk-s0512a:625_3": "māsaparipūriyā candaparipūriyā ca samannāgate pannarase dānaṃ dātuṃ upāgaminti sambandho.",
  "atk-s0512a:625_4": "Tatrāyaṃ yojanā –",
  "atk-s0512a:625_5": "paccayaṃ nāgamāruyha addhamāse addhamāse dānaṃ dātuṃ dānasālaṃ upāgamiṃ,",
  "atk-s0512a:625_6": "evaṃ upagacchanto ca yadā ekasmiṃ pannarase puṇṇamāsiuposathe dānaṃ dātuṃ upāgamiṃ,",
  "atk-s0512a:625_7": "tadā kaliṅgaraṭṭhavisayā brāhmaṇā upagañchu manti tattha paccayaṃ nāganti paccayanāmakaṃ maṅgalahatthiṃ.",
  "atk-s0512a:625_8": "Bodhisattassa hi jātadivase ekā ākāsacārinī kareṇukā abhimaṅgalasammataṃ sabbasetahatthipotakaṃ ānetvā maṅgalahatthiṭṭhāne ṭhapetvā pakkāmi.",
  "atk-s0512a:625_9": "Tassa mahāsattaṃ paccayaṃ katvā laddhattā “paccayo”tveva nāmaṃ kariṃsu.",
  "atk-s0512a:625_10": "Taṃ paccayanāmakaṃ opavayhaṃ hatthināgaṃ āruyha dānaṃ dātuṃ upāgaminti.",
  "atk-s0512a:625_11": "Tena vuttaṃ –",
  "atk-s0512a:626_0": "82.",
  "atk-s0512a:627_0": "“Kaliṅgaraṭṭhavisayā, brāhmaṇā upagañchu maṃ;",
  "atk-s0512a:628_0": "Ayācuṃ maṃ hatthināgaṃ, dhaññaṃ maṅgalasammataṃ.",
  "atk-s0512a:629_0": "83.",
  "atk-s0512a:630_0": "“Avuṭṭhiko janapado, dubbhikkho chātako mahā;",
  "atk-s0512a:631_0": "Dadāhi pavaraṃ nāgaṃ, sabbasetaṃ gajuttama”nti.",
  "atk-s0512a:632_0": "Tattha “kaliṅgaraṭṭhavisayā”tiādigāthā heṭṭhā kururājacaritepi āgatā eva,",
  "atk-s0512a:632_1": "tasmā tāsaṃ attho kathāmaggo ca tattha vuttanayeneva veditabbo.",
  "atk-s0512a:632_2": "Idha pana maṅgalahatthino setattā “sabbasetaṃ gajuttama”nti vuttaṃ.",
  "atk-s0512a:632_3": "Bodhisatto hatthikkhandhavaragato –",
  "atk-s0512a:633_0": "84.",
  "atk-s0512a:634_0": "“Dadāmi na vikampāmi, yaṃ maṃ yācanti brāhmaṇā;",
  "atk-s0512a:635_0": "Santaṃ nappaṭigūhāmi, dāne me ramate mano”ti. –",
  "atk-s0512a:636_0": "Attano dānābhiratiṃ pavedento –",
  "atk-s0512a:637_0": "85.",
  "atk-s0512a:638_0": "“Na me yācakamanuppatte, paṭikkhepo anucchavo;",
  "atk-s0512a:639_0": "Mā me bhijji samādānaṃ, dassāmi vipulaṃ gaja”nti. –",
  "atk-s0512a:640_0": "Paṭijānitvā hatthikkhandhato oruyha analaṅkataṭṭhānaṃ olokanatthaṃ anupariyāyitvā analaṅkataṭṭhānaṃ adisvā",
  "atk-s0512a:640_1": "kusumamissagandhodakabharitaṃ suvaṇṇabhiṅgāraṃ gahetvā “bhonto ito ethā”ti alaṅkatarajatadāmasadisaṃ",
  "atk-s0512a:640_2": "hatthisoṇḍaṃ tesaṃ hatthe ṭhapetvā udakaṃ pātetvā alaṅkatavāraṇaṃ adāsi.",
  "atk-s0512a:640_3": "Tena vuttaṃ –",
  "atk-s0512a:641_0": "86.",
  "atk-s0512a:642_0": "“Nāgaṃ gahetvā soṇḍāya, bhiṅgāre ratanāmaye;",
  "atk-s0512a:643_0": "Jalaṃ hatthe ākiritvā, brāhmaṇānaṃ adaṃ gaja”nti. ;",
  "atk-s0512a:644_0": "Tattha santanti vijjamānaṃ deyyadhammaṃ.",
  "atk-s0512a:644_1": "Nappaṭigūhāmīti na paṭicchādemi.",
  "atk-s0512a:644_2": "Yo hi attano santakaṃ “mayhameva hotū”ti cinteti,",
  "atk-s0512a:644_3": "yācito vā paṭikkhipati,",
  "atk-s0512a:644_4": "so yācakānaṃ abhimukhe ṭhitampi atthato paṭicchādeti nāma.",
  "atk-s0512a:644_5": "Mahāsatto pana attano sīsaṃ ādiṃ katvā ajjhattikadānaṃ dātukāmova,",
  "atk-s0512a:644_6": "kathaṃ bāhiraṃ paṭikkhipati,",
  "atk-s0512a:644_7": "tasmā āha “santaṃ nappaṭigūhāmī”ti.",
  "atk-s0512a:644_8": "Tenevāha “dāne me ramate mano”ti.",
  "atk-s0512a:644_9": "Sesaṃ heṭṭhā vuttatthameva.",
  "atk-s0512a:645_0": "Tassa pana hatthino catūsu pādesu alaṅkārā cattāri satasahassāni agghanti,",
  "atk-s0512a:645_1": "ubhosu passesu alaṅkārā dve satasahassāni,",
  "atk-s0512a:645_2": "heṭṭhā udare kambalaṃ satasahassaṃ,",
  "atk-s0512a:645_3": "piṭṭhiyaṃ muttājālaṃ maṇijālaṃ kañcanajālanti tīṇi jālāni tīṇi satasahassāni,",
  "atk-s0512a:645_4": "ubho kaṇṇālaṅkārā dve satasahassāni,",
  "atk-s0512a:645_5": "piṭṭhiyaṃ atthatakambalaṃ satasahassaṃ,",
  "atk-s0512a:645_6": "kumbhālaṅkāro satasahassaṃ,",
  "atk-s0512a:645_7": "tayo vaṭaṃsakā tīṇi satasahassāni,",
  "atk-s0512a:645_8": "kaṇṇacūḷālaṅkāro satasahassaṃ,",
  "atk-s0512a:645_9": "dvinnaṃ dantānaṃ alaṅkārā dve satasahassāni,",
  "atk-s0512a:645_10": "soṇḍāya sovatthikālaṅkāro satasahassaṃ,",
  "atk-s0512a:645_11": "naṅguṭṭhālaṅkāro satasahassaṃ,",
  "atk-s0512a:645_12": "ārohaṇanisseṇi satasahassaṃ,",
  "atk-s0512a:645_13": "bhuñjanakaṭāhaṃ satasahassaṃ,",
  "atk-s0512a:645_14": "ṭhapetvā anagghabhaṇḍaṃ idaṃ tāva ettakaṃ catuvīsati satasahassāni agghati.",
  "atk-s0512a:645_15": "Chattapiṇḍiyaṃ pana maṇi, cūḷāmaṇi,",
  "atk-s0512a:645_16": "muttāhāre maṇi,",
  "atk-s0512a:645_17": "aṅkuse maṇi,",
  "atk-s0512a:645_18": "hatthikaṇṭhaveṭhanamuttāhāre maṇi,",
  "atk-s0512a:645_19": "hatthikumbhe maṇīti imāni cha anagghāni,",
  "atk-s0512a:645_20": "hatthīpi anaggho evāti hatthinā saddhiṃ satta anagghāni,",
  "atk-s0512a:645_21": "tāni sabbāni brāhmaṇānaṃ adāsi.",
  "atk-s0512a:645_22": "Tathā hatthino paricārakāni pañca kulasatāni hatthimeṇḍahatthigopakehi saddhiṃ adāsi.",
  "atk-s0512a:645_23": "Saha dānena panassa heṭṭhā vuttanayeneva bhūmikampādayo ahesuṃ.",
  "atk-s0512a:645_24": "Tena vuttaṃ –",
  "atk-s0512a:646_0": "87.",
  "atk-s0512a:647_0": "“Punāparaṃ dadantassa, sabbasetaṃ gajuttamaṃ;",
  "atk-s0512a:648_0": "Tadāpi pathavī kampi, sineruvanavaṭaṃsakā”ti.",
  "atk-s0512a:649_0": "Jātakepi vuttaṃ –",
  "atk-s0512a:650_0": "“Tadāsi yaṃ bhiṃsanakaṃ, tadāsi lomahaṃsanaṃ;",
  "atk-s0512a:651_0": "Hatthināge padinnamhi, medanī sampakampathā”ti.",
  "atk-s0512a:652_0": "88.",
  "atk-s0512a:652_1": "Tassa nāgassa dānenāti chahi anagghehi saddhiṃ catuvīsatisatasahassagghanikaalaṅkārabhaṇḍasahitassa tassa maṅgalahatthissa pariccāgena.",
  "atk-s0512a:652_2": "Sivayoti sivirājakumārā ceva siviraṭṭhavāsino ca.",
  "atk-s0512a:652_3": "“Sivayo”ti ca desanāsīsametaṃ.",
  "atk-s0512a:652_4": "Tattha hi amaccā pārisajjā brāhmaṇagahapatikā negamajānapadā nāgarā sakalaraṭṭhavāsino ca sañjayamahārājaṃ",
  "atk-s0512a:652_5": "phussatideviṃ maddideviñca ṭhapetvā sabbe eva.",
  "atk-s0512a:652_6": "Kuddhāti devatāvattanena bodhisattassa kuddhā.",
  "atk-s0512a:652_7": "Samāgatāti sannipatitā.",
  "atk-s0512a:652_8": "Te kira brāhmaṇā hatthiṃ labhitvā taṃ abhiruhitvā mahādvārena pavisitvā nagaramajjhena pāyiṃsu.",
  "atk-s0512a:652_9": "Mahājanena ca “ambho brāhmaṇā,",
  "atk-s0512a:652_10": "amhākaṃ hatthī kuto abhiruḷho”ti vutte “vessantaramahārājena no hatthī dinno,",
  "atk-s0512a:652_11": "ke tumhe”ti hatthavikārādīhi ghaṭṭentā agamaṃsu.",
  "atk-s0512a:652_12": "Atha amacce ādiṃ katvā mahājanā rājadvāre sannipatitvā “raññā nāma brāhmaṇānaṃ dhanaṃ vā dhaññaṃ vā khettaṃ",
  "atk-s0512a:652_13": "vā vatthu vā dāsidāsaparicārikā vā dātabbā siyā,",
  "atk-s0512a:652_14": "kathañhi nāmāyaṃ vessantaramahārājā rājārahaṃ maṅgalahatthiṃ dassati,",
  "atk-s0512a:652_15": "na idāni evaṃ rajjaṃ vināsetuṃ dassāmā”ti ujjhāyitvā sañjayamahārājassa tamatthaṃ ārocetvā tena anunīyamānā ananuyantā agamaṃsu.",
  "atk-s0512a:652_16": "Kevalaṃ pana –",
  "atk-s0512a:653_0": "“Mā naṃ daṇḍena satthena, na hi so bandhanāraho;",
  "atk-s0512a:654_0": "Pabbājehi ca naṃ raṭṭhā, vaṅke vasatu pabbate”ti. –",
  "atk-s0512a:655_0": "Vadiṃsu. Tena vuttaṃ –",
  "atk-s0512a:656_0": "“Pabbājesuṃ sakā raṭṭhā, vaṅkaṃ gacchatu pabbata”nti.",
  "atk-s0512a:657_0": "Tattha pabbājesunti rajjato bahi vāsatthāya ussukkamakaṃsu; –",
  "atk-s0512a:658_0": "Rājāpi “mahā kho ayaṃ paṭipakkho, handa mama putto katipāhaṃ rajjato bahi vasatū”ti cintetvā –",
  "atk-s0512a:659_0": "“Eso ce sivīnaṃ chando, chandaṃ nappanudāmase;",
  "atk-s0512a:660_0": "Imaṃ so vasatu rattiṃ, kāme ca paribhuñjatu.",
  "atk-s0512a:661_0": "“Tato ratyā vivasāne, sūriyuggamanaṃ pati;",
  "atk-s0512a:662_0": "Samaggā sivayo hutvā, raṭṭhā pabbājayantu na”nti. –",
  "atk-s0512a:663_0": "Vatvā puttassa santike kattāraṃ pesesi “imaṃ pavattiṃ mama puttassa ārocehī”ti. So tathā akāsi.",
  "atk-s0512a:664_0": "Mahāsattopi taṃ sutvā –",
  "atk-s0512a:665_0": "“Kismiṃ me sivayo kuddhā, nāhaṃ passāmi dukkaṭaṃ;",
  "atk-s0512a:666_0": "Taṃ me katte viyācikkha, kasmā pabbājayanti ma”nti. –",
  "atk-s0512a:667_0": "Kāraṇaṃ pucchi. Tena “tumhākaṃ hatthidānenā”ti vutte somanassappatto hutvā –",
  "atk-s0512a:668_0": "“Hadayaṃ cakkhumpahaṃ dajjaṃ, kiṃ me bāhirakaṃ dhanaṃ;",
  "atk-s0512a:669_0": "Hiraññaṃ vā suvaṇṇaṃ vā, muttā veḷuriyā maṇi.",
  "atk-s0512a:670_0": "“Dakkhiṇaṃ vāpahaṃ bāhuṃ, disvā yācakamāgate;",
  "atk-s0512a:671_0": "Dadeyyaṃ na vikampeyyaṃ, dāne me ramate mano.",
  "atk-s0512a:672_0": "“Kāmaṃ maṃ sivayo sabbe, pabbājentu hanantu vā;",
  "atk-s0512a:673_0": "Neva dānā viramissaṃ, kāmaṃ chindantu sattadhā”ti. –",
  "atk-s0512a:674_0": "Vatvā “nāgarā me ekadivasaṃ dānaṃ dātuṃ okāsaṃ dentu,",
  "atk-s0512a:674_1": "sve dānaṃ datvā tatiyadivase gamissāmī”ti vatvā kattāraṃ tesaṃ santike pesetvā “ahaṃ sve sattasatakaṃ nāma mahādānaṃ dassāmi,",
  "atk-s0512a:674_2": "sattahatthisatāni sattaassasatāni sattarathasatāni sattaitthisatāni sattadāsasatāni sattadāsisatāni sattadhenusatāni paṭiyādehi,",
  "atk-s0512a:674_3": "nānappakārañca annapānādiṃ sabbaṃ dātabbayuttakaṃ upaṭṭhapehī”ti sabbakammikaṃ amaccaṃ āṇāpetvā ekakova",
  "atk-s0512a:674_4": "maddideviyā vasanaṭṭhānaṃ gantvā “bhadde maddi,",
  "atk-s0512a:674_5": "anugāmikanidhiṃ nidahamānā,",
  "atk-s0512a:674_6": "sīlavantesu dadeyyāsī”ti tampi dāne niyojetvā tassā attano gamanakāraṇaṃ ācikkhitvā “ahaṃ vanaṃ vasanatthāya gamissāmi,",
  "atk-s0512a:674_7": "tvaṃ idheva anukkaṇṭhitā vasāhī”ti āha.",
  "atk-s0512a:674_8": "Sā “nāhaṃ, mahārāja,",
  "atk-s0512a:674_9": "tumhehi vinā ekadivasampi vasissāmī”ti āha.",
  "atk-s0512a:675_0": "Dutiyadivase sattasatakaṃ mahādānaṃ pavattesi.",
  "atk-s0512a:675_1": "Tassa sattasatakaṃ dānaṃ dentasseva sāyaṃ ahosi.",
  "atk-s0512a:675_2": "Alaṅkatarathena mātāpitūnaṃ vasanaṭṭhānaṃ gantvā “ahaṃ sve gamissāmī”ti te āpucchitvā akāmakānaṃ tesaṃ",
  "atk-s0512a:675_3": "assumukhānaṃ rodantānaṃyeva vanditvā padakkhiṇaṃ katvā tato nikkhamitvā taṃ divasaṃ attano nivesane vasitvā",
  "atk-s0512a:675_4": "punadivase “gamissāmī”ti pāsādato otari.",
  "atk-s0512a:675_5": "Maddidevī sassusasurehi nānānayehi yācitvā nivattiyamānāpi tesaṃ vacanaṃ anādiyitvā te vanditvā padakkhiṇaṃ",
  "atk-s0512a:675_6": "katvā sesitthiyo apaloketvā dve putte ādāya vessantarassa paṭhamataraṃ gantvā rathe aṭṭhāsi.",
  "atk-s0512a:676_0": "Mahāpuriso rathaṃ abhiruhitvā rathe ṭhito mahājanaṃ āpucchitvā “appamattā dānādīni puññāni karothā”ti ovādamassa datvā nagarato nikkhami.",
  "atk-s0512a:676_1": "Bodhisattassa mātā “putto me dānavittako dānaṃ detū”ti ābharaṇehi saddhiṃ sattaratanapūrāni sakaṭāni ubhosu passesu pesesi.",
  "atk-s0512a:676_2": "Sopi attano kāyāruḷhameva ābharaṇabhaṇḍaṃ sampattayācakānaṃ aṭṭhārasa vāre datvā sesaṃ sabbamadāsi.",
  "atk-s0512a:676_3": "Nagarā nikkhamitvāva nivattitvā oloketukāmo ahosi.",
  "atk-s0512a:676_4": "Athassa puññānubhāvena rathappamāṇe ṭhāne mahāpathavī bhijjitvā parivattitvā rathaṃ nagarābhimukhaṃ akāsi.",
  "atk-s0512a:676_5": "So mātāpitūnaṃ vasanaṭṭhānaṃ olokesi.",
  "atk-s0512a:676_6": "Tena kāruññena pathavikampo ahosi.",
  "atk-s0512a:676_7": "Tena vuttaṃ “tesaṃ nicchubhamānāna”ntiādi.",
  "atk-s0512a:677_0": "89- 90.",
  "atk-s0512a:677_1": "Tattha nicchubhamānānanti tesu sivīsu nikkaḍḍhantesu,",
  "atk-s0512a:677_2": "pabbājentesūti attho.",
  "atk-s0512a:677_3": "Tesaṃ vā nikkhamantānaṃ.",
  "atk-s0512a:677_4": "Mahādānaṃ pavattetunti sattasatakamahādānaṃ dātuṃ.",
  "atk-s0512a:677_5": "Āyācissanti yāciṃ.",
  "atk-s0512a:677_6": "Sāvayitvāti ghosāpetvā.",
  "atk-s0512a:677_7": "Kaṇṇabherinti yugalamahābheriṃ.",
  "atk-s0512a:677_8": "Dadāmahanti dadāmi ahaṃ.",
  "atk-s0512a:678_0": "91.",
  "atk-s0512a:678_1": "Athetthāti athevaṃ dāne dīyamāne etasmiṃ dānagge.",
  "atk-s0512a:678_2": "Tumūloti ekakolāhalībhūto.",
  "atk-s0512a:678_3": "Bheravoti bhayāvaho.",
  "atk-s0512a:678_4": "Mahāsattañhi ṭhapetvā aññesaṃ so bhayaṃ janeti,",
  "atk-s0512a:678_5": "tassa bhayajananākāraṃ dassetuṃ.",
  "atk-s0512a:678_6": "“Dānenima”ntiādi vuttaṃ.",
  "atk-s0512a:678_7": "Imaṃ vessantaramahārājānaṃ dānena hetunā sivayo raṭṭhato nīharanti pabbājenti,",
  "atk-s0512a:678_8": "tathāpi puna ca evarūpaṃ dānaṃ deti ayanti.",
  "atk-s0512a:679_0": "92- 94.",
  "atk-s0512a:679_1": "Idāni taṃ dānaṃ dassetuṃ “hatthi”nti gāthamāha.",
  "atk-s0512a:679_2": "Tattha gavanti dhenuṃ.",
  "atk-s0512a:679_3": "Catuvāhiṃ rathaṃ datvāti vahantīti vāhino, assā,",
  "atk-s0512a:679_4": "caturo ājaññasindhave rathañca brāhmaṇānaṃ datvāti attho.",
  "atk-s0512a:679_5": "Mahāsatto hi tathā nagarato nikkhamanto sahajāte saṭṭhisahasse amacce sesajanañca assupuṇṇamukhaṃ anubaddhantaṃ nivattetvā rathaṃ pājento maddiṃ āha – “sace, bhadde,",
  "atk-s0512a:679_6": "pacchato yācakā āgacchanti,",
  "atk-s0512a:679_7": "upadhāreyyāsī”ti.",
  "atk-s0512a:679_8": "Sā olokentī nisīdi.",
  "atk-s0512a:679_9": "Athassa sattasatakamahādānaṃ gamanakāle katadānañca sampāpuṇituṃ asakkontā cattāro brāhmaṇā āgantvā “vessantaro",
  "atk-s0512a:679_10": "kuhi”nti pucchitvā “dānaṃ datvā rathena gato”ti vutte “asse yācissāmā”ti anubandhiṃsu.",
  "atk-s0512a:679_11": "Maddī te āgacchante disvā “yācakā,",
  "atk-s0512a:679_12": "devā”ti ārocesi.",
  "atk-s0512a:679_13": "Mahāsatto rathaṃ ṭhapesi.",
  "atk-s0512a:679_14": "Te āgantvā asse yāciṃsu.",
  "atk-s0512a:679_15": "Mahāsatto asse adāsi.",
  "atk-s0512a:679_16": "Te te gahetvā gatā.",
  "atk-s0512a:679_17": "Assesu pana dinnesu rathadhuraṃ ākāseyeva aṭṭhāsi.",
  "atk-s0512a:679_18": "Atha cattāro devaputtā rohitamigavaṇṇenāgantvā rathadhuraṃ sampaṭicchitvā agamaṃsu.",
  "atk-s0512a:679_19": "Mahāsatto tesaṃ devaputtabhāvaṃ ñatvā –",
  "atk-s0512a:680_0": "“Iṅgha maddi nisāmehi, cittarūpaṃva dissati;",
  "atk-s0512a:681_0": "Migarohiccavaṇṇena, dakkhiṇassā vahanti ma”nti. –",
  "atk-s0512a:682_0": "Maddiyā āha.",
  "atk-s0512a:683_0": "Tattha cittarūpaṃvāti acchariyarūpaṃ viya. Dakkhiṇassāti susikkhitaassā viya maṃ vahanti.",
  "atk-s0512a:684_0": "Atha naṃ evaṃ gacchantaṃ aparo brāhmaṇo āgantvā rathaṃ yāci.",
  "atk-s0512a:684_1": "Mahāsatto puttadāraṃ otāretvā rathaṃ adāsi.",
  "atk-s0512a:684_2": "Rathe pana dinne devaputtā antaradhāyiṃsu.",
  "atk-s0512a:684_3": "Tato paṭṭhāya pana sabbepi pattikāva ahesuṃ.",
  "atk-s0512a:684_4": "Atha mahāsatto “maddi,",
  "atk-s0512a:684_5": "tvaṃ kaṇhājinaṃ gaṇhāhi,",
  "atk-s0512a:684_6": "ahaṃ jālikumāraṃ gaṇhāmī”ti ubhopi dve dārake aṅkenādāya aññamaññaṃ piyasallāpā paṭipathaṃ āgacchante",
  "atk-s0512a:684_7": "manusse vaṅkapabbatassa maggaṃ pucchantā sayameva onatesu phalarukkhesu phalāni dārakānaṃ dadantā atthakāmāhi",
  "atk-s0512a:684_8": "devatāhi maggassa saṅkhipitattā tadaheva cetaraṭṭhaṃ sampāpuṇiṃsu.",
  "atk-s0512a:684_9": "Tena vuttaṃ “catuvāhiṃ rathaṃ datvā”tiādi.",
  "atk-s0512a:685_0": "Tattha ṭhatvā cātummahāpatheti attano gamanamaggena passato āgatena tena brāhmaṇena āgatamaggena ca vinivijjhitvā",
  "atk-s0512a:685_1": "gataṭṭhānattā catukkasaṅkhāte catumahāpathe ṭhatvā tassa brāhmaṇassa rathaṃ datvā.",
  "atk-s0512a:685_2": "Ekākiyoti amaccasevakādisahāyābhāvena ekako.",
  "atk-s0512a:685_3": "Tenevāha “adutiyo”ti.",
  "atk-s0512a:685_4": "Maddideviṃ idamabravīti maddideviṃ idaṃ abhāsi.",
  "atk-s0512a:686_0": "96- 99.",
  "atk-s0512a:686_1": "Padumaṃ puṇḍarīkaṃvāti padumaṃ viya,",
  "atk-s0512a:686_2": "puṇḍarīkaṃ viya ca.",
  "atk-s0512a:686_3": "Kaṇhājinaggahīti kaṇhājinaṃ aggahesi.",
  "atk-s0512a:686_4": "Abhijātāti jātisampannā.",
  "atk-s0512a:686_5": "Visamaṃ samanti visamaṃ samañca bhūmippadesaṃ.",
  "atk-s0512a:686_6": "Entīti āgacchanti.",
  "atk-s0512a:686_7": "Anumagge paṭippatheti anumagge vā paṭipathe vāti vā-",
  "atk-s0512a:686_8": "saddassa lopo daṭṭhabbo.",
  "atk-s0512a:686_9": "Karuṇanti bhāvanapuṃsakaniddeso,",
  "atk-s0512a:686_10": "karuṇāyitattanti attho.",
  "atk-s0512a:686_11": "Dukkhaṃ te paṭivedentīti ime evaṃ sukhumālā padasā gacchanti,",
  "atk-s0512a:686_12": "dūreva ito vaṅkapabbatoti te tadā amhesu kāruññavasena attanā dukkhaṃ paṭilabhanti,",
  "atk-s0512a:686_13": "tathā attano uppannadukkhaṃ paṭivedenti vāti attho.",
  "atk-s0512a:687_0": "100- 1.",
  "atk-s0512a:687_1": "Pavaneti mahāvane.",
  "atk-s0512a:687_2": "Phalineti phalavante.",
  "atk-s0512a:687_3": "Ubbiddhāti uddhaṃ uggatā uccā.",
  "atk-s0512a:687_4": "Upagacchanti dāraketi yathā phalāni dārakānaṃ hatthūpagayhakāni honti,",
  "atk-s0512a:687_5": "evaṃ rukkhā sayameva sākhāhi onamitvā dārake upenti.",
  "atk-s0512a:688_0": "102.",
  "atk-s0512a:688_1": "Acchariyanti accharāyoggaṃ,",
  "atk-s0512a:688_2": "accharaṃ paharituṃ yuttaṃ.",
  "atk-s0512a:688_3": "Abhūtapubbaṃ bhūtanti abbhutaṃ.",
  "atk-s0512a:688_4": "Lomānaṃ haṃsanasamatthatāya lomahaṃsanaṃ.",
  "atk-s0512a:688_5": "Sāhukāranti sādhukāraṃ,",
  "atk-s0512a:688_6": "ayameva vā pāṭho.",
  "atk-s0512a:688_7": "Itthiratanabhāvena sabbehi aṅgehi avayavehi sobhatīti sabbaṅgasobhanā.",
  "atk-s0512a:689_0": "103- 4.",
  "atk-s0512a:689_1": "Accheraṃ vatāti acchariyaṃ vata.",
  "atk-s0512a:689_2": "Vessantarassa tejenāti vessantarassa puññānubhāvena.",
  "atk-s0512a:689_3": "Saṅkhipiṃsu pathaṃ yakkhāti devatā mahāsattassa puññatejena coditā taṃ maggaṃ parikkhayaṃ pāpesuṃ,",
  "atk-s0512a:689_4": "appakaṃ akaṃsu,",
  "atk-s0512a:689_5": "taṃ pana dārakesu karuṇāya kataṃ viya katvā vuttaṃ “anukampāya dārake”ti.",
  "atk-s0512a:689_6": "Jetuttaranagarato hi suvaṇṇagiritālo nāma pabbato pañca yojanāni,",
  "atk-s0512a:689_7": "tato kontimārā nāma nadī pañca yojanāni,",
  "atk-s0512a:689_8": "tato mārañjanāgiri nāma pabbato pañca yojanāni,",
  "atk-s0512a:689_9": "tato daṇḍabrāhmaṇagāmo nāma pañca yojanāni,",
  "atk-s0512a:689_10": "tato mātulanagaraṃ dasa yojanāni,",
  "atk-s0512a:689_11": "iti taṃ raṭṭhaṃ jetuttaranagarato tiṃsa yojanāni hoti.",
  "atk-s0512a:689_12": "Devatā bodhisattassa puññatejena coditā maggaṃ parikkhayaṃ pāpesuṃ.",
  "atk-s0512a:689_13": "Taṃ sabbaṃ ekāheneva atikkamiṃsu.",
  "atk-s0512a:689_14": "Tena vuttaṃ “nikkhantadivaseneva,",
  "atk-s0512a:689_15": "cetaraṭṭhamupāgamu”nti.",
  "atk-s0512a:690_0": "Evaṃ mahāsatto sāyanhasamayaṃ cetaraṭṭhe mātulanagaraṃ patvā tassa nagarassa dvārasamīpe sālāyaṃ nisīdi.",
  "atk-s0512a:690_1": "Athassa maddidevī pādesu rajaṃ puñchitvā pāde sambāhitvā “vessantarassa āgatabhāvaṃ jānāpessāmī”ti sālato",
  "atk-s0512a:690_2": "nikkhamitvā tassa cakkhupathe sāladvāre aṭṭhāsi.",
  "atk-s0512a:690_3": "Nagaraṃ pavisantiyo ca nikkhamantiyo ca itthiyo taṃ disvā parivāresuṃ.",
  "atk-s0512a:690_4": "Mahājano tañca vessantarañca putte cassa tathā āgate disvā rājūnaṃ ācikkhi.",
  "atk-s0512a:690_5": "Saṭṭhisahassā rājāno rodantā paridevantā tassa santikaṃ āgantvā maggaparissamaṃ vinodetvā tathā āgamanakāraṇaṃ pucchiṃsu.",
  "atk-s0512a:691_0": "Mahāsatto hatthidānaṃ ādiṃ katvā sabbaṃ kathesi.",
  "atk-s0512a:691_1": "Taṃ sutvā te attano rajjena nimantayiṃsu.",
  "atk-s0512a:691_2": "Mahāpuriso “mayā tumhākaṃ rajjaṃ paṭiggahitameva hotu,",
  "atk-s0512a:691_3": "rājā pana maṃ raṭṭhā pabbājeti,",
  "atk-s0512a:691_4": "tasmā vaṅkapabbatameva gamissāmī”ti vatvā tehi nānappakāraṃ tattha vāsaṃ yāciyamānopi taṃ analaṅkaritvā",
  "atk-s0512a:691_5": "tehi gahitārakkho taṃ rattiṃ sālāyameva vasitvā punadivase pātova nānaggarasabhojanaṃ bhuñjitvā tehi",
  "atk-s0512a:691_6": "parivuto nikkhamitvā pannarasayojanamaggaṃ gantvā vanadvāre ṭhatvā te nivattetvā purato pannarasayojanamaggaṃ",
  "atk-s0512a:691_7": "tehi ācikkhitaniyāmeneva agamāsi.",
  "atk-s0512a:691_8": "Tena vuttaṃ –",
  "atk-s0512a:692_0": "105.",
  "atk-s0512a:693_0": "“Saṭṭhirājasahassāni, tadā vasanti mātule;",
  "atk-s0512a:694_0": "Sabbe pañjalikā hutvā, rodamānā upāgamuṃ.",
  "atk-s0512a:695_0": "106.",
  "atk-s0512a:696_0": "“Tattha vattetvā sallāpaṃ, cetehi cetaputtehi;",
  "atk-s0512a:697_0": "Te tato nikkhamitvāna, vaṅkaṃ agamu pabbata”nti.",
  "atk-s0512a:698_0": "Tattha tattha vattetvā sallāpanti tattha tehi rājūhi samāgamehi saddhiṃ paṭisammodamānā kathaṃ pavattetvā.",
  "atk-s0512a:698_1": "Cetaputtehīti cetarājaputtehi.",
  "atk-s0512a:698_2": "Te tato nikkhamitvānāti te rājāno tato vanadvāraṭṭhāne nivattetvā.",
  "atk-s0512a:698_3": "Vaṅkaṃ agamu pabbatanti amhe cattāro janā vaṅkapabbataṃ uddissa agamamhā.",
  "atk-s0512a:699_0": "Atha mahāsatto tehi ācikkhitamaggena gacchanto gandhamādanapabbataṃ patvā taṃ divasaṃ tattha vasitvā",
  "atk-s0512a:699_1": "tato uttaradisābhimukho vepullapabbatapādena gantvā ketumatīnadītīre nisīditvā vanacarakena dinnaṃ madhumaṃsaṃ",
  "atk-s0512a:699_2": "khāditvā tassa suvaṇṇasūciṃ datvā nhatvā pivitvā paṭippassaddhadaratho nadiṃ uttaritvā sānupabbatasikhare",
  "atk-s0512a:699_3": "ṭhitassa nigrodhassa mūle thokaṃ nisīditvā uṭṭhāya gacchanto nālikapabbataṃ pariharanto mucalindasaraṃ",
  "atk-s0512a:699_4": "gantvā saratīrena pubbuttarakaṇṇaṃ patvā ekapadikamaggeneva vanaghaṭaṃ pavisitvā taṃ atikkamma girividuggānaṃ",
  "atk-s0512a:699_5": "nadīpabhavānaṃ purato caturassapokkharaṇiṃ pāpuṇi.",
  "atk-s0512a:700_0": "107.",
  "atk-s0512a:700_1": "Tasmiṃ khaṇe sakko āvajjento “mahāsatto himavantaṃ paviṭṭho,",
  "atk-s0512a:700_2": "vasanaṭṭhānaṃ laddhuṃ vaṭṭatī”ti cintetvā vissakammaṃ pesesi –",
  "atk-s0512a:700_3": "“gaccha vaṅkapabbatakucchimhi ramaṇīye ṭhāne assamapadaṃ māpehī”ti.",
  "atk-s0512a:700_4": "So tattha dve paṇṇasālāyo dve caṅkame dve ca rattiṭṭhānadivāṭṭhānāni māpetvā tesu tesu ṭhānesu nānāpupphavicitte",
  "atk-s0512a:700_5": "rukkhe phalite rukkhe pupphagacche kadalivanādīni ca dassetvā sabbe pabbajitaparikkhāre paṭiyādetvā “yekeci",
  "atk-s0512a:700_6": "pabbajitukāmā,",
  "atk-s0512a:700_7": "te gaṇhantū”ti akkharāni likhitvā amanusse ca bheravasadde migapakkhino ca paṭikkamāpetvā sakaṭṭhānameva gato.",
  "atk-s0512a:701_0": "Mahāsatto ekapadikamaggaṃ disvā “pabbajitānaṃ vasanaṭṭhānaṃ bhavissatī”ti maddiñca putte ca tattheva",
  "atk-s0512a:701_1": "ṭhapetvā assamapadaṃ pavisitvā akkharāni oloketvā “sakkena dinnosmī”ti paṇṇasāladvāraṃ vivaritvā paviṭṭho",
  "atk-s0512a:701_2": "khaggañca dhanuñca apanetvā sāṭake omuñcitvā isivesaṃ gahetvā kattaradaṇḍaṃ ādāya nikkhamitvā paccekabuddhasadisena",
  "atk-s0512a:701_3": "upasamena dārakānaṃ santikaṃ agamāsi.",
  "atk-s0512a:701_4": "Maddidevīpi mahāsattaṃ disvā pādesu patitvā roditvā teneva saddhiṃ assamaṃ pavisitvā attano paṇṇasālaṃ gantvā isivesaṃ gaṇhi.",
  "atk-s0512a:701_5": "Pacchā puttepi tāpasakumārake kariṃsu.",
  "atk-s0512a:701_6": "Bodhisatto maddiṃ varaṃ yāci “mayaṃ ito paṭṭhāya pabbajitā nāma,",
  "atk-s0512a:701_7": "itthī ca nāma brahmacariyassa malaṃ,",
  "atk-s0512a:701_8": "mā dāni akāle mama santikaṃ āgacchā”ti.",
  "atk-s0512a:701_9": "Sā “sādhū”ti sampaṭicchitvā mahāsattampi varaṃ yāci “deva,",
  "atk-s0512a:701_10": "tumhe putte gahetvā idheva hotha,",
  "atk-s0512a:701_11": "ahaṃ phalāphalaṃ āharissāmī”ti.",
  "atk-s0512a:701_12": "Sā tato paṭṭhāya araññato phalāphalāni āharitvā tayo jane paṭijaggi.",
  "atk-s0512a:701_13": "Iti cattāro khattiyā vaṅkapabbatakucchiyaṃ sattamāsamattaṃ vasiṃsu.",
  "atk-s0512a:701_14": "Tena vuttaṃ “āmantayitvā devindo,",
  "atk-s0512a:701_15": "vissakammaṃ mahiddhika”ntiādi.",
  "atk-s0512a:702_0": "Tattha āmantayitvāti pakkosāpetvā.",
  "atk-s0512a:702_1": "Mahiddhikanti mahatiyā deviddhiyā samannāgataṃ.",
  "atk-s0512a:702_2": "Assamaṃ sukatanti assamapadaṃ sukataṃ katvā.",
  "atk-s0512a:702_3": "Rammaṃ vessantarassa vasanānucchavikaṃ paṇṇasālaṃ.",
  "atk-s0512a:702_4": "Sumāpayāti suṭṭhu māpaya.",
  "atk-s0512a:702_5": "Āṇāpesīti vacanaseso.",
  "atk-s0512a:702_6": "Sumāpayīti sammā māpesi.",
  "atk-s0512a:703_0": "111.",
  "atk-s0512a:703_1": "Asuññoti yathā so assamo asuñño hoti,",
  "atk-s0512a:703_2": "evaṃ tassa asuññabhāvakaraṇena asuñño homi.",
  "atk-s0512a:703_3": "“Asuññe”ti vā pāṭho,",
  "atk-s0512a:703_4": "mama vasaneneva asuññe assame dārake anurakkhanto vasāmi tattha tiṭṭhāmi.",
  "atk-s0512a:703_5": "Bodhisattassa mettānubhāvena samantā tiyojane sabbe tiracchānāpi mettaṃ paṭilabhiṃsu.",
  "atk-s0512a:704_0": "Evaṃ tesu tattha vasantesu kaliṅgaraṭṭhavāsī jūjako nāma brāhmaṇo amittatāpanāya nāma bhariyāya “nāhaṃ",
  "atk-s0512a:704_1": "te niccaṃ dhaññakoṭṭanaudakāharaṇayāgubhattapacanādīni kātuṃ sakkomi,",
  "atk-s0512a:704_2": "paricārakaṃ me dāsaṃ vā dāsiṃ vā ānehī”ti vutte “kutohaṃ te bhoti duggato dāsaṃ vā dāsiṃ vā labhissāmī”ti",
  "atk-s0512a:704_3": "vatvā tāya “esa vessantaro rājā vaṅkapabbate vasati.",
  "atk-s0512a:704_4": "Tassa putte mayhaṃ paricārake yācitvā ānehī”ti vutte kilesavasena tassā paṭibaddhacittatāya tassā vacanaṃ",
  "atk-s0512a:704_5": "atikkamituṃ asakkonto pātheyyaṃ paṭiyādāpetvā anukkamena jetuttaranagaraṃ patvā “kuhiṃ vessantaramahārājā”ti pucchi.",
  "atk-s0512a:705_0": "Mahājano “imesaṃ yācakānaṃ atidānena amhākaṃ rājā raṭṭhā pabbājito,",
  "atk-s0512a:705_1": "evaṃ amhākaṃ rājānaṃ nāsetvā punapi idheva āgacchatī”ti leḍḍudaṇḍādihattho upakkosanto brāhmaṇaṃ anubandhi.",
  "atk-s0512a:705_2": "So devatāviggahito hutvā tato nikkhamitvā vaṅkapabbatagāmimaggaṃ abhiruḷho anukkamena vanadvāraṃ patvā",
  "atk-s0512a:705_3": "mahāvanaṃ ajjhogāhetvā maggamūḷho hutvā vicaranto tehi rājūhi bodhisattassa ārakkhaṇatthāya ṭhapitena",
  "atk-s0512a:705_4": "cetaputtena samāgañchi.",
  "atk-s0512a:705_5": "Tena “kahaṃ,",
  "atk-s0512a:705_6": "bho brāhmaṇa,",
  "atk-s0512a:705_7": "gacchasī”ti puṭṭho “vessantaramahārājassa santika”nti vutte “addhā ayaṃ brāhmaṇo tassa putte vā deviṃ vā yācituṃ gacchatī”ti cintetvā “mā kho,",
  "atk-s0512a:705_8": "tvaṃ brāhmaṇa,",
  "atk-s0512a:705_9": "tattha gañchi,",
  "atk-s0512a:705_10": "sace gacchasi,",
  "atk-s0512a:705_11": "ettheva te sīsaṃ chinditvā mayhaṃ sunakhānaṃ ghāsaṃ karissāmī”ti tena santajjito maraṇabhayabhīto “ahamassa pitarā pesito dūto,",
  "atk-s0512a:705_12": "‘taṃ ānessāmī’ti āgato”ti musāvādaṃ abhāsi.",
  "atk-s0512a:705_13": "Taṃ sutvā cetaputto tuṭṭhahaṭṭho brāhmaṇassa sakkārasammānaṃ katvā vaṅkapabbatagāmimaggaṃ ācikkhi.",
  "atk-s0512a:705_14": "So tato paraṃ gacchanto antarāmagge accutena nāma tāpasena saddhiṃ samāgantvā tampi maggaṃ pucchitvā",
  "atk-s0512a:705_15": "tenāpi magge ācikkhite tena ācikkhitasaññāya maggaṃ gacchanto anukkamena bodhisattassa assamapadaṭṭhānasamīpaṃ",
  "atk-s0512a:705_16": "gantvā maddideviyā phalāphalatthaṃ gatakāle bodhisattaṃ upasaṅkamitvā ubho dārake yāci.",
  "atk-s0512a:705_17": "Tena vuttaṃ –",
  "atk-s0512a:706_0": "112.",
  "atk-s0512a:707_0": "“Pavane vasamānassa, addhiko maṃ upāgami;",
  "atk-s0512a:708_0": "Ayāci puttake mayhaṃ, jāliṃ kaṇhājinaṃ cubho”ti.",
  "atk-s0512a:709_0": "Evaṃ brāhmaṇena dārakesu yācitesu mahāsatto “cirassaṃ vata me yācako adhigato,",
  "atk-s0512a:709_1": "ajjāhaṃ anavasesato dānapāramiṃ pūressāmī”ti adhippāyena somanassajāto pasāritahatthe sahassatthavikaṃ",
  "atk-s0512a:709_2": "ṭhapento viya brāhmaṇassa cittaṃ paritosento sakalañca taṃ pabbatakucchiṃ unnādento “dadāmi tava mayhaṃ puttake,",
  "atk-s0512a:709_3": "api ca maddidevī pana pātova phalāphalatthāya vanaṃ gantvā sāyaṃ āgamissati,",
  "atk-s0512a:709_4": "tāya āgatāya te puttake dassetvā tvañca mūlaphalāphalaṃ khāditvā ekarattiṃ vasitvā vigataparissamo pātova gamissasī”ti āha.",
  "atk-s0512a:709_5": "Brāhmaṇo “kāmañcesa uḷārajjhāsayatāya puttake dadāti,",
  "atk-s0512a:709_6": "mātā pana vacchagiddhā āgantvā dānassa antarāyampi kareyya,",
  "atk-s0512a:709_7": "yaṃnūnāhaṃ imaṃ nippīḷetvā dārake gahetvā ajjeva gaccheyya”nti cintetvā “puttā ce te mayhaṃ dinnā,",
  "atk-s0512a:709_8": "kiṃ dāni mātaraṃ dassetvā pesitehi,",
  "atk-s0512a:709_9": "dārake gahetvā ajjeva gamissāmī”ti āha. “Sace,",
  "atk-s0512a:709_10": "tvaṃ brāhmaṇa,",
  "atk-s0512a:709_11": "rājaputtiṃ mātaraṃ daṭṭhuṃ na icchasi,",
  "atk-s0512a:709_12": "ime dārake gahetvā jetuttaranagaraṃ gaccha,",
  "atk-s0512a:709_13": "tattha sañjayamahārājā dārake gahetvā mahantaṃ te dhanaṃ dassati,",
  "atk-s0512a:709_14": "tena dāsadāsiyo gaṇhissasi,",
  "atk-s0512a:709_15": "sukhañca jīvissasi,",
  "atk-s0512a:709_16": "aññathā ime sukhumālā rājadārakā,",
  "atk-s0512a:709_17": "kiṃ te veyyāvaccaṃ karissantī”ti āha.",
  "atk-s0512a:710_0": "Brāhmaṇo “evampi mayā na sakkā kātuṃ,",
  "atk-s0512a:710_1": "rājadaṇḍato bhāyāmi,",
  "atk-s0512a:710_2": "mayhameva gāmaṃ nessāmī”ti āha.",
  "atk-s0512a:710_3": "Imaṃ tesaṃ kathāsallāpaṃ sutvā dārakā “pitā no kho amhe brāhmaṇassa dātukāmo”ti pakkamitvā pokkharaṇiṃ gantvā paduminigacche nilīyiṃsu.",
  "atk-s0512a:710_4": "Brāhmaṇo te adisvāva “tvaṃ ‘dārake dadāmī’ti vatvā te apakkamāpesi,",
  "atk-s0512a:710_5": "eso te sādhubhāvo”ti āha.",
  "atk-s0512a:710_6": "Atha mahāsatto sahasāva uṭṭhahitvā dārake gavesanto paduminigacche nilīne disvā “etha, tātā,",
  "atk-s0512a:710_7": "mā mayhaṃ dānapāramiyā antarāyaṃ akattha,",
  "atk-s0512a:710_8": "mama dānajjhāsayaṃ matthakaṃ pāpetha,",
  "atk-s0512a:710_9": "ayañca brāhmaṇo tumhe gahetvā tumhākaṃ ayyakassa sañjayamahārājassa santikaṃ gamissati,",
  "atk-s0512a:710_10": "tāta jāli,",
  "atk-s0512a:710_11": "tvaṃ bhujisso hotukāmo brāhmaṇassa nikkhasahassaṃ datvā bhujisso bhaveyyāsi,",
  "atk-s0512a:710_12": "kaṇhājine tvaṃ dāsasataṃ dāsisataṃ hatthisataṃ assasataṃ usabhasataṃ nikkhasatanti sabbasataṃ datvā bhujissā",
  "atk-s0512a:710_13": "bhaveyyāsī”ti kumāre agghāpetvā samassāsetvā gahetvā assamapadaṃ gantvā kamaṇḍalunā udakaṃ gahetvā sabbaññutaññāṇassa",
  "atk-s0512a:710_14": "paccayaṃ katvā brāhmaṇassa hatthe udakaṃ pātetvā ativiya pītisomanassajāto hutvā pathaviṃ unnādento piyaputtadānaṃ adāsi.",
  "atk-s0512a:710_15": "Idhāpi pubbe vuttanayeneva pathavikampādayo ahesuṃ.",
  "atk-s0512a:710_16": "Tena vuttaṃ –",
  "atk-s0512a:711_0": "113.",
  "atk-s0512a:712_0": "“Yācakaṃ upagataṃ disvā, hāso me upapajjatha;",
  "atk-s0512a:713_0": "Ubho putte gahetvāna, adāsiṃ brāhmaṇe tadā.",
  "atk-s0512a:714_0": "114.",
  "atk-s0512a:715_0": "“Sake putte cajantassa, jūjake brāhmaṇe yadā;",
  "atk-s0512a:716_0": "Tadāpi pathavī kampi, sineruvanavaṭaṃsakā”ti.",
  "atk-s0512a:717_0": "Atha brāhmaṇo dārake agantukāme latāya hatthesu bandhitvā ākaḍḍhi.",
  "atk-s0512a:717_1": "Tesaṃ bandhaṭṭhāne chaviṃ chinditvā lohitaṃ pagghari.",
  "atk-s0512a:717_2": "So latādaṇḍena paharanto ākaḍḍhi.",
  "atk-s0512a:717_3": "Te pitaraṃ oloketvā.",
  "atk-s0512a:718_0": "“Ammā ca tāta nikkhantā, tvañca no tāta dassasi;",
  "atk-s0512a:719_0": "Mā no tvaṃ tāta adadā, yāva ammāpi etu no;",
  "atk-s0512a:720_0": "Tadāyaṃ brāhmaṇo kāmaṃ, vikkiṇātu hanātu vā”ti. –",
  "atk-s0512a:721_0": "Vatvā punapi ayaṃ evarūpo ghoradassano kurūrakammanto –",
  "atk-s0512a:722_0": "“Manusso udāhu yakkho, maṃsalohitabhojano;",
  "atk-s0512a:723_0": "Gāmā araññamāgamma, dhanaṃ taṃ tāta yācati;",
  "atk-s0512a:724_0": "Nīyamāne pisācena, kiṃ nu tāta udikkhasī”ti. –",
  "atk-s0512a:725_0": "Ādīni vadantā parideviṃsu. Tattha dhananti puttadhanaṃ.",
  "atk-s0512a:726_0": "Jūjako dārake tathā paridevanteyeva pothentova gahetvā pakkāmi.",
  "atk-s0512a:726_1": "Mahāsattassa dārakānaṃ karuṇaṃ paridevitena tassa ca brāhmaṇassa akāruññabhāvena balavasoko uppajji,",
  "atk-s0512a:726_2": "vippaṭisāro ca udapādi.",
  "atk-s0512a:726_3": "So taṅkhaṇaññeva bodhisattānaṃ paveṇiṃ anussari.",
  "atk-s0512a:726_4": "“Sabbeva hi bodhisattā pañca mahāpariccāge pariccajitvā buddhā bhavissanti,",
  "atk-s0512a:726_5": "ahampi tesaṃ abbhantaro,",
  "atk-s0512a:726_6": "puttadānañca mahāpariccāgānaṃ aññataraṃ,",
  "atk-s0512a:726_7": "tasmā vessantara dānaṃ datvā pacchānutāpo na te anucchaviko”ti attānaṃ paribhāsetvā “dinnakālato paṭṭhāya",
  "atk-s0512a:726_8": "mama te na kiñci hontī”ti attānaṃ upatthambhetvā daḷhasamādānaṃ adhiṭṭhāya paṇṇasāladvāre pāsāṇaphalake",
  "atk-s0512a:726_9": "kañcanapaṭimā viya nisīdi.",
  "atk-s0512a:727_0": "Atha maddidevī araññato phalāphalaṃ gahetvā nivattantī “mā mahāsattassa dānantarāyo hotū”ti vāḷamigarūpadharāhi",
  "atk-s0512a:727_1": "devatāhi uparuddhamaggā tesu apagatesu cirena assamaṃ patvā “ajja me dussupinaṃ diṭṭhaṃ,",
  "atk-s0512a:727_2": "dunnimittāni ca uppannāni,",
  "atk-s0512a:727_3": "kiṃ nu kho bhavissatī”ti cintentī assamaṃ pavisitvā puttake apassantī bodhisattassa santikaṃ gantvā “deva,",
  "atk-s0512a:727_4": "na kho amhākaṃ puttake passāmi,",
  "atk-s0512a:727_5": "kuhiṃ te gatā”ti āha.",
  "atk-s0512a:727_6": "So tuṇhī ahosi.",
  "atk-s0512a:727_7": "Sā puttake upadhārentī tahiṃ tahiṃ upadhāvitvā gavesantī adisvā punapi gantvā pucchi.",
  "atk-s0512a:727_8": "Bodhisatto “kakkhaḷakathāya naṃ puttasokaṃ jahāpessāmī”ti cintetvā –",
  "atk-s0512a:728_0": "“Nūna maddī varārohā, rājaputtī yasassinī;",
  "atk-s0512a:729_0": "Pāto gatāsi uñchāya, kimidaṃ sāyamāgatā”ti. –",
  "atk-s0512a:730_0": "Vatvā tāya cirāyanakāraṇe kathite punapi dārake sandhāya na kiñci āha.",
  "atk-s0512a:730_1": "Sā puttasokena te upadhārentī punapi vātavegena vanāni vicari.",
  "atk-s0512a:730_2": "Tāya ekarattiyaṃ vicaritaṭṭhānaṃ pariggaṇhantaṃ pannarasayojanamattaṃ ahosi.",
  "atk-s0512a:730_3": "Atha vibhātāya rattiyā mahāsattassa santikaṃ gantvā ṭhitā dārakānaṃ adassanena balavasokābhibhūtā tassa",
  "atk-s0512a:730_4": "pādamūle chinnakadalī viya bhūmiyaṃ visaññī hutvā pati.",
  "atk-s0512a:730_5": "So “matā”ti saññāya kampamāno uppannabalavasokopi satiṃ paccupaṭṭhapetvā “jānissāmi tāva jīvati,",
  "atk-s0512a:730_6": "na jīvatī”ti sattamāse kāyasaṃsaggaṃ anāpannapubbopi aññassa abhāvena tassā sīsaṃ ukkhipitvā ūrūsu ṭhapetvā",
  "atk-s0512a:730_7": "udakena paripphositvā urañca mukhañca hadayañca parimajji.",
  "atk-s0512a:730_8": "Maddīpi kho thokaṃ vītināmetvā satiṃ paṭilabhitvā hirottappaṃ paccupaṭṭhapetvā “deva,",
  "atk-s0512a:730_9": "dārakā te kuhiṃ gatā”ti pucchi. So āha – “devi,",
  "atk-s0512a:730_10": "ekassa me brāhmaṇassa maṃ yācitvā āgatassa dāsatthāya dinnā”ti vatvā tāya “kasmā, deva,",
  "atk-s0512a:730_11": "putte brāhmaṇassa datvā mama sabbarattiṃ paridevitvā vicarantiyā nācikkhī”ti vutte “paṭhamameva vutte tava cittadukkhaṃ bahu bhavissati,",
  "atk-s0512a:730_12": "idāni pana sarīradukkhena tanukaṃ bhavissatī”ti vatvā –",
  "atk-s0512a:731_0": "“Maṃ passa maddi mā putte, mā bāḷhaṃ paridevasi;",
  "atk-s0512a:732_0": "Lacchāma putte jīvantā, arogā ca bhavāmase”ti. –",
  "atk-s0512a:733_0": "So samassāsetvā puna –",
  "atk-s0512a:734_0": "“Putte pasuñca dhaññañca, yañca aññaṃ ghare dhanaṃ;",
  "atk-s0512a:735_0": "Dajjā sappuriso dānaṃ, disvā yācakamāgataṃ;",
  "atk-s0512a:736_0": "Anumodāhi me maddi, puttake dānamuttama”nti. –",
  "atk-s0512a:737_0": "Vatvā attano puttadānaṃ taṃ anumodāpesi.",
  "atk-s0512a:738_0": "Sāpi –",
  "atk-s0512a:739_0": "“Anumodāmi te deva, puttake dānamuttamaṃ;",
  "atk-s0512a:740_0": "Datvā cittaṃ pasādehi, bhiyyo dānaṃ dado bhavā”ti. –",
  "atk-s0512a:741_0": "Vatvā anumodi.",
  "atk-s0512a:742_0": "Evaṃ tesu aññamaññaṃ sammodanīyaṃ kathaṃ kathentesu sakko cintesi –",
  "atk-s0512a:742_1": "“mahāpuriso hiyyo jūjakassa pathaviṃ unnādetvā dārake adāsi.",
  "atk-s0512a:742_2": "Idāni naṃ koci hīnapuriso upasaṅkamitvā maddideviṃ yācitvā gahetvā gaccheyya,",
  "atk-s0512a:742_3": "tato rājā nippaccayo bhaveyya,",
  "atk-s0512a:742_4": "handāhaṃ brāhmaṇavaṇṇena naṃ upasaṅkamitvā maddiṃ yācitvā pāramikūṭaṃ gāhāpetvā kassaci avissajjiyaṃ katvā puna naṃ tasseva datvā āgamissāmī”ti.",
  "atk-s0512a:742_5": "So sūriyuggamanavelāyaṃ brāhmaṇavaṇṇena tassa santikaṃ agamāsi.",
  "atk-s0512a:742_6": "Taṃ disvā mahāpuriso “atithi no āgato”ti pītisomanassajāto tena saddhiṃ madhurapaṭisanthāraṃ katvā “brāhmaṇa,",
  "atk-s0512a:742_7": "kenatthena idhāgatosī”ti pucchi.",
  "atk-s0512a:742_8": "Atha naṃ sakko maddideviṃ yāci.",
  "atk-s0512a:742_9": "Tena vuttaṃ –",
  "atk-s0512a:743_0": "115.",
  "atk-s0512a:744_0": "“Punadeva sakko oruyha, hutvā brāhmaṇasannibho;",
  "atk-s0512a:745_0": "Ayāci maṃ maddideviṃ, sīlavantiṃ patibbata”nti.",
  "atk-s0512a:746_0": "Tattha punadevāti dārake dinnadivasato pacchā eva.",
  "atk-s0512a:746_1": "Tadanantaramevāti attho.",
  "atk-s0512a:746_2": "Oruyhāti devalokato otaritvā.",
  "atk-s0512a:746_3": "Brāhmaṇasannibhoti brāhmaṇasamānavaṇṇo.",
  "atk-s0512a:747_0": "Atha mahāsatto “hiyyo me dvepi dārake brāhmaṇassa dinnā,",
  "atk-s0512a:747_1": "ahampi araññe ekakova,",
  "atk-s0512a:747_2": "kathaṃ te maddiṃ sīlavantiṃ patibbataṃ dassāmī”ti avatvāva pasāritahatthe anaggharatanaṃ ṭhapento viya",
  "atk-s0512a:747_3": "asajjitvā abajjhitvā anolīnamānaso “ajja me dānapāramī matthakaṃ pāpuṇissatī”ti haṭṭhatuṭṭho giriṃ unnādento viya –",
  "atk-s0512a:748_0": "“Dadāmi na vikampāmi, yaṃ maṃ yācasi brāhmaṇa;",
  "atk-s0512a:749_0": "Santaṃ nappaṭigūhāmi, dāne me ramatī mano”ti. –",
  "atk-s0512a:750_0": "Vatvā sīghameva kamaṇḍalunā udakaṃ āharitvā brāhmaṇassa hatthe udakaṃ pātetvā bhariyamadāsi.",
  "atk-s0512a:750_1": "Tena vuttaṃ –",
  "atk-s0512a:751_0": "116.",
  "atk-s0512a:752_0": "“Maddiṃ hatthe gahetvāna, udakañjali pūriya;",
  "atk-s0512a:753_0": "Pasannamanasaṅkappo, tassa maddiṃ adāsaha”nti.",
  "atk-s0512a:754_0": "Tattha udakañjalīti udakaṃ añjaliṃ,",
  "atk-s0512a:754_1": "“udaka”nti ca karaṇatthe paccattavacanaṃ,",
  "atk-s0512a:754_2": "udakena tassa brāhmaṇassa añjaliṃ pasāritahatthatalaṃ pūretvāti attho.",
  "atk-s0512a:754_3": "Pasannamanasaṅkappoti “addhā iminā pariccāgena dānapāramiṃ matthakaṃ pāpetvā sammāsambodhiṃ adhigamissāmī”ti",
  "atk-s0512a:754_4": "upannasaddhāpasādena pasannacittasaṅkappo.",
  "atk-s0512a:754_5": "Taṅkhaṇaññeva heṭṭhā vuttappakārāni sabbapāṭihāriyāni pāturahesuṃ.",
  "atk-s0512a:754_6": "“Idānissa na dūre sammāsambodhī”ti devagaṇā brahmagaṇā ativiya pītisomanassajātā ahesuṃ.",
  "atk-s0512a:754_7": "Tena vuttaṃ –",
  "atk-s0512a:755_0": "117.",
  "atk-s0512a:756_0": "“Maddiyā dīyamānāya, gagane devā pamoditā;",
  "atk-s0512a:757_0": "Tadāpi pathavī kampi, sineruvanavaṭaṃsakā”ti.",
  "atk-s0512a:758_0": "Tato pana dīyamānāya maddiyā deviyā ruṇṇaṃ vā dummukhaṃ vā bhākuṭimattaṃ vā nāhosi,",
  "atk-s0512a:758_1": "evaṃ cassā ahosi “yaṃ devo icchati,",
  "atk-s0512a:758_2": "taṃ karotū”ti.",
  "atk-s0512a:759_0": "“Komārī yassāhaṃ bhariyā, sāmiko mama issaro;",
  "atk-s0512a:760_0": "Yassicche tassa maṃ dajjā, vikkiṇeyya haneyya vā”ti. –",
  "atk-s0512a:761_0": "Āha.",
  "atk-s0512a:762_0": "Mahāpurisopi “ambho, brāhmaṇa,",
  "atk-s0512a:762_1": "maddito me sataguṇena sahassaguṇena satasahassaguṇena sabbaññutaññāṇameva piyataraṃ,",
  "atk-s0512a:762_2": "idaṃ me dānaṃ sabbaññutaññāṇappaṭivedhassa paccayo hotū”ti vatvā adāsi.",
  "atk-s0512a:762_3": "Tena vuttaṃ –",
  "atk-s0512a:763_0": "118.",
  "atk-s0512a:764_0": "“Jāliṃ kaṇhājinaṃ dhītaṃ, maddideviṃ patibbataṃ;",
  "atk-s0512a:765_0": "Cajamāno na cintesiṃ, bodhiyāyeva kāraṇā.",
  "atk-s0512a:766_0": "119.",
  "atk-s0512a:767_0": "Na me dessā ubho puttā, maddidevī na dessiyā;",
  "atk-s0512a:768_0": "Sabbaññutaṃ piyaṃ mayhaṃ, tasmā piye adāsaha”nti.",
  "atk-s0512a:769_0": "Tattha cajamāno na cintesinti pariccajanto santāpavasena na cintesiṃ,",
  "atk-s0512a:769_1": "vissaṭṭho hutvā pariccajinti attho.",
  "atk-s0512a:770_0": "Etthāha –",
  "atk-s0512a:770_1": "kasmā panāyaṃ mahāpuriso attano puttadāre jātisampanne khattiye parassa dāsabhāvena pariccaji,",
  "atk-s0512a:770_2": "na hi yesaṃ kesañcipi bhujissānaṃ abhujissabhāvakaraṇaṃ sādhudhammoti? Vuccate –",
  "atk-s0512a:770_3": "anudhammabhāvato.",
  "atk-s0512a:770_4": "Ayañhi buddhakārake dhamme anugatadhammatā,",
  "atk-s0512a:770_5": "yadidaṃ sabbassa attaniyassa mamanti pariggahitavatthuno anavasesapariccāgo,",
  "atk-s0512a:770_6": "na hi deyyadhammapaṭiggāhakavikapparahitaṃ dānapāramiṃ paripūretuṃ ussukkamāpannānaṃ bodhisattānaṃ mamanti",
  "atk-s0512a:770_7": "pariggahitavatthuṃ yācantassa yācakassa na pariccajituṃ yuttaṃ,",
  "atk-s0512a:770_8": "porāṇopi cāyamanudhammo.",
  "atk-s0512a:770_9": "Sabbesañhi bodhisattānaṃ ayaṃ āciṇṇasamāciṇṇadhammo kulavaṃso kulappaveṇī,",
  "atk-s0512a:770_10": "yadidaṃ sabbassa pariccāgo.",
  "atk-s0512a:770_11": "Tattha ca visesato piyataravatthupariccāgo,",
  "atk-s0512a:770_12": "na hi keci bodhisattā vaṃsānugataṃ rajjissariyādidhanapariccāgaṃ,",
  "atk-s0512a:770_13": "attano sīsanayanādiaṅgapariccāgaṃ,",
  "atk-s0512a:770_14": "piyajīvitapariccāgaṃ,",
  "atk-s0512a:770_15": "kulavaṃsapatiṭṭhāpakapiyaputtapariccāgaṃ,",
  "atk-s0512a:770_16": "manāpacārinīpiyabhariyāpariccāganti ime pañca mahāpariccāge apariccajitvā buddhā nāma bhūtapubbā atthi.",
  "atk-s0512a:770_17": "Tathā hi maṅgale bhagavati bodhisattabhūte bodhipariyesanaṃ caramāne ca carimattabhāvato tatiye attabhāve",
  "atk-s0512a:770_18": "saputtadāre ekasmiṃ pabbate vasante kharadāṭhiko nāma yakkho mahāpurisassa dānajjhāsayataṃ sutvā brāhmaṇavaṇṇena",
  "atk-s0512a:770_19": "upasaṅkamitvā mahāsattaṃ dve dārake yāci.",
  "atk-s0512a:771_0": "Mahāsatto “dadāmi brāhmaṇassa puttake”ti haṭṭhapahaṭṭho udakapariyantaṃ pathaviṃ kampento dvepi dārake adāsi.",
  "atk-s0512a:771_1": "Yakkho caṅkamanakoṭiyaṃ ālambanaphalakaṃ nissāya ṭhito mahāsattassa passantasseva muḷālakalāpaṃ viya dve dārake khādi.",
  "atk-s0512a:771_2": "Aggijālaṃ viya lohitadhāraṃ uggiramānaṃ yakkhassa mukhaṃ olokentassa mahāpurisassa “vañcesi vata maṃ",
  "atk-s0512a:771_3": "yakkho”ti uppajjanakacittuppādassa okāsaṃ adentassa upāyakosallassa subhāvitattā atītadhammānaṃ appaṭisandhisabhāvato",
  "atk-s0512a:771_4": "aniccādivasena saṅkhārānaṃ suparimadditabhāvato ca evaṃ ittaraṭṭhitikena pabhaṅgunā asārena saṅkhārakalāpena",
  "atk-s0512a:771_5": "“pūritā vata me dānapāramī,",
  "atk-s0512a:771_6": "mahantaṃ vata me atthaṃ sādhetvā idaṃ adhigata”nti somanassameva uppajji.",
  "atk-s0512a:771_7": "So idaṃ anaññasādhāraṇaṃ tasmiṃ khaṇe attano cittācāraṃ ñatvā “imassa nissandena anāgate imināva nīhārena",
  "atk-s0512a:771_8": "sarīrato rasmiyo nikkhamantū”ti patthanamakāsi.",
  "atk-s0512a:771_9": "Tassa taṃ patthanaṃ nissāya buddhabhūtassa sarīrappabhā niccameva dasasahassilokadhātuṃ pharitvā aṭṭhāsi.",
  "atk-s0512a:771_10": "Evaṃ aññepi bodhisattā attano piyataraṃ puttadāraṃ pariccajitvā sabbaññutaññāṇaṃ paṭivijjhiṃsu.",
  "atk-s0512a:772_0": "Api ca yathā nāma koci puriso kassaci santike gāmaṃ vā janapadaṃ vā keṇiyā gahetvā kammaṃ karonto attano",
  "atk-s0512a:772_1": "antevāsikānaṃ vā pamādena pūtibhūtaṃ dhanaṃ dhāreyya,",
  "atk-s0512a:772_2": "tamenaṃ so gāhāpetvā bandhanāgāraṃ paveseyya.",
  "atk-s0512a:772_3": "Tassa evamassa “ahaṃ kho imassa rañño kammaṃ karonto ettakaṃ nāma dhanaṃ dhāremi,",
  "atk-s0512a:772_4": "tenāhaṃ raññā bandhanāgāre pavesito,",
  "atk-s0512a:772_5": "sacāhaṃ idheva homi,",
  "atk-s0512a:772_6": "attānañca jīyeyya,",
  "atk-s0512a:772_7": "puttadārakammakaraporisā ca me jīvikāpagatā mahantaṃ anayabyasanaṃ āpajjeyyuṃ.",
  "atk-s0512a:772_8": "Yaṃnūnāhaṃ rañño ārocetvā attano puttaṃ vā kaniṭṭhabhātaraṃ vā idha ṭhapetvā nikkhameyyaṃ.",
  "atk-s0512a:772_9": "Evāhaṃ ito bandhanato mutto nacirasseva yathāmittaṃ yathāsandiṭṭhaṃ dhanaṃ saṃharitvā rañño datvā tampi bandhanato mocemi,",
  "atk-s0512a:772_10": "appamattova hutvā uṭṭhānabalena attano sampattiṃ paṭipākatikaṃ karissāmī”ti.",
  "atk-s0512a:772_11": "So tathā kareyya.",
  "atk-s0512a:772_12": "Evaṃ sampadamidaṃ daṭṭhabbaṃ.",
  "atk-s0512a:773_0": "Tatridaṃ opammasaṃsandanaṃ –",
  "atk-s0512a:773_1": "rājā viya kammaṃ,",
  "atk-s0512a:773_2": "bandhanāgāro viya saṃsāro,",
  "atk-s0512a:773_3": "raññā bandhanāgāre ṭhapitapuriso viya kammavasena saṃsāracārake ṭhito mahāpuriso,",
  "atk-s0512a:773_4": "tassa bandhanāgāre ṭhitapurisassa tattha puttassa vā bhātuno vā parādhīnabhāvakaraṇena tesaṃ attano ca",
  "atk-s0512a:773_5": "dukkhappamocanaṃ viya mahāpurisassa attano puttādike paresaṃ datvā sabbaññutaññāṇappaṭilābhena sabbasattānaṃ",
  "atk-s0512a:773_6": "vaṭṭadukkhappamocanaṃ,",
  "atk-s0512a:773_7": "tassa vigatadukkhassa tehi saddhiṃ yathādhippetasampattiyaṃ patiṭṭhānaṃ viya mahāpurisassa arahattamaggena",
  "atk-s0512a:773_8": "apagatavaṭṭadukkhassa buddhabhāvena dasabalādisabbaññutaññāṇasampattisamannāgamo attano vacanakārakānaṃ",
  "atk-s0512a:773_9": "vijjattayādisampattisamannāgamo cāti evaṃ anavajjasabhāvo eva mahāpurisānaṃ puttadārapariccāgo.",
  "atk-s0512a:773_10": "Eteneva nayena nesaṃ aṅgajīvitapariccāge yā codanā,",
  "atk-s0512a:773_11": "sāpi visodhitāti veditabbāti.",
  "atk-s0512a:774_0": "Evaṃ pana mahāsattena maddideviyā dinnāya sakko acchariyabbhutacittajāto hutvā –",
  "atk-s0512a:775_0": "“Sabbe jitā te paccūhā, ye dibbā ye ca mānusā;",
  "atk-s0512a:776_0": "Ninnāditā te pathavī, saddo te tidivaṃ gato. ;",
  "atk-s0512a:777_0": "“Duddadaṃ dadamānānaṃ, dukkaraṃ kamma kubbataṃ;",
  "atk-s0512a:778_0": "Asanto nānukubbanti, sataṃ dhammo durannayo.",
  "atk-s0512a:779_0": "“Tasmā satañca asataṃ, nānā hoti ito gati;",
  "atk-s0512a:780_0": "Asanto nirayaṃ yanti, santo saggaparāyanā”ti. –",
  "atk-s0512a:781_0": "Ādinā nayena mahāpurisassa dānānumodanavasena thutiṃ akāsi.",
  "atk-s0512a:782_0": "Tattha paccūhāti paccatthikā.",
  "atk-s0512a:782_1": "Dibbāti dibbayasapaṭibāhakā.",
  "atk-s0512a:782_2": "Mānusāti manussayasapaṭibāhakā.",
  "atk-s0512a:782_3": "Ke pana teti?",
  "atk-s0512a:782_4": "Macchariyadhammā,",
  "atk-s0512a:782_5": "te sabbe puttadāraṃ dentena mahāsattena jitāti dasseti.",
  "atk-s0512a:782_6": "Duddadanti puttadārādiduddadaṃ dadamānānaṃ tameva dukkaraṃ kubbataṃ tumhādisānaṃ kammaṃ aññe sāvakapaccekabodhisattā nānukubbanti,",
  "atk-s0512a:782_7": "pageva asanto maccharino.",
  "atk-s0512a:782_8": "Tasmā sataṃ dhammo durannayo sādhūnaṃ mahābodhisattānaṃ paṭipattidhammo aññehi duranugamo.",
  "atk-s0512a:783_0": "Evaṃ sakko mahāpurisassa anumodanavasena thutiṃ katvā maddideviṃ niyyātento –",
  "atk-s0512a:784_0": "“Dadāmi bhoto bhariyaṃ, maddiṃ sabbaṅgasobhanaṃ;",
  "atk-s0512a:785_0": "Tvañceva maddiyā channo, maddī ca patino tavā”ti. –",
  "atk-s0512a:786_0": "Vatvā taṃ maddiṃ paṭidatvā dibbattabhāvena jalanto taruṇasūriyo viya ākāse ṭhatvā attānaṃ ācikkhanto –",
  "atk-s0512a:787_0": "“Sakkohamasmi devindo, āgatosmi tavantike;",
  "atk-s0512a:788_0": "Varaṃ varassu rājisi, vare aṭṭha dadāmi te”ti. –",
  "atk-s0512a:789_0": "Vatvā varehi nimantesi.",
  "atk-s0512a:789_1": "Mahāsattopi “pitā maṃ punadeva rajje patiṭṭhāpetu,",
  "atk-s0512a:789_2": "vajjhappattaṃ vadhato moceyyaṃ,",
  "atk-s0512a:789_3": "sabbasattānaṃ avassayo bhaveyyaṃ,",
  "atk-s0512a:789_4": "paradāraṃ na gaccheyyaṃ,",
  "atk-s0512a:789_5": "itthīnaṃ vasaṃ na gaccheyyaṃ,",
  "atk-s0512a:789_6": "putto me dīghāyuko siyā,",
  "atk-s0512a:789_7": "annapānādideyyadhammo bahuko siyā,",
  "atk-s0512a:789_8": "tañca aparikkhayaṃ pasannacitto dadeyyaṃ,",
  "atk-s0512a:789_9": "evaṃ mahādānāni pavattetvā devalokaṃ gantvā tato idhāgato sabbaññutaṃ pāpuṇeyya”nti ime aṭṭha vare yāci.",
  "atk-s0512a:789_10": "Sakko “nacirasseva pitā sañjayamahārājā idheva āgantvā taṃ gahetvā rajje patiṭṭhāpessati,",
  "atk-s0512a:789_11": "itaro ca sabbo te manoratho matthakaṃ pāpuṇissati,",
  "atk-s0512a:789_12": "mā cintayi,",
  "atk-s0512a:789_13": "appamatto hohī”ti ovaditvā sakaṭṭhānameva gato.",
  "atk-s0512a:789_14": "Bodhisatto ca maddidevī ca sammodamānā sakkadattiye assame vasiṃsu.",
  "atk-s0512a:790_0": "Jūjakepi kumāre gahetvā gacchante devatā ārakkhamakaṃsu.",
  "atk-s0512a:790_1": "Divase divase ekā devadhītā rattibhāge āgantvā maddivaṇṇena kumāre paṭijaggi.",
  "atk-s0512a:790_2": "So devatāviggahito hutvā “kaliṅgaraṭṭhaṃ gamissāmī”ti aḍḍhamāsena jetuttaranagarameva sampāpuṇi.",
  "atk-s0512a:790_3": "Rājā vinicchaye nisinno brāhmaṇena saddhiṃ dārake rājaṅgaṇena gacchante disvā sañjānitvā brāhmaṇena saddhiṃ",
  "atk-s0512a:790_4": "te pakkosāpetvā taṃ pavattiṃ sutvā bodhisattena kathitaniyāmeneva dhanaṃ datvā kumāre kiṇitvā nhāpetvā",
  "atk-s0512a:790_5": "bhojetvā sabbālaṅkārapaṭimaṇḍite katvā rājā dārakaṃ phussatidevī dārikaṃ ucchaṅge katvā bodhisattassa",
  "atk-s0512a:790_6": "rājaputtiyā ca pavattiṃ suṇiṃsu.",
  "atk-s0512a:791_0": "Taṃ sutvā rājā “bhūnahaccaṃ vata mayā kata”nti saṃviggamānaso tāvadeva dvādasaakkhobhanīparimāṇaṃ senaṃ",
  "atk-s0512a:791_1": "sannayhitvā vaṅkapabbatābhimukho pāyāsi saddhiṃ phussatideviyā ceva dārakehi ca.",
  "atk-s0512a:791_2": "Anukkamena gantvā puttena ca suṇisāya ca samāgañchi.",
  "atk-s0512a:791_3": "Vessantaro piyaputte disvā sokaṃ sandhāretuṃ asakkonto visaññī hutvā tattheva pati,",
  "atk-s0512a:791_4": "tathā maddī mātāpitaro sahajātā saṭṭhisahassā ca amaccā.",
  "atk-s0512a:791_5": "Taṃ kāruññaṃ passantesu ekopi sakabhāvena sandhāretuṃ nāsakkhi,",
  "atk-s0512a:791_6": "sakalaṃ assamapadaṃ yugandharavātapamadditaṃ viya sālavanaṃ ahosi.",
  "atk-s0512a:791_7": "Sakko devarājā tesaṃ visaññibhāvavinodanatthaṃ pokkharavassaṃ vassāpesi,",
  "atk-s0512a:791_8": "temetukāmā tementi,",
  "atk-s0512a:791_9": "pokkhare patitavassaṃ viya vinivattitvā udakaṃ gacchati.",
  "atk-s0512a:791_10": "Sabbe saññaṃ paṭilabhiṃsu.",
  "atk-s0512a:791_11": "Tadāpi pathavikampādayo heṭṭhā vuttappakārā acchariyā pāturahesuṃ.",
  "atk-s0512a:791_12": "Tena vuttaṃ –",
  "atk-s0512a:792_0": "120.",
  "atk-s0512a:793_0": "“Punāparaṃ brahāraññe, mātāpitusamāgame;",
  "atk-s0512a:794_0": "Karuṇaṃ paridevante, sallapante sukhaṃ dukhaṃ.",
  "atk-s0512a:795_0": "121.",
  "atk-s0512a:796_0": "“Hirottappena garunā, ubhinnaṃ upasaṅkami;",
  "atk-s0512a:797_0": "Tadāpi pathavī kampi, sineruvanavaṭaṃsakā”ti.",
  "atk-s0512a:798_0": "Tattha karuṇaṃ paridevanteti mātāpitaro ādiṃ katvā sabbasmiṃ āgatajane karuṇaṃ paridevamāne.",
  "atk-s0512a:798_1": "Sallapante sukhaṃ dukhanti sukhadukkhaṃ pucchitvā paṭisanthāravasena ālāpasallāpaṃ karonte.",
  "atk-s0512a:798_2": "Hirottappena garunā ubhinnanti ime sivīnaṃ vacanaṃ gahetvā adūsakaṃ dhamme ṭhitaṃ maṃ pabbājayiṃsūti",
  "atk-s0512a:798_3": "cittappakopaṃ akatvā ubhosu etesu mātāpitūsu dhammagāravasamussitena hirottappeneva yathārūpe upasaṅkami.",
  "atk-s0512a:798_4": "Tena me dhammatejena tadāpi pathavī kampi.",
  "atk-s0512a:799_0": "Atha sañjayamahārājā bodhisattaṃ khamāpetvā rajjaṃ paṭicchāpetvā taṅkhaṇaññeva kesamassukammādīni kārāpetvā",
  "atk-s0512a:799_1": "nhāpetvā sabbābharaṇavibhūsitaṃ devarājānamiva virocamānaṃ saha maddideviyā rajje abhisiñcitvā tāvadeva",
  "atk-s0512a:799_2": "ca tato paṭṭhāya dvādasaakkhobhanīparimāṇāya caturaṅginiyā senāya ca puttaṃ parivārayitvā vaṅkapabbatato",
  "atk-s0512a:799_3": "yāva jetuttaranagarā saṭṭhiyojanamaggaṃ alaṅkārāpetvā dvīhi māsehi sukheneva nagaraṃ pavesesi.",
  "atk-s0512a:799_4": "Mahājano uḷāraṃ pītisomanassaṃ paṭisaṃvedesi.",
  "atk-s0512a:799_5": "Celukkhepādayo pavattiṃsu.",
  "atk-s0512a:799_6": "Nagare ca nandibheriṃ carāpesuṃ.",
  "atk-s0512a:799_7": "Antamaso biḷāre upādāya sabbesaṃ bandhane ṭhitānaṃ bandhanamokkho ahosi.",
  "atk-s0512a:799_8": "So nagaraṃ paviṭṭhadivaseyeva paccūsakāle cintesi –",
  "atk-s0512a:799_9": "“sve vibhātāya rattiyā mamāgatabhāvaṃ sutvā yācakā āgamissanti,",
  "atk-s0512a:799_10": "tesāhaṃ kiṃ dassāmī”ti.",
  "atk-s0512a:799_11": "Tasmiṃ khaṇe sakkassa āsanaṃ uṇhākāraṃ dassesi.",
  "atk-s0512a:799_12": "So āvajjento taṃ kāraṇaṃ ñatvā tāvadeva rājanivesanassa purimavatthuṃ pacchimavatthuñca kaṭippamāṇaṃ",
  "atk-s0512a:799_13": "pūrento ghanamegho viya sattaratanavassaṃ vassāpesi.",
  "atk-s0512a:799_14": "Sakalanagare jaṇṇuppamāṇaṃ vassāpesīti.",
  "atk-s0512a:799_15": "Tena vuttaṃ –",
  "atk-s0512a:800_0": "122.",
  "atk-s0512a:801_0": "“Punāparaṃ brahāraññā, nikkhamitvā sañātibhi;",
  "atk-s0512a:802_0": "Pavisāmi puraṃ rammaṃ, jetuttaraṃ puruttamaṃ.",
  "atk-s0512a:803_0": "123.",
  "atk-s0512a:804_0": "“Ratanāni satta vassiṃsu, mahāmegho pavassatha;",
  "atk-s0512a:805_0": "Tadāpi pathavī kampi, sineruvanavaṭaṃsakā.",
  "atk-s0512a:806_0": "124.",
  "atk-s0512a:807_0": "“Acetanāyaṃ pathavī, aviññāya sukhaṃ dukhaṃ;",
  "atk-s0512a:808_0": "Sāpi dānabalā mayhaṃ, sattakkhattuṃ pakampathā”ti.",
  "atk-s0512a:809_0": "Evaṃ sattaratanavasse vuṭṭhe punadivase mahāsatto “yesaṃ kulānaṃ purimapacchimavatthūsu vuṭṭhadhanaṃ,",
  "atk-s0512a:809_1": "tesaññeva hotū”ti dāpetvā avasesaṃ āharāpetvā attano gehavatthusmiṃ dhanena saddhiṃ koṭṭhāgāresu okirāpetvā mahādānaṃ pavattesi.",
  "atk-s0512a:809_2": "Acetanāyaṃ pathavīti cetanārahitā ayaṃ mahābhūtā pathavī,",
  "atk-s0512a:809_3": "devatā pana cetanāsahitā.",
  "atk-s0512a:809_4": "Aviññāya sukhaṃ dukhanti acetanattā eva sukhaṃ dukkhaṃ ajānitvā.",
  "atk-s0512a:809_5": "Satipi sukhadukkhapaccayasaṃyoge taṃ nānubhavantī.",
  "atk-s0512a:809_6": "Sāpi dānabalā mayhanti evaṃbhūtāpi sā mahāpathavī mama dānapuññānubhāvahetu.",
  "atk-s0512a:809_7": "Sattakkhattuṃ pakampathāti aṭṭhavassikakāle hadayamaṃsādīnipi yācakānaṃ dadeyyanti dānajjhāsayuppāde",
  "atk-s0512a:809_8": "maṅgalahatthidāne pabbājanakāle pavattitamahādāne puttadāne bhariyādāne vaṅkapabbate ñātisamāgame nagaraṃ",
  "atk-s0512a:809_9": "paviṭṭhadivase ratanavassakāleti imesu ṭhānesu sattavāraṃ akampittha.",
  "atk-s0512a:809_10": "Evaṃ ekasmiṃyeva attabhāve sattakkhattuṃ mahāpathavikampanādiacchariyapātubhāvahetubhūtāni yāvatāyukaṃ",
  "atk-s0512a:809_11": "mahādānāni pavattetvā mahāsatto āyupariyosāne tusitapure uppajji.",
  "atk-s0512a:809_12": "Tenāha bhagavā –",
  "atk-s0512a:810_0": "“Tato vessantaro rājā, dānaṃ datvāna khattiyo;",
  "atk-s0512a:811_0": "Kāyassa bhedā sappañño, saggaṃ so upapajjathā”ti. ;",
  "atk-s0512a:812_0": "Tadā jūjako devadatto ahosi,",
  "atk-s0512a:812_1": "amittatāpanā ciñcamāṇavikā,",
  "atk-s0512a:812_2": "cetaputto channo,",
  "atk-s0512a:812_3": "accutatāpaso sāriputto,",
  "atk-s0512a:812_4": "sakko anuruddho,",
  "atk-s0512a:812_5": "maddī rāhulamātā,",
  "atk-s0512a:812_6": "jālikumāro rāhulo,",
  "atk-s0512a:812_7": "kaṇhājinā uppalavaṇṇā,",
  "atk-s0512a:812_8": "mātāpitaro mahārājakulāni,",
  "atk-s0512a:812_9": "sesaparisā buddhaparisā,",
  "atk-s0512a:812_10": "vessantaro rājā lokanātho.",
  "atk-s0512a:813_0": "Idhāpi heṭṭhā vuttanayeneva yathārahaṃ sesapāramiyo niddhāretabbā.",
  "atk-s0512a:813_1": "Tathā mahāsatte kucchigate mātu devasikaṃ chasatasahassāni vissajjetvā dānaṃ dātukāmatādohaḷo,",
  "atk-s0512a:813_2": "tathā dīyamānepi dhanassa parikkhayābhāvo,",
  "atk-s0512a:813_3": "jātakkhaṇe eva hatthaṃ pasāretvā “dānaṃ dassāmi,",
  "atk-s0512a:813_4": "atthi kiñcī”ti vācānicchāraṇaṃ,",
  "atk-s0512a:813_5": "catupañcavassikakāle attano alaṅkārassa dhātīnaṃ hatthagatassa puna aggahetukāmatā,",
  "atk-s0512a:813_6": "aṭṭhavassikakāle hadayamaṃsādikassa attano sarīrāvayavassa dātukāmatāti evamādikā sattakkhattuṃ mahāpathavikampanādianekacchariyapātubhāvahetubhūtā",
  "atk-s0512a:813_7": "idha mahāpurisassa guṇānubhāvā vibhāvetabbā.",
  "atk-s0512a:813_8": "Tenetaṃ vuccati –",
  "atk-s0512a:814_0": "“Evaṃ acchariyā hete, abbhutā ca mahesino…pe…;",
  "atk-s0512a:815_0": "Tesu cittappasādopi, dukkhato parimocaye;",
  "atk-s0512a:816_0": "Pagevānukiriyā tesaṃ, dhammassa anudhammato”ti.",
  "atk-s0512a:817_0": "Vessantaracariyāvaṇṇanā niṭṭhitā.",
  "atk-s0512a:818_0": "10. Sasapaṇḍitacariyāvaṇṇanā",
  "atk-s0512a:819_0": "125- 6.",
  "atk-s0512a:819_1": "Dasame yadā homi,",
  "atk-s0512a:819_2": "sasakoti ahaṃ,",
  "atk-s0512a:819_3": "sāriputta,",
  "atk-s0512a:819_4": "bodhipariyesanaṃ caramāno yadā sasapaṇḍito homi.",
  "atk-s0512a:819_5": "Bodhisattā hi kammavasippattāpi tādisānaṃ tiracchānānaṃ anuggaṇhanatthaṃ tiracchānayoniyaṃ nibbattanti.",
  "atk-s0512a:819_6": "Pavanacārakoti mahāvanacārī.",
  "atk-s0512a:819_7": "Dabbāditiṇāni rukkhagacchesu paṇṇāni yaṃkiñci sākaṃ rukkhato patitaphalāni ca bhakkho etassāti tiṇapaṇṇasākaphalabhakkho.",
  "atk-s0512a:819_8": "Paraheṭhanavivajjitoti parapīḷāvirahito.",
  "atk-s0512a:819_9": "Suttapoto cāti uddapoto ca.",
  "atk-s0512a:819_10": "Ahaṃ tadāti yadāhaṃ sasako homi,",
  "atk-s0512a:819_11": "tadā ete makkaṭādayo tayo sahāye ovadāmi.",
  "atk-s0512a:820_0": "127.",
  "atk-s0512a:820_1": "Kiriye kalyāṇapāpaketi kusale ceva akusale ca kamme.",
  "atk-s0512a:820_2": "Pāpānīti anusāsanākāradassanaṃ.",
  "atk-s0512a:820_3": "Tattha pāpāni parivajjethāti pāṇātipāto…pe…",
  "atk-s0512a:820_4": "micchādiṭṭhīti imāni pāpāni parivajjetha.",
  "atk-s0512a:820_5": "Kalyāṇe abhinivissathāti dānaṃ sīlaṃ…pe…",
  "atk-s0512a:820_6": "diṭṭhujukammanti idaṃ kalyāṇaṃ,",
  "atk-s0512a:820_7": "imasmiṃ kalyāṇe attano kāyavācācittāni abhimukhabhāvena nivissatha,",
  "atk-s0512a:820_8": "imaṃ kalyāṇapaṭipattiṃ paṭipajjathāti attho.",
  "atk-s0512a:821_0": "Evaṃ mahāsatto tiracchānayoniyaṃ nibbattopi ñāṇasampannatāya kalyāṇamitto hutvā tesaṃ tiṇṇaṃ janānaṃ",
  "atk-s0512a:821_1": "kālena kālaṃ upagatānaṃ ovādavasena dhammaṃ desesi.",
  "atk-s0512a:821_2": "Te tassa ovādaṃ sampaṭicchitvā attano vasanaṭṭhānaṃ pavisitvā vasanti.",
  "atk-s0512a:821_3": "Evaṃ kāle gacchante bodhisatto ākāsaṃ oloketvā candapāripūriṃ disvā “uposathakammaṃ karothā”ti ovadi. Tenāha –",
  "atk-s0512a:822_0": "128.",
  "atk-s0512a:823_0": "“Uposathamhi divase, candaṃ disvāna pūritaṃ;",
  "atk-s0512a:824_0": "Etesaṃ tattha ācikkhiṃ, divaso ajjuposatho.",
  "atk-s0512a:825_0": "129.",
  "atk-s0512a:826_0": "“Dānāni paṭiyādetha, dakkhiṇeyyassa dātave;",
  "atk-s0512a:827_0": "Datvā dānaṃ dakkhiṇeyye, upavassathuposatha”nti.",
  "atk-s0512a:828_0": "Tattha candaṃ disvā na pūritanti juṇhapakkhacātuddasiyaṃ īsakaṃ aparipuṇṇabhāvena candaṃ na paripūritaṃ",
  "atk-s0512a:828_1": "disvā tato vibhātāya rattiyā aruṇuggamanavelāyameva uposathamhi divase pannarase etesaṃ makkaṭādīnaṃ",
  "atk-s0512a:828_2": "mayhaṃ sahāyānaṃ divaso ajjuposatho.",
  "atk-s0512a:828_3": "Tasmā “dānāni paṭiyādethā”tiādinā tattha uposathadivase paṭipattividhānaṃ ācikkhinti yojetabbaṃ.",
  "atk-s0512a:828_4": "Tattha dānānīti deyyadhamme.",
  "atk-s0512a:828_5": "Paṭiyādethāti yathāsatti yathābalaṃ sajjetha.",
  "atk-s0512a:828_6": "Dātaveti dātuṃ.",
  "atk-s0512a:828_7": "Upavassathāti uposathakammaṃ karotha,",
  "atk-s0512a:828_8": "uposathasīlāni rakkhatha,",
  "atk-s0512a:828_9": "sīle patiṭṭhāya dinnadānaṃ mahapphalaṃ hoti,",
  "atk-s0512a:828_10": "tasmā yācake sampatte tumhehi khāditabbāhārato datvā khādeyyāthāti dasseti.",
  "atk-s0512a:829_0": "Te “sādhū”ti bodhisattassa ovādaṃ sirasā sampaṭicchitvā uposathaṅgāni adhiṭṭhahiṃsu.",
  "atk-s0512a:829_1": "Tesu uddapoto pātova “gocaraṃ pariyesissāmī”ti nadītīraṃ gato.",
  "atk-s0512a:829_2": "Atheko bāḷisiko satta rohitamacche uddharitvā valliyā āvuṇitvā nadītīre vālukāya paṭicchādetvā macche gaṇhanto nadiyā adho sotaṃ bhassi.",
  "atk-s0512a:829_3": "Uddo macchagandhaṃ ghāyitvā vālukaṃ viyūhitvā macche disvā nīharitvā “atthi nu kho etesaṃ sāmiko”ti tikkhattuṃ",
  "atk-s0512a:829_4": "ghosetvā sāmikaṃ apassanto valliyaṃ ḍaṃsitvā attano vasanagumbe ṭhapetvā “velāyameva khādissāmī”ti attano",
  "atk-s0512a:829_5": "sīlaṃ āvajjento nipajji.",
  "atk-s0512a:829_6": "Siṅgālopi gocaraṃ pariyesanto ekassa khettagopakassa kuṭiyaṃ dve maṃsasūlāni ekaṃ godhaṃ ekañca dadhivārakaṃ",
  "atk-s0512a:829_7": "disvā “atthi nu kho etesaṃ sāmiko”ti tikkhattuṃ ghosetvā sāmikaṃ adisvā dadhivārakassa uggahaṇarajjukaṃ",
  "atk-s0512a:829_8": "gīvāyaṃ pavesetvā maṃsasūle ca godhañca mukhena ḍaṃsitvā attano vasanagumbe ṭhapetvā “velāyameva khādissāmī”ti",
  "atk-s0512a:829_9": "attano sīlaṃ āvajjento nipajji.",
  "atk-s0512a:829_10": "Makkaṭopi vanasaṇḍaṃ pavisitvā ambapiṇḍaṃ āharitvā attano vasanagumbe ṭhapetvā “velāyameva khādissāmī”ti attano sīlaṃ āvajjento nipajji.",
  "atk-s0512a:829_11": "Tiṇṇampi “aho idha nūna yācako āgaccheyyā”ti cittaṃ uppajji.",
  "atk-s0512a:829_12": "Tena vuttaṃ –",
  "atk-s0512a:830_0": "130.",
  "atk-s0512a:831_0": "“Te me sādhūti vatvāna, yathāsatti yathābalaṃ;",
  "atk-s0512a:832_0": "Dānāni paṭiyādetvā, dakkhiṇeyyaṃ gavesisu”nti.",
  "atk-s0512a:833_0": "Bodhisatto pana “velāyameva nikkhamitvā dabbāditiṇāni khādissāmī”ti attano vasanagumbeyeva nisinno cintesi –",
  "atk-s0512a:833_1": "“mama santikaṃ āgatānaṃ yācakānaṃ tiṇāni khādituṃ na sakkā,",
  "atk-s0512a:833_2": "tilataṇḍulādayopi mayhaṃ natthi,",
  "atk-s0512a:833_3": "sace me santikaṃ yācako āgamissati,",
  "atk-s0512a:833_4": "ahaṃ tiṇena yāpemi,",
  "atk-s0512a:833_5": "attano sarīramaṃsaṃ dassāmī”ti.",
  "atk-s0512a:833_6": "Tenāha bhagavā –",
  "atk-s0512a:834_0": "131.",
  "atk-s0512a:835_0": "“Ahaṃ nisajja cintesiṃ, dānaṃ dakkhiṇanucchavaṃ;",
  "atk-s0512a:836_0": "Yadihaṃ labhe dakkhiṇeyyaṃ, kiṃ me dānaṃ bhavissati.",
  "atk-s0512a:837_0": "132.",
  "atk-s0512a:838_0": "“Na me atthi tilā muggā, māsā vā taṇḍulā ghataṃ;",
  "atk-s0512a:839_0": "Ahaṃ tiṇena yāpemi, na sakkā tiṇa dātave.",
  "atk-s0512a:840_0": "133.",
  "atk-s0512a:841_0": "“Yadi koci eti dakkhiṇeyyo, bhikkhāya mama santike;",
  "atk-s0512a:842_0": "Dajjāhaṃ sakamattānaṃ, na so tuccho gamissatī”ti.",
  "atk-s0512a:843_0": "Tattha dānaṃ dakkhiṇanucchavanti dakkhiṇābhāvena anucchavikaṃ dānaṃ dakkhiṇeyyassa dātabbaṃ deyyadhammaṃ cintesiṃ.",
  "atk-s0512a:843_1": "Yadihaṃ labheti yadi ahaṃ kiñci dakkhiṇeyyaṃ ajja labheyyaṃ.",
  "atk-s0512a:843_2": "Kiṃ me dānaṃ bhavissatīti kiṃ mama dātabbaṃ bhavissati.",
  "atk-s0512a:843_3": "Na sakkā tiṇa dātaveti yadi dakkhiṇeyyassa dātuṃ tilamuggādikaṃ mayhaṃ natthi,",
  "atk-s0512a:843_4": "yaṃ pana mama āhārabhūtaṃ,",
  "atk-s0512a:843_5": "taṃ na sakkā tiṇaṃ dakkhiṇeyyassa dātuṃ.",
  "atk-s0512a:843_6": "Dajjāhaṃ sakamattānanti kiṃ vā mayhaṃ etāya deyyadhammacintāya,",
  "atk-s0512a:843_7": "nanu idameva mayhaṃ anavajjaṃ aparādhīnatāya sulabhaṃ paresañca paribhogārahaṃ sarīraṃ sace koci dakkhiṇeyyo mama santikaṃ āgacchati,",
  "atk-s0512a:843_8": "tayidaṃ sakamattānaṃ tassa dajjāmahaṃ.",
  "atk-s0512a:843_9": "Evaṃ sante na so tuccho mama santikaṃ āgato arittahattho hutvā gamissatīti.",
  "atk-s0512a:844_0": "Evaṃ mahāpurisassa yathābhūtasabhāvaṃ parivitakkentassa parivitakkānubhāvena sakkassa paṇḍukambalasilāsanaṃ uṇhākāraṃ dassesi.",
  "atk-s0512a:844_1": "So āvajjento imaṃ kāraṇaṃ disvā “sasarājaṃ vīmaṃsissāmī”ti paṭhamaṃ uddassa vasanaṭṭhānaṃ gantvā brāhmaṇavesena aṭṭhāsi.",
  "atk-s0512a:844_2": "Tena “kimatthaṃ, brāhmaṇa,",
  "atk-s0512a:844_3": "ṭhitosī”ti ca vutte sace kañci āhāraṃ labheyyaṃ,",
  "atk-s0512a:844_4": "uposathiko hutvā samaṇadhammaṃ kareyyanti.",
  "atk-s0512a:844_5": "So “sādhūti te āhāraṃ dassāmī”ti āha.",
  "atk-s0512a:844_6": "Tena vuttaṃ –",
  "atk-s0512a:845_0": "“Satta me rohitā macchā, udakā thalamubbhatā;",
  "atk-s0512a:846_0": "Idaṃ brāhmaṇa me atthi, etaṃ bhutvā vane vasā”ti. ;",
  "atk-s0512a:847_0": "Brāhmaṇo “pageva tāva hotu,",
  "atk-s0512a:847_1": "pacchā jānissāmī”ti tatheva siṅgālassa makkaṭassa ca santikaṃ gantvā tehipi attano vijjamānehi deyyadhammehi nimantito “pageva tāva hotu,",
  "atk-s0512a:847_2": "pacchā jānissāmī”ti āha.",
  "atk-s0512a:847_3": "Tena vuttaṃ –",
  "atk-s0512a:848_0": "“Dussa me khettapālassa, rattibhattaṃ apābhataṃ;",
  "atk-s0512a:849_0": "Maṃsasūlā ca dve godhā, ekañca dadhivārakaṃ;",
  "atk-s0512a:850_0": "Idaṃ brāhmaṇa me atthi, etaṃ bhutvā vane vasā”ti.",
  "atk-s0512a:851_0": "“Ambapakkaṃ dakaṃ sītaṃ, sītacchāyā manoramā;",
  "atk-s0512a:852_0": "Idaṃ brāhmaṇa me atthi, etaṃ bhutvā vane vasā”ti. ;",
  "atk-s0512a:853_0": "Tattha dussāti amussa.",
  "atk-s0512a:853_1": "Rattibhattaṃ apābhatanti rattibhojanato apanītaṃ.",
  "atk-s0512a:853_2": "Maṃsasūlā ca dve godhāti aṅgārapakkāni dve maṃsasūlāni ekā ca godhā.",
  "atk-s0512a:853_3": "Dadhivārakanti dadhivārako.",
  "atk-s0512a:854_0": "134.",
  "atk-s0512a:854_1": "Atha brāhmaṇo sasapaṇḍitassa santikaṃ gato.",
  "atk-s0512a:854_2": "Tenāpi “kimatthamāgatosī”ti vutte tathevāha.",
  "atk-s0512a:854_3": "Tena vuttaṃ “mama saṅkappamaññāyā”tiādi.",
  "atk-s0512a:855_0": "Tattha mama saṅkappamaññāyāti pubbe vuttappakāraṃ parivitakkaṃ jānitvā.",
  "atk-s0512a:855_1": "Brāhmaṇavaṇṇināti brāhmaṇarūpavatā attabhāvena.",
  "atk-s0512a:855_2": "Āsayanti vasanagumbaṃ.",
  "atk-s0512a:856_0": "135- 7.",
  "atk-s0512a:856_1": "Santuṭṭhoti samaṃ sabbabhāgeneva tuṭṭho.",
  "atk-s0512a:856_2": "Ghāsahetūti āhārahetu.",
  "atk-s0512a:856_3": "Adinnapubbanti yehi kehici abodhisattehi adinnapubbaṃ.",
  "atk-s0512a:856_4": "Dānavaranti uttamadānaṃ.",
  "atk-s0512a:856_5": "“Ajja dassāmi te aha”nti vatvā tuvaṃ sīlaguṇūpeto,",
  "atk-s0512a:856_6": "ayuttaṃ te paraheṭhananti taṃ pāṇātipātato apanetvā idāni tassa paribhogayoggaṃ attānaṃ katvā dātuṃ “ehi aggiṃ padīpehī”tiādimāha.",
  "atk-s0512a:857_0": "Tattha ahaṃ pacissamattānanti tayā kate aṅgāragabbhe ahameva patitvā attānaṃ pacissaṃ.",
  "atk-s0512a:857_1": "Pakkaṃ tvaṃ bhakkhayissasīti tathā pana pakkaṃ tvaṃ khādissasi.",
  "atk-s0512a:858_0": "138- 9.",
  "atk-s0512a:858_1": "Nānākaṭṭhe samānayīti so brāhmaṇavesadhārī sakko nānādārūni samānento viya ahosi.",
  "atk-s0512a:858_2": "Mahantaṃ akāsi citakaṃ,",
  "atk-s0512a:858_3": "katvā aṅgāragabbhakanti vītaccikaṃ vigatadhūmaṃ aṅgārabharitabbhantaraṃ samantato jalamānaṃ mama sarīrassa",
  "atk-s0512a:858_4": "nimujjanappahonakaṃ taṅkhaṇaññeva mahantaṃ citakaṃ akāsi,",
  "atk-s0512a:858_5": "sahasā iddhiyā abhinimminīti adhippāyo.",
  "atk-s0512a:858_6": "Tenāha “aggiṃ tattha padīpesi,",
  "atk-s0512a:858_7": "yathā so khippaṃ mahābhave”ti.",
  "atk-s0512a:859_0": "Tattha soti so aggikkhandho sīghaṃ mahanto yathā bhaveyya,",
  "atk-s0512a:859_1": "tathā padīpesi.",
  "atk-s0512a:859_2": "Phoṭetvā rajagate gatteti “sace lomantaresu pāṇakā atthi,",
  "atk-s0512a:859_3": "te mā mariṃsū”ti paṃsugate mama gatte tikkhattuṃ vidhunitvā.",
  "atk-s0512a:859_4": "Ekamantaṃ upāvisinti na tāva kaṭṭhāni ādittānīti tesaṃ ādīpanaṃ udikkhanto thokaṃ ekamantaṃ nisīdiṃ.",
  "atk-s0512a:860_0": "140.",
  "atk-s0512a:860_1": "Yadā mahākaṭṭhapuñjo,",
  "atk-s0512a:860_2": "āditto dhamadhamāyatīti yadā pana so dārurāsi samantato āditto vāyuvegasamuddhaṭānaṃ jālasikhānaṃ vasena “dhamadhamā”ti evaṃ karoti.",
  "atk-s0512a:860_3": "Taduppatitvā patati,",
  "atk-s0512a:860_4": "majjhe jālasikhantareti tadā tasmiṃ kāle “mama sarīrassa jhāpanasamattho ayaṃ aṅgārarāsī”ti cintetvā",
  "atk-s0512a:860_5": "uppatitvā ullaṅghitvā jālasikhānaṃ abbhantarabhūte tassa aṅgārarāsissa majjhe padumapuñje rājahaṃso viya",
  "atk-s0512a:860_6": "pamuditacitto sakalasarīraṃ dānamukhe datvā patati.",
  "atk-s0512a:861_0": "141- 2.",
  "atk-s0512a:861_1": "Paviṭṭhaṃ yassa kassacīti yathā ghammakāle sītalaṃ udakaṃ yena kenaci paviṭṭhaṃ tassa darathapariḷāhaṃ vūpasameti,",
  "atk-s0512a:861_2": "assādaṃ pītiñca uppādeti.",
  "atk-s0512a:861_3": "Tatheva jalitaṃ agginti evaṃ tathā pajjalitaṃ aṅgārarāsi tadā mama paviṭṭhassa usumamattampi nāhosi.",
  "atk-s0512a:861_4": "Aññadatthu dānapītiyā sabbadarathapariḷāhavūpasamo eva ahosi.",
  "atk-s0512a:861_5": "Cirassaṃ vata me chavicammādiko sabbo sarīrāvayavo dānamukhe juhitabbataṃ upagato abhipatthito manoratho matthakaṃ pattoti.",
  "atk-s0512a:861_6": "Tena vuttaṃ –",
  "atk-s0512a:862_0": "143.",
  "atk-s0512a:863_0": "“Chaviṃ cammaṃ maṃsaṃ nhāruṃ, aṭṭhiṃ hadayabandhanaṃ;",
  "atk-s0512a:864_0": "Kevalaṃ sakalaṃ kāyaṃ, brāhmaṇassa adāsaha”nti.",
  "atk-s0512a:865_0": "Tattha hadayabandhananti hadayamaṃsapesi.",
  "atk-s0512a:865_1": "Tañhi hadayavatthuṃ bandhitvā viya ṭhitattā “hadayabandhana”nti vuttaṃ.",
  "atk-s0512a:865_2": "Atha vā hadayabandhananti hadayañca bandhanañca,",
  "atk-s0512a:865_3": "hadayamaṃsañceva taṃ bandhitvā viya ṭhitayakanamaṃsañcāti attho.",
  "atk-s0512a:865_4": "Kevalaṃ sakalaṃ kāyanti anavasesaṃ sabbaṃ sarīraṃ.",
  "atk-s0512a:866_0": "Evaṃ tasmiṃ aggimhi attano sarīre lomakūpamattampi uṇhaṃ kātuṃ asakkonto bodhisattopi himagabbhaṃ paviṭṭho",
  "atk-s0512a:866_1": "viya hutvā brāhmaṇarūpadharaṃ sakkaṃ evamāha –",
  "atk-s0512a:866_2": "“brāhmaṇa,",
  "atk-s0512a:866_3": "tayā kato aggi atisītalo,",
  "atk-s0512a:866_4": "kiṃ nāmeta”nti? Paṇḍita,",
  "atk-s0512a:866_5": "nāhaṃ brāhmaṇo,",
  "atk-s0512a:866_6": "sakkohamasmi,",
  "atk-s0512a:866_7": "tava vīmaṃsanatthaṃ āgato evamakāsinti. “Sakka,",
  "atk-s0512a:866_8": "tvaṃ tāva tiṭṭhatu,",
  "atk-s0512a:866_9": "sakalopi ce loko maṃ dānena vīmaṃseyya,",
  "atk-s0512a:866_10": "neva me adātukāmataṃ kathañcipi uppādeyya passetha na”nti bodhisatto sīhanādaṃ nadi.",
  "atk-s0512a:867_0": "Atha naṃ sakko “sasapaṇḍita,",
  "atk-s0512a:867_1": "tava guṇā sakalakappampi pākaṭā hontū”ti pabbataṃ pīḷetvā pabbatarasaṃ ādāya candamaṇḍale sasalakkhaṇaṃ",
  "atk-s0512a:867_2": "ālikhitvā bodhisattaṃ tasmiṃ vanasaṇḍe tattheva vanagumbe taruṇadabbatiṇapīṭhe nipajjāpetvā attano devalokameva gato.",
  "atk-s0512a:867_3": "Tepi cattāro paṇḍitā samaggā sammodamānā niccasīlaṃ uposathasīlañca pūretvā yathārahaṃ puññāni katvā yathākammaṃ gatā.",
  "atk-s0512a:868_0": "Tadā uddo āyasmā ānando ahosi,",
  "atk-s0512a:868_1": "siṅgālo mahāmoggallāno,",
  "atk-s0512a:868_2": "makkaṭo sāriputto,",
  "atk-s0512a:868_3": "sasapaṇḍito pana lokanātho.",
  "atk-s0512a:869_0": "Tassa idhāpi sīlādipāramiyo heṭṭhā vuttanayeneva yathārahaṃ niddhāretabbā.",
  "atk-s0512a:869_1": "Tathā satipi tiracchānupapattiyaṃ kusalādidhamme kusalādito yathābhūtāvabodho,",
  "atk-s0512a:869_2": "tesu aṇumattampi vajjaṃ bhayato disvā suṭṭhu akusalato oramaṇaṃ,",
  "atk-s0512a:869_3": "sammadeva ca kusaladhammesu attano patiṭṭhāpanaṃ,",
  "atk-s0512a:869_4": "paresañca “ime nāma pāpadhammā te evaṃ gahitā evaṃ parāmaṭṭhā evaṃgatikā bhavanti evaṃabhisamparāyā”ti ādīnavaṃ dassetvā tato viramaṇe niyojanaṃ,",
  "atk-s0512a:869_5": "idaṃ dānaṃ nāma,",
  "atk-s0512a:869_6": "idaṃ sīlaṃ nāma,",
  "atk-s0512a:869_7": "idaṃ uposathakammaṃ nāma,",
  "atk-s0512a:869_8": "ettha patiṭṭhitānaṃ devamanussasampattiyo hatthagatā evātiādinā puññakammesu ānisaṃsaṃ dassetvā patiṭṭhāpanaṃ,",
  "atk-s0512a:869_9": "attano sarīrajīvitanirapekkhaṃ,",
  "atk-s0512a:869_10": "paresaṃ sattānaṃ anuggaṇhanaṃ,",
  "atk-s0512a:869_11": "uḷāro ca dānajjhāsayoti evamādayo idha bodhisattassa guṇānubhāvā vibhāvetabbā.",
  "atk-s0512a:869_12": "Tenetaṃ vuccati –",
  "atk-s0512a:869_13": "“evaṃ acchariyā hete…pe…",
  "atk-s0512a:869_14": "dhammassa anudhammato”ti.",
  "atk-s0512a:870_0": "Sasapaṇḍitacariyāvaṇṇanā niṭṭhitā.",
  "atk-s0512a:871_0": "Idāni “akittibrāhmaṇo”tiādinā yathāvutte dasapi cariyāvisese udānetvā nigameti.",
  "atk-s0512a:871_1": "Tattha ahameva tadā āsiṃ,",
  "atk-s0512a:871_2": "yo te dānavare adāti yo tāni uttamadānāni adāsi,",
  "atk-s0512a:871_3": "so akittibrāhaṇādiko ahameva tadā tasmiṃ kāle ahosiṃ,",
  "atk-s0512a:871_4": "na aññoti.",
  "atk-s0512a:871_5": "Iti tesu attabhāvesu satipi sīlādipāramīnaṃ yathārahaṃ pūritabhāve attano pana tadā dānajjhāsayassa ativiya",
  "atk-s0512a:871_6": "uḷārabhāvaṃ sandhāya dānapāramivaseneva desanaṃ āropesi.",
  "atk-s0512a:871_7": "Ete dānaparikkhārā,",
  "atk-s0512a:871_8": "ete dānassa pāramīti ye ime akittijātakādīsu anekākāravokārā mayā pavattitā deyyadhammapariccāgā mama sarīrāvayavaputtadārapariccāgā paramakoṭikā,",
  "atk-s0512a:871_9": "kiñcāpi te karuṇūpāyakosallapariggahitattā sabbaññutaññāṇameva uddissa pavattitattā dānassa paramukkaṃsagamanena dānapāramī eva,",
  "atk-s0512a:871_10": "tathāpi mama dānassa paramatthapāramibhūtassa parikkharaṇatosantānassa paribhāvanāvasena abhisaṅkharaṇato ete dānaparikkhārā nāma.",
  "atk-s0512a:871_11": "Yassa panete parikkhārā,",
  "atk-s0512a:871_12": "taṃ dassetuṃ “jīvitaṃ yācake datvā,",
  "atk-s0512a:871_13": "imaṃ pārami pūrayi”nti vuttaṃ.",
  "atk-s0512a:871_14": "Ettha hi ṭhapetvā sasapaṇḍitacariyaṃ sesāsu navasu cariyāsu yathārahaṃ dānapāramidānaupapāramiyo veditabbā,",
  "atk-s0512a:871_15": "sasapaṇḍitacariye pana dānaparamatthapāramī.",
  "atk-s0512a:871_16": "Tena vuttaṃ –",
  "atk-s0512a:872_0": "“Bhikkhāya upagataṃ disvā, sakattānaṃ pariccajiṃ;",
  "atk-s0512a:873_0": "Dānena me samo natthi, esā me dānapāramī”ti. ;",
  "atk-s0512a:874_0": "Kiñcāpi hi mahāpurisassa yathāvutte akittibrāhmaṇādikāle aññasmiñca mahājanakamahāsutasomādikāle dānapāramiyā",
  "atk-s0512a:874_1": "pūritattabhāvānaṃ parimāṇaṃ nāma natthi,",
  "atk-s0512a:874_2": "tathāpi ekanteneva sasapaṇḍitakāle dānapāramiyā paramatthapāramibhāvo vibhāvetabboti.",
  "atk-s0512a:875_0": "Paramatthadīpaniyā cariyāpiṭakasaṃvaṇṇanāya",
  "atk-s0512a:876_0": "Dasavidhacariyāsaṅgahassa visesato",
  "atk-s0512a:877_0": "Dānapāramivibhāvanassa",
  "atk-s0512a:878_0": "Paṭhamavaggassa atthavaṇṇanā niṭṭhitā.",
  "atk-s0512a:879_0": "2. Hatthināgavaggo",
  "atk-s0512a:880_0": "1. Mātuposakacariyāvaṇṇanā",
  "atk-s0512a:881_0": "1.",
  "atk-s0512a:881_1": "Dutiyavaggassa paṭhame kuñjaroti hatthī.",
  "atk-s0512a:881_2": "Mātuposakoti andhāya jarājiṇṇāya mātuyā paṭijagganako.",
  "atk-s0512a:881_3": "Mahiyāti bhūmiyaṃ.",
  "atk-s0512a:881_4": "Guṇenāti sīlaguṇena,",
  "atk-s0512a:881_5": "tadā mama sadiso natthi.",
  "atk-s0512a:882_0": "Bodhisatto hi tadā himavantappadese hatthiyoniyaṃ nibbatti.",
  "atk-s0512a:882_1": "So sabbaseto abhirūpo lakkhaṇasampanno mahāhatthī anekahatthisatasahassaparivāro ahosi.",
  "atk-s0512a:882_2": "Mātā panassa andhā.",
  "atk-s0512a:882_3": "So madhuraphalāphalāni hatthīnaṃ hatthesu datvā mātu peseti.",
  "atk-s0512a:882_4": "Hatthino tassā adatvā sayaṃ khādanti.",
  "atk-s0512a:882_5": "So pariggaṇhanto taṃ pavattiṃ ñatvā “yūthaṃ pahāya mātarameva posessāmī”ti rattibhāge aññesaṃ hatthīnaṃ",
  "atk-s0512a:882_6": "ajānantānaṃ mātaraṃ gahetvā caṇḍoraṇapabbatapādaṃ gantvā ekaṃ naḷiniṃ upanissāya ṭhitāya pabbataguhāya",
  "atk-s0512a:882_7": "mātaraṃ ṭhapetvā posesi.",
  "atk-s0512a:883_0": "2- 3.",
  "atk-s0512a:883_1": "Pavane disvā vanacaroti eko vanacarako puriso tasmiṃ mahāvane vicaranto maṃ disvā.",
  "atk-s0512a:883_2": "Rañño maṃ paṭivedayīti bārāṇasirañño maṃ ārocesi.",
  "atk-s0512a:884_0": "So hi maggamūḷho disaṃ vavatthapetuṃ asakkonto mahantena saddena paridevi.",
  "atk-s0512a:884_1": "Bodhisattopi tassa saddaṃ sutvā “ayaṃ puriso anātho,",
  "atk-s0512a:884_2": "na kho panetaṃ patirūpaṃ,",
  "atk-s0512a:884_3": "yaṃ esa mayi ṭhite idha vinasseyyā”ti tassa santikaṃ gantvā taṃ bhayena palāyantaṃ disvā “ambho purisa,",
  "atk-s0512a:884_4": "natthi te maṃ nissāya bhayaṃ,",
  "atk-s0512a:884_5": "mā palāyi,",
  "atk-s0512a:884_6": "kasmā tvaṃ paridevanto vicarasī”ti pucchitvā “sāmi,",
  "atk-s0512a:884_7": "ahaṃ maggamūḷho ajja me sattamo divaso”ti vutte “bho purisa, mā bhāyi,",
  "atk-s0512a:884_8": "ahaṃ taṃ manussapathe ṭhapessāmī”ti taṃ attano piṭṭhiyaṃ nisīdāpetvā araññato nīharitvā nivatti.",
  "atk-s0512a:884_9": "Sopi pāpo “nagaraṃ gantvā rañño ārocessāmī”ti rukkhasaññaṃ pabbatasaññañca karontova nikkhamitvā bārāṇasiṃ agamāsi.",
  "atk-s0512a:884_10": "Tasmiṃ kāle rañño maṅgalahatthī mato.",
  "atk-s0512a:884_11": "So puriso rājānaṃ upasaṅkamitvā mahāpurisassa attano diṭṭhabhāvaṃ ārocesi.",
  "atk-s0512a:884_12": "Tena vuttaṃ “tavānucchavo, mahārāja,",
  "atk-s0512a:884_13": "gajo vasati kānane”tiādi.",
  "atk-s0512a:885_0": "Tattha tavānucchavoti tava opavayhaṃ kātuṃ anucchaviko yutto.",
  "atk-s0512a:885_1": "Na tassa parikkhāyatthoti tassa gahaṇe gamanupacchedanatthaṃ samantato khaṇitabbaparikkhāya vā kareṇuyā",
  "atk-s0512a:885_2": "kaṇṇapuṭena attānaṃ paṭicchādetvā khittapāsarajjuyā bandhitabbaāḷakasaṅkhātaālānena vā yattha paviṭṭho",
  "atk-s0512a:885_3": "katthaci gantuṃ na sakkoti,",
  "atk-s0512a:885_4": "tādisavañcanakāsuyā vā attho payojanaṃ natthi.",
  "atk-s0512a:885_5": "Sahagahiteti gahaṇasamakālaṃ eva.",
  "atk-s0512a:885_6": "Ehitīti āgamissati.",
  "atk-s0512a:886_0": "Rājā imaṃ maggadesakaṃ katvā araññaṃ gantvā “iminā vuttaṃ hatthināgaṃ ānehī”ti hatthācariyaṃ saha parivārena pesesi.",
  "atk-s0512a:886_1": "So tena saddhiṃ gantvā bodhisattaṃ naḷiniṃ pavisitvā gocaraṃ gaṇhantaṃ passi.",
  "atk-s0512a:886_2": "Tena vuttaṃ –",
  "atk-s0512a:887_0": "4.",
  "atk-s0512a:888_0": "“Tassa taṃ vacanaṃ sutvā, rājāpi tuṭṭhamānaso;",
  "atk-s0512a:889_0": "Pesesi hatthidamakaṃ, chekācariyaṃ susikkhitaṃ.",
  "atk-s0512a:890_0": "5.",
  "atk-s0512a:891_0": "“Gantvā so hatthidamako, addasa padumassare;",
  "atk-s0512a:892_0": "Bhisamuḷālaṃ uddharantaṃ, yāpanatthāya mātuyā”ti.",
  "atk-s0512a:893_0": "Tattha chekācariyanti hatthibandhanādividhimhi kusalaṃ hatthācariyaṃ.",
  "atk-s0512a:893_1": "Susikkhitanti hatthīnaṃ sikkhāpanavijjāya niṭṭhaṅgamanena suṭṭhu sikkhitaṃ.",
  "atk-s0512a:894_0": "6.",
  "atk-s0512a:894_1": "Viññāya me sīlaguṇanti “bhaddo ayaṃ hatthājānīyo na mando, na caṇḍo,",
  "atk-s0512a:894_2": "na vomissasīlo vā”ti mama sīlaguṇaṃ jānitvā. Kathaṃ?",
  "atk-s0512a:894_3": "Lakkhaṇaṃ upadhārayīti susikkhitahatthisippattā mama lakkhaṇaṃ samantato upadhāresi.",
  "atk-s0512a:894_4": "Tena so ehi puttāti vatvāna,",
  "atk-s0512a:894_5": "mama soṇḍāya aggahi.",
  "atk-s0512a:895_0": "7.",
  "atk-s0512a:895_1": "Bodhisatto hatthācariyaṃ disvā –",
  "atk-s0512a:895_2": "“idaṃ bhayaṃ mayhaṃ etassa purisassa santikā uppannaṃ,",
  "atk-s0512a:895_3": "ahaṃ kho pana mahābalo hatthisahassampi viddhaṃsetuṃ samattho,",
  "atk-s0512a:895_4": "pahomi kujjhitvā saraṭṭhakaṃ senāvāhanaṃ nāsetuṃ,",
  "atk-s0512a:895_5": "sace pana kujjhissāmi,",
  "atk-s0512a:895_6": "sīlaṃ me bhijjissati,",
  "atk-s0512a:895_7": "tasmā sattīhi koṭṭiyamānopi na kujjhissāmī”ti cittaṃ adhiṭṭhāya sīsaṃ onāmetvā niccalova aṭṭhāsi.",
  "atk-s0512a:895_8": "Tenāha bhagavā “yaṃ me tadā pākatikaṃ,",
  "atk-s0512a:895_9": "sarīrānugataṃ bala”ntiādi.",
  "atk-s0512a:896_0": "Tattha pākatikanti sabhāvasiddhaṃ.",
  "atk-s0512a:896_1": "Sarīrānugatanti sarīrameva anugataṃ kāyabalaṃ,",
  "atk-s0512a:896_2": "na upāyakusalatāsaṅkhātañāṇānugatanti adhippāyo.",
  "atk-s0512a:896_3": "Ajja nāgasahassānanti ajjakāle anekesaṃ hatthisahassānaṃ samuditānaṃ.",
  "atk-s0512a:896_4": "Balena samasādisanti tesaṃ sarīrabalena samasamameva hutvā sadisaṃ,",
  "atk-s0512a:896_5": "na upamāmattena.",
  "atk-s0512a:896_6": "Maṅgalahatthikule hi tadā bodhisatto uppannoti.",
  "atk-s0512a:897_0": "8.",
  "atk-s0512a:897_1": "Yadihaṃ tesaṃ pakuppeyyanti maṃ gahaṇāya upagatānaṃ tesaṃ ahaṃ yadi kujjheyyaṃ,",
  "atk-s0512a:897_2": "tesaṃ jīvitamaddane paṭibalo bhaveyyaṃ.",
  "atk-s0512a:897_3": "Na kevalaṃ tesaññeva,",
  "atk-s0512a:897_4": "atha kho yāva rajjampi mānusanti yato rajjato tesaṃ āgatānaṃ manussānaṃ sabbampi rajjaṃ pothetvā cuṇṇavicuṇṇaṃ kareyyaṃ.",
  "atk-s0512a:898_0": "9.",
  "atk-s0512a:898_1": "Api cāhaṃ sīlarakkhāyāti evaṃ samatthopi ca ahaṃ attani patiṭṭhitāya sīlarakkhāya sīlaguttiyā gutto bandho viya.",
  "atk-s0512a:898_2": "Na karomi citte aññathattanti tassa sīlassa aññathattabhūtaṃ tesaṃ sattānaṃ pothanādividhiṃ mayhaṃ citte na karomi,",
  "atk-s0512a:898_3": "tattha cittampi na uppādemi.",
  "atk-s0512a:898_4": "Pakkhipantaṃ mamāḷaketi ālānatthambhe pakkhipantaṃ,",
  "atk-s0512a:898_5": "“disvāpī”ti vacanaseso.",
  "atk-s0512a:898_6": "Kasmāti ce,",
  "atk-s0512a:898_7": "sīlapāramipūriyā īdisesu ṭhānesu sīlaṃ akhaṇḍentassa me nacirasseva sīlapāramī paripūressatīti sīlapāramiparipūraṇatthaṃ",
  "atk-s0512a:898_8": "tassa aññathattaṃ citte na karomīti yojanā.",
  "atk-s0512a:899_0": "10.",
  "atk-s0512a:899_1": "“Yadi te ma”nti gāthāyapi sīlarakkhāya daḷhaṃ katvā sīlassa adhiṭṭhitabhāvameva dasseti.",
  "atk-s0512a:899_2": "Tattha koṭṭeyyunti bhindeyyuṃ.",
  "atk-s0512a:899_3": "Sīlakhaṇḍabhayā mamāti mama sīlassa khaṇḍanabhayena.",
  "atk-s0512a:900_0": "Evaṃ pana cintetvā bodhisatte niccale ṭhite hatthācariyo padumasaraṃ otaritvā tassa lakkhaṇasampattiṃ",
  "atk-s0512a:900_1": "disvā “ehi puttā”ti rajatadāmasadisāya soṇḍāya gahetvā sattame divase bārāṇasiṃ pāpuṇi.",
  "atk-s0512a:900_2": "So antarāmagge vattamānova rañño sāsanaṃ pesesi.",
  "atk-s0512a:900_3": "Rājā nagaraṃ alaṅkārāpesi.",
  "atk-s0512a:900_4": "Hatthācariyo bodhisattaṃ katagandhaparibhaṇḍaṃ alaṅkatapaṭiyattaṃ hatthisālaṃ netvā vicitrasāṇiyā parikkhipāpetvā rañño ārocesi.",
  "atk-s0512a:900_5": "Rājā nānaggarasabhojanaṃ ādāya gantvā bodhisattassa dāpesi.",
  "atk-s0512a:900_6": "So “mātaraṃ vinā gocaraṃ na gaṇhissāmī”ti piṇḍaṃ na gaṇhi.",
  "atk-s0512a:900_7": "Yācitopi aggahetvā –",
  "atk-s0512a:901_0": "“Sā nūnasā kapaṇikā, andhā apariṇāyikā;",
  "atk-s0512a:902_0": "Khāṇuṃ pādena ghaṭṭeti, giriṃ caṇḍoraṇaṃ patī”ti. –",
  "atk-s0512a:903_0": "Āha. Taṃ sutvā rājā –",
  "atk-s0512a:904_0": "“Kā nu te sā mahānāga, andhā apariṇāyikā;",
  "atk-s0512a:905_0": "Khāṇuṃ pādena ghaṭṭeti, giriṃ caṇḍoraṇaṃ patī”ti. – pucchitvā –",
  "atk-s0512a:906_0": "“Mātā me sā mahārāja, andhā apariṇāyikā;",
  "atk-s0512a:907_0": "Khāṇuṃ pādena ghaṭṭeti, giriṃ caṇḍoraṇaṃ patī”ti. –",
  "atk-s0512a:908_0": "Vutte ajja sattamo divaso “mātā me gocaraṃ na labhitthā”ti vadato imassa gocaraṃ agaṇhantassa. Tasmā –",
  "atk-s0512a:909_0": "“Muñcathetaṃ mahānāgaṃ, yoyaṃ bharati mātaraṃ;",
  "atk-s0512a:910_0": "Sametu mātarā nāgo, saha sabbehi ñātibhī”ti. – vatvā muñcāpesi –",
  "atk-s0512a:911_0": "“Mutto ca bandhanā nāgo, muttadāmāya kuñjaro;",
  "atk-s0512a:912_0": "Muhuttaṃ assāsayitvā, agamā yena pabbato”ti.",
  "atk-s0512a:913_0": "Tattha kapaṇikāti varākā.",
  "atk-s0512a:913_1": "Khāṇuṃ pādena ghaṭṭetīti andhatāya puttaviyogadukkhena ca paridevamānā tattha tattha rukkhakaḷiṅgare pādena ghaṭṭeti.",
  "atk-s0512a:913_2": "Caṇḍoraṇaṃ patīti caṇḍoraṇapabbatābhimukhī,",
  "atk-s0512a:913_3": "tasmiṃ pabbatapāde paribbhamamānāti attho.",
  "atk-s0512a:913_4": "Agamā yena pabbatoti so hatthināgo bandhanā mutto thokaṃ vissamitvā rañño dasarājadhammagāthāhi dhammaṃ desetvā “appamatto hohi,",
  "atk-s0512a:913_5": "mahārājā”ti ovādaṃ datvā mahājanena gandhamālādīhi pūjiyamāno nagarā nikkhamitvā tadaheva mātarā samāgantvā sabbaṃ pavattiṃ ācikkhi.",
  "atk-s0512a:913_6": "Sā tuṭṭhamānasā –",
  "atk-s0512a:914_0": "“Ciraṃ jīvatu so rājā, kāsīnaṃ raṭṭhavaḍḍhano;",
  "atk-s0512a:915_0": "Yo me puttaṃ pamocesi, sadā vuddhāpacāyika”nti. –",
  "atk-s0512a:916_0": "Rañño anumodanaṃ akāsi.",
  "atk-s0512a:916_1": "Rājā bodhisattassa guṇe pasīditvā naḷiniyā avidūre gāmaṃ māpetvā bodhisattassa mātu cassa nibaddhaṃ vattaṃ paṭṭhapesi.",
  "atk-s0512a:916_2": "Aparabhāge bodhisatto mātari matāya tassā sarīraparihāraṃ katvā kuraṇḍakaassamapadaṃ nāma gato.",
  "atk-s0512a:916_3": "Tasmiṃ pana ṭhāne himavantato otaritvā pañcasatā isayo vasiṃsu.",
  "atk-s0512a:916_4": "Taṃ vattaṃ tesaṃ datvā rājā bodhisattassa samānarūpaṃ silāpaṭimaṃ kāretvā mahāsakkāraṃ pavattesi.",
  "atk-s0512a:916_5": "Jambudīpavāsino anusaṃvaccharaṃ sannipatitvā hatthimahaṃ nāma kariṃsu.",
  "atk-s0512a:917_0": "Tadā rājā ānando ahosi, hatthinī mahāmāyā, vanacarako devadatto, mātuposakahatthināgo lokanātho.",
  "atk-s0512a:918_0": "Idhāpi dānapāramiādayo yathārahaṃ niddhāretabbā.",
  "atk-s0512a:918_1": "Sīlapāramī pana atisayavatīti sā eva desanaṃ āruḷhā.",
  "atk-s0512a:918_2": "Tathā tiracchānayoniyaṃ uppannopi brahmapubbadevapubbācariyaāhuneyyādibhāvena sabbaññubuddhenapi pasatthabhāvānurūpaṃ",
  "atk-s0512a:918_3": "mātuyā garucittaṃ upaṭṭhapetvā “mātā nāmesā puttassa bahūpakārā,",
  "atk-s0512a:918_4": "tasmā mātupaṭṭhānaṃ nāma paṇḍitena paññatta”nti manasi katvā anekesaṃ hatthisahassānaṃ issarādhipati",
  "atk-s0512a:918_5": "mahānubhāvo yūthapati hutvā tehi anuvattiyamāno ekakavihāre antarāyaṃ agaṇetvā yūthaṃ pahāya ekako hutvā",
  "atk-s0512a:918_6": "upakārikhettaṃ pūjessāmīti mātuposanaṃ,",
  "atk-s0512a:918_7": "maggamūḷhapurisaṃ disvā anukampāya taṃ gahetvā manussagocarasampāpanaṃ,",
  "atk-s0512a:918_8": "tena ca katāparādhasahanaṃ,",
  "atk-s0512a:918_9": "hatthācariyappamukhānaṃ attānaṃ bandhituṃ āgatapurisānaṃ samatthopi samāno santāsanamattenapi tesaṃ pīḷanā bhavissati,",
  "atk-s0512a:918_10": "mayhañca sīlassa khaṇḍādibhāvoti tathā akatvā sudantena opavayho viya sukheneva gahaṇūpagamanaṃ,",
  "atk-s0512a:918_11": "mātaraṃ vinā na kañci ajjhoharissāmīti sattāhampi anāhāratā,",
  "atk-s0512a:918_12": "imināpāhaṃ bandhāpitoti cittaṃ anuppādetvā rājānaṃ mettāya pharaṇaṃ,",
  "atk-s0512a:918_13": "tassa ca nānānayehi dhammadesanāti evamādayo idha mahāpurisassa guṇānubhāvā vibhāvetabbā.",
  "atk-s0512a:918_14": "Tena vuttaṃ –",
  "atk-s0512a:918_15": "“evaṃ acchariyā ete,",
  "atk-s0512a:918_16": "abbhutā ca mahesino…pe…",
  "atk-s0512a:918_17": "dhammassa anudhammato”ti.",
  "atk-s0512a:919_0": "Mātuposakacariyāvaṇṇanā niṭṭhitā.",
  "atk-s0512a:920_0": "2. Bhūridattacariyāvaṇṇanā",
  "atk-s0512a:921_0": "11.",
  "atk-s0512a:921_1": "Dutiye bhūridattoti bhūrisamadatto.",
  "atk-s0512a:921_2": "Dattoti hi tadā bodhisattassa mātāpitūhi kataṃ nāmaṃ.",
  "atk-s0512a:921_3": "Yasmā paneso nāgabhavane virūpakkhamahārājabhavane tāvatiṃsabhavane ca uppanne pañhe sammadeva vinicchināti,",
  "atk-s0512a:921_4": "ekadivasañca virūpakkhamahārāje nāgaparisāya saddhiṃ tidasapuraṃ gantvā sakkaṃ parivāretvā nisinne devānamantare pañho samuṭṭhāsi.",
  "atk-s0512a:921_5": "Taṃ koci kathetuṃ nāsakkhi.",
  "atk-s0512a:921_6": "Sakkena pana anuññāto pallaṅkavaragato hutvā mahāsattova kathesi.",
  "atk-s0512a:921_7": "Atha naṃ devarājā dibbagandhapupphehi pūjetvā “datta,",
  "atk-s0512a:921_8": "tvaṃ pathavisamāya vipulāya paññāya samannāgato ito paṭṭhāya bhūridatto nāmā”ti āha.",
  "atk-s0512a:921_9": "Bhūrīti hi pathaviyā nāmaṃ,",
  "atk-s0512a:921_10": "tasmā bhūrisamatāya bhūte atthe ramatīti ca bhūrisaṅkhātāya mahatiyā paññāya samannāgatattā mahāsatto “bhūridatto”ti paññāyittha.",
  "atk-s0512a:921_11": "Mahatiyā pana nāgiddhiyā samannāgatattā mahiddhiko cāti.",
  "atk-s0512a:922_0": "Atīte hi imasmiṃyeva kappe bārāṇasirañño putto pitarā raṭṭhato pabbājito vane vasanto aññatarāya nāgamāṇavikāya saṃvāsaṃ kappesi.",
  "atk-s0512a:922_1": "Tesaṃ saṃvāsamanvāya dve dārakā jāyiṃsu –",
  "atk-s0512a:922_2": "putto ca dhītā ca.",
  "atk-s0512a:922_3": "Puttassa “sāgarabrahmadatto”ti nāmaṃ kariṃsu dhītāya “samuddajā”ti.",
  "atk-s0512a:922_4": "So aparabhāge pitu accayena bārāṇasiṃ gantvā rajjaṃ kāresi.",
  "atk-s0512a:922_5": "Atha dhataraṭṭho nāma nāgarājā pañcayojanasatike nāgabhavane nāgarajjaṃ kārento taṃ abhūtavādikena cittacūḷena",
  "atk-s0512a:922_6": "nāma kacchapena “bārāṇasirājā attano dhītaraṃ tuyhaṃ dātukāmo,",
  "atk-s0512a:922_7": "sā kho pana rājadhītā samuddajā nāma abhirūpā dassanīyā pāsādikā cā”ti kathitaṃ sutvā dhataraṭṭho cattāro",
  "atk-s0512a:922_8": "nāgamāṇavake pesetvā taṃ dātuṃ anicchantaṃ nāgavibhiṃsikāya bhiṃsāpetvā “dammī”ti vutte mahantaṃ paṇṇākāraṃ",
  "atk-s0512a:922_9": "pesetvā mahatiyā nāgiddhiyā mahantena parivārena tassa dhītaraṃ nāgabhavanaṃ netvā aggamahesiṭṭhāne ṭhapesi.",
  "atk-s0512a:923_0": "Sā aparabhāge dhataraṭṭhaṃ paṭicca sudassano, datto, subhogo,",
  "atk-s0512a:923_1": "ariṭṭhoti cattāro putte paṭilabhi.",
  "atk-s0512a:923_2": "Tesu datto bodhisatto,",
  "atk-s0512a:923_3": "so pubbe vuttanayeneva sakkena tuṭṭhacittena “bhūridatto”ti gahitanāmattā “bhūridatto”tveva paññāyittha.",
  "atk-s0512a:923_4": "Atha nesaṃ pitā yojanasatikaṃ yojanasatikaṃ rajjaṃ bhājetvā adāsi.",
  "atk-s0512a:923_5": "Mahanto yaso ahosi.",
  "atk-s0512a:923_6": "Soḷasasoḷasanāgakaññāsahassāni parivārayiṃsu.",
  "atk-s0512a:923_7": "Pitupi ekayojanasatameva rajjaṃ ahosi.",
  "atk-s0512a:923_8": "Tayo puttā māse māse mātāpitaro passituṃ āgacchanti,",
  "atk-s0512a:923_9": "bodhisatto pana anvaddhamāsaṃ āgacchati.",
  "atk-s0512a:924_0": "So ekadivasaṃ virūpakkhamahārājena saddhiṃ sakkassa upaṭṭhānaṃ gato vejayantapāsādaṃ sudhammadevasabhaṃ",
  "atk-s0512a:924_1": "pāricchattakakoviḷāraṃ paṇḍukambalasilāsanaṃ devaccharāparivāraṃ atimanoharaṃ sakkasampattiṃ disvā “ettakamattampi",
  "atk-s0512a:924_2": "nāgattabhāve ṭhitassa dullabhaṃ,",
  "atk-s0512a:924_3": "kuto sammāsambodhī”ti nāgattabhāvaṃ jigucchitvā “nāgabhavanaṃ gantvā uposathavāsaṃ vasitvā sīlameva paggaṇhissāmi,",
  "atk-s0512a:924_4": "taṃ bodhiparipācanaṃ hoti,",
  "atk-s0512a:924_5": "imasmiṃ devaloke uppattikāraṇaṃ bhavissatī”ti cintetvā nāgabhavanaṃ gantvā mātāpitaro āha –",
  "atk-s0512a:924_6": "“ammatātā,",
  "atk-s0512a:924_7": "ahaṃ uposathakammaṃ karissāmī”ti.",
  "atk-s0512a:924_8": "Tehi “idheva uposathaṃ upavasāhi,",
  "atk-s0512a:924_9": "bahigatānaṃ nāgānaṃ mahantaṃ bhaya”nti vutte ekavāraṃ tathā katvā nāgakaññāhi upadduto punavāre mātāpitūnaṃ",
  "atk-s0512a:924_10": "anārocetvā attano bhariyaṃ āmantetvā “bhadde,",
  "atk-s0512a:924_11": "ahaṃ manussalokaṃ gantvā yamunātīre mahānigrodharukkho atthi tassa avidūre vammikamatthake bhoge ābhujitvā",
  "atk-s0512a:924_12": "caturaṅgasamannāgataṃ uposathaṃ adhiṭṭhāya nipajjitvā “uposathakammaṃ karissāmī”ti nāgabhavanato nikkhamitvā",
  "atk-s0512a:924_13": "tathā karoti.",
  "atk-s0512a:924_14": "Tena vuttaṃ “virūpakkhena mahāraññā,",
  "atk-s0512a:924_15": "devalokamagañchaha”ntiādi.",
  "atk-s0512a:925_0": "Tattha virūpakkhena mahāraññāti virūpakkhena nāma nāgādhipatimahārājena.",
  "atk-s0512a:925_1": "Devalokanti tāvatiṃsadevalokaṃ.",
  "atk-s0512a:925_2": "Agañchahanti agañchiṃ,",
  "atk-s0512a:925_3": "upasaṅkamiṃ ahaṃ.",
  "atk-s0512a:926_0": "12.",
  "atk-s0512a:926_1": "Tatthāti tasmiṃ devaloke.",
  "atk-s0512a:926_2": "Passiṃ tvāhanti addakkhiṃ ahaṃ tu-",
  "atk-s0512a:926_3": "saddo nipātamatto.",
  "atk-s0512a:926_4": "Ekantaṃ sukhasamappiteti ekantaṃ accantameva sukhena samaṅgībhūte.",
  "atk-s0512a:926_5": "Vuttañhetaṃ bhagavatā – “santi,",
  "atk-s0512a:926_6": "bhikkhave,",
  "atk-s0512a:926_7": "cha phassāyatanikā nāma saggā.",
  "atk-s0512a:926_8": "Yāvañcidaṃ,",
  "atk-s0512a:926_9": "bhikkhave,",
  "atk-s0512a:926_10": "na sukaraṃ akkhānena pāpuṇituṃ yāva sukhā saggā”ti ca.",
  "atk-s0512a:926_11": "Taṃsaggagamanatthāyāti tasmiṃ saggasmiṃ uppattivasena gamanatthāya.",
  "atk-s0512a:926_12": "Sīlabbatanti sīlasaṅkhātaṃ vataṃ.",
  "atk-s0512a:926_13": "Atha vā sīlabbatanti uposathasīlañceva “mama cammaṃ cammatthikā harantū”tiādinā attano sarīrāvayavapariccāgasamādiyanasaṅkhātaṃ vatañca.",
  "atk-s0512a:927_0": "13.",
  "atk-s0512a:927_1": "Sarīrakiccanti mukhadhovanādisarīrapaṭijagganaṃ.",
  "atk-s0512a:927_2": "Bhutvā yāpanamattakanti indriyāni nibbisevanāni kātuṃ sarīraṭṭhitimattakaṃ āhāraṃ āharitvā.",
  "atk-s0512a:927_3": "Caturo aṅgeti cattāri aṅgāni.",
  "atk-s0512a:927_4": "Adhiṭṭhāyāti adhiṭṭhahitvā.",
  "atk-s0512a:927_5": "Semīti sayāmi.",
  "atk-s0512a:928_0": "14.",
  "atk-s0512a:928_1": "Chaviyātiādi tesaṃ catunnaṃ aṅgānaṃ dassanaṃ.",
  "atk-s0512a:928_2": "Tattha ca chavicammānaṃ vissajjanaṃ ekaṃ aṅgaṃ,",
  "atk-s0512a:928_3": "sesāni ekekameva,",
  "atk-s0512a:928_4": "maṃsaggahaṇeneva cettha rudhirampi saṅgahitanti daṭṭhabbaṃ.",
  "atk-s0512a:928_5": "Etenāti etehi.",
  "atk-s0512a:928_6": "Harātu soti yassa etehi chaviādīhi karaṇīyaṃ atthi,",
  "atk-s0512a:928_7": "tassa mayā dinnamevetaṃ.",
  "atk-s0512a:928_8": "Sabbaṃ so haratūti attano attabhāve anapekkhapavāraṇaṃ pavāreti.",
  "atk-s0512a:929_0": "Evaṃ mahāsattassa iminā niyāmeneva anvaddhamāsaṃ uposathakammaṃ karontassa dīgho addhā vītivatto.",
  "atk-s0512a:929_1": "Evaṃ gacchante kāle ekadivasaṃ aññataro nesādabrāhmaṇo somadattena nāma attano puttena saha taṃ ṭhānaṃ",
  "atk-s0512a:929_2": "patvā aruṇuggamanasamaye nāgakaññāhi parivāriyamānaṃ mahāsattaṃ disvā tassa santikaṃ agamāsi.",
  "atk-s0512a:929_3": "Tāvadeva nāgakaññāyo pathaviyaṃ nimujjitvā nāgabhavanameva gatā.",
  "atk-s0512a:929_4": "Brāhmaṇo mahāsattaṃ pucchi –",
  "atk-s0512a:929_5": "“ko nu kho tvaṃ, mārisa,",
  "atk-s0512a:929_6": "devo vā yakkho vā nāgo vā”ti?",
  "atk-s0512a:929_7": "Bodhisatto yathābhūtaṃ attānaṃ āvi katvā sacāyaṃ ito gaccheyya,",
  "atk-s0512a:929_8": "idha me vāsaṃ mahājanassa pākaṭaṃ kareyya,",
  "atk-s0512a:929_9": "tena me uposathavāsassa antarāyopi siyā.",
  "atk-s0512a:929_10": "Yaṃnūnāhaṃ ito imaṃ nāgabhavanaṃ netvā mahatiyā sampattiyā yojeyyaṃ.",
  "atk-s0512a:929_11": "Evāyaṃ tattheva abhiramissati,",
  "atk-s0512a:929_12": "tena me uposathakammaṃ addhaniyaṃ siyāti.",
  "atk-s0512a:929_13": "Atha naṃ āha –",
  "atk-s0512a:929_14": "“brāhmaṇa,",
  "atk-s0512a:929_15": "mahantaṃ te yasaṃ dassāmi,",
  "atk-s0512a:929_16": "ramaṇīyaṃ nāgabhavanaṃ,",
  "atk-s0512a:929_17": "ehi tattha gacchāmā”ti. Sāmi,",
  "atk-s0512a:929_18": "putto me atthi,",
  "atk-s0512a:929_19": "tasmiṃ āgacchante āgamissāmīti. Gaccha, brāhmaṇa,",
  "atk-s0512a:929_20": "puttaṃ ānehīti.",
  "atk-s0512a:929_21": "Brāhmaṇo gantvā puttassa tamatthaṃ ārocetvā taṃ ānesi.",
  "atk-s0512a:929_22": "Mahāsatto te ubhopi ādāya attano ānubhāvena nāgabhavanaṃ ānesi.",
  "atk-s0512a:929_23": "Tesaṃ tattha dibbo attabhāvo pātubhavi.",
  "atk-s0512a:929_24": "Atha tesaṃ mahāsatto dibbasampattiṃ datvā cattāri cattāri nāgakaññāsatāni adāsi.",
  "atk-s0512a:929_25": "Te mahatiṃ sampattiṃ anubhaviṃsu.",
  "atk-s0512a:930_0": "Bodhisattopi appamatto uposathakammaṃ karoti.",
  "atk-s0512a:930_1": "Anvaddhamāsaṃ mātāpitūnaṃ upaṭṭhānaṃ gantvā dhammakathaṃ kathetvā tato ca brāhmaṇassa santikaṃ gantvā ārogyaṃ pucchitvā “yena te attho,",
  "atk-s0512a:930_2": "taṃ vadeyyāsī”ti āpucchitvā “anukkaṇṭhamāno abhiramā”ti vatvā somadattenapi saddhiṃ paṭisanthāraṃ katvā attano nivesanaṃ gacchati.",
  "atk-s0512a:930_3": "Brāhmaṇo saṃvaccharaṃ tattha vasitvā mandapuññatāya ukkaṇṭhitvā anicchamānampi puttaṃ gahetvā bodhisattaṃ",
  "atk-s0512a:930_4": "āpucchitvā tena dīyamānaṃ bahuṃ dhanaṃ sabbakāmadadaṃ maṇiratanampi alakkhikatāya aggahetvā “manussalokaṃ",
  "atk-s0512a:930_5": "gantvā pabbajissāmī”ti āha.",
  "atk-s0512a:930_6": "Mahāsatto nāgamāṇavake āṇāpetvā taṃ saputtakaṃ manussalokaṃ pāpesi.",
  "atk-s0512a:930_7": "Te ubhopi dibbābharaṇāni dibbavatthāni ca omuñcitvā nhāyituṃ ekaṃ pokkharaṇiṃ otariṃsu,",
  "atk-s0512a:930_8": "tasmiṃ khaṇe tāni antaradhāyitvā nāgabhavanameva agamaṃsu.",
  "atk-s0512a:930_9": "Atha paṭhamanivatthakāsāvapilotikāva sarīre paṭimuñci,",
  "atk-s0512a:930_10": "dhanusarasattiyo gahetvā araññaṃ gantvā mige vadhitvā purimaniyāmeneva jīvikaṃ kappesuṃ.",
  "atk-s0512a:931_0": "Tena ca samayena aññataro tāpaso supaṇṇarājato laddhaṃ alampāyanamantaṃ tassa anucchavikāni osadhāni",
  "atk-s0512a:931_1": "mantūpacārañca attānaṃ upaṭṭhahantassa aññatarassa brāhmaṇassa adāsi.",
  "atk-s0512a:931_2": "So “laddho me jīvikūpāyo”ti katipāhaṃ vasitvā tāpasaṃ āpucchitvā pakkamanto anupubbena yamunātīraṃ patvā taṃ mantaṃ sajjhāyanto mahāmaggena gacchati.",
  "atk-s0512a:931_3": "Tadā bodhisattassa bhavanato tassa paricārikā nāgamāṇavikā taṃ sabbakāmadadaṃ maṇiratanaṃ ādāya yamunātīre",
  "atk-s0512a:931_4": "vālukārāsimatthake ṭhapetvā tassobhāsena rattiyaṃ kīḷitvā aruṇuggamane tassa brāhmaṇassa mantasaddaṃ",
  "atk-s0512a:931_5": "sutvā “supaṇṇo”ti saññāya bhayatajjitā maṇiratanaṃ aggahetvā pathaviyaṃ nimujjitvā nāgabhavanaṃ agamaṃsu.",
  "atk-s0512a:932_0": "Brāhmaṇo taṃ maṇiratanaṃ ādāya pāyāsi.",
  "atk-s0512a:932_1": "Tasmiṃ khaṇe so nesādabrāhmaṇo puttena saddhiṃ migavadhāya araññaṃ gacchanto tassa hatthe taṃ maṇiratanaṃ",
  "atk-s0512a:932_2": "disvā “idaṃ bhūridattassa sabbakāmadadaṃ maṇiratana”nti sañjānitvā taṃ gaṇhitukāmo tena saddhiṃ allāpasallāpaṃ",
  "atk-s0512a:932_3": "katvā mantavādibhāvaṃ jānitvā evamāha –",
  "atk-s0512a:932_4": "“sace me tvaṃ imaṃ maṇiratanaṃ dassasi,",
  "atk-s0512a:932_5": "evāhaṃ te mahānubhāvaṃ nāgaṃ dassessāmi,",
  "atk-s0512a:932_6": "yaṃ tvaṃ gahetvā gāmanigamarājadhāniyo caranto bahudhanaṃ lacchasī”ti.",
  "atk-s0512a:932_7": "“Tena hi dassetvā gaṇhāhī”ti vutte taṃ ādāya bodhisattaṃ uposathakaraṇaṭṭhāne vammikamatthake bhoge ābhujitvā",
  "atk-s0512a:932_8": "nipannaṃ avidūre ṭhito hatthaṃ pasāretvā dassesi.",
  "atk-s0512a:933_0": "Mahāsatto taṃ nesādaṃ disvā “ayaṃ uposathassa me antarāyaṃ kareyyāti nāgabhavanaṃ netvā mahāsampattiyaṃ patiṭṭhāpitopi na icchi.",
  "atk-s0512a:933_1": "Tato apakkamitvā sayaṃ gantukāmo mayā dīyamānampi maṇiratanaṃ gaṇhituṃ na icchi.",
  "atk-s0512a:933_2": "Idāni pana ahiguṇḍikaṃ gahetvā āgacchati.",
  "atk-s0512a:933_3": "Sacāhaṃ imassa mittadubbhino kujjheyyaṃ,",
  "atk-s0512a:933_4": "sīlaṃ me khaṇḍaṃ bhavissati.",
  "atk-s0512a:933_5": "Mayā kho pana paṭhamaṃyeva caturaṅgasamannāgato uposatho adhiṭṭhito,",
  "atk-s0512a:933_6": "so yathādhiṭṭhitova hotu.",
  "atk-s0512a:933_7": "Alampāyano maṃ chindatu vā mā vā,",
  "atk-s0512a:933_8": "nevassa kujjhissāmī”ti cintetvā akkhīni nimmīletvā adhiṭṭhānapāramiṃ purecārikaṃ katvā bhogantare sīsaṃ pakkhipitvā niccalova hutvā nipajji.",
  "atk-s0512a:933_9": "Nesādabrāhmaṇopi “bho alampāyana,",
  "atk-s0512a:933_10": "imaṃ nāgaṃ gaṇha,",
  "atk-s0512a:933_11": "maṇiṃ me dehī”ti āha.",
  "atk-s0512a:933_12": "Alampāyano nāgaṃ disvā tuṭṭho maṇiṃ kismiñci agaṇetvā “gaṇha,",
  "atk-s0512a:933_13": "brāhmaṇā”ti hatthe khipi.",
  "atk-s0512a:933_14": "So tassa hatthato bhassitvā pathaviyaṃ patitamattova pathaviṃ pavisitvā nāgabhavanameva gato.",
  "atk-s0512a:933_15": "Nesādabrāhmaṇo maṇiratanato bhūridattena saddhiṃ mittabhāvato ca parihāyitvā nippaccayova pakkanto.",
  "atk-s0512a:934_0": "15.",
  "atk-s0512a:934_1": "Alampāyanopi mahānubhāvehi osadhehi attano sarīraṃ makkhetvā thokaṃ khāditvā kheḷaṃ attano kāyasmiṃ paribhāvetvā",
  "atk-s0512a:934_2": "dibbamantaṃ jappanto bodhisattaṃ upasaṅkamitvā naṅguṭṭhe gahetvā ākaḍḍhitvā sīse daḷhaṃ gaṇhanto mukhamassa",
  "atk-s0512a:934_3": "vivaritvā osadhaṃ khāditvā mukhe sahakheḷaṃ osiñci.",
  "atk-s0512a:934_4": "Sucijātiko mahāsatto sīlabhedabhayena akujjhitvā akkhīni na ummīlesi.",
  "atk-s0512a:934_5": "Atha naṃ osadhamantabalena naṅguṭṭhe gahetvā heṭṭhā sīsaṃ katvā sañcāletvā gahitagocaraṃ chaḍḍāpetvā",
  "atk-s0512a:934_6": "bhūmiyaṃ dīghaso nipajjāpetvā masūrakaṃ maddanto viya hatthehi parimaddi.",
  "atk-s0512a:934_7": "Aṭṭhīni cuṇṇiyamānāni viya ahesuṃ.",
  "atk-s0512a:935_0": "Puna naṅguṭṭhe gahetvā dussaṃ pothento viya pothesi.",
  "atk-s0512a:935_1": "Mahāsatto evarūpaṃ dukkhaṃ anubhontopi neva kujjhittha.",
  "atk-s0512a:935_2": "Aññadatthu attano sīlameva āvajjesi.",
  "atk-s0512a:935_3": "Iti so mahāsattaṃ dubbalaṃ katvā vallīhi peḷaṃ sajjetvā mahāsattaṃ tattha pakkhipi.",
  "atk-s0512a:935_4": "Sarīraṃ panassa mahantaṃ tattha na pavisati.",
  "atk-s0512a:935_5": "Atha naṃ paṇhiyā koṭṭento pavesetvā peḷaṃ ādāya ekaṃ gāmaṃ gantvā gāmamajjhe otāretvā “nāgassa naccaṃ daṭṭhukāmā āgacchantū”ti saddamakāsi.",
  "atk-s0512a:935_6": "Sakalagāmavāsino sannipatiṃsu.",
  "atk-s0512a:935_7": "Tasmiṃ khaṇe alampāyano “nikkhama mahānāgā”ti āha.",
  "atk-s0512a:935_8": "Mahāsatto cintesi –",
  "atk-s0512a:935_9": "“ajja mayā parisaṃ tosentena kīḷituṃ vaṭṭati,",
  "atk-s0512a:935_10": "evaṃ alampāyano bahudhanaṃ labhitvā tuṭṭho maṃ vissajjessati,",
  "atk-s0512a:935_11": "yaṃ yaṃ esa maṃ kāreti,",
  "atk-s0512a:935_12": "taṃ taṃ karissāmī”ti.",
  "atk-s0512a:936_0": "Atha naṃ so peḷato nikkhamantaṃ “mahā hohī”ti āha,",
  "atk-s0512a:936_1": "so mahā ahosi.",
  "atk-s0512a:936_2": "“Khuddako vaṭṭo viphaṇo ekaphaṇo dviphaṇo yāva sahassaphaṇo ucco nīco dissamānakāyo adissamānakāyo dissamānaupaḍḍhakāyo",
  "atk-s0512a:936_3": "nīlo pīto lohito odāto mañjiṭṭho hohi,",
  "atk-s0512a:936_4": "dhūmaṃ vissajjehi,",
  "atk-s0512a:936_5": "jālasikhaṃ udakañca vissajjehī”ti vutte tena vuttaṃ taṃ taṃ ākāraṃ nimminitvā naccaṃ dassesi.",
  "atk-s0512a:936_6": "Taṃ disvā manussā acchariyabbhutacittajātā bahuṃ hiraññasuvaṇṇavatthālaṅkārādiṃ adaṃsu.",
  "atk-s0512a:936_7": "Iti tasmiṃ gāme satasahassamattaṃ labhi.",
  "atk-s0512a:936_8": "So kiñcāpi mahāsattaṃ gaṇhanto “sahassaṃ labhitvā taṃ vissajjessāmī”ti āha.",
  "atk-s0512a:936_9": "Taṃ pana dhanaṃ labhitvā “gāmakepi tāva mayā ettakaṃ dhanaṃ laddhaṃ,",
  "atk-s0512a:936_10": "nagare kira bahudhanaṃ labhissāmī”ti dhanalobhena na muñci.",
  "atk-s0512a:937_0": "So tasmiṃ gāme kuṭumbaṃ saṇṭhapetvā ratanamayaṃ peḷaṃ kāretvā tattha mahāsattaṃ pakkhipitvā sukhayānakaṃ",
  "atk-s0512a:937_1": "āruyha mahantena parivārena gāmanigamarājadhānīsu taṃ kīḷāpetvā bārāṇasiṃ pāpuṇi,",
  "atk-s0512a:937_2": "nāgarājassa madhulājaṃ deti,",
  "atk-s0512a:937_3": "abaddhasattuñca deti.",
  "atk-s0512a:937_4": "So gocaraṃ na gaṇhi avissajjanabhayena.",
  "atk-s0512a:937_5": "Gocaraṃ agaṇhantampi ca naṃ cattāro nagaradvāre ādiṃ katvā tattha tattha māsamattaṃ kīḷāpesi.",
  "atk-s0512a:937_6": "Tena vuttaṃ “saṃsito akataññunā”tiādi.",
  "atk-s0512a:938_0": "Tattha saṃsitoti eso nāgo amukassa nigrodharukkhassa samīpe vammikamatthake sayitoti evaṃ ṭhānaṃ dassetvā kathito.",
  "atk-s0512a:938_1": "Akataññunāti attanā kataṃ upakāraṃ ajānantena mittadubbhinā nesādabrāhmaṇenāti adhippāyo.",
  "atk-s0512a:938_2": "Alampāyanoti alampāyanavijjāparijappanena “alampāyano”ti evaṃ laddhanāmo ahituṇḍikabrāhmaṇo.",
  "atk-s0512a:938_3": "Mamaggahīti maṃ aggahesi.",
  "atk-s0512a:938_4": "Kīḷeti maṃ tahiṃ tahinti tattha tattha gāmanigamarājadhānīsu attano jīvikatthaṃ maṃ kīḷāpeti.",
  "atk-s0512a:939_0": "17.",
  "atk-s0512a:939_1": "Tiṇatopi lahuko mamāti attano jīvitapariccāgo tiṇasalākapariccāgatopi lahuko hutvā mama upaṭṭhātīti attho.",
  "atk-s0512a:939_2": "Pathavīuppatanaṃ viyāti sīlavītikkamo pana catunahutādhikadviyojanasatasahassabahalāya mahāpathaviyā",
  "atk-s0512a:939_3": "parivattanaṃ viya tatopi taṃ bhāriyataraṃ hutvā mayhaṃ upaṭṭhātīti dasseti.",
  "atk-s0512a:940_0": "18.",
  "atk-s0512a:940_1": "Nirantaraṃ jātisatanti mama jātīnaṃ anekasatampi anekasatāsupi jātīsu nirantarameva sīlassa avītikkamanahetu.",
  "atk-s0512a:940_2": "Mama jīvitaṃ cajeyyaṃ cajituṃ sakkomi.",
  "atk-s0512a:940_3": "Neva sīlaṃ pabhindeyyanti sīlaṃ pana samādinnaṃ ekampi neva bhindeyyaṃ na vināseyyaṃ.",
  "atk-s0512a:940_4": "Catuddīpāna hetūti cakkavattirajjasiriyāpi kāraṇāti dasseti.",
  "atk-s0512a:941_0": "19.",
  "atk-s0512a:941_1": "Idāni yadatthaṃ attano jīvitampi pariccajitvā tadā sīlameva rakkhitaṃ,",
  "atk-s0512a:941_2": "tāya ca sīlarakkhāya tathā anatthakārakesu nesādaalampāyanabrāhmaṇesu cittassa aññathattaṃ na kataṃ,",
  "atk-s0512a:941_3": "taṃ dassetuṃ “api cā”ti osānagāthamāha.",
  "atk-s0512a:941_4": "Taṃ heṭṭhā vuttatthameva.",
  "atk-s0512a:942_0": "Evaṃ pana mahāsatte ahituṇḍikahatthagate tassa mātā dussupinaṃ disvā puttañca tattha apassantī sokābhibhūtā ahosi.",
  "atk-s0512a:942_1": "Athassā jeṭṭhaputto sudassano taṃ pavattiṃ sutvā subhogaṃ “himavantaṃ gantvā pañcasu mahānadīsu sattasu",
  "atk-s0512a:942_2": "mahāsaresu bhūridattaṃ upadhāretvā ehī”ti pahiṇi.",
  "atk-s0512a:942_3": "Kāṇāriṭṭhaṃ “devalokaṃ gantvā sace devatāhi dhammaṃ sotukāmāhi bhūridatto tattha nīto,",
  "atk-s0512a:942_4": "tato naṃ ānehī”ti pahiṇi.",
  "atk-s0512a:942_5": "Sayaṃ pana “manussaloke gavesissāmī”ti tāpasavesena nāgabhavanato nikkhami.",
  "atk-s0512a:942_6": "Accimukhī nāmassa vemātikā bhaginī bodhisatte adhimattasinehā taṃ anubandhi.",
  "atk-s0512a:942_7": "Taṃ maṇḍūkacchāpiṃ katvā jaṭantare pakkhipitvā mahāsattassa uposathakaraṇaṭṭhānaṃ ādiṃ katvā sabbattha",
  "atk-s0512a:942_8": "gavesanto anukkamena bārāṇasiṃ patvā rājadvāraṃ agamāsi.",
  "atk-s0512a:942_9": "Tadā alampāyano rājaṅgaṇe mahājanassa majjhe rañño bhūridattassa kīḷaṃ dassetuṃ peḷaṃ vivaritvā “ehi mahānāgā”ti saññamadāsi.",
  "atk-s0512a:943_0": "Mahāsatto sīsaṃ nīharitvā olokento jeṭṭhabhātikaṃ disvā peḷato nikkhamma tadabhimukho pāyāsi.",
  "atk-s0512a:943_1": "Mahājano bhīto paṭikkami.",
  "atk-s0512a:943_2": "So gantvā taṃ abhivādetvā nivattitvā peḷameva pāvisi.",
  "atk-s0512a:943_3": "Alampāyano “iminā ayaṃ tāpaso daṭṭho”ti saññāya “mā bhāyi,",
  "atk-s0512a:943_4": "mā bhāyī”ti āha.",
  "atk-s0512a:943_5": "Sudassano “ayaṃ nāgo mayhaṃ kiṃ karissati,",
  "atk-s0512a:943_6": "mayā sadiso ahituṇḍiko nāma natthī”ti tena vādappaṭivādaṃ samuṭṭhāpetvā “tvaṃ imaṃ nāgaṃ gahetvā gajjasi,",
  "atk-s0512a:943_7": "ahaṃ taṃ imāya maṇḍūkacchāpiyā icchanto nāsayissāmī”ti bhaginiṃ pakkositvā hatthaṃ pasāresi.",
  "atk-s0512a:943_8": "Sā tassa saddaṃ sutvā jaṭantare nipannā tikkhattuṃ maṇḍūkavassitaṃ vassitvā nikkhamitvā aṃsakūṭe nisīditvā",
  "atk-s0512a:943_9": "uppatitvā tassa hatthatale tīṇi visabindūni pātetvā puna tassa jaṭantarameva pāvisi.",
  "atk-s0512a:944_0": "Sudassano visabinduṃ dassetvā “idaṃ binduṃ sace pathaviyaṃ pātessati,",
  "atk-s0512a:944_1": "osadhitiṇavanappatayo sabbe nassissanti.",
  "atk-s0512a:944_2": "Sace ākāse khipissati,",
  "atk-s0512a:944_3": "sattavassāni devo na vassissati.",
  "atk-s0512a:944_4": "Sace udake pātessati,",
  "atk-s0512a:944_5": "yāvatā tattha udakajātā pāṇā sabbe mareyyu”nti vatvā rājānaṃ saddahāpetuṃ tayo āvāṭe khaṇāpetvā ekaṃ nānābhesajjānaṃ pūresi,",
  "atk-s0512a:944_6": "dutiyaṃ gomayassa,",
  "atk-s0512a:944_7": "tatiyaṃ dibbosadhānañceva pūretvā majjhe āvāṭe visabinduṃ pakkhipi.",
  "atk-s0512a:944_8": "Taṅkhaṇaññeva dhūmāyitvā jālā uṭṭhahi.",
  "atk-s0512a:944_9": "Sā gantvā gomayāvāṭaṃ gaṇhi.",
  "atk-s0512a:944_10": "Tatopi jālā uṭṭhāya dibbosadhapuṇṇaṃ gahetvā dibbosadhāni jhāpetvā nibbāyi.",
  "atk-s0512a:944_11": "Alampāyanaṃ tattha āvāṭassa avidūre ṭhitaṃ usumā pharitvā sarīracchaviṃ uppāṭetvā gatā.",
  "atk-s0512a:944_12": "Setakuṭṭhī ahosi.",
  "atk-s0512a:944_13": "So bhayatajjito “nāgarājānaṃ vissajjemī”ti tikkhattuṃ vācaṃ nicchāresi.",
  "atk-s0512a:944_14": "Taṃ sutvā bodhisatto ratanapeḷāya nikkhamitvā sabbālaṅkārapaṭimaṇḍitaṃ attabhāvaṃ māpetvā devalīḷāya ṭhito.",
  "atk-s0512a:944_15": "Sudassano ca accimukhī ca tatheva aṭṭhaṃsu.",
  "atk-s0512a:945_0": "Tato sudassano attano bhāgineyyabhāvaṃ rañño ārocesi.",
  "atk-s0512a:945_1": "Taṃ sutvā rājā te āliṅgitvā sīse cumbitvā antepuraṃ netvā mahantaṃ sakkārasammānaṃ katvā bhūridattena saddhiṃ paṭisanthāraṃ karonto “tāta,",
  "atk-s0512a:945_2": "evaṃ mahānubhāvaṃ taṃ alampāyano kathaṃ gaṇhī”ti pucchi.",
  "atk-s0512a:945_3": "So sabbaṃ vitthārena kathetvā “mahārāja,",
  "atk-s0512a:945_4": "raññā nāma iminā niyāmena rajjaṃ kāretuṃ vaṭṭatī”ti mātulassa dhammaṃ desesi.",
  "atk-s0512a:945_5": "Atha sudassano “mātula,",
  "atk-s0512a:945_6": "mama mātā bhūridattaṃ apassantī kilamati,",
  "atk-s0512a:945_7": "na sakkā amhehi idha papañcaṃ kātu”nti mātulaṃ āpucchitvā bhūridattaaccimukhīhi saddhiṃ nāgabhavanameva gato.",
  "atk-s0512a:946_0": "Atha tattha mahāpuriso gilānaseyyāya nipanno gilānapucchanatthaṃ āgatāya mahatiyā nāgaparisāya vede ca",
  "atk-s0512a:946_1": "yaññe ca brāhmaṇe ca sambhāvetvā kāṇāriṭṭhe kathente taṃ vādaṃ bhinditvā nānānayehi dhammaṃ desetvā sīlasampadāya",
  "atk-s0512a:946_2": "diṭṭhisampadāya ca patiṭṭhāpetvā yāvajīvaṃ sīlāni rakkhitvā uposathakammaṃ katvā āyupariyosāne saggapuraṃ pūresi.",
  "atk-s0512a:947_0": "Tadā mātāpitaro mahārājakulāni ahesuṃ.",
  "atk-s0512a:947_1": "Nesādabrāhmaṇo devadatto,",
  "atk-s0512a:947_2": "somadatto ānando,",
  "atk-s0512a:947_3": "accimukhī uppalavaṇṇā,",
  "atk-s0512a:947_4": "sudassano sāriputto,",
  "atk-s0512a:947_5": "subhogo mahāmoggallāno,",
  "atk-s0512a:947_6": "kāṇāriṭṭho sunakkhatto,",
  "atk-s0512a:947_7": "bhūridatto lokanātho.",
  "atk-s0512a:948_0": "Tassa idhāpi sesapāramiyo heṭṭhā vuttanayeneva niddhāretabbā.",
  "atk-s0512a:948_1": "Idhāpi yojanasatike attano nāgabhavanaṭṭhāne soḷasahi nāgakaññāsahassehi cittarūpaṃ viya paricāriyamāno",
  "atk-s0512a:948_2": "devalokasampattisadise nāgalokissariye ṭhitopi issariyamadaṃ akatvā anvaddhamāsaṃ mātāpituupaṭṭhānaṃ,",
  "atk-s0512a:948_3": "kule jeṭṭhāpacāyanaṃ,",
  "atk-s0512a:948_4": "sakalāya nāgaparisāya cātumahārājikaparisāya tāvatiṃsaparisāya ca samuṭṭhitapañhānaṃ taṃtaṃparisamajjhe",
  "atk-s0512a:948_5": "kumudanālakalāpaṃ viya sunisitasatthena attano paññāsatthena tāvadeva pacchinditvā tesaṃ cittānukūladhammadesanā,",
  "atk-s0512a:948_6": "vuttappakāraṃ bhogasampattiṃ pahāya attano sarīrajīvitanirapekkhaṃ caturaṅgasamannāgataṃ uposathādhiṭṭhānaṃ,",
  "atk-s0512a:948_7": "tattha ca paṭiññāya visaṃvādanabhayena ahituṇḍikahatthagamanaṃ,",
  "atk-s0512a:948_8": "tasmiñca mukhe visamissakheḷapātanaṃ naṅguṭṭhe gahetvā āviñchanaṃ kaḍḍhanaṃ bhūmiyaṃ ghaṃsanaṃ maddanaṃ",
  "atk-s0512a:948_9": "pothananti evamādiṃ nānappakāravippakāraṃ karontepi evarūpaṃ mahādukkhaṃ anubhavatopi kujjhitvā olokanamattena",
  "atk-s0512a:948_10": "taṃ chārikaṃ kātuṃ samatthassāpi sīlapāramiṃ āvajjitvā sīlakhaṇḍanabhayena īsakampi cittassa vikārābhāvo,",
  "atk-s0512a:948_11": "dhanaṃ labhāpemīti vā tassa cittānuvattanaṃ,",
  "atk-s0512a:948_12": "subhogena punānītassa akataññuno mittadubbhissa nesādabrāhmaṇassa sīlaṃ anadhiṭṭhahitvāpi akujjhanaṃ,",
  "atk-s0512a:948_13": "kāṇāriṭṭhena kathitaṃ micchāvādaṃ bhinditvā anekapariyāyena dhammaṃ bhāsitvā nāgaparisāya sīlesu sammādiṭṭhiyañca",
  "atk-s0512a:948_14": "patiṭṭhāpananti evamādayo bodhisattassa guṇānubhāvā vibhāvetabbā.",
  "atk-s0512a:948_15": "Tenetaṃ vuccati –",
  "atk-s0512a:948_16": "“evaṃ acchariyā hete…pe…",
  "atk-s0512a:948_17": "dhammassa anudhammato”ti.",
  "atk-s0512a:949_0": "Bhūridattacariyāvaṇṇanā niṭṭhitā.",
  "atk-s0512a:950_0": "3. Campeyyanāgacariyāvaṇṇanā",
  "atk-s0512a:951_0": "20.",
  "atk-s0512a:951_1": "Tatiye campeyyakoti aṅgamagadharaṭṭhānaṃ antare campā nāma nadī,",
  "atk-s0512a:951_2": "tassā heṭṭhā nāgabhavanampi avidūrabhavattā campā nāma,",
  "atk-s0512a:951_3": "tattha jāto nāgarājā campeyyako.",
  "atk-s0512a:951_4": "Tadāpi dhammiko āsinti tasmiṃ campeyyanāgarājakālepi ahaṃ dhammacārī ahosiṃ.",
  "atk-s0512a:952_0": "Bodhisatto hi tadā campānāgabhavane nibbattitvā campeyyo nāma nāgarājā ahosi,",
  "atk-s0512a:952_1": "mahiddhiko mahānubhāvo.",
  "atk-s0512a:952_2": "So tattha nāgarajjaṃ kārento devarājabhogasampattisadisaissariyasampattiṃ anubhavanto pāramipūraṇassa anokāsabhāvato “kiṃ me imāya tiracchānayoniyā,",
  "atk-s0512a:952_3": "uposathavāsaṃ vasitvā ito muccitvā sammadeva pāramiyo pūressāmī”ti tato paṭṭhāya attano pāsādeyeva uposathakammaṃ karoti.",
  "atk-s0512a:952_4": "Alaṅkatanāgamāṇavikā tassa santikaṃ āgacchanti.",
  "atk-s0512a:952_5": "So “idha me sīlassa antarāyo bhavissatī”ti pāsādato nikkhamitvā uyyāne nisīdati.",
  "atk-s0512a:952_6": "Tatrāpi tā āgacchanti.",
  "atk-s0512a:952_7": "So cintesi –",
  "atk-s0512a:952_8": "“idha me sīlassa saṃkileso bhavissati,",
  "atk-s0512a:952_9": "ito nāgabhavanato nikkhamitvā manussalokaṃ gantvā uposathavāsaṃ vasissāmī”ti.",
  "atk-s0512a:952_10": "So tato paṭṭhāya uposathadivasesu nāgabhavanā nikkhamitvā ekassa paccantagāmassa avidūre maggasamīpe",
  "atk-s0512a:952_11": "vammikamatthake “mama cammādīhi atthikā cammādīni gaṇhantu,",
  "atk-s0512a:952_12": "kīḷāsappaṃ vā kātukāmā kīḷāsappaṃ karontū”ti sarīraṃ dānamukhe vissajjetvā bhoge ābhujitvā nipanno uposathavāsaṃ vasati cātuddasiyaṃ pañcadasiyañca,",
  "atk-s0512a:952_13": "pāṭipade nāgabhavanaṃ gacchati.",
  "atk-s0512a:952_14": "Tassevaṃ uposathaṃ karontassa dīgho addhā vītivatto.",
  "atk-s0512a:953_0": "Atha bodhisatto sumanāya nāma attano aggamahesiyā “deva,",
  "atk-s0512a:953_1": "tvaṃ manussalokaṃ gantvā uposathaṃ upavasasi,",
  "atk-s0512a:953_2": "so ca sāsaṅko sappaṭibhayo”ti vutto maṅgalapokkharaṇitīre ṭhatvā “sace maṃ, bhadde,",
  "atk-s0512a:953_3": "koci paharitvā kilamessati,",
  "atk-s0512a:953_4": "imissā pokkharaṇiyā udakaṃ āvilaṃ bhavissati.",
  "atk-s0512a:953_5": "Sace supaṇṇo gaṇhissati,",
  "atk-s0512a:953_6": "udakaṃ pakkuthissati.",
  "atk-s0512a:953_7": "Sace ahituṇḍiko gaṇhissati,",
  "atk-s0512a:953_8": "udakaṃ lohitavaṇṇaṃ bhavissatī”ti tīṇi nimittāni tassā ācikkhitvā cātuddasīuposathaṃ adhiṭṭhāya nāgabhavanā",
  "atk-s0512a:953_9": "nikkhamitvā tattha gantvā vammikamatthake nipajji sarīrasobhāya vammikaṃ sobhayamāno.",
  "atk-s0512a:953_10": "Sarīrañhissa rajatadāmaṃ viya setaṃ ahosi,",
  "atk-s0512a:953_11": "matthako rattakambalageṇḍuko viya,",
  "atk-s0512a:953_12": "sarīraṃ naṅgalasīsappamāṇaṃ bhūridattakāle pana ūruppamāṇaṃ,",
  "atk-s0512a:953_13": "saṅkhapālakāle ekadoṇikanāvappamāṇaṃ.",
  "atk-s0512a:954_0": "Tadā eko bārāṇasimāṇavo takkasilaṃ gantvā alampāyanamantaṃ uggaṇhitvā tena maggena attano gāmaṃ gacchanto",
  "atk-s0512a:954_1": "mahāsattaṃ disvā “kiṃ me tucchahatthena gāmaṃ gantuṃ,",
  "atk-s0512a:954_2": "imaṃ nāgaṃ gahetvā gāmanigamarājadhānīsu kīḷāpento dhanaṃ uppādetvāva gamissāmī”ti cintetvā dibbosadhāni",
  "atk-s0512a:954_3": "gahetvā dibbamantaṃ parivattetvā tassa santikaṃ agamāsi.",
  "atk-s0512a:954_4": "Dibbamantaṃ sutakālato paṭṭhāya mahāsattassa kaṇṇesu tattasalākāpavesanakālo viya ahosi,",
  "atk-s0512a:954_5": "matthake sikharena abhimanthiyamāno viya.",
  "atk-s0512a:954_6": "So “ko nu kho eso”ti bhogantarato sīsaṃ ukkhipitvā olokento ahituṇḍikaṃ disvā cintesi –",
  "atk-s0512a:954_7": "“mama visaṃ uggatejaṃ,",
  "atk-s0512a:954_8": "sacāhaṃ kujjhitvā nāsāvātaṃ vissajjessāmi,",
  "atk-s0512a:954_9": "etassa sarīraṃ bhusamuṭṭhi viya vippakirissati,",
  "atk-s0512a:954_10": "atha me sīlaṃ khaṇḍaṃ bhavissati,",
  "atk-s0512a:954_11": "na naṃ olokessāmī”ti.",
  "atk-s0512a:954_12": "So akkhīni nimmīletvā sīsaṃ bhogantare ṭhapesi.",
  "atk-s0512a:954_13": "Ahituṇḍikabrāhmaṇo osadhaṃ khāditvā mantaṃ parivattetvā kheḷaṃ mahāsattassa sarīre osiñci.",
  "atk-s0512a:954_14": "Osadhānañca mantassa ca ānubhāvena kheḷena phuṭṭhaphuṭṭhaṭṭhāne phoṭānaṃ uṭṭhānakālo viya ahosi.",
  "atk-s0512a:955_0": "Atha so naṅguṭṭhe gahetvā ākaḍḍhitvā dīghaso nipajjāpetvā ajapadena daṇḍena uppīḷetvā dubbalaṃ katvā sīsaṃ daḷhaṃ gahetvā nippīḷesi.",
  "atk-s0512a:955_1": "Mahāsatto mukhaṃ vivari.",
  "atk-s0512a:955_2": "Athassa mukhe kheḷaṃ osiñcitvā osadhamantabalena dante bhindi.",
  "atk-s0512a:955_3": "Mukhaṃ lohitassa pūri.",
  "atk-s0512a:955_4": "Mahāsatto attano sīlabhedabhayena evarūpaṃ dukkhaṃ adhivāsento akkhīni ummīletvā olokanamattampi nākāsi.",
  "atk-s0512a:955_5": "Sopi “nāgarājānaṃ dubbalaṃ karissāmī”ti naṅguṭṭhato paṭṭhāya aṭṭhīni saṃcuṇṇayamāno viya sakalasarīraṃ madditvā paṭṭakaveṭhanaṃ nāma veṭhesi,",
  "atk-s0512a:955_6": "tantamajjitaṃ nāma majji,",
  "atk-s0512a:955_7": "naṅguṭṭhe gahetvā dussapothanaṃ nāma pothesi.",
  "atk-s0512a:955_8": "Mahāsattassa sakalasarīraṃ lohitamakkhitaṃ ahosi,",
  "atk-s0512a:955_9": "so mahāvedanaṃ adhivāsesi.",
  "atk-s0512a:956_0": "Athassa dubbalabhāvaṃ ñatvā vallīhi peḷaṃ karitvā tattha naṃ pakkhipitvā paccantagāmaṃ netvā mahājanassa majjhe kīḷāpesi.",
  "atk-s0512a:956_1": "Nīlādīsu vaṇṇesu vaṭṭacaturassādīsu saṇṭhānesu aṇuṃthūlādīsu pamāṇesu yaṃ yaṃ brāhmaṇo icchati,",
  "atk-s0512a:956_2": "mahāsatto taṃ tadeva katvā naccati,",
  "atk-s0512a:956_3": "phaṇasatampi phaṇasahassampi karotiyeva.",
  "atk-s0512a:956_4": "Mahājano pasīditvā bahudhanamadāsi.",
  "atk-s0512a:956_5": "Ekadivasameva kahāpaṇasahassañceva sahassagghanike ca parikkhāre labhi.",
  "atk-s0512a:956_6": "Brāhmaṇo āditova “sahassaṃ labhitvā vissajjessāmī”ti cintesi.",
  "atk-s0512a:956_7": "Taṃ pana dhanaṃ labhitvā “paccantagāmeyeva tāva me ettakaṃ dhanaṃ laddhaṃ,",
  "atk-s0512a:956_8": "rājarājamahāmattānaṃ dassite kīva bahuṃ dhanaṃ labhissāmī”ti sakaṭañca sukhayānakañca gahetvā sakaṭe",
  "atk-s0512a:956_9": "parikkhāre ṭhapetvā sukhayānake nisinno “mahantena parivārena mahāsattaṃ gāmanigamarājadhānīsu kīḷāpento",
  "atk-s0512a:956_10": "bārāṇasiyaṃ uggasenarañño santike kīḷāpetvā vissajjessāmī”ti agamāsi.",
  "atk-s0512a:956_11": "So maṇḍūke māretvā nāgarañño deti.",
  "atk-s0512a:956_12": "Nāgarājā “punappunaṃ maṃ nissāya māressatī”ti na khādati.",
  "atk-s0512a:956_13": "Athassa madhulāje adāsi.",
  "atk-s0512a:956_14": "Tepi “sacāhaṃ gocaraṃ gaṇhissāmi,",
  "atk-s0512a:956_15": "antopeḷāyameva maraṇaṃ bhavissatī”ti na khādati.",
  "atk-s0512a:957_0": "21.",
  "atk-s0512a:957_1": "Brāhmaṇo māsamattena bārāṇasiṃ patvā dvāragāmake taṃ kīḷāpento bahudhanaṃ labhi.",
  "atk-s0512a:957_2": "Rājāpi naṃ pakkosāpetvā “amhākampi kīḷāpehī”ti āha. “Sādhu, deva,",
  "atk-s0512a:957_3": "sve pannarase tumhākaṃ kīḷāpessāmī”ti āha.",
  "atk-s0512a:957_4": "Rājā “sve nāgarājā rājaṅgaṇe naccissati,",
  "atk-s0512a:957_5": "mahājano sannipatitvā passatū”ti bheriṃ carāpetvā punadivase rājaṅgaṇaṃ alaṅkārāpetvā brāhmaṇaṃ pakkosāpesi.",
  "atk-s0512a:957_6": "So ratanapeḷāya mahāsattaṃ netvā vicittatthare peḷaṃ ṭhapetvā nisīdi.",
  "atk-s0512a:957_7": "Rājāpi pāsādā oruyha mahājanaparivuto rājāsane nisīdi.",
  "atk-s0512a:957_8": "Brāhmaṇo mahāsattaṃ nīharitvā naccāpesi.",
  "atk-s0512a:957_9": "Mahāsatto tena cintitacintitākāraṃ dassesi.",
  "atk-s0512a:957_10": "Mahājano sakabhāvena sandhāretuṃ na sakkoti.",
  "atk-s0512a:957_11": "Celukkhepasahassāni pavattanti.",
  "atk-s0512a:957_12": "Bodhisattassa upari ratanavassaṃ vassi.",
  "atk-s0512a:957_13": "Tena vuttaṃ “tadāpi maṃ dhammacāri”ntiādi.",
  "atk-s0512a:958_0": "Tattha tadāpīti yadāhaṃ campeyyako nāgarājā homi, tadāpi.",
  "atk-s0512a:958_1": "Dhammacārinti dasakusalakammapathadhammaṃ eva carati,",
  "atk-s0512a:958_2": "na aṇumattampi adhammanti dhammacārī.",
  "atk-s0512a:958_3": "Upavuṭṭhauposathanti aṭṭhaṅgasamannāgatassa ariyuposathasīlassa rakkhaṇavasena upavasitauposathaṃ.",
  "atk-s0512a:958_4": "Rājadvāramhi kīḷatīti bārāṇasiyaṃ uggasenarañño gehadvāre kīḷāpeti.",
  "atk-s0512a:959_0": "22.",
  "atk-s0512a:959_1": "Yaṃ yaṃ so vaṇṇaṃ cintayīti so ahituṇḍikabrāhmaṇo “yaṃ yaṃ nīlādivaṇṇaṃ hotū”ti cintesi.",
  "atk-s0512a:959_2": "Tena vuttaṃ “nīlaṃ va pītalohita”nti.",
  "atk-s0512a:959_3": "Tattha nīlaṃ vāti vā-",
  "atk-s0512a:959_4": "saddo aniyamattho,",
  "atk-s0512a:959_5": "gāthāsukhatthaṃ rassaṃ katvā vutto,",
  "atk-s0512a:959_6": "tena vāsaddena vuttāvasiṭṭhaṃ odātādivaṇṇavisesañceva vaṭṭādisaṇṭhānavisesañca aṇuṃthūlādipamāṇavisesañca saṅgaṇhāti.",
  "atk-s0512a:959_7": "Tassa cittānuvattantoti tassa ahituṇḍikassa cittaṃ anuvattanto.",
  "atk-s0512a:959_8": "Cintitasannibhoti tena cintitacintitākārena pekkhajanassa upaṭṭhahāmīti dasseti.",
  "atk-s0512a:960_0": "23.",
  "atk-s0512a:960_1": "Na kevalañca tena cintitākāradassanaṃ eva mayhaṃ ānubhāvo.",
  "atk-s0512a:960_2": "Api ca thalaṃ kareyyamudakaṃ,",
  "atk-s0512a:960_3": "udakampi thalaṃ kareti thalaṃ mahāpathaviṃ gahetvā udakaṃ,",
  "atk-s0512a:960_4": "udakampi gahetvā pathaviṃ kātuṃ sakkuṇeyyaṃ evaṃ mahānubhāvo ca.",
  "atk-s0512a:960_5": "Yadihaṃ tassa kuppeyyanti tassa ahituṇḍikassa ahaṃ yadi kujjheyyaṃ.",
  "atk-s0512a:960_6": "Khaṇena chārikaṃ kareti kodhuppādakkhaṇe eva bhasmaṃ kareyyaṃ.",
  "atk-s0512a:961_0": "24.",
  "atk-s0512a:961_1": "Evaṃ bhagavā tadā attano uppajjanakānatthapaṭibāhane samatthataṃ dassetvā idāni yena adhippāyena taṃ paṭibāhanaṃ na kataṃ,",
  "atk-s0512a:961_2": "taṃ dassetuṃ “yadi cittavasī hessa”ntiādimāha.",
  "atk-s0512a:962_0": "Tassattho –",
  "atk-s0512a:962_1": "“ayaṃ ahituṇḍiko maṃ ativiya bādhati,",
  "atk-s0512a:962_2": "na me ānubhāvaṃ jānāti,",
  "atk-s0512a:962_3": "handassa me ānubhāvaṃ dassessāmī”ti kujjhitvā olokanamattenāpi yadi cittavasī abhavissaṃ,",
  "atk-s0512a:962_4": "atha so bhusamuṭṭhi viya vippakirissati.",
  "atk-s0512a:962_5": "Ahaṃ yathāsamādinnato parihāyissāmi sīlato.",
  "atk-s0512a:962_6": "Tathā ca sati sīlena parihīnassa khaṇḍitasīlassa yvāyaṃ mayā dīpaṅkaradasabalassa pādamūlato paṭṭhāya abhipatthito,",
  "atk-s0512a:962_7": "uttamattho buddhabhāvo so na sijjhati.",
  "atk-s0512a:963_0": "25.",
  "atk-s0512a:963_1": "Kāmaṃ bhijjatuyaṃ kāyoti ayaṃ cātumahābhūtiko odanakummāsūpacayo aniccucchādanaparimaddanabhedanaviddhaṃsanadhammo kāyo kiñcāpi bhijjatu vinassatu,",
  "atk-s0512a:963_2": "idheva imasmiṃ eva ṭhāne mahāvāte khittabhusamuṭṭhi viya vippakirīyatu,",
  "atk-s0512a:963_3": "neva sīlaṃ pabhindeyyaṃ,",
  "atk-s0512a:963_4": "vikirante bhusaṃ viyāti sīlaṃ pana uttamatthasiddhiyā hetubhūtaṃ imasmiṃ kaḷevare bhusamuṭṭhi viya vippakirantepi neva bhindeyyaṃ,",
  "atk-s0512a:963_5": "kāyajīvitesu nirapekkho hutvā sīlapāramiṃyeva pūremīti cintetvā taṃ tādisaṃ dukkhaṃ tadā adhivāsesinti dasseti.",
  "atk-s0512a:964_0": "Atha mahāsattassa pana ahituṇḍikahatthagatassa māso paripūri,",
  "atk-s0512a:964_1": "ettakaṃ kālaṃ nirāhārova ahosi.",
  "atk-s0512a:964_2": "Sumanā “aticirāyati me sāmiko,",
  "atk-s0512a:964_3": "ko nu kho pavattī”ti pokkharaṇiṃ olokentī lohitavaṇṇaṃ udakaṃ disvā “ahituṇḍikena gahito bhavissatī”ti",
  "atk-s0512a:964_4": "ñatvā nāgabhavanā nikkhamitvā vammikasantikaṃ gantvā mahāsattassa gahitaṭṭhānaṃ kilamitaṭṭhānañca disvā",
  "atk-s0512a:964_5": "roditvā kanditvā paccantagāmaṃ gantvā pucchitvā taṃ pavattiṃ sutvā bārāṇasiṃ gantvā rājadvāre ākāse rodamānā aṭṭhāsi.",
  "atk-s0512a:964_6": "Mahāsatto naccantova ākāsaṃ ullokento taṃ disvā lajjito peḷaṃ pavisitvā nipajji.",
  "atk-s0512a:965_0": "Rājā tassa peḷaṃ paviṭṭhakāle “kiṃ nu kho kāraṇa”nti ito cito ca olokento taṃ ākāse ṭhitaṃ disvā “kā",
  "atk-s0512a:965_1": "nu tva”nti pucchitvā tassā nāgakaññābhāvaṃ sutvā “nissaṃsayaṃ kho nāgarājā imaṃ disvā lajjito peḷaṃ paviṭṭho,",
  "atk-s0512a:965_2": "ayañca yathādassito iddhānubhāvo nāgarājasseva,",
  "atk-s0512a:965_3": "na ahituṇḍikassā”ti niṭṭhaṃ gantvā “evaṃ mahānubhāvo ayaṃ nāgarājā,",
  "atk-s0512a:965_4": "kathaṃ nāma imassa hatthaṃ gato”ti pucchitvā “ayaṃ dhammacārī sīlavā nāgarājā,",
  "atk-s0512a:965_5": "cātuddasīpannarasīsu uposathaṃ upavasanto attano sarīraṃ dānamukhe niyyātetvā mahāmaggasamīpe vammikamatthake nipajjati,",
  "atk-s0512a:965_6": "tatthāyametena gahito,",
  "atk-s0512a:965_7": "imassa devaccharāpaṭibhāgā anekasahassā itthiyo,",
  "atk-s0512a:965_8": "devalokasampattisadisā nāgabhavanasampatti,",
  "atk-s0512a:965_9": "ayaṃ mahiddhiko mahānubhāvo sakalapathaviṃ parivattetuṃ samattho,",
  "atk-s0512a:965_10": "kevalaṃ ‘sīlaṃ me bhijjissatī’ti evarūpaṃ vippakāraṃ dukkhañca anubhotī”ti ca sutvā saṃvegappatto tāvadeva",
  "atk-s0512a:965_11": "tassa ahituṇḍikassa brāhmaṇassa bahuṃ dhanaṃ mahantañca yasaṃ issariyañca datvā – “handa, bho,",
  "atk-s0512a:965_12": "imaṃ nāgarājānaṃ vissajjehī”ti vissajjāpesi.",
  "atk-s0512a:966_0": "Mahāsatto nāgavaṇṇaṃ antaradhāpetvā māṇavakavaṇṇena devakumāro viya aṭṭhāsi.",
  "atk-s0512a:966_1": "Sumanāpi ākāsato otaritvā tassa santike aṭṭhāsi.",
  "atk-s0512a:966_2": "Nāgarājā rañño añjaliṃ katvā “ehi, mahārāja,",
  "atk-s0512a:966_3": "mayhaṃ nivesanaṃ passituṃ āgacchāhī”ti yāci.",
  "atk-s0512a:966_4": "Tenāha bhagavā –",
  "atk-s0512a:967_0": "“Mutto campeyyako nāgo, rājānaṃ etadabravi;",
  "atk-s0512a:968_0": "‘Namo te kāsirājatthu, namo te kāsivaḍḍhana;",
  "atk-s0512a:969_0": "Añjaliṃ te paggaṇhāmi, passeyyaṃ me nivesana”nti.",
  "atk-s0512a:970_0": "Atha rājā tassa nāgabhavanagamanaṃ anujāni.",
  "atk-s0512a:970_1": "Mahāsatto taṃ saparisaṃ gahetvā nāgabhavanaṃ netvā attano issariyasampattiṃ dassetvā katipāhaṃ tattha vasāpetvā bheriṃ carāpesi –",
  "atk-s0512a:970_2": "“sabbā rājaparisā yāvadicchakaṃ hiraññasuvaṇṇādikaṃ dhanaṃ gaṇhatū”ti.",
  "atk-s0512a:970_3": "Rañño ca anekehi sakaṭasatehi dhanaṃ pesesi.",
  "atk-s0512a:970_4": "“Mahārāja,",
  "atk-s0512a:970_5": "raññā nāma dānaṃ dātabbaṃ,",
  "atk-s0512a:970_6": "sīlaṃ rakkhitabbaṃ,",
  "atk-s0512a:970_7": "dhammikā rakkhāvaraṇagutti sabbattha saṃvidahitabbā”ti dasahi rājadhammakathāhi ovaditvā vissajjesi.",
  "atk-s0512a:970_8": "Rājā mahantena yasena nāgabhavanā nikkhamitvā bārāṇasimeva gato.",
  "atk-s0512a:970_9": "Tato paṭṭhāya kira jambudīpatale hiraññasuvaṇṇaṃ jātaṃ.",
  "atk-s0512a:970_10": "Mahāsatto sīlāni rakkhitvā anvaddhamāsaṃ uposathakammaṃ katvā sapariso saggapuraṃ pūresi.",
  "atk-s0512a:971_0": "Tadā ahituṇḍiko devadatto ahosi,",
  "atk-s0512a:971_1": "sumanā rāhulamātā,",
  "atk-s0512a:971_2": "uggaseno sāriputtatthero,",
  "atk-s0512a:971_3": "campeyyako nāgarājā lokanātho.",
  "atk-s0512a:972_0": "Tassa idhāpi yathārahaṃ sesapāramiyo niddhāretabbā.",
  "atk-s0512a:972_1": "Idha bodhisattassa acchariyānubhāvā heṭṭhā vuttanayā evāti.",
  "atk-s0512a:973_0": "Campeyyanāgacariyāvaṇṇanā niṭṭhitā.",
  "atk-s0512a:974_0": "4. Cūḷabodhicariyāvaṇṇanā",
  "atk-s0512a:975_0": "26.",
  "atk-s0512a:975_1": "Catutthe cūḷabodhīti mahābodhiparibbājakattabhāvaṃ upādāya idha “cūḷabodhī”ti samaññā āropitā,",
  "atk-s0512a:975_2": "na pana imasmiṃ eva jātake attano jeṭṭhabhātikādino mahābodhissa sambhavatoti daṭṭhabbaṃ.",
  "atk-s0512a:975_3": "Susīlavāti suṭṭhu sīlavā,",
  "atk-s0512a:975_4": "sampannasīloti attho.",
  "atk-s0512a:975_5": "Bhavaṃ disvāna bhayatoti kāmādibhavaṃ bhāyitabbabhāvena passitvā.",
  "atk-s0512a:975_6": "Nekkhammanti ettha ca-",
  "atk-s0512a:975_7": "saddassa lopo daṭṭhabbo,",
  "atk-s0512a:975_8": "tena “disvānā”ti padaṃ ākaḍḍhīyati.",
  "atk-s0512a:975_9": "Idaṃ vuttaṃ hoti –",
  "atk-s0512a:975_10": "jātijarābyādhimaraṇaṃ apāyadukkhaṃ atīte vaṭṭamūlakaṃ dukkhaṃ,",
  "atk-s0512a:975_11": "anāgate vaṭṭamūlakaṃ dukkhaṃ,",
  "atk-s0512a:975_12": "paccuppanne āhārapariyeṭṭhimūlakaṃ dukkhanti imesaṃ aṭṭhannaṃ saṃvegavatthūnaṃ paccavekkhaṇena sabbampi",
  "atk-s0512a:975_13": "kāmādibhedaṃ bhavaṃ saṃsārabhayato upaṭṭhahamānaṃ disvā nibbānaṃ tassa upāyabhūtā samathavipassanā tadupāyabhūtā",
  "atk-s0512a:975_14": "ca pabbajjāti idaṃ tividhampi nekkhammaṃ anussavādisiddhena ñāṇacakkhunā tappaṭipakkhato disvā tāpasapabbajjūpagamanena",
  "atk-s0512a:975_15": "anekādīnavākulā gahaṭṭhabhāvā abhinikkhamitvā gatoti.",
  "atk-s0512a:976_0": "27.",
  "atk-s0512a:976_1": "Dutiyikāti porāṇadutiyikā,",
  "atk-s0512a:976_2": "gihikāle pajāpatibhūtā.",
  "atk-s0512a:976_3": "Kanakasannibhāti kañcanasannibhattacā.",
  "atk-s0512a:976_4": "Vaṭṭe anapekkhāti saṃsāre nirālayā.",
  "atk-s0512a:976_5": "Nekkhammaṃ abhinikkhamīti nekkhammatthāya gehato nikkhami,",
  "atk-s0512a:976_6": "pabbajīti attho.",
  "atk-s0512a:977_0": "28.",
  "atk-s0512a:977_1": "Ālayanti sattā etenāti ālayo, taṇhā,",
  "atk-s0512a:977_2": "tadabhāvena nirālayā.",
  "atk-s0512a:977_3": "Tato eva ñātīsu taṇhābandhanassa chinnattā chinnabandhu.",
  "atk-s0512a:977_4": "Evaṃ gihibandhanābhāvaṃ dassetvā idāni pabbajitānampi kesañci yaṃ hoti bandhanaṃ,",
  "atk-s0512a:977_5": "tassāpi abhāvaṃ dassetuṃ “anapekkhā kule gaṇe”ti vuttaṃ.",
  "atk-s0512a:977_6": "Tattha kuleti upaṭṭhākakule.",
  "atk-s0512a:977_7": "Gaṇeti tāpasagaṇe,",
  "atk-s0512a:977_8": "sesā brahmacārinoti vuccanti.",
  "atk-s0512a:977_9": "Upāgamunti ubhopi mayaṃ upāgamimhā.",
  "atk-s0512a:978_0": "29.",
  "atk-s0512a:978_1": "Tatthāti bārāṇasisāmante.",
  "atk-s0512a:978_2": "Nipakāti paññavanto.",
  "atk-s0512a:978_3": "Nirākuleti janasañcārarahitattā janehi anākule,",
  "atk-s0512a:978_4": "appasaddeti migapakkhīnaṃ uṭṭhāpanato tesaṃ vassitasaddenāpi virahitattā appasadde.",
  "atk-s0512a:978_5": "Rājuyyāne vasāmubhoti bārāṇasirañño uyyāne mayaṃ ubho janā tadā vasāma.",
  "atk-s0512a:979_0": "Tatrāyaṃ anupubbikathā –",
  "atk-s0512a:979_1": "atīte imasmiṃ eva bhaddakappe bodhisatto brahmalokato cavitvā aññatarasmiṃ kāsigāme ekassa mahāvibhavassa brāhmaṇassa putto hutvā nibbatti.",
  "atk-s0512a:979_2": "Tassa nāmaggahaṇasamaye “bodhikumāro”ti nāmaṃ kariṃsu.",
  "atk-s0512a:979_3": "Vayappattakāle panassa takkasilaṃ gantvā sabbasippāni uggaṇhitvā paccāgatassa anicchamānakasseva mātāpitaro samajātikaṃ kulakumārikaṃ ānesuṃ.",
  "atk-s0512a:979_4": "Sāpi brahmalokacutāva uttamarūpadharā devaccharāpaṭibhāgā.",
  "atk-s0512a:979_5": "Tesaṃ anicchamānānaṃ eva aññamaññaṃ āvāhavivāhaṃ kariṃsu.",
  "atk-s0512a:979_6": "Ubhinnampi pana nesaṃ kilesamudācāro na bhūtapubbo,",
  "atk-s0512a:979_7": "sārāgavasena aññamaññaṃ olokanampi nāhosi,",
  "atk-s0512a:979_8": "kā pana kathā itarasaṃsagge.",
  "atk-s0512a:979_9": "Evaṃ parisuddhasīlā ahesuṃ.",
  "atk-s0512a:980_0": "Aparabhāge mahāsatto mātāpitūsu kālaṃkatesu tesaṃ sarīrakiccaṃ katvā taṃ pakkosāpetvā “bhadde,",
  "atk-s0512a:980_1": "tvaṃ imaṃ asītikoṭidhanaṃ gahetvā sukhena jīvāhī”ti āha.",
  "atk-s0512a:980_2": "“Tvaṃ pana ayyaputtā”ti?",
  "atk-s0512a:980_3": "“Mayhaṃ dhanena kiccaṃ natthi,",
  "atk-s0512a:980_4": "pabbajissāmī”ti.",
  "atk-s0512a:980_5": "“Kiṃ pana pabbajjā itthīnampi na vaṭṭatī”ti? “Vaṭṭati,",
  "atk-s0512a:980_6": "bhadde”ti.",
  "atk-s0512a:980_7": "“Tena hi mayhampi dhanena kiccaṃ natthi,",
  "atk-s0512a:980_8": "ahampi pabbajissāmī”ti.",
  "atk-s0512a:980_9": "Te ubhopi sabbaṃ vibhavaṃ pariccajitvā mahādānaṃ datvā nikkhamitvā araññaṃ pavisitvā pabbajitvā uñchācariyāya",
  "atk-s0512a:980_10": "phalāphalehi yāpentā pabbajjāsukheneva dasa saṃvaccharāni vasitvā loṇambilasevanatthāya janapadacārikaṃ",
  "atk-s0512a:980_11": "carantā anupubbena bārāṇasiṃ patvā rājuyyāne vasiṃsu.",
  "atk-s0512a:980_12": "Tena vuttaṃ “rājuyyāne vasāmubho”ti.",
  "atk-s0512a:981_0": "30.",
  "atk-s0512a:981_1": "Athekadivasaṃ rājā uyyānakīḷaṃ gato.",
  "atk-s0512a:981_2": "Uyyānassa ekapasse pabbajjāsukhena vītināmentānaṃ tesaṃ samīpaṭṭhānaṃ gantvā paramapāsādikaṃ uttamarūpadharaṃ",
  "atk-s0512a:981_3": "paribbājikaṃ olokento kilesavasena paṭibaddhacitto hutvā bodhisattaṃ “ayaṃ te paribbājikā kiṃ hotī”ti pucchi.",
  "atk-s0512a:981_4": "Tena “na ca kiñci hoti,",
  "atk-s0512a:981_5": "kevalaṃ ekapabbajjāya pabbajitā,",
  "atk-s0512a:981_6": "api ca kho pana gihikāle pādaparicārikā ahosī”ti vutte rājā “ayaṃ kiretassa na kiñci hoti,",
  "atk-s0512a:981_7": "api ca kho panassa gihikāle pādaparicārikā ahosi,",
  "atk-s0512a:981_8": "yaṃnūnāhaṃ imaṃ antepuraṃ paveseyyaṃ,",
  "atk-s0512a:981_9": "tenevassa imissā paṭipattiṃ jānissāmī”ti andhabālo tattha attano paṭibaddhacittaṃ nivāretuṃ asakkonto",
  "atk-s0512a:981_10": "aññataraṃ purisaṃ āṇāpesi “imaṃ paribbājikaṃ rājanivesanaṃ nehī”ti.",
  "atk-s0512a:982_0": "So tassa paṭissuṇitvā “adhammo loke vattatī”tiādīni vatvā paridevamānaṃ eva taṃ ādāya pāyāsi.",
  "atk-s0512a:982_1": "Bodhisatto tassā paridevanasaddaṃ sutvā ekavāraṃ oloketvā puna na olokesi.",
  "atk-s0512a:982_2": "“Sace panāhaṃ vāressāmi,",
  "atk-s0512a:982_3": "tesu cittaṃ padosetvā mayhaṃ sīlassa antarāyo bhavissatī”ti sīlapāramiṃyeva āvajjento nisīdi.",
  "atk-s0512a:982_4": "Tena vuttaṃ “uyyānadassanaṃ gantvā,",
  "atk-s0512a:982_5": "rājā addasa brāhmaṇi”ntiādi.",
  "atk-s0512a:983_0": "Tattha tuyhesā kā kassa bhariyāti tuyhaṃ tava esā kā,",
  "atk-s0512a:983_1": "kiṃ bhariyā,",
  "atk-s0512a:983_2": "udāhu bhaginī vā samānā kassa aññassa bhariyā.",
  "atk-s0512a:984_0": "31.",
  "atk-s0512a:984_1": "Na mayhaṃ bhariyā esāti kāmañcesā mayhaṃ gihikāle bhariyā ahosi,",
  "atk-s0512a:984_2": "pabbajitakālato paṭṭhāya na mayhaṃ bhariyā esā,",
  "atk-s0512a:984_3": "nāpi ahaṃ etissā sāmiko,",
  "atk-s0512a:984_4": "kevalaṃ pana sahadhammā ekasāsanī,",
  "atk-s0512a:984_5": "ahampi paribbājako ayampi paribbājikāti samānadhammā paribbājakasāsanena ekasāsanī,",
  "atk-s0512a:984_6": "sabrahmacārinīti attho.",
  "atk-s0512a:985_0": "32.",
  "atk-s0512a:985_1": "Tissā sārattagadhitoti kāmarāgena sāratto hutvā paṭibaddho.",
  "atk-s0512a:985_2": "Gāhāpetvāna ceṭaketi ceṭakehi gaṇhāpetvā ceṭake vā attano rājapurise āṇāpetvā taṃ paribbājikaṃ gaṇhāpetvā.",
  "atk-s0512a:985_3": "Nippīḷayanto balasāti taṃ anicchamānaṃ eva ākaḍḍhanaparikaḍḍhanādinā nippīḷayanto bādhento,",
  "atk-s0512a:985_4": "tathāpi agacchantiṃ balasā balakkārena rājapurisehi gaṇhāpetvā attano antepuraṃ pavesesi.",
  "atk-s0512a:986_0": "33.",
  "atk-s0512a:986_1": "Odapattakiyāti udakapattaṃ āmasitvā gahitabhariyā odapattikā nāma,",
  "atk-s0512a:986_2": "idaṃ vacanaṃ purāṇadutiyikābhāvena upalakkhaṇamattaṃ daṭṭhabbaṃ,",
  "atk-s0512a:986_3": "sā panassa brāhmaṇavivāhavasena mātāpitūhi sampaṭipāditā,",
  "atk-s0512a:986_4": "“odapattakiyā”ti ca bhāvenabhāvalakkhaṇe bhummaṃ.",
  "atk-s0512a:986_5": "Sahajāti pabbajjājātivasena sahajātā,",
  "atk-s0512a:986_6": "tenevāha “ekasāsanī”ti.",
  "atk-s0512a:986_7": "“Ekasāsanī”ti ca idaṃ bhummatthe paccattaṃ,",
  "atk-s0512a:986_8": "ekasāsaniyāti attho.",
  "atk-s0512a:986_9": "Nayantiyāti nīyantiyā.",
  "atk-s0512a:986_10": "Kopo me upapajjathāti ayaṃ te gihikāle bhariyā brāhmaṇī sīlavatī,",
  "atk-s0512a:986_11": "pabbajitakāle ca sabrahmacārinībhāvato sahajātā bhaginī,",
  "atk-s0512a:986_12": "sā tuyhaṃ purato balakkārena ākaḍḍhitvā nīyati.",
  "atk-s0512a:986_13": "“Bodhibrāhmaṇa,",
  "atk-s0512a:986_14": "kiṃ te purisabhāva”nti purisamānena ussāhito cirakālasayito vammikabilato kenaci purisena ghaṭṭito “susū”ti",
  "atk-s0512a:986_15": "phaṇaṃ karonto āsiviso viya me cittato kopo sahasā vuṭṭhāsi.",
  "atk-s0512a:987_0": "34- 5.",
  "atk-s0512a:987_1": "Sahakope samuppanneti kopuppattiyā saha,",
  "atk-s0512a:987_2": "tassa uppattisamanantaramevāti attho.",
  "atk-s0512a:987_3": "Sīlabbatamanussarinti attano sīlapāramiṃ āvajjesiṃ.",
  "atk-s0512a:987_4": "Tattheva kopaṃ niggaṇhinti tasmiṃ eva āsane yathānisinnova taṃ kopaṃ nivāresiṃ.",
  "atk-s0512a:987_5": "Nādāsiṃ vaḍḍhitūparīti tato ekavāruppattito upari uddhaṃ vaḍḍhituṃ na adāsiṃ.",
  "atk-s0512a:987_6": "Idaṃ vuttaṃ hoti –",
  "atk-s0512a:987_7": "kope uppannamatte eva “nanu tvaṃ,",
  "atk-s0512a:987_8": "bodhiparibbājaka,",
  "atk-s0512a:987_9": "sabbapāramiyo pūretvā sabbaññutaññāṇaṃ paṭivijjhitukāmo,",
  "atk-s0512a:987_10": "tassa te kimidaṃ sīlamattepi upakkhalanaṃ,",
  "atk-s0512a:987_11": "tayidaṃ gunnaṃ khuramattodake osīdantassa mahāsamuddassa paratīraṃ gaṇhitukāmatā viya hotī”ti attānaṃ",
  "atk-s0512a:987_12": "paribhāsitvā paṭisaṅkhānabalena tasmiṃ eva khaṇe kopaṃ niggahetvā puna uppajjanavasenassa vaḍḍhituṃ na adāsinti.",
  "atk-s0512a:987_13": "Tenevāha “yadi naṃ brāhmaṇi”ntiādi.",
  "atk-s0512a:988_0": "Tassattho –",
  "atk-s0512a:988_1": "taṃ paribbājikaṃ brāhmaṇiṃ so rājā vā añño vā koci tiṇhāyapi nisitāya sattiyā koṭṭeyya,",
  "atk-s0512a:988_2": "khaṇḍākhaṇḍikaṃ yadi chindeyya,",
  "atk-s0512a:988_3": "evaṃ santepi sīlaṃ attano sīlapāramiṃ neva bhindeyyaṃ. Kasmā?",
  "atk-s0512a:988_4": "Bodhiyā eva kāraṇā,",
  "atk-s0512a:988_5": "sabbattha akhaṇḍitasīleneva sakkā sammāsambodhiṃ pāpuṇituṃ,",
  "atk-s0512a:988_6": "na itarenāti.",
  "atk-s0512a:989_0": "36.",
  "atk-s0512a:989_1": "Na me sā brāhmaṇī dessāti sā brāhmaṇī jātiyā gottena kulappadesena ācārasampattiyā ciraparicayena pabbajjādiguṇasampattiyā",
  "atk-s0512a:989_2": "cāti sabbappakārena na me dessā na appiyā,",
  "atk-s0512a:989_3": "etissā mama appiyabhāvo koci natthi.",
  "atk-s0512a:989_4": "Napi me balaṃ na vijjatīti mayhampi balaṃ na na vijjati,",
  "atk-s0512a:989_5": "atthi eva.",
  "atk-s0512a:989_6": "Ahaṃ nāgabalo thāmasampanno,",
  "atk-s0512a:989_7": "icchamāno sahasā vuṭṭhahitvā taṃ ākaḍḍhante purise nippothetvā taṃ gahetvā yathicchitaṭṭhānaṃ gantuṃ samatthoti dasseti.",
  "atk-s0512a:989_8": "Sabbaññutaṃ piyaṃ mayhanti tato paribbājikato sataguṇena sahassaguṇena satasahassaguṇena sabbaññutaññāṇameva mayhaṃ piyaṃ.",
  "atk-s0512a:989_9": "Tasmā sīlānurakkhissanti tena kāraṇena sīlameva anurakkhissaṃ.",
  "atk-s0512a:990_0": "Atha so rājā uyyāne papañcaṃ akatvāva sīghataraṃ gantvā taṃ paribbājikaṃ pakkosāpetvā mahantena yasena nimantesi.",
  "atk-s0512a:990_1": "Sā yasassa aguṇaṃ pabbajjāya guṇaṃ attano bodhisattassa ca mahantaṃ bhogakkhandhaṃ pahāya saṃvegena pabbajitabhāvañca kathesi.",
  "atk-s0512a:990_2": "Rājā kenaci pariyāyena tassā manaṃ alabhanto cintesi –",
  "atk-s0512a:990_3": "“ayaṃ paribbājikā sīlavatī kalyāṇadhammā,",
  "atk-s0512a:990_4": "sopi paribbājako imāya ākaḍḍhitvā nīyamānāya na kiñci vippakāraṃ dassesi,",
  "atk-s0512a:990_5": "sabbattha nirapekkhacitto,",
  "atk-s0512a:990_6": "na kho pana metaṃ patirūpaṃ,",
  "atk-s0512a:990_7": "yaṃ evarūpesu guṇavantesu vippakāro,",
  "atk-s0512a:990_8": "yaṃnūnāhaṃ imaṃ paribbājikaṃ gahetvā uyyānaṃ gantvā imaṃ,",
  "atk-s0512a:990_9": "tañca paribbājakaṃ khamāpeyya”nti?",
  "atk-s0512a:990_10": "Evaṃ pana cintetvā “paribbājikaṃ uyyānaṃ ānethā”ti purise āṇāpetvā sayaṃ paṭhamataraṃ gantvā bodhisattaṃ upasaṅkamitvā pucchi –",
  "atk-s0512a:990_11": "“bho pabbajita,",
  "atk-s0512a:990_12": "kiṃ mayā tāya paribbājikāya nīyamānāya kopo te uppajjitthā”ti.",
  "atk-s0512a:990_13": "Mahāsatto āha –",
  "atk-s0512a:991_0": "“Uppajji me na muccittha, na me muccittha jīvato;",
  "atk-s0512a:992_0": "Rajaṃva vipulā vuṭṭhi, khippameva nivārayi”nti. ;",
  "atk-s0512a:993_0": "Taṃ sutvā rājā “kiṃ nu kho esa kopameva sandhāya vadati,",
  "atk-s0512a:993_1": "udāhu aññaṃ kiñci sippādika”nti cintetvā puna pucchi –",
  "atk-s0512a:994_0": "“Kiṃ te uppajji no mucci, kiṃ te no mucci jīvato;",
  "atk-s0512a:995_0": "Rajaṃva vipulā vuṭṭhi, katamaṃ taṃ nivārayī”ti. ;",
  "atk-s0512a:996_0": "Tattha uppajjīti ekavāraṃ uppajji,",
  "atk-s0512a:996_1": "na puna uppajji.",
  "atk-s0512a:996_2": "Na muccitthāti kāyavacīvikāruppādanavasena pana na muccittha,",
  "atk-s0512a:996_3": "na naṃ bahi pavattituṃ vissajjesinti attho.",
  "atk-s0512a:996_4": "Rajaṃva vipulā vuṭṭhīti yathā nāma gimhānaṃ pacchime māse uppannaṃ rajaṃ vipulā akālavuṭṭhidhārā ṭhānaso nivāreti,",
  "atk-s0512a:996_5": "evaṃ taṃ vūpasamento nivārayiṃ,",
  "atk-s0512a:996_6": "nivāresinti attho.",
  "atk-s0512a:997_0": "Athassa mahāpuriso nānappakārena kodhe ādīnavaṃ pakāsento –",
  "atk-s0512a:998_0": "“Yamhi jāte na passati, ajāte sādhu passati;",
  "atk-s0512a:999_0": "So me uppajji no mucci, kodho dummedhagocaro.",
  "atk-s0512a:1000_0": "“Yena jātena nandanti, amittā dukkhamesino;",
  "atk-s0512a:1001_0": "So me uppajji no mucci, kodho dummedhagocaro.",
  "atk-s0512a:1002_0": "“Yasmiñca jāyamānamhi, sadatthaṃ nāvabujjhati;",
  "atk-s0512a:1003_0": "So me uppajji no mucci, kodho dummedhagocaro.",
  "atk-s0512a:1004_0": "“Yenābhibhūto kusalaṃ jahāti, parakkare vipulañcāpi atthaṃ;",
  "atk-s0512a:1005_0": "Sa bhīmaseno balavā pamaddī, kodho mahārājā na me amuccatha.",
  "atk-s0512a:1006_0": "“Kaṭṭhasmiṃ manthamānasmiṃ, pāvako nāma jāyati;",
  "atk-s0512a:1007_0": "Tameva kaṭṭhaṃ ḍahati, yasmā so jāyate gini.",
  "atk-s0512a:1008_0": "“Evaṃ mandassa posassa, bālassa avijānato;",
  "atk-s0512a:1009_0": "Sārambhā jāyate kodho, sapi teneva ḍayhati.",
  "atk-s0512a:1010_0": "“Aggīva tiṇakaṭṭhasmiṃ, kodho yassa pavaḍḍhati;",
  "atk-s0512a:1011_0": "Nihīyati tassa yaso, kāḷapakkheva candimā.",
  "atk-s0512a:1012_0": "“Anindho dhūmaketūva, kodho yassūpasammati;",
  "atk-s0512a:1013_0": "Āpūrati tassa yaso, sukkapakkheva candimā”ti. –",
  "atk-s0512a:1014_0": "Imāhi gāthāhi dhammaṃ desesi.",
  "atk-s0512a:1015_0": "Tattha na passatīti attatthampi na passati,",
  "atk-s0512a:1015_1": "pageva paratthaṃ.",
  "atk-s0512a:1015_2": "Sādhu passatīti attatthaṃ paratthaṃ ubhayatthañca sammadeva passati.",
  "atk-s0512a:1015_3": "Dummedhagocaroti nippaññānaṃ visayabhūto,",
  "atk-s0512a:1015_4": "nippañño vā gocaro āhāro indhanaṃ etassāti dummedhagocaro.",
  "atk-s0512a:1015_5": "Dukkhamesinoti dukkhaṃ icchantā.",
  "atk-s0512a:1015_6": "Sadatthanti attano atthaṃ vuḍḍhiṃ.",
  "atk-s0512a:1015_7": "Parakkareti apaneyya vināseyya.",
  "atk-s0512a:1015_8": "Sabhīmasenoti so bhīmāya bhayajananiyā mahatiyā kilesasenāya samannāgato.",
  "atk-s0512a:1015_9": "Pamaddīti balavabhāvena satte pamaddanasīlo.",
  "atk-s0512a:1015_10": "Na me amuccathāti mama santikā mokkhaṃ na labhi,",
  "atk-s0512a:1015_11": "abbhantare eva damito,",
  "atk-s0512a:1015_12": "nibbisevano katoti attho.",
  "atk-s0512a:1015_13": "Khīraṃ viya vā muhuttaṃ dadhibhāvena cittena patiṭṭhahitthātipi attho.",
  "atk-s0512a:1016_0": "Manthamānasminti araṇisahite mathiyamāne.",
  "atk-s0512a:1016_1": "“Mathamānasmi”ntipi pāṭho.",
  "atk-s0512a:1016_2": "Yasmāti yato kaṭṭhā.",
  "atk-s0512a:1016_3": "Ginīti aggi.",
  "atk-s0512a:1016_4": "Bālassa avijānatoti bālassa ajānantassa.",
  "atk-s0512a:1016_5": "Sārambhā jāyateti karaṇuttariyakaraṇalakkhaṇā sārambhā araṇimanthanato viya pāvako kodho jāyate.",
  "atk-s0512a:1016_6": "Sapi tenevāti sopi bālo teneva kodhena kaṭṭhaṃ viya agginā ḍayhati.",
  "atk-s0512a:1016_7": "Anindho dhūmaketūvāti anindhano aggi viya.",
  "atk-s0512a:1016_8": "Tassāti tassa adhivāsanakhantiyā samannāgatassa puggalassa sukkapakkhe cando viya laddho,",
  "atk-s0512a:1016_9": "yaso aparāparaṃ āpūratīti.",
  "atk-s0512a:1017_0": "Rājā mahāsattassa dhammakathaṃ sutvā mahāpurisaṃ paribbājikampi rājagehato āgataṃ khamāpetvā “tumhe pabbajjāsukhaṃ anubhavantā idheva uyyāne vasatha,",
  "atk-s0512a:1017_1": "ahaṃ vo dhammikaṃ rakkhāvaraṇaguttiṃ karissāmī”ti vatvā vanditvā pakkāmi.",
  "atk-s0512a:1017_2": "Te ubhopi tattheva vasiṃsu.",
  "atk-s0512a:1017_3": "Aparabhāge paribbājikā kālamakāsi.",
  "atk-s0512a:1017_4": "Bodhisatto himavantaṃ pavisitvā jhānābhiññāyo nibbattetvā āyupariyosāne brahmalokaparāyano ahosi.",
  "atk-s0512a:1018_0": "Tadā paribbājikā rāhulamātā ahosi, rājā ānandatthero, bodhiparibbājako lokanātho.",
  "atk-s0512a:1019_0": "Tassa idhāpi yathārahaṃ sesapāramiyo niddhāretabbā.",
  "atk-s0512a:1019_1": "Tathā mahantaṃ bhogakkhandhaṃ mahantañca ñātiparivaṭṭaṃ pahāya mahābhinikkhamanasadisaṃ gehato nikkhamanaṃ,",
  "atk-s0512a:1019_2": "tathā nikkhamitvā pabbajitassa bahujanasammatassa sato paramappicchatāya kulesu ca gaṇesu ca alaggatā,",
  "atk-s0512a:1019_3": "accantameva lābhasakkārajigucchāya pavivekābhirati,",
  "atk-s0512a:1019_4": "atisayavatī ca abhisallekhavutti,",
  "atk-s0512a:1019_5": "tathārūpāya sīlavatiyā kalyāṇadhammāya paribbājikāya ananuññātā attano purato balakkārena parāmasiyamānāya sīlapāramiṃ āvajjetvā vikārānāpatti,",
  "atk-s0512a:1019_6": "katāparādhe ca tasmiṃ rājini upagate hitacittataṃ mettacittataṃ upaṭṭhapetvā diṭṭhadhammikasamparāyikehi",
  "atk-s0512a:1019_7": "samanusāsananti evamādayo idha mahāpurisassa guṇānubhāvā vibhāvetabbā.",
  "atk-s0512a:1019_8": "Tenetaṃ vuccati “evaṃ acchariyā hete…pe…",
  "atk-s0512a:1019_9": "dhammassa anudhammato”ti.",
  "atk-s0512a:1020_0": "Cūḷabodhicariyāvaṇṇanā niṭṭhitā.",
  "atk-s0512a:1021_0": "5. Mahiṃsarājacariyāvaṇṇanā",
  "atk-s0512a:1022_0": "37.",
  "atk-s0512a:1022_1": "Pañcame mahiṃso pavanacārakoti mahāvanacārī vanamahiṃso yadā homīti yojanā.",
  "atk-s0512a:1022_2": "Pavaḍḍhakāyoti vayasampattiyā aṅgapaccaṅgānañca thūlabhāvena abhivaḍḍhakāyo.",
  "atk-s0512a:1022_3": "Balavāti mahābalo thāmasampanno.",
  "atk-s0512a:1022_4": "Mahantoti vipulasarīro.",
  "atk-s0512a:1022_5": "Hatthikalabhappamāṇo kira tadā bodhisattassa kāyo hoti.",
  "atk-s0512a:1022_6": "Bhīmadassanoti mahāsarīratāya vanamahiṃsajātitāya ca sīlaṃ ajānantānaṃ bhayaṃ jananato bhayānakadassano.",
  "atk-s0512a:1023_0": "38.",
  "atk-s0512a:1023_1": "Pabbhāreti olambakasilākucchiyaṃ.",
  "atk-s0512a:1023_2": "Dakāsayeti jalāsayasamīpe.",
  "atk-s0512a:1023_3": "Hotettha ṭhānanti ettha mahāvane yo koci padeso vanamahiṃsānaṃ tiṭṭhanaṭṭhānaṃ hoti.",
  "atk-s0512a:1023_4": "Tahiṃ tahinti tattha tattha.",
  "atk-s0512a:1024_0": "39.",
  "atk-s0512a:1024_1": "Vicarantoti vihāraphāsukaṃ vīmaṃsituṃ vicaranto.",
  "atk-s0512a:1024_2": "Ṭhānaṃ addasa bhaddakanti evaṃ vicaranto tasmiṃ mahāraññe bhaddakaṃ mayhaṃ phāsukaṃ rukkhamūlaṭṭhānaṃ addakkhiṃ.",
  "atk-s0512a:1024_3": "Disvā ca taṃ ṭhānaṃ upagantvāna,",
  "atk-s0512a:1024_4": "tiṭṭhāmi ca sayāmi ca gocaraṃ gahetvā divā taṃ rukkhamūlaṭṭhānaṃ gantvā ṭhānasayanehi vītināmemīti dasseti.",
  "atk-s0512a:1025_0": "40.",
  "atk-s0512a:1025_1": "Tadā kira bodhisatto himavantappadese mahiṃsayoniyaṃ nibbattitvā vayappatto thāmasampanno mahāsarīro",
  "atk-s0512a:1025_2": "hatthikalabhappamāṇo pabbatapādapabbhāragiriduggavanaghaṭādīsu vicaranto ekaṃ phāsukaṃ mahārukkhamūlaṃ",
  "atk-s0512a:1025_3": "disvā gocaraṃ gahetvā divā tattha vasati.",
  "atk-s0512a:1025_4": "Atheko lolamakkaṭo rukkhā otaritvā mahāsattassa piṭṭhiṃ abhiruhitvā uccārapassāvaṃ katvā siṅgesu gaṇhitvā olambanto naṅguṭṭhe gahetvā dolāyanto kīḷi.",
  "atk-s0512a:1025_5": "Bodhisatto khantimettānuddayasampadāya taṃ tassa anācāraṃ na manasākāsi.",
  "atk-s0512a:1025_6": "Makkaṭo punappunaṃ tatheva karoti.",
  "atk-s0512a:1025_7": "Tena vuttaṃ “athettha kapi māgantvā”tiādi.",
  "atk-s0512a:1026_0": "Tattha kapi māgantvāti kapi āgantvā, ma-",
  "atk-s0512a:1026_1": "kāro padasandhikaro.",
  "atk-s0512a:1026_2": "Pāpoti lāmako.",
  "atk-s0512a:1026_3": "Anariyoti anaye iriyanena aye ca na iriyanena anariyo,",
  "atk-s0512a:1026_4": "nihīnācāroti attho.",
  "atk-s0512a:1026_5": "Lahūti lolo.",
  "atk-s0512a:1026_6": "Khandheti khandhappadese.",
  "atk-s0512a:1026_7": "Muttetīti passāvaṃ karoti.",
  "atk-s0512a:1026_8": "Ohadetīti karīsaṃ ossajjati.",
  "atk-s0512a:1026_9": "Tanti taṃ maṃ,",
  "atk-s0512a:1026_10": "tadā mahiṃsabhūtaṃ maṃ.",
  "atk-s0512a:1027_0": "41.",
  "atk-s0512a:1027_1": "Sakimpi divasanti ekadivasampi dūseti maṃ sabbakālampi.",
  "atk-s0512a:1027_2": "Tenāha “dūseti maṃ sabbakāla”nti.",
  "atk-s0512a:1027_3": "Na kevalañca dutiyatatiyacatutthadivasamattaṃ,",
  "atk-s0512a:1027_4": "atha kho sabbakālampi maṃ passāvādīhi dūseti.",
  "atk-s0512a:1027_5": "Yadā yadā muttādīni kātukāmo,",
  "atk-s0512a:1027_6": "tadā tadā mayhameva upari karotīti dasseti.",
  "atk-s0512a:1027_7": "Upaddutoti bādhito,",
  "atk-s0512a:1027_8": "tena siṅgesu olambanādinā muttādiasucimakkhaṇena tassa ca apaharaṇatthaṃ anekavāraṃ siṅgakoṭīhi vālaggena",
  "atk-s0512a:1027_9": "ca anekavāraṃ kaddamapaṃsumissakaṃ udakaṃ siñcitvā dhovanena ca nippīḷito homīti attho.",
  "atk-s0512a:1028_0": "42.",
  "atk-s0512a:1028_1": "Yakkhoti tasmiṃ rukkhe adhivatthā devatā.",
  "atk-s0512a:1028_2": "Maṃ idamabravīti rukkhakkhandhe ṭhatvā “mahiṃsarāja,",
  "atk-s0512a:1028_3": "kasmā imassa duṭṭhamakkaṭassa avamānaṃ sahasī”ti imamatthaṃ pakāsento nāsehetaṃ chavaṃ pāpaṃ,",
  "atk-s0512a:1028_4": "siṅgehi ca khurehi cāti idaṃ vacanaṃ maṃ abhāsi.",
  "atk-s0512a:1029_0": "43.",
  "atk-s0512a:1029_1": "Evaṃ vutte tadā yakkheti tadā tasmiṃ kāle tasmiṃ yakkhe evaṃ vutte sati.",
  "atk-s0512a:1029_2": "Ahaṃ taṃ idamabravinti ahaṃ taṃ yakkhaṃ idaṃ idāni vakkhamānaṃ abraviṃ abhāsiṃ.",
  "atk-s0512a:1029_3": "Kuṇapenāti kilesāsucipaggharaṇena sucijātikānaṃ sādhūnaṃ paramajigucchanīyatāya atiduggandhavāyanena ca kuṇapasadisatāya kuṇapena.",
  "atk-s0512a:1029_4": "Pāpenāti pāṇātipātapāpena.",
  "atk-s0512a:1029_5": "Anariyenāti anariyānaṃ asādhūnaṃ māgavikanesādādīnaṃ hīnapurisānaṃ dhammattā anariyena,",
  "atk-s0512a:1029_6": "kiṃ kena kāraṇena,",
  "atk-s0512a:1029_7": "tvaṃ devate maṃ makkhesi,",
  "atk-s0512a:1029_8": "ayuttaṃ tayā vuttaṃ maṃ pāpe niyojentiyāti dasseti.",
  "atk-s0512a:1030_0": "44.",
  "atk-s0512a:1030_1": "Idāni tasmiṃ pāpadhamme ādīnavaṃ pakāsento “yadiha”ntiādimāha.",
  "atk-s0512a:1030_2": "Tassattho –",
  "atk-s0512a:1030_3": "bhadde devate,",
  "atk-s0512a:1030_4": "ahaṃ tassa yadi kujjheyyaṃ,",
  "atk-s0512a:1030_5": "tatopi lāmakataro bhaveyyaṃ.",
  "atk-s0512a:1030_6": "Yena hi adhammacaraṇena so bālamakkaṭo nihīno nāma jāto,",
  "atk-s0512a:1030_7": "sace panāhaṃ tatopi balavataraṃ pāpadhammaṃ careyyaṃ,",
  "atk-s0512a:1030_8": "nanu tena tato pāpataro bhaveyyaṃ,",
  "atk-s0512a:1030_9": "aṭṭhānañcetaṃ yadihaṃ idhalokaparalokaṃ taduttari ca jānitvā ṭhito ekanteneva parahitāya paṭipanno evarūpaṃ pāpadhammaṃ careyyanti.",
  "atk-s0512a:1030_10": "Kiñca bhiyyo –",
  "atk-s0512a:1030_11": "sīlañca me pabhijjeyyāti ahañceva kho pana evarūpaṃ pāpaṃ kareyyaṃ,",
  "atk-s0512a:1030_12": "mayhaṃ sīlapāramī khaṇḍitā siyā.",
  "atk-s0512a:1030_13": "Viññū ca garaheyyu manti paṇḍitā ca devamanussā maṃ garaheyyuṃ “passatha, bho,",
  "atk-s0512a:1030_14": "ayaṃ bodhisatto bodhipariyesanaṃ caramāno evarūpaṃ pāpaṃ akāsī”ti.",
  "atk-s0512a:1031_0": "45.",
  "atk-s0512a:1031_1": "Hīḷitā jīvitā vāpīti vā-",
  "atk-s0512a:1031_2": "saddo avadhāraṇe.",
  "atk-s0512a:1031_3": "Evaṃ viññūhi hīḷitā garahitā jīvitāpi parisuddhena parisuddhasīlena hutvā mataṃ vā maraṇameva varaṃ uttamaṃ seyyo.",
  "atk-s0512a:1031_4": "Kyāhaṃ jīvitahetupi,",
  "atk-s0512a:1031_5": "kāhāmi paraheṭhananti evaṃ jānanto ca ahaṃ mayhaṃ jīvitanimittampi parasattavihiṃsanaṃ kiṃ kāhāmi kiṃ karissāmi,",
  "atk-s0512a:1031_6": "etassa karaṇe kāraṇaṃ natthīti attho.",
  "atk-s0512a:1032_0": "Ayaṃ pana aññepi maṃ viya maññamāno evaṃ anācāraṃ karissati,",
  "atk-s0512a:1032_1": "tato yesaṃ caṇḍamahiṃsānaṃ evaṃ karissati,",
  "atk-s0512a:1032_2": "te eva etaṃ vadhissanti,",
  "atk-s0512a:1032_3": "sā etassa aññehi māraṇā mayhaṃ dukkhato ca pāṇātipātato ca mutti bhavissatīti āha.",
  "atk-s0512a:1032_4": "Tena vuttaṃ –",
  "atk-s0512a:1033_0": "46.",
  "atk-s0512a:1034_0": "“Mamevāyaṃ maññamāno, aññepevaṃ karissati;",
  "atk-s0512a:1035_0": "Teva tassa vadhissanti, sā me mutti bhavissatī”ti.",
  "atk-s0512a:1036_0": "Tattha mamevāyanti maṃ viya ayaṃ. Aññepīti aññesampi. Sesaṃ vuttatthameva.",
  "atk-s0512a:1037_0": "47.",
  "atk-s0512a:1037_1": "Hīnamajjhimaukkaṭṭheti hīne ca majjhime ca ukkaṭṭhe ca nimittabhūte.",
  "atk-s0512a:1037_2": "Sahanto avamānitanti vibhāgaṃ akatvā tehi pavattitaṃ avamānaṃ paribhavaṃ sahanto khamanto.",
  "atk-s0512a:1037_3": "Evaṃ labhati sappaññoti evaṃ hīnādīsu vibhāgaṃ akatvā khantimettānuddayaṃ upaṭṭhapetvā tadaparādhaṃ sahanto",
  "atk-s0512a:1037_4": "sīlādipāramiyo brūhetvā manasā yathāpatthitaṃ yathicchitaṃ sabbaññutaññāṇaṃ labhati paṭivijjhati,",
  "atk-s0512a:1037_5": "tassa taṃ na dūreti.",
  "atk-s0512a:1038_0": "Evaṃ mahāsatto attano ajjhāsayaṃ pakāsento devatāya dhammaṃ desesi.",
  "atk-s0512a:1038_1": "So katipāhaccayena aññattha gato.",
  "atk-s0512a:1038_2": "Añño caṇḍamahiṃso nivāsaphāsutāya taṃ ṭhānaṃ gantvā aṭṭhāsi.",
  "atk-s0512a:1038_3": "Duṭṭhamakkaṭo “so eva aya”nti saññāya tassa piṭṭhiṃ abhiruhitvā tatheva anācāraṃ akāsi.",
  "atk-s0512a:1038_4": "Atha naṃ so vidhunanto bhūmiyaṃ pātetvā siṅgena hadaye vijjhitvā pādehi madditvā sañcuṇṇesi.",
  "atk-s0512a:1039_0": "Tadā sīlavā mahiṃsarājā lokanātho.",
  "atk-s0512a:1040_0": "Tassa idhāpi heṭṭhā vuttanayeneva yathārahaṃ sesapāramiyo niddhāretabbā.",
  "atk-s0512a:1040_1": "Tathā hatthināga-",
  "atk-s0512a:1040_2": "bhūridatta-",
  "atk-s0512a:1040_3": "campeyyanāgarāja-",
  "atk-s0512a:1040_4": "cariyāsu viya idha mahāsattassa guṇānubhāvā veditabbā.",
  "atk-s0512a:1041_0": "Mahiṃsarājacariyāvaṇṇanā niṭṭhitā.",
  "atk-s0512a:1042_0": "6. Rurumigarājacariyāvaṇṇanā",
  "atk-s0512a:1043_0": "48.",
  "atk-s0512a:1043_1": "Chaṭṭhe sutattakanakasannibhoti yathā suṭṭhu apagatasabbakāḷako hoti,",
  "atk-s0512a:1043_2": "evaṃ aggimhi pakkhipitvā sutattakanakasannibho.",
  "atk-s0512a:1043_3": "Migarājā ruru nāmāti jātisiddhena nāmena ruru nāma migarājā,",
  "atk-s0512a:1043_4": "jātito ruru,",
  "atk-s0512a:1043_5": "migānañca rājāti attho.",
  "atk-s0512a:1043_6": "Paramasīlasamāhitoti uttamasīlasamāhito,",
  "atk-s0512a:1043_7": "visuddhasīlo ceva samāhitacitto ca,",
  "atk-s0512a:1043_8": "visuddhasīle vā sammā āhitacittoti evamettha attho veditabbo.",
  "atk-s0512a:1044_0": "Tadā bodhisatto rurumigayoniyaṃ nibbatti.",
  "atk-s0512a:1044_1": "Tassa sarīracchavi suṭṭhu tāpetvā majjitakañcanapaṭṭavaṇṇo ahosi,",
  "atk-s0512a:1044_2": "hatthapādā lākhārasaparikammakatā viya,",
  "atk-s0512a:1044_3": "naṅguṭṭhaṃ camarīnaṅguṭṭhaṃ viya,",
  "atk-s0512a:1044_4": "siṅgāni rajatadāmavaṇṇāni akkhīni sumajjitamaṇiguḷikā viya,",
  "atk-s0512a:1044_5": "mukhaṃ odahitvā ṭhapitarattakambalageṇḍukā viya.",
  "atk-s0512a:1044_6": "So janasaṃsaggaṃ pahāya vivekavāsaṃ vasitukāmo parivāraṃ chaḍḍetvā ekakova gaṅgānivattane ramaṇīye sālamissake supupphitapavane vasati.",
  "atk-s0512a:1044_7": "Tena vuttaṃ –",
  "atk-s0512a:1045_0": "49.",
  "atk-s0512a:1046_0": "“Ramme padese ramaṇīye, vivitte amanussake;",
  "atk-s0512a:1047_0": "Tattha vāsaṃ upagañchiṃ, gaṅgākūle manorame”ti.",
  "atk-s0512a:1048_0": "Tattha ramme padeseti muttātalasadisavālukācuṇṇapaṇḍarehi bhūmibhāgehi siniddhaharitatiṇasañcaritehi",
  "atk-s0512a:1048_1": "vanatthalehi cittattharaṇehi viya nānāvaṇṇavicittehi silātalehi maṇikkhandhanimmalasalilehi jalāsayehi",
  "atk-s0512a:1048_2": "ca samannāgatattā yebhuyyena ca indagopakavaṇṇāya rattāya sukhasamphassāya tiṇajātiyā sañchannattā ramme",
  "atk-s0512a:1048_3": "araññappadese.",
  "atk-s0512a:1048_4": "Rammaṇīyeti pupphaphalapallavālaṅkatavipulasākhāvinaddhehi nānāvidhadijagaṇūpakūjitehi vividhatarulatāvanavirājitehi",
  "atk-s0512a:1048_5": "yebhuyyena ambasālavanasaṇḍamaṇḍitehi vanagahanehi upasobhitattā tattha paviṭṭhassa janassa ratijananaṭṭhena ramaṇīye.",
  "atk-s0512a:1048_6": "Vuttampi cetaṃ rurumigarājajātake –",
  "atk-s0512a:1049_0": "“Etasmiṃ vanasaṇḍasmiṃ, ambā sālā ca pupphitā;",
  "atk-s0512a:1050_0": "Indagopakasañchanno, ettheso tiṭṭhate migo”ti. ;",
  "atk-s0512a:1051_0": "Vivitteti janavāsavirahena suññe.",
  "atk-s0512a:1051_1": "Amanussaketi sañcaraṇamanussānampi tattha abhāvena manussarahite.",
  "atk-s0512a:1051_2": "Manorameti yathāvuttaguṇasampattiyā visesato pavivekakāmānaṃ mano rametīti manorame.",
  "atk-s0512a:1052_0": "50.",
  "atk-s0512a:1052_1": "Atha uparigaṅgāyāti ettha athāti adhikāre nipāto,",
  "atk-s0512a:1052_2": "tena mayi tattha tathā vasante idaṃ adhikārantaraṃ uppannanti dīpeti.",
  "atk-s0512a:1052_3": "Uparigaṅgāyāti gaṅgāya nadiyā uparisote.",
  "atk-s0512a:1052_4": "Dhanikehi paripīḷitoti iṇaṃ gahetvā taṃ dātuṃ asakkonto iṇāyikehi codiyamāno.",
  "atk-s0512a:1053_0": "Eko kira bārāṇasiseṭṭhi attano puttaṃ “ayaṃ sippaṃ uggaṇhanto kilamissatī”ti kiñci sippaṃ na uggaṇhāpesi.",
  "atk-s0512a:1053_1": "Gītavāditanaccakhādanabhojanato uddhaṃ na kiñci aññāsi.",
  "atk-s0512a:1053_2": "Taṃ vayappattaṃ patirūpena dārena saṃyojetvā dhanaṃ niyyātetvā mātāpitaro kālamakaṃsu.",
  "atk-s0512a:1053_3": "So tesaṃ accayena itthidhuttasurādhuttādiparivuto nānābyasanamukhehi sabbaṃ dhanaṃ viddhaṃsetvā tattha",
  "atk-s0512a:1053_4": "tattha iṇaṃ ādāya tampi dātuṃ asakkonto dhanikehi codiyamāno “kiṃ mayhaṃ jīvitena,",
  "atk-s0512a:1053_5": "tenevamhi attabhāvena añño viya jāto,",
  "atk-s0512a:1053_6": "maraṇaṃ me seyyo”ti cintetvā iṇāyike āha –",
  "atk-s0512a:1053_7": "“tumhākaṃ iṇapaṇṇāni gahetvā āgacchatha,",
  "atk-s0512a:1053_8": "gaṅgātīre me nihitaṃ kulasantakaṃ dhanaṃ atthi,",
  "atk-s0512a:1053_9": "taṃ vo dassāmī”ti.",
  "atk-s0512a:1053_10": "Te tena saddhiṃ agamaṃsu.",
  "atk-s0512a:1053_11": "So “idha dhanaṃ,",
  "atk-s0512a:1053_12": "ettha dhana”nti nidhiṭṭhānaṃ ācikkhanto viya “evaṃ me iṇamokkho bhavissatī”ti palāyitvā gaṅgāyaṃ pati.",
  "atk-s0512a:1053_13": "So caṇḍasotena vuyhanto kāruññaravaṃ ravi.",
  "atk-s0512a:1053_14": "Tena vuttaṃ “atha uparigaṅgāyā”tiādi.",
  "atk-s0512a:1054_0": "Tattha jīvāmi vā marāmi vāti imasmiṃ gaṅgāsote patito jīvāmi vā marāmi vā,",
  "atk-s0512a:1054_1": "jīvitaṃ vā me ettha hotu maraṇaṃ vā,",
  "atk-s0512a:1054_2": "ubhayathāpi iṇāyikapīḷā na hotīti adhippāyo.",
  "atk-s0512a:1055_0": "51.",
  "atk-s0512a:1055_1": "Majjhe gaṅgāya gacchatīti so puriso rattindivaṃ gaṅgāya vuyhamāno jīvitapemassa vijjamānattā maraṇaṃ",
  "atk-s0512a:1055_2": "appatto maraṇabhayatajjito hutvā karuṇaṃ ravaṃ ravanto gaṅgāya majjhe mahodakena gacchati.",
  "atk-s0512a:1056_0": "52.",
  "atk-s0512a:1056_1": "Atha mahāpuriso aḍḍharattasamaye tassa taṃ karuṇaṃ paridevantassa paridevitasaddaṃ sutvā “manussasaddo sūyati,",
  "atk-s0512a:1056_2": "mā mayi idha dharante maratu,",
  "atk-s0512a:1056_3": "jīvitamassa dassāmī”ti cintetvā sayanagumbā vuṭṭhāya nadītīraṃ gantvā “ambho purisa, mā bhāyi,",
  "atk-s0512a:1056_4": "jīvitaṃ te dassāmī”ti vatvā assāsetvā sotaṃ chindanto gantvā taṃ piṭṭhiyaṃ āropetvā tīraṃ pāpetvā attano",
  "atk-s0512a:1056_5": "vasanaṭṭhānaṃ netvā parissamaṃ vinodetvā phalāphalāni datvā dvīhatīhaccayena taṃ āha –",
  "atk-s0512a:1056_6": "“ambho purisa,",
  "atk-s0512a:1056_7": "ahaṃ taṃ bārāṇasigāmimaggaṃ pāpessāmi,",
  "atk-s0512a:1056_8": "tvaṃ ‘asukaṭṭhāne nāma kañcanamigo vasatī’ti mā kassaci ārocehī”ti.",
  "atk-s0512a:1056_9": "So “sādhu,",
  "atk-s0512a:1056_10": "sāmī”ti sampaṭicchi.",
  "atk-s0512a:1056_11": "Mahāsatto taṃ attano piṭṭhiṃ āropetvā bārāṇasimagge otāretvā nivatti.",
  "atk-s0512a:1056_12": "Tena vuttaṃ –",
  "atk-s0512a:1056_13": "“tassāhaṃ saddaṃ sutvāna,",
  "atk-s0512a:1056_14": "karuṇaṃ paridevato”tiādi.",
  "atk-s0512a:1057_0": "Tattha kosi tvaṃ naroti tvaṃ ko manusso asi, kuto idha vuyhamāno āgatosīti attho.",
  "atk-s0512a:1058_0": "53. Attano karaṇanti attano kiriyaṃ. Dhanikehi bhītoti iṇāyikehi ubbiggo. Tasitoti utrasto.",
  "atk-s0512a:1059_0": "54.",
  "atk-s0512a:1059_1": "Tassa katvāna kāruññaṃ,",
  "atk-s0512a:1059_2": "cajitvā mama jīvitanti kāruññaṃ katvā mahākaruṇāya samussāhito mama jīvitaṃ tassa purisassa pariccajitvā.",
  "atk-s0512a:1059_3": "Pavisitvā nīhariṃ tassāti nadiṃ pavisitvā sotaṃ chindanto ujukameva gantvā mama piṭṭhiṃ āropetvā tato taṃ nīhariṃ.",
  "atk-s0512a:1059_4": "Tassāti upayogatthe sāmivacanaṃ.",
  "atk-s0512a:1059_5": "“Tatthā”tipi pāḷi,",
  "atk-s0512a:1059_6": "tattha nadiyanti attho.",
  "atk-s0512a:1059_7": "Andhakāramhi rattiyāti rattiyā andhakārasamaye,",
  "atk-s0512a:1059_8": "kāḷapakkharattiyanti attho.",
  "atk-s0512a:1060_0": "55.",
  "atk-s0512a:1060_1": "Assatthakālamaññāyāti parissamaṃ apanetvā phalāphalāni datvā dvīhatīhaccayena kilamathassa vigatakālaṃ jānitvā.",
  "atk-s0512a:1060_2": "Ekaṃ taṃ varaṃ yācāmīti ahaṃ taṃ ekaṃ varaṃ yācāmi,",
  "atk-s0512a:1060_3": "mayhaṃ ekaṃ varaṃ dehīti attho.",
  "atk-s0512a:1060_4": "Kiṃ taṃ varanti ce? Āha –",
  "atk-s0512a:1060_5": "mā maṃ kassaci pāvadāti “asukaṭṭhāne suvaṇṇamigo vasatī”ti kassaci rañño vā rājamahāmattassa vā maṃ mā pāvada.",
  "atk-s0512a:1061_0": "Atha tasmiṃ purise bārāṇasiṃ paviṭṭhadivaseyeva so rājā “ahaṃ, deva,",
  "atk-s0512a:1061_1": "suvaṇṇavaṇṇaṃ migaṃ mayhaṃ dhammaṃ desentaṃ supinena addasaṃ,",
  "atk-s0512a:1061_2": "ahañhi saccasupinā,",
  "atk-s0512a:1061_3": "addhā so vijjati,",
  "atk-s0512a:1061_4": "tasmā kañcanamigassa dhammaṃ sotukāmā labhissāmi ce jīvissāmi,",
  "atk-s0512a:1061_5": "no ce me jīvitaṃ natthī”ti aggamahesiyā vutto taṃ assāsetvā “sace manussaloke atthi,",
  "atk-s0512a:1061_6": "labhissasī”ti vatvā brāhmaṇe pakkosāpetvā “suvaṇṇamigā nāma hontī”ti pucchitvā “āma, deva,",
  "atk-s0512a:1061_7": "hontī”ti sutvā sahassatthavikaṃ suvaṇṇacaṅkoṭake ṭhapetvā taṃ hatthikkhandhaṃ āropetvā nagare bheriṃ carāpesi –",
  "atk-s0512a:1061_8": "“yo suvaṇṇamigaṃ ācikkhissati,",
  "atk-s0512a:1061_9": "tassa hatthinā saddhiṃ imaṃ dassāmī”ti.",
  "atk-s0512a:1061_10": "Tato uttarimpi dātukāmo hutvā –",
  "atk-s0512a:1062_0": "“Tassa gāmavaraṃ dammi, nāriyo ca alaṅkatā;",
  "atk-s0512a:1063_0": "Yo metaṃ migamakkhāti, migānaṃ migamuttama”nti. –",
  "atk-s0512a:1064_0": "Gāthaṃ suvaṇṇapaṭṭe likhāpetvā sakalanagare vācāpesi.",
  "atk-s0512a:1064_1": "Atha so seṭṭhiputto taṃ gāthaṃ sutvā rājapurisānaṃ santikaṃ gantvā “rañño evarūpaṃ migaṃ ācikkhissāmi,",
  "atk-s0512a:1064_2": "maṃ rājānaṃ dassethā”ti āha.",
  "atk-s0512a:1064_3": "Rājapurisā taṃ rañño santikaṃ netvā tamatthaṃ ārocesuṃ.",
  "atk-s0512a:1064_4": "Rājā “saccaṃ, bho,",
  "atk-s0512a:1064_5": "addasā”ti pucchi.",
  "atk-s0512a:1064_6": "So “saccaṃ, deva,",
  "atk-s0512a:1064_7": "mayā saddhiṃ āgacchatu,",
  "atk-s0512a:1064_8": "ahaṃ taṃ dassessāmī”ti āha.",
  "atk-s0512a:1064_9": "Rājā tameva purisaṃ maggadesakaṃ katvā mahantena parivārena taṃ ṭhānaṃ gantvā tena mittadubbhinā purisena",
  "atk-s0512a:1064_10": "dassitaṃ padesaṃ āvudhahatthe purise samantatova parivāretvā “ukkuṭṭhiṃ karothā”ti vatvā sayaṃ katipayehi",
  "atk-s0512a:1064_11": "janehi saddhiṃ ekamante aṭṭhāsi.",
  "atk-s0512a:1064_12": "Sopi puriso avidūre aṭṭhāsi.",
  "atk-s0512a:1064_13": "Mahāsatto saddaṃ sutvā “mahato balakāyassa saddo,",
  "atk-s0512a:1064_14": "addhā tamhā me purisā bhayena uppannena bhavitabba”nti ñatvā uṭṭhāya sakalaparisaṃ oloketvā “rañño ṭhitaṭṭhāneyeva",
  "atk-s0512a:1064_15": "me sotthi bhavissatī”ti rājābhimukho pāyāsi.",
  "atk-s0512a:1064_16": "Rājā taṃ āgacchantaṃ disvā “nāgabalo avattharanto āgaccheyyā”ti saraṃ sannayhitvā “imaṃ migaṃ santāsetvā sace palāyati,",
  "atk-s0512a:1064_17": "vijjhitvā dubbalaṃ katvā gaṇhissāmī”ti bodhisattābhimukho ahosi.",
  "atk-s0512a:1064_18": "Mahāsatto –",
  "atk-s0512a:1065_0": "“Āgamehi mahārāja, mā maṃ vijjhi rathesabha;",
  "atk-s0512a:1066_0": "Ko nu te idamakkhāsi, ettheso tiṭṭhate migo”ti. –",
  "atk-s0512a:1067_0": "Gāthaṃ abhāsi.",
  "atk-s0512a:1067_1": "Rājā tassa madhurakathāya bajjhitvā saraṃ paṭisaṃharitvā gāravena aṭṭhāsi.",
  "atk-s0512a:1067_2": "Mahāsattopi rājānaṃ upasaṅkamitvā madhurapaṭisanthāraṃ akāsi.",
  "atk-s0512a:1067_3": "Mahājanopi sabbāvudhāni apanetvā āgantvā rājānaṃ parivāresi.",
  "atk-s0512a:1067_4": "Tena vuttaṃ –",
  "atk-s0512a:1068_0": "56.",
  "atk-s0512a:1069_0": "“Nagaraṃ gantvāna ācikkhi, pucchito dhanahetuko;",
  "atk-s0512a:1070_0": "Rājānaṃ so gahetvāna, upagañchi mamantika”nti.",
  "atk-s0512a:1071_0": "Tassattho –",
  "atk-s0512a:1071_1": "yo mittadubbhī pāpapuriso jīvitaṃ pariccajitvā tathā mayā pāṇasaṃsayato mocito bārāṇasinagaraṃ gantvā",
  "atk-s0512a:1071_2": "attanā laddhabbadhananimittaṃ rañño maṃ ācikkhi,",
  "atk-s0512a:1071_3": "ācikkhitvā so rañño gāhāpetuṃ maggadesako hutvā rājānaṃ gahetvā mama santikamupāgamīti.",
  "atk-s0512a:1072_0": "Mahāsatto suvaṇṇakiṅkiṇikaṃ cālento viya madhurassarena rājānaṃ puna pucchi –",
  "atk-s0512a:1072_1": "“ko nu te idamakkhāsi,",
  "atk-s0512a:1072_2": "ettheso tiṭṭhate migo”ti.",
  "atk-s0512a:1072_3": "Tasmiṃ khaṇe so pāpapuriso thokaṃ paṭikkamitvā sotapathe aṭṭhāsi.",
  "atk-s0512a:1072_4": "Rājā “iminā me tvaṃ dassito”ti taṃ purisaṃ niddisi.",
  "atk-s0512a:1072_5": "Tato bodhisatto –",
  "atk-s0512a:1073_0": "“Saccaṃ kireva māhaṃsu, narā ekacciyā idha;",
  "atk-s0512a:1074_0": "Kaṭṭhaṃ niplavitaṃ seyyo, na tvevekacciyo naro”ti. –",
  "atk-s0512a:1075_0": "Gāthamāha. Taṃ sutvā rājā saṃvegajāto –",
  "atk-s0512a:1076_0": "“Kiṃ nu ruru garahasi migānaṃ, kiṃ pakkhīnaṃ kiṃ pana mānusānaṃ;",
  "atk-s0512a:1077_0": "Bhayañhi maṃ vindatinapparūpaṃ, sutvāna taṃ mānusiṃ bhāsamāna”nti. –",
  "atk-s0512a:1078_0": "Gāthamāha.",
  "atk-s0512a:1078_1": "Tato mahāpuriso “mahārāja,",
  "atk-s0512a:1078_2": "na migaṃ na pakkhiṃ garahāmi,",
  "atk-s0512a:1078_3": "manussaṃ pana garahāmī”ti dassento –",
  "atk-s0512a:1079_0": "“Yamuddhariṃ vāhane vuyhamānaṃ, mahodake salile sīghasote;",
  "atk-s0512a:1080_0": "Tatonidānaṃ bhayamāgataṃ mama, dukkho have rāja asabbhi saṅgamo”ti. –",
  "atk-s0512a:1081_0": "Āha.",
  "atk-s0512a:1082_0": "Tattha niplavitanti uddharitaṃ,",
  "atk-s0512a:1082_1": "ekacciyoti ekacco mittadubbhī pāpapuriso udake patantopi uttārito natveva seyyo.",
  "atk-s0512a:1082_2": "Kaṭṭhañhi nānappakārena upakārāya saṃvattati,",
  "atk-s0512a:1082_3": "mittadubbhī pana vināsāya,",
  "atk-s0512a:1082_4": "tasmā tato kaṭṭhameva varataranti.",
  "atk-s0512a:1082_5": "Migānanti rurumigarāja,",
  "atk-s0512a:1082_6": "migānaṃ kiṃ aññataraṃ garahasi,",
  "atk-s0512a:1082_7": "udāhu pakkhīnaṃ manussānanti pucchati.",
  "atk-s0512a:1082_8": "Bhayañhi maṃ vindatinapparūpanti mahantaṃ bhayaṃ maṃ paṭilabhati,",
  "atk-s0512a:1082_9": "attano santakaṃ viya karotīti attho.",
  "atk-s0512a:1083_0": "Vāhaneti patitapatite vahituṃ samatthe gaṅgāvahe.",
  "atk-s0512a:1083_1": "Mahodake salileti mahodakībhūte salile.",
  "atk-s0512a:1083_2": "Ubhayenāpi gaṅgāvahassa bahūdakataṃ dasseti.",
  "atk-s0512a:1083_3": "Tato nidānanti, mahārāja,",
  "atk-s0512a:1083_4": "yo mayhaṃ tayā dassito puriso,",
  "atk-s0512a:1083_5": "eso mayā gaṅgāya vuyhamāno aḍḍharattasamaye karuṇaṃ paridevanto tato uttārito,",
  "atk-s0512a:1083_6": "tatonidānaṃ idaṃ mayhaṃ bhayamāgataṃ,",
  "atk-s0512a:1083_7": "asappurisehi samāgamo nāma dukkhoti.",
  "atk-s0512a:1084_0": "Taṃ sutvā rājā tassa kujjhitvā “evaṃ bahūpakārassa nāma guṇaṃ na jānāti,",
  "atk-s0512a:1084_1": "dukkhaṃ uppādeti,",
  "atk-s0512a:1084_2": "vijjhitvā naṃ jīvitakkhayaṃ pāpessāmī”ti saraṃ sannayhi.",
  "atk-s0512a:1084_3": "Tena vuttaṃ –",
  "atk-s0512a:1085_0": "57.",
  "atk-s0512a:1086_0": "“Yāvatā karaṇaṃ sabbaṃ, rañño ārocitaṃ mayā;",
  "atk-s0512a:1087_0": "Rājā sutvāna vacanaṃ, usuṃ tassa pakappayi;",
  "atk-s0512a:1088_0": "Idheva ghātayissāmi, mittadubbhiṃ anariya”nti.",
  "atk-s0512a:1089_0": "Tattha yāvatā karaṇanti yaṃ tassa mayā kataṃ upakārakaraṇaṃ,",
  "atk-s0512a:1089_1": "taṃ sabbaṃ.",
  "atk-s0512a:1089_2": "Pakappayīti sannayhi.",
  "atk-s0512a:1089_3": "Mittadubbhinti attano mittesu upakārīsu dubbhanasīlaṃ.",
  "atk-s0512a:1090_0": "Tato mahāsatto “esa bālo maṃ nissāya mā nassī”ti cintetvā “mahārāja,",
  "atk-s0512a:1090_1": "vadho nāmesa bālassa vā paṇḍitassa vā na sādhūhi pasaṃsito,",
  "atk-s0512a:1090_2": "aññadatthu garahito eva,",
  "atk-s0512a:1090_3": "tasmā mā imaṃ ghātehi,",
  "atk-s0512a:1090_4": "ayaṃ yathāruci gacchatu,",
  "atk-s0512a:1090_5": "yañceva tassa ‘dassāmī’ti tayā paṭiññātaṃ,",
  "atk-s0512a:1090_6": "tampi ahāpetvāva dehī”ti āha.",
  "atk-s0512a:1090_7": "“Ahañca te yaṃ icchitaṃ,",
  "atk-s0512a:1090_8": "taṃ karissāmi,",
  "atk-s0512a:1090_9": "attānaṃ tuyhaṃ dammī”ti āha.",
  "atk-s0512a:1090_10": "Tena vuttaṃ –",
  "atk-s0512a:1091_0": "58.",
  "atk-s0512a:1092_0": "“Tamahaṃ anurakkhanto, nimminiṃ mama attanā;",
  "atk-s0512a:1093_0": "Tiṭṭhateso mahārāja, kāmakāro bhavāmi te”ti.",
  "atk-s0512a:1094_0": "Tattha nimmininti taṃ mittadubbhiṃ pāpapuggalaṃ anurakkhanto mama attano attabhāvena taṃ parivattesiṃ,",
  "atk-s0512a:1094_1": "attānaṃ rañño niyyātetvā rājahatthato pattaṃ tassa maraṇaṃ nivāresinti attho.",
  "atk-s0512a:1094_2": "Tiṭṭhatesotiādi vinimayākāradassanaṃ.",
  "atk-s0512a:1095_0": "59.",
  "atk-s0512a:1095_1": "Idāni yadatthaṃ so attavinimayo kato,",
  "atk-s0512a:1095_2": "taṃ dassetuṃ osānagāthamāha.",
  "atk-s0512a:1095_3": "Tassattho –",
  "atk-s0512a:1095_4": "tadā maṃ nissāya taṃ mittadubbhiṃ purisaṃ tasmiṃ raññe jīvitā voropetukāme ahaṃ attānaṃ rañño pariccajanto mama sīlameva anurakkhiṃ,",
  "atk-s0512a:1095_5": "jīvitaṃ pana nārakkhiṃ.",
  "atk-s0512a:1095_6": "Yaṃ panāhameva attano jīvitanirapekkhaṃ sīlavā āsiṃ,",
  "atk-s0512a:1095_7": "taṃ sammāsambodhiyā eva kāraṇāti.",
  "atk-s0512a:1096_0": "Atha rājā bodhisattena attano jīvitaṃ pariccajitvā tassa purisassa maraṇe nivārente tuṭṭhamānaso “gaccha, bho,",
  "atk-s0512a:1096_1": "migarājassa anuggahena mama hatthato maraṇā mutto”ti vatvā yathāpaṭiññāya tañcassa dhanaṃ dāpesi.",
  "atk-s0512a:1096_2": "Mahāsattassa yathāruciyāva anujānitvā taṃ nagaraṃ netvā nagarañca bodhisattañca alaṅkārāpetvā deviyā dhammaṃ desāpesi.",
  "atk-s0512a:1096_3": "Mahāsatto deviṃ ādiṃ katvā rañño ca rājaparisāya ca madhurāya manussabhāsāya dhammaṃ desetvā rājānaṃ",
  "atk-s0512a:1096_4": "dasahi rājadhammehi ovaditvā mahājanaṃ anusāsitvā araññaṃ pavisitvā migagaṇaparivuto vāsaṃ kappesi.",
  "atk-s0512a:1096_5": "Rājāpi mahāsattassa ovāde ṭhatvā sabbasattānaṃ abhayaṃ datvā dānādīni puññāni katvā sugatiparāyano ahosi.",
  "atk-s0512a:1097_0": "Tadā seṭṭhiputto devadatto ahosi, rājā ānando, rurumigarājā lokanātho.",
  "atk-s0512a:1098_0": "Tassa idhāpi heṭṭhā vuttanayeneva yathārahaṃ sesapāramiyo niddhāretabbā.",
  "atk-s0512a:1098_1": "Tathā idhāpi pavivekārāmatāya janasaṃsaggaṃ anicchato yūthaṃ pahāya ekakavihāro,",
  "atk-s0512a:1098_2": "aḍḍharattasamaye nadiyā vuyhamānassa karuṇaṃ paridevantassa purisassa aṭṭassaraṃ sutvā sayitaṭṭhānato",
  "atk-s0512a:1098_3": "vuṭṭhāya nadītīraṃ gantvā mahāgaṅgāya mahati udakoghe vattamāne attano jīvitaṃ pariccajitvā otaritvā",
  "atk-s0512a:1098_4": "sotaṃ pacchinditvā taṃ purisaṃ attano piṭṭhiyaṃ āropetvā tīraṃ pāpetvā samassāsetvā phalāphalādīni datvā",
  "atk-s0512a:1098_5": "parissamavinodanaṃ,",
  "atk-s0512a:1098_6": "puna taṃ attano piṭṭhiṃ āropetvā araññato nīharitvā mahāmagge otāraṇaṃ,",
  "atk-s0512a:1098_7": "saraṃ sannayhitvā vijjhissāmīti abhimukhe ṭhitassa rañño nibbhayena hutvā paṭimukhameva gantvā paṭhamataraṃ",
  "atk-s0512a:1098_8": "manussabhāsāya ālapitvā madhurapaṭisanthārakaraṇaṃ,",
  "atk-s0512a:1098_9": "mittadubbhī pāpapurisaṃ hantukāmaṃ rājānaṃ dhammakathaṃ katvā punapi attano jīvitaṃ pariccajitvā maraṇato pamocanaṃ,",
  "atk-s0512a:1098_10": "tassa ca rañño yathāpaṭiññaṃ dhanadāpanaṃ,",
  "atk-s0512a:1098_11": "raññā attano vare dīyamāne tena sabbasattānaṃ abhayadāpanaṃ,",
  "atk-s0512a:1098_12": "rājānañca deviñca pamukhaṃ katvā mahājanassa dhammaṃ desetvā dānādīsu puññesu tesaṃ patiṭṭhāpanaṃ,",
  "atk-s0512a:1098_13": "laddhābhayānaṃ migānaṃ ovādaṃ datvā manussānaṃ sassakhādanato nivāraṇaṃ,",
  "atk-s0512a:1098_14": "paṇṇasaññāya ca tassa yāvajjakālā thāvarakaraṇanti evamādayo mahāsattassa guṇānubhāvā vibhāvetabbāti.",
  "atk-s0512a:1099_0": "Rurumigarājacariyāvaṇṇanā niṭṭhitā.",
  "atk-s0512a:1100_0": "7. Mātaṅgacariyāvaṇṇanā",
  "atk-s0512a:1101_0": "60.",
  "atk-s0512a:1101_1": "Sattame jaṭiloti jaṭāvanto,",
  "atk-s0512a:1101_2": "jaṭābandhakesoti attho.",
  "atk-s0512a:1101_3": "Uggatāpanoti manacchaṭṭhānaṃ indriyānaṃ tāpanato niggaṇhanato tapasaṅkhātaṃ uggatāpanaṃ etassāti uggatāpano,",
  "atk-s0512a:1101_4": "ghoratapo paramadhitindriyoti attho.",
  "atk-s0512a:1101_5": "Atha vā nānappakāre diṭṭhadhammikādibhede anatthe uggiraṇato bahi chaḍḍāpanato ghorabhīmabhayānakaṭṭhena",
  "atk-s0512a:1101_6": "vā “uggā”ti laddhanāme kilese vīriyātapena santāpanato ugge tāpetīti uggatāpano.",
  "atk-s0512a:1101_7": "Mātaṅgo nāma nāmenāti nāmena mātaṅgo nāma.",
  "atk-s0512a:1101_8": "Mātaṅgakule nibbattiyā jātiyā āgataṃ hissa etaṃ nāmaṃ.",
  "atk-s0512a:1101_9": "Sīlavāti sīlasampanno suparisuddhasīlo.",
  "atk-s0512a:1101_10": "Susamāhitoti upacārappanāsamādhīhi suṭṭhu samāhito,",
  "atk-s0512a:1101_11": "jhānasamāpattilābhīti attho.",
  "atk-s0512a:1102_0": "Tadā hi bodhisatto caṇḍālayoniyaṃ nibbattitvā rūpena duddasiko bahinagare caṇḍālagāme vasati.",
  "atk-s0512a:1102_1": "“Mātaṅgapaṇḍito”ti pakāsanāmo.",
  "atk-s0512a:1102_2": "Athekadivasaṃ tasmiṃ nagare nakkhatte ghosite yebhuyyena nāgarā nakkhattaṃ kīḷanti.",
  "atk-s0512a:1102_3": "Aññatarāpi brāhmaṇamahāsālakaññā soḷasapannarasavassuddesikā devakaññā viya rūpena dassanīyā pāsādikā",
  "atk-s0512a:1102_4": "“attano vibhavānurūpaṃ nakkhattaṃ kīḷissāmī”ti pahūtakhajjabhojjādīni sakaṭesu āropetvā sabbasetaṃ vaḷavārathamāruyha",
  "atk-s0512a:1102_5": "mahatā parivārena uyyānabhūmiṃ gacchati.",
  "atk-s0512a:1102_6": "Diṭṭhamaṅgalikā nāmesā,",
  "atk-s0512a:1102_7": "sā kira dussaṇṭhitaṃ rūpaṃ “avamaṅgala”nti taṃ daṭṭhuṃ na icchati,",
  "atk-s0512a:1102_8": "tenassā “diṭṭhamaṅgalikā”tveva samaññā udapādi.",
  "atk-s0512a:1103_0": "Tadā bodhisatto kālasseva uṭṭhāya paṭapilotikaṃ nivāsetvā jajjaritamukhabhāgaṃ veṇudaṇḍaṃ gahetvā bhājanahattho",
  "atk-s0512a:1103_1": "nagaraṃ pavisati manusse disvā dūratova tesaṃ dūrīkaraṇatthaṃ tena veṇudaṇḍena saññaṃ karonto.",
  "atk-s0512a:1103_2": "Atha diṭṭhamaṅgalikā “ussaratha ussarathā”ti ussāraṇaṃ karontehi attano purisehi nīyamānā nagaradvāramajjhe mātaṅgaṃ disvā “ko eso”ti āha. “Ayye,",
  "atk-s0512a:1103_3": "mātaṅgacaṇḍālo”ti ca vutte “īdisaṃ disvā gatānaṃ kuto vuḍḍhī”ti yānaṃ nivattāpesi.",
  "atk-s0512a:1103_4": "Manussā “yaṃ mayaṃ uyyānaṃ gantvā bahuṃ khajjabhojjādiṃ labheyyāma,",
  "atk-s0512a:1103_5": "tassa no mātaṅgena antarāyo kato”ti kupitā “gaṇhatha,",
  "atk-s0512a:1103_6": "caṇḍāla”nti leḍḍūhi paharitvā visaññībhūtaṃ pātetvā agamaṃsu.",
  "atk-s0512a:1104_0": "So na cireneva satiṃ paṭilabhitvā vuṭṭhāya manusse pucchi – “kiṃ, ayyā,",
  "atk-s0512a:1104_1": "dvāraṃ nāma sabbasādhāraṇaṃ,",
  "atk-s0512a:1104_2": "udāhu brāhmaṇānaṃ eva kata”nti?",
  "atk-s0512a:1104_3": "“Sabbesaṃ sādhāraṇa”nti.",
  "atk-s0512a:1104_4": "“Evaṃ sabbasādhāraṇadvāre ekamantaṃ apakkamantaṃ maṃ diṭṭhamaṅgalikāya manussā imaṃ anayabyasanaṃ pāpesu”nti",
  "atk-s0512a:1104_5": "rathikāya manussānaṃ ārocetvā “handāhaṃ imissā mānaṃ bhindissāmī”ti tassā nivesanadvāraṃ gantvā “ahaṃ",
  "atk-s0512a:1104_6": "diṭṭhamaṅgalikaṃ aladdhā na vuṭṭhahissāmī”ti nipajji.",
  "atk-s0512a:1104_7": "Diṭṭhamaṅgalikāya pitā “gharadvāre mātaṅgo nipanno”ti sutvā “tassa kākaṇikaṃ detha,",
  "atk-s0512a:1104_8": "telena sarīraṃ makkhetvā gacchatū”ti āha.",
  "atk-s0512a:1104_9": "So “diṭṭhamaṅgalikaṃ aladdhā na uṭṭhahissāmi”cceva āha.",
  "atk-s0512a:1104_10": "Tato brāhmaṇena –",
  "atk-s0512a:1104_11": "“dve kākaṇike detha,",
  "atk-s0512a:1104_12": "māsakaṃ pādaṃ kahāpaṇaṃ dve tīṇi yāva kahāpaṇasataṃ kahāpaṇasahassaṃ dethā”ti vuttepi na sampaṭicchati eva.",
  "atk-s0512a:1104_13": "Evaṃ tesaṃ mantentānaṃ eva sūriyo atthaṅgato.",
  "atk-s0512a:1105_0": "Atha diṭṭhamaṅgalikāya mātā pāsādā oruyha sāṇipākāraṃ parikkhipāpetvā tassa santikaṃ gantvā “tāta, mātaṅga,",
  "atk-s0512a:1105_1": "diṭṭhamaṅgalikāya aparādhaṃ khama,",
  "atk-s0512a:1105_2": "dve sahassāni gaṇhāhi yāva satasahassaṃ gaṇhāhī”ti vuttepi na sampaṭicchi,",
  "atk-s0512a:1105_3": "nipajji eva.",
  "atk-s0512a:1105_4": "Tassevaṃ cha divase nipajjitvā sattame divase sampatte samantā sāmantagharā paṭivisakagharā ca manussā uṭṭhahitvā “tumhe mātaṅgaṃ vā uṭṭhāpetha,",
  "atk-s0512a:1105_5": "dārikaṃ vā detha,",
  "atk-s0512a:1105_6": "mā amhe nāsayitthā”ti āhaṃsu.",
  "atk-s0512a:1105_7": "Tadā kira ayaṃ tasmiṃ dese desadhammo “yassa gharadvāre evaṃ nipajjitvā caṇḍālo marati,",
  "atk-s0512a:1105_8": "tena gharena saddhiṃ sattasattagharavāsino caṇḍālā hontī”ti.",
  "atk-s0512a:1106_0": "Tato diṭṭhamaṅgalikāya mātāpitaro diṭṭhamaṅgalikaṃ paṭapilotikaṃ nivāsāpetvā caṇḍālānucchavikaṃ parikkhāraṃ",
  "atk-s0512a:1106_1": "datvā paridevamānaṃ eva tassa santikaṃ netvā “handa,",
  "atk-s0512a:1106_2": "dāni dārikaṃ uṭṭhāya gaṇhāhī”ti adaṃsu.",
  "atk-s0512a:1106_3": "Sā passe ṭhatvā “uṭṭhāhī”ti āha.",
  "atk-s0512a:1106_4": "So “ahaṃ ativiya kilanto,",
  "atk-s0512a:1106_5": "hatthe gahetvā maṃ uṭṭhāpehī”ti āha.",
  "atk-s0512a:1106_6": "Sā tathā akāsi.",
  "atk-s0512a:1106_7": "Mātaṅgo “mayaṃ antonagare vasituṃ na labhāma, ehi,",
  "atk-s0512a:1106_8": "bahinagare caṇḍālagāmaṃ gamissāmā”ti taṃ apassāya attano gehaṃ agamāsi.",
  "atk-s0512a:1106_9": "“Tassā piṭṭhiṃ abhiruhitvā”ti jātakabhāṇakā vadanti.",
  "atk-s0512a:1107_0": "Evaṃ pana gehaṃ gantvā jātisambhedavītikkamaṃ akatvāva katipāhaṃ gehe vasitvā balaṃ gahetvā cintesi –",
  "atk-s0512a:1107_1": "“ahaṃ imaṃ brāhmaṇamahāsālakaññaṃ mayhaṃ caṇḍālagehe vāsāpesiṃ, handa,",
  "atk-s0512a:1107_2": "dāni taṃ lābhaggayasaggappattaṃ karissāmī”ti.",
  "atk-s0512a:1107_3": "So araññaṃ pavisitvā pabbajitvā sattāhabbhantareyeva aṭṭha samāpattiyo pañcābhiññāyo nibbattetvā iddhiyā",
  "atk-s0512a:1107_4": "caṇḍālagāmadvāre otaritvā gehadvāre ṭhito diṭṭhamaṅgalikaṃ pakkosāpetvā “sāmi,",
  "atk-s0512a:1107_5": "kissa maṃ anāthaṃ katvā pabbajitosī”ti paridevamānaṃ “tvaṃ, bhadde,",
  "atk-s0512a:1107_6": "mā cintayi,",
  "atk-s0512a:1107_7": "tava porāṇakayasato idāni mahantataraṃ yasaṃ karissāmi,",
  "atk-s0512a:1107_8": "tvaṃ pana ‘mahābrahmā me sāmiko,",
  "atk-s0512a:1107_9": "na mātaṅgo,",
  "atk-s0512a:1107_10": "so brahmalokaṃ gato,",
  "atk-s0512a:1107_11": "ito sattame divase puṇṇamāya candamaṇḍalaṃ bhinditvā āgamissatī’ti parisāsu vadeyyāsī”ti vatvā himavantameva gato.",
  "atk-s0512a:1108_0": "Diṭṭhamaṅgalikāpi bārāṇasiyaṃ mahājanamajjhe tesu tesu ṭhānesu tathā kathesi.",
  "atk-s0512a:1108_1": "Atha puṇṇamadivase bodhisatto candamaṇḍalassa gaganamajjhe ṭhitakāle brahmattabhāvaṃ māpetvā candamaṇḍalaṃ",
  "atk-s0512a:1108_2": "bhinditvā dvādasayojanikaṃ bārāṇasiṃ sakalaṃ kāsiraṭṭhañca ekobhāsaṃ katvā ākāsato otaritvā bārāṇasiyā",
  "atk-s0512a:1108_3": "upari tikkhattuṃ paribbhamitvā mahājanena gandhamālādīhi pūjiyamāno caṇḍālagāmābhimukho ahosi.",
  "atk-s0512a:1108_4": "Brahmabhattā sannipatitvā taṃ caṇḍālagāmakaṃ gantvā diṭṭhamaṅgalikāya gehaṃ suddhavatthagandhamālādīhi devavimānaṃ viya alaṅkariṃsu.",
  "atk-s0512a:1108_5": "Diṭṭhamaṅgalikā ca tadā utunī hoti.",
  "atk-s0512a:1108_6": "Mahāsatto tattha gantvā diṭṭhamaṅgalikaṃ aṅguṭṭhena nābhiyaṃ parāmasitvā “bhadde,",
  "atk-s0512a:1108_7": "gabbho te patiṭṭhito,",
  "atk-s0512a:1108_8": "tvaṃ puttaṃ vijāyissasi,",
  "atk-s0512a:1108_9": "tvampi puttopi te lābhaggayasaggappattā bhavissatha,",
  "atk-s0512a:1108_10": "tava sīsadhovanaudakaṃ sakalajambudīpe rājūnaṃ abhisekodakaṃ bhavissati,",
  "atk-s0512a:1108_11": "nhānodakaṃ pana te amatodakaṃ bhavissati,",
  "atk-s0512a:1108_12": "ye naṃ sīse āsiñcissanti,",
  "atk-s0512a:1108_13": "te sabbarogehi muccissanti,",
  "atk-s0512a:1108_14": "kāḷakaṇṇiyā ca parimuccissanti,",
  "atk-s0512a:1108_15": "tava pādapiṭṭhe sīsaṃ ṭhapetvā vandantā sahassaṃ dassanti,",
  "atk-s0512a:1108_16": "kathāsavanaṭṭhāne ṭhatvā vandantā sataṃ dassanti,",
  "atk-s0512a:1108_17": "cakkhupathe ṭhatvā vandantā ekekaṃ kahāpaṇaṃ datvā vandissanti,",
  "atk-s0512a:1108_18": "appamattā hohī”ti taṃ ovaditvā gehā nikkhamma mahājanassa passantasseva candamaṇḍalaṃ pāvisi.",
  "atk-s0512a:1109_0": "Brahmabhattā sannipatitvā diṭṭhamaṅgalikaṃ mahantena sakkārena nagaraṃ pavesetvā mahantena sirisobhaggena tattha vasāpesuṃ.",
  "atk-s0512a:1109_1": "Devavimānasadisañcassā nivesanaṃ kāresuṃ.",
  "atk-s0512a:1109_2": "Tattha netvā uḷāraṃ lābhasakkāraṃ upanāmesuṃ.",
  "atk-s0512a:1109_3": "Puttalābhādi sabbo bodhisattena vuttasadisova ahosi.",
  "atk-s0512a:1109_4": "Soḷasasahassā brāhmaṇā diṭṭhamaṅgalikāya puttena saha nibaddhaṃ bhuñjanti,",
  "atk-s0512a:1109_5": "sahassamattā naṃ parivārenti,",
  "atk-s0512a:1109_6": "anekasahassānaṃ dānaṃ dīyati.",
  "atk-s0512a:1109_7": "Atha mahāsatto “ayaṃ aṭṭhāne abhippasanno,",
  "atk-s0512a:1109_8": "handassa dakkhiṇeyye jānāpessāmī”ti bhikkhāya caranto tassā gehaṃ gantvā tena saddhiṃ sallapitvā agamāsi.",
  "atk-s0512a:1109_9": "Atha kumāro gāthamāha –",
  "atk-s0512a:1110_0": "“Kuto nu āgacchasi dummavāsī, otallako paṃsupisācakova;",
  "atk-s0512a:1111_0": "Saṅkāracoḷaṃ paṭimuñca kaṇṭhe, ko re tuvaṃ hosi adakkhiṇeyyo”ti. ;",
  "atk-s0512a:1112_0": "Tena vuttaṃ anācāraṃ asahamānā devatā tassa tesañca soḷasasahassānaṃ brāhmaṇānaṃ mukhaṃ viparivattesuṃ.",
  "atk-s0512a:1112_1": "Taṃ disvā diṭṭhamaṅgalikā mahāsattaṃ upasaṅkamitvā tamatthaṃ ārocesi.",
  "atk-s0512a:1112_2": "Bodhisatto “tassa anācāraṃ asahantehi yakkhehi so vippakāro kato,",
  "atk-s0512a:1112_3": "api ca kho pana imaṃ ucchiṭṭhapiṇḍakaṃ tesaṃ mukhe āsiñcitvā taṃ vippakāraṃ vūpasamehī”ti āha.",
  "atk-s0512a:1112_4": "Sāpi tathā katvā taṃ vūpasamesi.",
  "atk-s0512a:1112_5": "Atha diṭṭhamaṅgalikā puttaṃ āha – “tāta,",
  "atk-s0512a:1112_6": "imasmiṃ loke dakkhiṇeyyā nāma mātaṅgapaṇḍitasadisā bhavanti,",
  "atk-s0512a:1112_7": "na ime brāhmaṇā viya jātimattena,",
  "atk-s0512a:1112_8": "mantasajjhāyanamattena vā mānatthaddhā”ti vatvā ye tadā sīlādiguṇavisesayuttā jhānasamāpattilābhino ceva paccekabuddhā ca,",
  "atk-s0512a:1112_9": "tatthevassa pasādaṃ uppādesīti.",
  "atk-s0512a:1113_0": "Tadā vettavatīnagare jātimanto nāma eko brāhmaṇo pabbajitvāpi jātiṃ nissāya mahantaṃ mānamakāsi.",
  "atk-s0512a:1113_1": "Mahāsatto “tassa mānaṃ bhindissāmī”ti taṃ ṭhānaṃ gantvā tassāsanne uparisote vāsaṃ kappesi.",
  "atk-s0512a:1113_2": "Tena vuttaṃ –",
  "atk-s0512a:1114_0": "61.",
  "atk-s0512a:1115_0": "“Ahañca brāhmaṇo eko, gaṅgākūle vasāmubho;",
  "atk-s0512a:1116_0": "Ahaṃ vasāmi upari, heṭṭhā vasati brāhmaṇo”ti.",
  "atk-s0512a:1117_0": "Atha mahāsatto ekadivasaṃ dantakaṭṭhaṃ khāditvā “idaṃ jātimantassa jaṭāsu laggatū”ti adhiṭṭhāya nadiyaṃ pātesi.",
  "atk-s0512a:1117_1": "Taṃ tassa udakaṃ ācamentassa jaṭāsu laggi,",
  "atk-s0512a:1117_2": "so taṃ disvā “nassa vasalā”ti vatvā “kutoyaṃ kāḷakaṇṇī āgato,",
  "atk-s0512a:1117_3": "upadhāressāmi na”nti uddhaṃsotaṃ gacchanto mahāsattaṃ disvā “kiṃjātikosī”ti pucchi.",
  "atk-s0512a:1117_4": "“Caṇḍālosmī”ti.",
  "atk-s0512a:1117_5": "“Tayā nadiyaṃ dantakaṭṭhaṃ pātita”nti? “Āma, mayā”ti. “Nassa, vasala, caṇḍāla,",
  "atk-s0512a:1117_6": "kāḷakaṇṇi,",
  "atk-s0512a:1117_7": "mā idha vasi,",
  "atk-s0512a:1117_8": "heṭṭhāsote vasā”ti vatvā heṭṭhāsote vasantenapi pātite dantakaṭṭhe paṭisotaṃ āgantvā jaṭāsu laggante “nassa, vasala,",
  "atk-s0512a:1117_9": "sace idha vasissasi,",
  "atk-s0512a:1117_10": "sattame divase sattadhā te muddhā phalissatī”ti āha.",
  "atk-s0512a:1117_11": "Tena vuttaṃ –",
  "atk-s0512a:1118_0": "62.",
  "atk-s0512a:1119_0": "“Vicaranto anukūlamhi, uddhaṃ me assamaddasa;",
  "atk-s0512a:1120_0": "Tattha maṃ paribhāsetvā, abhisapi muddhaphālana”nti.",
  "atk-s0512a:1121_0": "Tattha vicaranto anukūlamhīti ucchiṭṭhadantakaṭṭhe attano jaṭāsu lagge tassa āgamanagavesanavasena gaṅgāya tīre anuvicaranto.",
  "atk-s0512a:1121_1": "Uddhaṃ me assamaddasāti attano vasanaṭṭhānato uparisote mama assamaṃ paṇṇasālaṃ addakkhi.",
  "atk-s0512a:1121_2": "Tattha maṃ paribhāsetvāti mama assamaṃ āgantvā jātiṃ sutvā tatova paṭikkamitvā savanūpacāre ṭhatvā “nassa,",
  "atk-s0512a:1121_3": "vasala caṇḍāla,",
  "atk-s0512a:1121_4": "kāḷakaṇṇi mā idha vasī”tiādīni vatvā bhayena santajjetvā.",
  "atk-s0512a:1121_5": "Abhisapi muddhaphālananti “sace jīvitukāmosi,",
  "atk-s0512a:1121_6": "ettova sīghaṃ palāyassū”ti vatvā “sace na pakkamissati,",
  "atk-s0512a:1121_7": "ito te sattame divase sattadhā muddhā phalatū”ti me abhisapaṃ adāsi.",
  "atk-s0512a:1122_0": "Kiṃ pana tassa abhisapena muddhā phalatīti?",
  "atk-s0512a:1122_1": "Na phalati,",
  "atk-s0512a:1122_2": "kuhako pana so,",
  "atk-s0512a:1122_3": "evamayaṃ maraṇabhayatajjito sudūraṃ pakkamissatīti saññāya santāsanatthaṃ tathā āha.",
  "atk-s0512a:1123_0": "63.",
  "atk-s0512a:1123_1": "Yadihaṃ tassa pakuppeyyanti tassa mānatthaddhassa kūṭajaṭilassa ahaṃ yadi kujjheyyaṃ.",
  "atk-s0512a:1123_2": "Yadi sīlaṃ na gopayeti sīlaṃ yadi na rakkheyyaṃ,",
  "atk-s0512a:1123_3": "idaṃ sīlaṃ nāma jīvitanirapekkhaṃ sammadeva rakkhitabbanti yadi na cinteyyanti attho.",
  "atk-s0512a:1123_4": "Oloketvānahaṃ tassa,",
  "atk-s0512a:1123_5": "kareyyaṃ chārikaṃ viyāti sacāhaṃ tadā tassa appatīto abhavissaṃ.",
  "atk-s0512a:1123_6": "Mama cittācāraṃ ñatvā mayi abhippasannā devatā khaṇeneva taṃ bhasmamuṭṭhiṃ viya viddhaṃseyyunti adhippāyo.",
  "atk-s0512a:1123_7": "Satthā pana tadā attano appatītabhāve sati devatāhi sādhetabbaṃ tassa anatthaṃ attanā kattabbaṃ viya katvā desesi “kareyyaṃ chārikaṃ viyā”ti.",
  "atk-s0512a:1124_0": "Vitaṇḍavādī panāha –",
  "atk-s0512a:1124_1": "“bodhisattova taṃ jaṭilaṃ icchamāno iddhiyā chārikaṃ kareyya,",
  "atk-s0512a:1124_2": "evañhi sati imissā pāḷiyā attho ujukameva nīto hotī”ti.",
  "atk-s0512a:1124_3": "So evamassa vacanīyo –",
  "atk-s0512a:1124_4": "“tvaṃ iddhiyā parūpaghātaṃ vadasi,",
  "atk-s0512a:1124_5": "iddhi nāmesā adhiṭṭhānā iddhi,",
  "atk-s0512a:1124_6": "vikubbanā iddhi,",
  "atk-s0512a:1124_7": "manomayā iddhi,",
  "atk-s0512a:1124_8": "ñāṇavipphārā iddhi,",
  "atk-s0512a:1124_9": "samādhivipphārā iddhi,",
  "atk-s0512a:1124_10": "ariyā iddhi,",
  "atk-s0512a:1124_11": "kammavipākajā iddhi,",
  "atk-s0512a:1124_12": "puññavato iddhi,",
  "atk-s0512a:1124_13": "vijjāmayā iddhi,",
  "atk-s0512a:1124_14": "tattha tattha sammāpayogappaccayā ijjhanaṭṭhena iddhīti dasavidhā.",
  "atk-s0512a:1124_15": "Tattha “kataraṃ iddhiṃ vadesī”ti?",
  "atk-s0512a:1124_16": "“Bhāvanāmaya”nti.",
  "atk-s0512a:1124_17": "“Kiṃ pana bhāvanāmayāya parūpaghātakammaṃ hotī”ti? Āma,",
  "atk-s0512a:1124_18": "ekacce ācariyā “ekavāraṃ hotī”ti vadanti,",
  "atk-s0512a:1124_19": "yathā hi paraṃ paharitukāmena udakabharite ghaṭe khitte paropi paharīyati,",
  "atk-s0512a:1124_20": "ghaṭopi bhijjati,",
  "atk-s0512a:1124_21": "evameva bhāvanāmayāya iddhiyā ekavāraṃ parūpaghātakammaṃ hoti,",
  "atk-s0512a:1124_22": "tato paṭṭhāya pana sā nassati.",
  "atk-s0512a:1125_0": "Atha so “bhāvanāmayāya iddhiyā neva ekavāraṃ na dvevāraṃ parūpaghātakammaṃ hotī”ti vatvā pucchitabbo “kiṃ bhāvanāmayā iddhi kusalā akusalā abyākatā,",
  "atk-s0512a:1125_1": "sukhāya vedanāya sampayuttā dukkhāya vedanāya sampayuttā adukkhamasukhāya vedanāya sampayuttā,",
  "atk-s0512a:1125_2": "savitakkasavicārā avitakkavicāramattā avitakkaavicārā,",
  "atk-s0512a:1125_3": "kāmāvacarā rūpāvacarā arūpāvacarā”ti?",
  "atk-s0512a:1125_4": "Jānanto “bhāvanāmayā iddhi kusalā abyākatā vā adukkhamasukhavedaniyā avitakkaavicārā rūpāvacarā cā”ti vakkhati.",
  "atk-s0512a:1125_5": "So vattabbo “pāṇātipātacetanā kusalādīsu kataraṃ koṭṭhāsaṃ bhajatī”ti?",
  "atk-s0512a:1125_6": "Jānanto vakkhati “pāṇātipātacetanā akusalāva dukkhavedanāva savitakkasavicārāva kāmāvacarāvā”ti.",
  "atk-s0512a:1125_7": "Evaṃ sante “tava pañho neva kusalattikena sameti,",
  "atk-s0512a:1125_8": "na vedanāttikena na vitakkattikena na bhūmantarenā”ti pāḷiyā virodhaṃ dassetvā saññāpetabbo.",
  "atk-s0512a:1125_9": "Yadi pana so “puna caparaṃ,",
  "atk-s0512a:1125_10": "bhikkhave,",
  "atk-s0512a:1125_11": "idhekacco samaṇo vā brāhmaṇo vā iddhimā cetovasippatto aññissā kucchigataṃ gabbhaṃ pāpakena manasānupekkhitā",
  "atk-s0512a:1125_12": "hoti ‘aho vata yaṃ taṃ kucchigataṃ gabbhaṃ na sotthinā abhinikkhameyyā’ti. Evampi,",
  "atk-s0512a:1125_13": "bhikkhave,",
  "atk-s0512a:1125_14": "kulumpassa upaghāto hotī”ti saṅgītiṃ anāruḷhaṃ kulumpasuttaṃ udāhareyya.",
  "atk-s0512a:1125_15": "Tassāpi “tvaṃ atthaṃ na jānāsi.",
  "atk-s0512a:1125_16": "Iddhimā cetovasippattoti hi ettha na bhāvanāmayā iddhi adhippetā,",
  "atk-s0512a:1125_17": "āthabbanikā iddhi adhippetā.",
  "atk-s0512a:1125_18": "Sā hi ettha labbhamānā labbhatīti bhāvanāmayāya iddhiyā parūpaghāto na sambhavatiyevā”ti saññāpetabbo.",
  "atk-s0512a:1125_19": "No ce saññattiṃ upeti,",
  "atk-s0512a:1125_20": "kammaṃ katvā uyyojetabbo.",
  "atk-s0512a:1125_21": "Tasmā yathāvuttanayenevettha gāthāya attho veditabbo.",
  "atk-s0512a:1126_0": "Tathā pana tena abhisapito mahāsatto “sacāhaṃ etassa kujjhissāmi,",
  "atk-s0512a:1126_1": "sīlaṃ me arakkhitaṃ bhavissati,",
  "atk-s0512a:1126_2": "upāyenevassa mānaṃ bhindissāmi,",
  "atk-s0512a:1126_3": "sā cassa rakkhā bhavissatī”ti sattame divase sūriyuggamanaṃ vāresi.",
  "atk-s0512a:1126_4": "Manussā sūriyassa anuggamanena ubbāḷhā jātimantatāpasaṃ upasaṅkamitvā “bhante,",
  "atk-s0512a:1126_5": "tumhe sūriyassa uggantuṃ na dethā”ti pucchiṃsu.",
  "atk-s0512a:1126_6": "So “na metaṃ kammaṃ,",
  "atk-s0512a:1126_7": "gaṅgātīre pana eko caṇḍālatāpaso vasati,",
  "atk-s0512a:1126_8": "tassetaṃ kammaṃ siyā”ti āha.",
  "atk-s0512a:1126_9": "Manussā mahāsattaṃ upasaṅkamitvā “bhante,",
  "atk-s0512a:1126_10": "tumhe sūriyassa uggantuṃ na dethā”ti pucchiṃsu.",
  "atk-s0512a:1126_11": "“Āmāvuso”ti.",
  "atk-s0512a:1126_12": "“Kiṃkāraṇā”ti?",
  "atk-s0512a:1126_13": "“Tumhākaṃ kulūpakatāpaso maṃ niraparādhaṃ abhisapi,",
  "atk-s0512a:1126_14": "tasmiṃ āgantvā khamāpanatthaṃ mama pādesu patite sūriyaṃ vissajjessāmī”ti.",
  "atk-s0512a:1126_15": "Te gantvā taṃ ākaḍḍhantā ānetvā mahāsattassa pādamūle nipajjāpetvā khamāpetvā “sūriyaṃ vissajjetha,",
  "atk-s0512a:1126_16": "bhante”ti āhaṃsu.",
  "atk-s0512a:1126_17": "“Na sakkā vissajjetuṃ,",
  "atk-s0512a:1126_18": "sacāhaṃ vissajjessāmi,",
  "atk-s0512a:1126_19": "imassa sattadhā muddhā phalissatī”ti. “Atha, bhante,",
  "atk-s0512a:1126_20": "kiṃ karomā”ti.",
  "atk-s0512a:1126_21": "Mahāsatto “mattikāpiṇḍaṃ āharathā”ti āharāpetvā “imaṃ tāpasassa sīse ṭhapetvā tāpasaṃ otāretvā udake ṭhapetha,",
  "atk-s0512a:1126_22": "yadā sūriyo dissati,",
  "atk-s0512a:1126_23": "tadā tāpaso udake nimujjatū”ti vatvā sūriyaṃ vissajjesi.",
  "atk-s0512a:1126_24": "Sūriyarasmīhi phuṭṭhamatteva mattikāpiṇḍo sattadhā bhijji.",
  "atk-s0512a:1126_25": "Tāpaso udake nimujji.",
  "atk-s0512a:1126_26": "Tena vuttaṃ –",
  "atk-s0512a:1127_0": "64.",
  "atk-s0512a:1128_0": "“Yaṃ so tadā maṃ abhisapi, kupito duṭṭhamānaso;",
  "atk-s0512a:1129_0": "Tasseva matthake nipati, yogena taṃ pamocayi”nti.",
  "atk-s0512a:1130_0": "Tattha yaṃ so tadā maṃ abhisapīti so jātimantajaṭilo yaṃ muddhaphālanaṃ sandhāya tadā maṃ abhisapi,",
  "atk-s0512a:1130_1": "mayhaṃ sapaṃ adāsi.",
  "atk-s0512a:1130_2": "Tasseva matthake nipatīti taṃ mayhaṃ upari tena icchitaṃ tasseva pana upari nipati nipatanabhāvena aṭṭhāsi.",
  "atk-s0512a:1130_3": "Evañhetaṃ hoti yathā taṃ appaduṭṭhassa padussato.",
  "atk-s0512a:1130_4": "Vuttañhetaṃ bhagavatā –",
  "atk-s0512a:1130_5": "“yo appaduṭṭhassa narassa dussati…pe…",
  "atk-s0512a:1130_6": "paṭivātaṃva khitto”ti.",
  "atk-s0512a:1130_7": "Yogena taṃ pamocayinti taṃ tassa bhāsitaṃ matthakaphālanaṃ upāyena tato pamocesiṃ,",
  "atk-s0512a:1130_8": "taṃ vā jaṭilaṃ tato pamocesiṃ,",
  "atk-s0512a:1130_9": "yena upāyena taṃ na hoti,",
  "atk-s0512a:1130_10": "tathā akāsinti attho.",
  "atk-s0512a:1131_0": "Yañhi tena pāramitāparibhāvanasamiddhāhi nānāsamāpattivihāraparipūritāhi sīladiṭṭhisampadāhi susaṅkhatasantāne",
  "atk-s0512a:1131_1": "mahākaruṇādhivāse mahāsatte ariyūpavādakammaṃ abhisapasaṅkhātaṃ pharusavacanaṃ payuttaṃ,",
  "atk-s0512a:1131_2": "taṃ mahāsattassa khettavisesabhāvato tassa ca ajjhāsayapharusatāya diṭṭhadhammavedanīyaṃ hutvā sace so mahāsattaṃ na khamāpesi,",
  "atk-s0512a:1131_3": "sattame divase vipaccanasabhāvaṃ jātaṃ,",
  "atk-s0512a:1131_4": "khamāpite pana mahāsatte payogasampattipaṭibāhitattā avipākadhammataṃ āpajji ahosikammabhāvato.",
  "atk-s0512a:1131_5": "Ayañhi ariyūpavādapāpassa diṭṭhadhammavedanīyassa ca dhammatā.",
  "atk-s0512a:1131_6": "Tattha yaṃ sattame divase bodhisattena sūriyuggamananivāraṇaṃ kataṃ,",
  "atk-s0512a:1131_7": "ayamettha yogoti adhippeto upāyo.",
  "atk-s0512a:1131_8": "Tena hi ubbāḷhā manussā bodhisattassa santike tāpasaṃ ānetvā khamāpesuṃ.",
  "atk-s0512a:1131_9": "Sopi ca mahāsattassa guṇe jānitvā tasmiṃ cittaṃ pasādesīti veditabbaṃ.",
  "atk-s0512a:1131_10": "Yaṃ panassa matthake mattikāpiṇḍassa ṭhapanaṃ,",
  "atk-s0512a:1131_11": "tassa ca sattadhā phālanaṃ kataṃ,",
  "atk-s0512a:1131_12": "taṃ manussānaṃ cittānurakkhaṇatthaṃ,",
  "atk-s0512a:1131_13": "aññathā hi ime pabbajitāpi samānā cittassa vase vattanti,",
  "atk-s0512a:1131_14": "na pana cittaṃ attano vase vattāpentīti mahāsattampi tena sadisaṃ katvā gaṇheyyuṃ.",
  "atk-s0512a:1131_15": "Tadassa nesaṃ dīgharattaṃ ahitāya dukkhāyāti.",
  "atk-s0512a:1132_0": "65.",
  "atk-s0512a:1132_1": "Idāni yadatthaṃ tadā tasmiṃ tāpase cittaṃ adūsetvā suparisuddhaṃ sīlameva rakkhitaṃ,",
  "atk-s0512a:1132_2": "taṃ dassetuṃ “anurakkhiṃ mama sīla”nti osānagāthamāha.",
  "atk-s0512a:1132_3": "Taṃ heṭṭhā vuttatthameva.",
  "atk-s0512a:1133_0": "Tadā maṇḍabyo udeno, mātaṅgo lokanātho.",
  "atk-s0512a:1134_0": "Idhāpi sesapāramiyo niddhāretabbā.",
  "atk-s0512a:1134_1": "Tathā nihīnajātikassa sato yathādhippāyaṃ diṭṭhamaṅgalikāya mānaniggaho,",
  "atk-s0512a:1134_2": "pabbajitvā “diṭṭhamaṅgalikāya avassayo bhavissāmī”ti uppannacitto araññaṃ gantvā pabbajitvā sattadivasabbhantareyeva",
  "atk-s0512a:1134_3": "yathādhippāyaṃ jhānābhiññānibbattanaṃ,",
  "atk-s0512a:1134_4": "tato āgantvā diṭṭhamaṅgalikāya lābhaggayasaggappattiyā upāyasampādanaṃ,",
  "atk-s0512a:1134_5": "maṇḍabyakumārassa mānaniggaho,",
  "atk-s0512a:1134_6": "jātimantatāpasassa mānaniggaho,",
  "atk-s0512a:1134_7": "tassa ca ajānantasseva bhāvino jīvitantarāyassa apanayanaṃ,",
  "atk-s0512a:1134_8": "mahāparādhassāpi tassa akujjhitvā attano sīlānurakkhaṇaṃ,",
  "atk-s0512a:1134_9": "acchariyabbhutapāṭihāriyakaraṇanti evamādayo mahāsattassa guṇānubhāvā vibhāvetabbā.",
  "atk-s0512a:1135_0": "Mātaṅgacariyāvaṇṇanā niṭṭhitā.",
  "atk-s0512a:1136_0": "8. Dhammadevaputtacariyāvaṇṇanā",
  "atk-s0512a:1137_0": "66.",
  "atk-s0512a:1137_1": "Aṭṭhame mahāpakkhoti mahāparivāro.",
  "atk-s0512a:1137_2": "Mahiddhikoti mahatiyā deviddhiyā samannāgato.",
  "atk-s0512a:1137_3": "Dhammo nāma mahāyakkhoti nāmena dhammo nāma mahānubhāvo devaputto.",
  "atk-s0512a:1137_4": "Sabbalokānukampakoti vibhāgaṃ akatvā mahākaruṇāya sabbalokaṃ anuggaṇhanako.",
  "atk-s0512a:1138_0": "Mahāsatto hi tadā kāmāvacaradevaloke dhammo nāma devaputto hutvā nibbatti.",
  "atk-s0512a:1138_1": "So dibbālaṅkārapaṭimaṇḍito dibbarathamabhiruyha accharāgaṇaparivuto manussesu sāyamāsaṃ bhuñjitvā attano",
  "atk-s0512a:1138_2": "attano gharadvāresu sukhakathāya nisinnesu puṇṇamuposathadivase gāmanigamarājadhānīsu ākāse ṭhatvā “pāṇātipātādīhi",
  "atk-s0512a:1138_3": "dasahi akusalakammapathehi viramitvā tividhasucaritadhammaṃ pūretha,",
  "atk-s0512a:1138_4": "matteyyā petteyyā sāmaññā brahmaññā kule jeṭṭhāpacāyino bhavatha,",
  "atk-s0512a:1138_5": "saggaparāyanā hutvā mahantaṃ yasaṃ anubhavissathā”ti manusse dasakusalakammapathe samādapento jambudīpaṃ padakkhiṇaṃ karoti.",
  "atk-s0512a:1138_6": "Tena vuttaṃ –",
  "atk-s0512a:1139_0": "67.",
  "atk-s0512a:1140_0": "“Dasakusalakammapathe, samādapento mahājanaṃ;",
  "atk-s0512a:1141_0": "Carāmi gāmanigamaṃ, samitto saparijjano”ti.",
  "atk-s0512a:1142_0": "Tattha samittoti dhammikehi dhammavādīhi sahāyehi sasahāyo.",
  "atk-s0512a:1143_0": "Tena ca samayena adhammo nāmeko devaputto kāmāvacaradevaloke nibbatti.",
  "atk-s0512a:1143_1": "“So pāṇaṃ hanatha,",
  "atk-s0512a:1143_2": "adinnaṃ ādiyathā”tiādinā nayena satte akusalakammapathe samādapento mahatiyā parisāya parivuto jambudīpaṃ vāmaṃ karoti.",
  "atk-s0512a:1143_3": "Tena vuttaṃ –",
  "atk-s0512a:1144_0": "68.",
  "atk-s0512a:1145_0": "“Pāpo kadariyo yakkho, dīpento dasa pāpake;",
  "atk-s0512a:1146_0": "Sopettha mahiyā carati, samitto saparijjano”ti.",
  "atk-s0512a:1147_0": "Tattha pāpoti pāpadhammehi samannāgato.",
  "atk-s0512a:1147_1": "Kadariyoti thaddhamaccharī.",
  "atk-s0512a:1147_2": "Yakkhoti devaputto.",
  "atk-s0512a:1147_3": "Dīpento dasa pāpaketi sabbaloke gocaraṃ nāma sattānaṃ upabhogaparibhogāya jātaṃ.",
  "atk-s0512a:1147_4": "Tasmā satte vadhitvā yaṃkiñci katvā ca attā pīṇetabbo,",
  "atk-s0512a:1147_5": "indriyāni santappetabbānītiādinā nayena pāṇātipātādike dasa lāmakadhamme kattabbe katvā pakāsento.",
  "atk-s0512a:1147_6": "Sopetthāti sopi adhammo devaputto imasmiṃ jambudīpe.",
  "atk-s0512a:1147_7": "Mahiyāti bhūmiyā āsanne,",
  "atk-s0512a:1147_8": "manussānaṃ dassanasavanūpacāreti attho.",
  "atk-s0512a:1148_0": "69.",
  "atk-s0512a:1148_1": "Tattha ye sattā sādhukammikā dhammagaruno,",
  "atk-s0512a:1148_2": "te dhammaṃ devaputtaṃ tathā āgacchantameva disvā āsanā vuṭṭhāya gandhamālādīhi pūjentā yāva cakkhupathasamatikkamanā tāva abhitthavanti,",
  "atk-s0512a:1148_3": "pañjalikā namassamānā tiṭṭhanti,",
  "atk-s0512a:1148_4": "tassa vacanaṃ sutvā appamattā sakkaccaṃ puññāni karonti.",
  "atk-s0512a:1148_5": "Ye pana sattā pāpasamācārā kurūrakammantā,",
  "atk-s0512a:1148_6": "te adhammassa vacanaṃ sutvā abbhanumodanti,",
  "atk-s0512a:1148_7": "bhiyyosomattāya pāpāni samācaranti.",
  "atk-s0512a:1148_8": "Evaṃ te tadā aññamaññassa ujuvipaccanīkavādā ceva ujuvipaccanīkakiriyā ca hutvā loke vicaranti.",
  "atk-s0512a:1148_9": "Tenāha bhagavā “dhammavādī adhammo ca,",
  "atk-s0512a:1148_10": "ubho paccanikā maya”nti.",
  "atk-s0512a:1149_0": "Evaṃ pana gacchante kāle athekadivasaṃ tesaṃ rathā ākāse sammukhā ahesuṃ.",
  "atk-s0512a:1149_1": "Atha nesaṃ parisā “tumhe kassa,",
  "atk-s0512a:1149_2": "tumhe kassā”ti pucchitvā “mayaṃ dhammassa,",
  "atk-s0512a:1149_3": "mayaṃ adhammassā”ti vatvā maggā okkamitvā dvidhā jātā.",
  "atk-s0512a:1149_4": "Dhammassa pana adhammassa ca rathā abhimukhā hutvā īsāya īsaṃ āhacca aṭṭhaṃsu.",
  "atk-s0512a:1149_5": "“Tava rathaṃ okkamāpetvā mayhaṃ maggaṃ dehi,",
  "atk-s0512a:1149_6": "tava rathaṃ okkamāpetvā mayhaṃ maggaṃ dehī”ti aññamaññaṃ maggadāpanatthaṃ vivādaṃ akaṃsu.",
  "atk-s0512a:1149_7": "Parisā ca nesaṃ āvudhāni abhiharitvā yuddhasajjā ahesuṃ.",
  "atk-s0512a:1149_8": "Yaṃ sandhāya vuttaṃ –",
  "atk-s0512a:1150_0": "“Dhure dhuraṃ ghaṭṭayantā, samimhā paṭipathe ubho”.",
  "atk-s0512a:1151_0": "70.",
  "atk-s0512a:1152_0": "“Kalaho vattatī bhesmā, kalyāṇapāpakassa ca;",
  "atk-s0512a:1153_0": "Maggā okkamanatthāya, mahāyuddho upaṭṭhito”ti.",
  "atk-s0512a:1154_0": "Tattha dhure dhuranti ekassa rathīsāya itarassa rathīsaṃ ghaṭṭayantā.",
  "atk-s0512a:1154_1": "Samimhāti samāgatā sammukhībhūtā.",
  "atk-s0512a:1154_2": "Puna ubhoti vacanaṃ ubhopi mayaṃ aññamaññassa paccanīkā hutvā loke vicarantā ekadivasaṃ paṭimukhaṃ āgacchantā",
  "atk-s0512a:1154_3": "dvīsu parisāsu ubhosu passesu maggato okkantāsu saha rathena mayaṃ ubho eva samāgatāti dassanatthaṃ vuttaṃ.",
  "atk-s0512a:1154_4": "Bhesmāti bhayajanako.",
  "atk-s0512a:1154_5": "Kalyāṇapāpakassa cāti kalyāṇassa ca pāpakassa ca.",
  "atk-s0512a:1154_6": "Mahāyuddho upaṭṭhitoti mahāsaṅgāmo paccupaṭṭhito āsi.",
  "atk-s0512a:1155_0": "Aññamaññassa hi parisāya ca yujjhitukāmatā jātā.",
  "atk-s0512a:1155_1": "Tattha hi dhammo adhammaṃ āha – “samma,",
  "atk-s0512a:1155_2": "tvaṃ adhammo,",
  "atk-s0512a:1155_3": "ahaṃ dhammo,",
  "atk-s0512a:1155_4": "maggo mayhaṃ anucchaviko,",
  "atk-s0512a:1155_5": "tava rathaṃ okkamāpetvā mayhaṃ maggaṃ dehī”ti.",
  "atk-s0512a:1155_6": "Itaro “ahaṃ daḷhayāno balavā asantāsī,",
  "atk-s0512a:1155_7": "tasmā maggaṃ na demi,",
  "atk-s0512a:1155_8": "yuddhaṃ pana karissāmi,",
  "atk-s0512a:1155_9": "yo yuddhe jinissati,",
  "atk-s0512a:1155_10": "tassa maggo hotū”ti āha.",
  "atk-s0512a:1155_11": "Tenevāha –",
  "atk-s0512a:1156_0": "“Yasokaro puññakarohamasmi, sadātthuto samaṇabrāhmaṇānaṃ;",
  "atk-s0512a:1157_0": "Maggāraho devamanussapūjito, dhammo ahaṃ dehi adhamma maggaṃ.",
  "atk-s0512a:1158_0": "“Adhammayānaṃ daḷhamāruhitvā, asantasanto balavāhamasmi;",
  "atk-s0512a:1159_0": "Sa kissa hetumhi tavajja dajjaṃ, maggaṃ ahaṃ dhamma adinnapubbaṃ.",
  "atk-s0512a:1160_0": "“Dhammo have pāturahosi pubbe, pacchā adhammo udapādi loke;",
  "atk-s0512a:1161_0": "Jeṭṭho ca seṭṭho ca sanantano ca, uyyāhi jeṭṭhassa kaniṭṭha maggā.",
  "atk-s0512a:1162_0": "“Na yācanāya napi pātirūpā, na arahatā tehaṃ dadeyya maggaṃ;",
  "atk-s0512a:1163_0": "Yuddhañca no hotu ubhinnamajja, yuddhamhi yo jessati tassa maggo.",
  "atk-s0512a:1164_0": "“Sabbā disā anuvisaṭohamasmi, mahabbalo amitayaso atulyo;",
  "atk-s0512a:1165_0": "Guṇehi sabbehi upetarūpo, dhammo adhamma tvaṃ kathaṃ vijessasi.",
  "atk-s0512a:1166_0": "“Lohena ve haññati jātarūpaṃ, na jātarūpena hananti lohaṃ;",
  "atk-s0512a:1167_0": "Sace adhammo hañchati dhammamajja, ayo suvaṇṇaṃ viya dassaneyyaṃ.",
  "atk-s0512a:1168_0": "“Sace tuvaṃ yuddhabalo adhamma, na tuyhaṃ vuḍḍhā ca garū ca atthi;",
  "atk-s0512a:1169_0": "Maggañca te dammi piyāppiyena, vācā duruttānipi te khamāmī”ti. ;",
  "atk-s0512a:1170_0": "Imā hi tesaṃ vacanapaṭivacanakathā.",
  "atk-s0512a:1171_0": "Tattha yasokaroti dhamme niyojanavasena devamanussānaṃ yasadāyako.",
  "atk-s0512a:1171_1": "Dutiyapadepi eseva nayo.",
  "atk-s0512a:1171_2": "Sadātthutoti sadā thuto niccappasattho.",
  "atk-s0512a:1171_3": "Sa kissa hetumhi tavajja dajjanti somhi ahaṃ adhammo adhammayānarathaṃ abhiruḷho abhīto balavā,",
  "atk-s0512a:1171_4": "kiṃkāraṇā ajja,",
  "atk-s0512a:1171_5": "bho dhamma,",
  "atk-s0512a:1171_6": "kassaci adinnapubbaṃ maggaṃ tuyhaṃ dammi.",
  "atk-s0512a:1171_7": "Pāturahosīti paṭhamakappikakāle imasmiṃ loke dasakusalakammapathadhammo pubbe pāturahosi,",
  "atk-s0512a:1171_8": "pacchā adhammo.",
  "atk-s0512a:1171_9": "Jeṭṭho cāti pure nibbattabhāvena ahaṃ jeṭṭho ca seṭṭho ca porāṇako ca,",
  "atk-s0512a:1171_10": "tvaṃ pana kaniṭṭho,",
  "atk-s0512a:1171_11": "tasmā “maggā uyyāhī”ti vadati.",
  "atk-s0512a:1172_0": "Napi pātirūpāti ahañhi bhoto neva yācanāya na paṭirūpavacanena na maggārahatāya maggaṃ dadeyyaṃ.",
  "atk-s0512a:1172_1": "Anuvisaṭoti ahaṃ catasso disā catasso anudisāti sabbā disā attano guṇena patthaṭo paññāto.",
  "atk-s0512a:1172_2": "Lohenāti ayomuṭṭhikena.",
  "atk-s0512a:1172_3": "Hañchatīti hanissati.",
  "atk-s0512a:1172_4": "Yuddhabalo adhammāti sace tuvaṃ yuddhabalo asi adhamma.",
  "atk-s0512a:1172_5": "Vuḍḍhā ca garū cāti yadi tuyhaṃ ime vuḍḍhā ime garū paṇḍitāti etaṃ natthi.",
  "atk-s0512a:1172_6": "Piyāppiyenāti piyena viya appiyena,",
  "atk-s0512a:1172_7": "appiyenapi dadanto piyena viya te maggaṃ dadāmīti attho.",
  "atk-s0512a:1173_0": "71.",
  "atk-s0512a:1173_1": "Mahāsatto hi tadā cintesi –",
  "atk-s0512a:1173_2": "“sacāhaṃ imaṃ pāpapuggalaṃ sabbalokassa ahitāya paṭipannaṃ evaṃ mayā vilomaggāhaṃ gahetvā ṭhitaṃ accharaṃ paharitvā ‘anācāra mā idha tiṭṭha,",
  "atk-s0512a:1173_3": "sīghaṃ paṭikkama vinassā’ti vadeyyaṃ,",
  "atk-s0512a:1173_4": "so taṅkhaṇaññeva mama dhammatejena bhusamuṭṭhi viya vikireyya,",
  "atk-s0512a:1173_5": "na kho pana metaṃ patirūpaṃ,",
  "atk-s0512a:1173_6": "svāhaṃ sabbalokaṃ anukampanto ‘lokatthacariyaṃ matthakaṃ pāpessāmī’ti paṭipajjāmi,",
  "atk-s0512a:1173_7": "ayaṃ kho pana pāpo āyatiṃ mahādukkhabhāgī,",
  "atk-s0512a:1173_8": "svāyaṃ mayā visesato anukampitabbo,",
  "atk-s0512a:1173_9": "tasmāssa maggaṃ dassāmi,",
  "atk-s0512a:1173_10": "evaṃ me sīlaṃ suvisuddhaṃ akhaṇḍitaṃ bhavissatī”ti.",
  "atk-s0512a:1173_11": "Evaṃ pana cintetvā bodhisatte “sace tuvaṃ yuddhabalo”ti gāthaṃ vatvā thokaṃ maggato okkantamatte eva",
  "atk-s0512a:1173_12": "adhammo rathe ṭhātuṃ asakkonto avaṃsiro pathaviyaṃ patitvā pathaviyā vivare dinne gantvā avīcimhi eva nibbatti.",
  "atk-s0512a:1173_13": "Tena vuttaṃ “yadihaṃ tassa kuppeyya”ntiādi.",
  "atk-s0512a:1174_0": "Tattha yadihaṃ tassa kuppeyyanti tassa adhammassa yadi ahaṃ kujjheyyaṃ.",
  "atk-s0512a:1174_1": "Yadi bhinde tapoguṇanti tenevassa kujjhanena mayhaṃ tapoguṇaṃ sīlasaṃvaraṃ yadi vināseyyaṃ.",
  "atk-s0512a:1174_2": "Sahaparijanaṃ tassāti saparijanaṃ taṃ adhammaṃ.",
  "atk-s0512a:1174_3": "Rajabhūtanti rajamiva bhūtaṃ,",
  "atk-s0512a:1174_4": "rajabhāvaṃ pattaṃ ahaṃ kareyyaṃ.",
  "atk-s0512a:1175_0": "72.",
  "atk-s0512a:1175_1": "Apicāhanti ettha ahanti nipātamattaṃ.",
  "atk-s0512a:1175_2": "Sīlarakkhāyāti sīlarakkhaṇatthaṃ.",
  "atk-s0512a:1175_3": "Nibbāpetvānāti paṭikacceva khantimettānuddayassa upaṭṭhāpitattā tasmiṃ adhamme uppajjanakakodhassa anuppādaneneva",
  "atk-s0512a:1175_4": "dosapariḷāhavūpasamanena mānasaṃ vūpasametvā.",
  "atk-s0512a:1175_5": "Saha janenokkamitvāti mayhaṃ parijanena saddhiṃ maggā okkamitvā tassa pāpassa adhammassa ahaṃ maggaṃ adāsiṃ.",
  "atk-s0512a:1176_0": "73.",
  "atk-s0512a:1176_1": "Saha pathato okkanteti vuttanayena cittassa vūpasamaṃ katvā “maggaṃ te dammī”ti ca vatvā thokaṃ maggato saha okkamanena.",
  "atk-s0512a:1176_2": "Pāpayakkhassāti adhammadevaputtassa.",
  "atk-s0512a:1176_3": "Tāvadeti taṅkhaṇaṃ eva mahāpathavī vivaramadāsi.",
  "atk-s0512a:1176_4": "Jātakaṭṭhakathāyaṃ pana “maggañca te dammī”ti gāthāya kathitakkhaṇeyevāti vuttaṃ.",
  "atk-s0512a:1177_0": "Evaṃ tasmiṃ bhūmiyaṃ patite catunahutādhikadviyojanasatasahassabahalā sakalaṃ varāvaraṃ dhārentīpi mahāpathavī",
  "atk-s0512a:1177_1": "“nāhamimaṃ pāpapurisaṃ dhāremī”ti kathentī viya tena ṭhitaṭṭhāne dvidhā bhijji.",
  "atk-s0512a:1177_2": "Mahāsatto pana tasmiṃ nipatitvā avīcimhi nibbatte rathadhure yathāṭhitova saparijano mahatā devānubhāvena",
  "atk-s0512a:1177_3": "gamanamaggeneva gantvā attano bhavanaṃ pāvisi.",
  "atk-s0512a:1177_4": "Tenāha bhagavā –",
  "atk-s0512a:1178_0": "“Khantībalo yuddhabalaṃ vijetvā, hantvā adhammaṃ nihanitva bhūmyā;",
  "atk-s0512a:1179_0": "Pāyāsi vitto abhiruyha sandanaṃ, maggeneva atibalo saccanikkamo”ti. ;",
  "atk-s0512a:1180_0": "Tadā adhammo devadatto ahosi,",
  "atk-s0512a:1180_1": "tassa parisā devadattaparisā,",
  "atk-s0512a:1180_2": "dhammo lokanātho,",
  "atk-s0512a:1180_3": "tassa parisā buddhaparisā.",
  "atk-s0512a:1181_0": "Idhāpi heṭṭhā vuttanayeneva sesapāramiyo yathārahaṃ niddhāretabbā.",
  "atk-s0512a:1181_1": "Tathā idhāpi dibbehi āyuvaṇṇayasasukhaādhipateyyehi dibbeheva uḷārehi kāmaguṇehi samappitassa samaṅgībhūtassa",
  "atk-s0512a:1181_2": "anekasahassasaṅkhāhi accharāhi sabbakālaṃ paricāriyamānassa mahati pamādaṭṭhāne ṭhitassa sato īsakampi",
  "atk-s0512a:1181_3": "pamādaṃ anāpajjitvā “lokatthacariyaṃ matthakaṃ pāpessāmī”ti māse māse puṇṇamiyaṃ dhammaṃ dīpento saparijano",
  "atk-s0512a:1181_4": "manussapathe vicaritvā mahākaruṇāya sabbasatte adhammato vivecetvā dhamme niyojanaṃ,",
  "atk-s0512a:1181_5": "adhammena samāgatopi tena kataṃ anācāraṃ agaṇetvā tattha cittaṃ akopetvā khantimettānuddayameva paccupaṭṭhapetvā",
  "atk-s0512a:1181_6": "akhaṇḍaṃ suvisuddhañca katvā attano sīlassa rakkhaṇanti evamādayo mahāsattassa guṇānubhāvā vibhāvetabbāti.",
  "atk-s0512a:1182_0": "Dhammadevaputtacariyāvaṇṇanā niṭṭhitā.",
  "atk-s0512a:1183_0": "9. Alīnasattucariyāvaṇṇanā",
  "atk-s0512a:1184_0": "74.",
  "atk-s0512a:1184_1": "Navame pañcālaraṭṭheti evaṃnāmake janapade.",
  "atk-s0512a:1184_2": "Nagaravare,",
  "atk-s0512a:1184_3": "kapilāyanti “kapilā”ti evaṃladdhanāme uttamanagare.",
  "atk-s0512a:1184_4": "“Nagaravare”ti vatvā puna “puruttame”ti vacanaṃ tasmiṃ kāle jambudīpe sabbanagarānaṃ tassa nagarassa agganagarabhāvadassanatthaṃ.",
  "atk-s0512a:1184_5": "Jayaddiso nāmāti raññā attano paccatthike jite jāto,",
  "atk-s0512a:1184_6": "attano vā paccāmittabhūtaṃ yakkhinīsaṅkhātaṃ jayaddisaṃ jitoti evaṃladdhanāmo.",
  "atk-s0512a:1184_7": "Sīlaguṇamupāgatoti ācārasīlañceva ussāhasampattiyādirājaguṇañca upāgato,",
  "atk-s0512a:1184_8": "tena samannāgatoti attho.",
  "atk-s0512a:1185_0": "75.",
  "atk-s0512a:1185_1": "Tassa raññoti jayaddisarājassa,",
  "atk-s0512a:1185_2": "ahaṃ putto ahosinti vacanaseso.",
  "atk-s0512a:1185_3": "Sutadhammoti yāvatā rājaputtena sotabbadhammo nāma,",
  "atk-s0512a:1185_4": "tassa sabbassa sutattā sutadhammo,",
  "atk-s0512a:1185_5": "bahussutoti attho.",
  "atk-s0512a:1185_6": "Atha vā sutadhammoti vissutadhammo,",
  "atk-s0512a:1185_7": "dhammacariyāya samacariyāya pakāso paññāto,",
  "atk-s0512a:1185_8": "loke patthaṭakittidhammoti attho.",
  "atk-s0512a:1185_9": "Alīnasattoti evaṃnāmo.",
  "atk-s0512a:1185_10": "Guṇavāti uḷārehi mahāpurisaguṇehi samannāgato.",
  "atk-s0512a:1185_11": "Anurakkhaparijano sadāti saddhādiguṇavisesayogato catūhi saṅgahavatthūhi sammadeva saṅgahaṇato ca sabbakālaṃ sambhattaparivārajano.",
  "atk-s0512a:1186_0": "76.",
  "atk-s0512a:1186_1": "Pitā me migavaṃ gantvā,",
  "atk-s0512a:1186_2": "porisādaṃ upāgamīti mayhaṃ pitā jayaddisarājā migavaṃ caranto araññamajjhaṃ gantvā porisādaṃ manussakhādakaṃ yakkhiniputtaṃ upagañchi,",
  "atk-s0512a:1186_3": "tena samāgami.",
  "atk-s0512a:1187_0": "Jayaddisarājā kira ekadivasaṃ “migavaṃ gamissāmī”ti tadanurūpena mahatā parivārena kapilanagarato nikkhami.",
  "atk-s0512a:1187_1": "Taṃ nikkhantamattameva takkasilāvāsī nando nāma brāhmaṇo catasso satārahā gāthā nāma kathetuṃ ādāya upasaṅkamitvā attano āgamanakāraṇaṃ rañño ārocesi.",
  "atk-s0512a:1187_2": "Rājā “nivattitvā suṇissāmī”ti tassa vasanagehaṃ paribbayañca dāpetvā araññaṃ paviṭṭho “yassa passena migo palāyati,",
  "atk-s0512a:1187_3": "tasseva so gīvā”ti vatvā mige pariyesanto vicarati.",
  "atk-s0512a:1187_4": "Atheko pasadamigo mahājanassa padasaddena āsayato nikkhamitvā rañño abhimukho gantvā palāyi.",
  "atk-s0512a:1187_5": "Amaccā parihāsaṃ kariṃsu.",
  "atk-s0512a:1187_6": "Rājā taṃ anubandhitvā tiyojanamatthake taṃ parikkhīṇajavaṃ ṭhitaṃ vijjhitvā pātesi.",
  "atk-s0512a:1187_7": "Patitaṃ khaggena dvidhā katvā anatthikopi “maṃsena migaṃ gahetuṃ nāsakkhī”ti vacanamocanatthaṃ kāje katvā",
  "atk-s0512a:1187_8": "āgacchanto ekassa nigrodhassa mūle dabbatiṇesu nisīditvā thokaṃ vissamitvā gantuṃ ārabhi.",
  "atk-s0512a:1188_0": "Tena ca samayena tasseva rañño jeṭṭhabhātā jātadivase eva ekāya yakkhiniyā khādituṃ gahito ārakkhamanussehi",
  "atk-s0512a:1188_1": "anubaddhāya tāya niddhamanamaggena gacchantiyā ure ṭhapito mātusaññāya mukhena thanaggahaṇena puttasinehaṃ",
  "atk-s0512a:1188_2": "uppādetvā saṃvaḍḍhiyamāno tadāhāropayogitāya manussamaṃsaṃ khādanto anukkamena vuddhippatto attānaṃ antaradhāpanatthaṃ",
  "atk-s0512a:1188_3": "yakkhiniyā dinnaosadhamūlānubhāvena antarahito hutvā manussamaṃsaṃ khāditvā jīvanto tāya yakkhiniyā matāya",
  "atk-s0512a:1188_4": "taṃ osadhamūlaṃ attano pamādena nāsetvā dissamānarūpova manussamaṃsaṃ khādanto naggo ubbiggavirūpadassano",
  "atk-s0512a:1188_5": "rājapurisehi passitvā anubaddho palāyitvā araññaṃ pavisitvā tassa nigrodhassa mūle vāsaṃ kappento rājānaṃ",
  "atk-s0512a:1188_6": "disvā “bhakkhosi me”ti hatthe aggahesi.",
  "atk-s0512a:1188_7": "Tena vuttaṃ “so me pitumaggahesi,",
  "atk-s0512a:1188_8": "bhakkhosi mama mā calī”tiādi.",
  "atk-s0512a:1189_0": "Tattha so me pitumaggahesīti so porisādo mama pitaraṃ jayaddisarājānaṃ attano nisinnarukkhasamīpamāgataṃ “mama bhakkho tvaṃ āgatosi,",
  "atk-s0512a:1189_1": "hatthaparipphandanādivasena mā cali,",
  "atk-s0512a:1189_2": "calantampi ahaṃ taṃ khādissāmī”ti hatthe aggahesi.",
  "atk-s0512a:1190_0": "77.",
  "atk-s0512a:1190_1": "Tassāti tassa yakkhiniputtassa.",
  "atk-s0512a:1190_2": "Tasitavedhitoti cittutrāsena tasito sarīraparikampena vedhito.",
  "atk-s0512a:1190_3": "Ūrukkhambhoti ubhinnaṃ ūrūnaṃ thaddhabhāvo,",
  "atk-s0512a:1190_4": "yena so tato palāyituṃ nāsakkhi.",
  "atk-s0512a:1191_0": "Migavaṃ gahetvā muñcassūti ettha migavanti migavavasena laddhattā taṃ migamaṃsaṃ “migava”nti āha,",
  "atk-s0512a:1191_1": "imaṃ migamaṃsaṃ gahetvā maṃ muñcassūti attho.",
  "atk-s0512a:1191_2": "So hi rājā naṃ yakkhiniputtaṃ disvā bhīto ūrukkhambhaṃ patvā khāṇuko viya aṭṭhāsi.",
  "atk-s0512a:1191_3": "So vegena gantvā taṃ hatthe gahetvā “bhakkhosi me āgatosī”ti āha.",
  "atk-s0512a:1191_4": "Atha naṃ rājā satiṃ paccupaṭṭhapetvā “sace āhāratthiko,",
  "atk-s0512a:1191_5": "imaṃ te maṃsaṃ dadāmi,",
  "atk-s0512a:1191_6": "taṃ gahetvā khāda,",
  "atk-s0512a:1191_7": "maṃ muñcāhī”ti āha.",
  "atk-s0512a:1191_8": "Taṃ sutvā porisādo “kimidaṃ mayhameva santakaṃ datvā mayā vohāraṃ karosi,",
  "atk-s0512a:1191_9": "nanu imaṃ maṃsañca tvañca mama hatthagatakālato paṭṭhāya mayhameva santakaṃ,",
  "atk-s0512a:1191_10": "tasmā taṃ paṭhamaṃ khāditvā pacchā maṃsaṃ khādissāmī”ti āha.",
  "atk-s0512a:1192_0": "Atha rājā “maṃsanikkayenāyaṃ na maṃ muñcati,",
  "atk-s0512a:1192_1": "mayā ca migavaṃ āgacchantena tassa brāhmaṇassa ‘āgantvā te dhanaṃ dassāmī’ti paṭiññā katā.",
  "atk-s0512a:1192_2": "Sacāyaṃ yakkho anujānissati,",
  "atk-s0512a:1192_3": "saccaṃ anurakkhanto gehaṃ gantvā taṃ paṭiññaṃ mocetvā puna imassa yakkhassa bhattatthaṃ āgaccheyya”nti cintetvā tassa tamatthaṃ ārocesi.",
  "atk-s0512a:1192_4": "Taṃ sutvā porisādo “sace tvaṃ saccaṃ anurakkhanto gantukāmosi,",
  "atk-s0512a:1192_5": "gantvā tassa brāhmaṇassa dātabbaṃ dhanaṃ datvā saccaṃ anurakkhanto sīghaṃ puna āgaccheyyāsī”ti vatvā rājānaṃ vissajjesi.",
  "atk-s0512a:1192_6": "So tena vissaṭṭho “tvaṃ mā cintayi,",
  "atk-s0512a:1192_7": "ahaṃ pātova āgamissāmī”ti vatvā magganimittāni sallakkhento attano balakāyaṃ upagantvā tena parivuto",
  "atk-s0512a:1192_8": "nagaraṃ pavisitvā nandabrāhmaṇaṃ pakkosāpetvā mahārahe āsane nisīdāpetvā tā gāthā sutvā cattāri sahassāni",
  "atk-s0512a:1192_9": "datvā yānaṃ āropetvā “imaṃ takkasilameva nethā”ti manusse datvā brāhmaṇaṃ uyyojetvā dutiyadivase porisādassa",
  "atk-s0512a:1192_10": "santikaṃ gantukāmo puttaṃ rajje patiṭṭhapetuṃ anusāsaniñca dento tamatthaṃ ārocesi.",
  "atk-s0512a:1192_11": "Tena vuttaṃ –",
  "atk-s0512a:1193_0": "78.",
  "atk-s0512a:1194_0": "“Migavaṃ gahetvā muñcassu, katvā āgamanaṃ puna;",
  "atk-s0512a:1195_0": "Brāhmaṇassa dhanaṃ datvā, pitā āmantayī mamaṃ.",
  "atk-s0512a:1196_0": "79.",
  "atk-s0512a:1197_0": "“Rajjaṃ putta paṭipajja, mā pamajji puraṃ idaṃ;",
  "atk-s0512a:1198_0": "Kataṃ me porisādena, mama āgamanaṃ punā”ti.",
  "atk-s0512a:1199_0": "Tattha āgamanaṃ punāti puna āgamanaṃ paṭiññātassa porisādassa saṅgaraṃ katvā.",
  "atk-s0512a:1199_1": "Brāhmaṇassa dhanaṃ datvāti takkasilato āgatassa nandanāmassa brāhmaṇassa tā gāthā sutvā catusahassaparimāṇaṃ dhanaṃ datvā.",
  "atk-s0512a:1199_2": "Pitā āmantayī mamanti mama pitā jayaddisarājā maṃ āmantesi.",
  "atk-s0512a:1200_0": "Kathaṃ āmantesīti ce?",
  "atk-s0512a:1200_1": "Āha “rajja”ntiādi.",
  "atk-s0512a:1200_2": "Tassattho – putta,",
  "atk-s0512a:1200_3": "tvaṃ imaṃ kulasantakaṃ rajjaṃ paṭipajja,",
  "atk-s0512a:1200_4": "yathāhaṃ dhammena samena rajjaṃ kāremi,",
  "atk-s0512a:1200_5": "evaṃ tvampi chattaṃ ussāpetvā rajjaṃ kārehi.",
  "atk-s0512a:1200_6": "Tvaṃ idaṃ puraṃ rakkhanto rajjañca kārento mā pamādamāpajji,",
  "atk-s0512a:1200_7": "asukasmiṃ ṭhāne nigrodharukkhamūle porisādena yakkhena katametaṃ mayā saṅgaraṃ mama puna tassa santikaṃ āgamanaṃ uddissa,",
  "atk-s0512a:1200_8": "kevalaṃ tassa brāhmaṇassa dhanadānatthaṃ idhāgato saccaṃ anurakkhanto,",
  "atk-s0512a:1200_9": "tasmā tatthāhaṃ gamissāmīti.",
  "atk-s0512a:1201_0": "Taṃ sutvā mahāsatto “mā kho tvaṃ, mahārāja,",
  "atk-s0512a:1201_1": "tattha agamāsi,",
  "atk-s0512a:1201_2": "ahaṃ tattha gamissāmi.",
  "atk-s0512a:1201_3": "Sace pana tvaṃ, tāta,",
  "atk-s0512a:1201_4": "gamissasiyeva,",
  "atk-s0512a:1201_5": "ahampi tayā saddhiṃ gamissāmiyevā”ti.",
  "atk-s0512a:1201_6": "“Evaṃ sante mayaṃ ubhopi na bhavissāma,",
  "atk-s0512a:1201_7": "tasmā ahameva tattha gamissāmī”ti nānappakārena vārentaṃ rājānaṃ saññāpetvā mātāpitaro vanditvā pitu",
  "atk-s0512a:1201_8": "atthāya attānaṃ pariccajitvā sotthibhāvāya pitari sāsitavādaṃ payuñjamāne mātubhaginibhariyāsu ca saccakiriyaṃ",
  "atk-s0512a:1201_9": "karontīsu āvudhaṃ gahetvā nagarato nikkhamitvā assupuṇṇamukhaṃ mahājanaṃ anubandhantaṃ āpucchitvā pitarā",
  "atk-s0512a:1201_10": "akkhātanayena yakkhavāsamaggaṃ paṭipajji.",
  "atk-s0512a:1201_11": "Yakkhiniputtopi “khattiyā nāma bahumāyā,",
  "atk-s0512a:1201_12": "ko jānāti kiṃ bhavissatī”ti rukkhaṃ abhiruhitvā rañño āgamanaṃ olokento nisinno kumāraṃ āgacchantaṃ disvā “pitaraṃ nivattetvā putto āgato bhavissati,",
  "atk-s0512a:1201_13": "natthi me bhaya”nti otaritvā tassa piṭṭhiṃ dassetvāva nisīdi.",
  "atk-s0512a:1201_14": "Mahāsatto āgantvā tassa purato aṭṭhāsi.",
  "atk-s0512a:1201_15": "Tena vuttaṃ –",
  "atk-s0512a:1202_0": "80.",
  "atk-s0512a:1203_0": "“Mātāpitū ca vanditvā, nimminitvāna attanā;",
  "atk-s0512a:1204_0": "Nikkhipitvā dhanuṃ khaggaṃ, porisādaṃ upāgami”nti.",
  "atk-s0512a:1205_0": "81.",
  "atk-s0512a:1205_1": "Sasatthahatthūpagatanti sasatthahatthaṃ upagataṃ āvudhapāṇiṃ maṃ attano santikaṃ upagataṃ disvā.",
  "atk-s0512a:1205_2": "Kadāci so tasissatīti so yakkho api taseyya.",
  "atk-s0512a:1205_3": "Tena bhijjissati sīlanti tena tassa tāsuppādanena mayhaṃ sīlaṃ vinassati saṃkilissati.",
  "atk-s0512a:1205_4": "Paritāsaṃ kate mayīti mayi tassa paritāsaṃ kate sati.",
  "atk-s0512a:1206_0": "82.",
  "atk-s0512a:1206_1": "Sīlakhaṇḍabhayā mayhaṃ,",
  "atk-s0512a:1206_2": "tassa dessaṃ na byāharinti yathā ca sīlabhedabhayena nihitasattho tassa santikaṃ agamāsi,",
  "atk-s0512a:1206_3": "evaṃ mayhaṃ sīlakhaṇḍabhayā eva tassa porisādassa dessaṃ aniṭṭhampi na byāhariṃ,",
  "atk-s0512a:1206_4": "kevalaṃ pana mettacittena hitavādī idaṃ idāni vakkhamānaṃ vacanaṃ abhāsiṃ.",
  "atk-s0512a:1207_0": "Mahāsatto ca gantvā purato ṭhito.",
  "atk-s0512a:1207_1": "Yakkhiniputto taṃ vīmaṃsitukāmo “kosi tvaṃ,",
  "atk-s0512a:1207_2": "kuto āgato,",
  "atk-s0512a:1207_3": "kiṃ maṃ na jānāsi ‘luddo manussamaṃsakhādako’ti,",
  "atk-s0512a:1207_4": "kasmā ca idhāgatosī”ti pucchi.",
  "atk-s0512a:1207_5": "Kumāro “ahaṃ jayaddisarañño putto,",
  "atk-s0512a:1207_6": "tvaṃ porisādakoti jānāmi,",
  "atk-s0512a:1207_7": "pitu jīvitaṃ rakkhituṃ idhāgato,",
  "atk-s0512a:1207_8": "tasmā taṃ muñca,",
  "atk-s0512a:1207_9": "maṃ khādā”ti āha.",
  "atk-s0512a:1207_10": "Puna yakkhiniputto mukhākāreneva “taṃ tassa puttoti ahaṃ jānāmi,",
  "atk-s0512a:1207_11": "dukkaraṃ pana tayā kataṃ evaṃ āgacchantenā”ti āha.",
  "atk-s0512a:1207_12": "Kumāro “na idaṃ dukkaraṃ,",
  "atk-s0512a:1207_13": "yaṃ pitu atthe jīvitapariccajanaṃ,",
  "atk-s0512a:1207_14": "mātāpituhetu hi evarūpaṃ puññaṃ katvā ekanteneva sagge pamodati,",
  "atk-s0512a:1207_15": "ahañca ‘amaraṇadhammo nāma koci satto natthī’ti jānāmi,",
  "atk-s0512a:1207_16": "attanā ca kiñci kataṃ pāpaṃ nāma na sarāmi,",
  "atk-s0512a:1207_17": "tasmā maraṇatopi me bhayaṃ natthi,",
  "atk-s0512a:1207_18": "idaṃ sarīraṃ mayā te nissaṭṭhaṃ,",
  "atk-s0512a:1207_19": "aggiṃ jāletvā khādā”ti āha.",
  "atk-s0512a:1207_20": "Tena vuttaṃ –",
  "atk-s0512a:1208_0": "83.",
  "atk-s0512a:1209_0": "“Ujjālehi mahāaggiṃ, papatissāmi rukkhato;",
  "atk-s0512a:1210_0": "Tvaṃ pakkakālamaññāya, bhakkhaya maṃ pitāmahā”ti.",
  "atk-s0512a:1211_0": "Taṃ sutvā yakkhiniputto “na sakkā imassa maṃsaṃ khādituṃ,",
  "atk-s0512a:1211_1": "upāyena imaṃ palāpessāmī”ti cintetvā “tena hi araññaṃ pavisitvā sāradārūni āharitvā niddhūme aṅgāre karohi,",
  "atk-s0512a:1211_2": "tattha te maṃsaṃ pacitvā khādissāmī”ti āha.",
  "atk-s0512a:1211_3": "Mahāsatto tathā katvā tassa ārocesi.",
  "atk-s0512a:1211_4": "So taṃ olokento “ayaṃ purisasīho maraṇatopi bhayaṃ natthi,",
  "atk-s0512a:1211_5": "evaṃ nibbhayo nāma na mayā diṭṭhapubbo”ti lomahaṃsajāto kumāraṃ olokesi.",
  "atk-s0512a:1211_6": "Kumāro kissa maṃ olokesi,",
  "atk-s0512a:1211_7": "na yathāvuttaṃ karosīti.",
  "atk-s0512a:1211_8": "Yakkhiniputto mahāsattaṃ “sattadhā tassa muddhā phaleyya,",
  "atk-s0512a:1211_9": "yo taṃ khādeyyā”ti āha.",
  "atk-s0512a:1211_10": "“Sace maṃ na khāditukāmosi,",
  "atk-s0512a:1211_11": "atha kasmā aggiṃ kāresī”ti?",
  "atk-s0512a:1211_12": "“Tava pariggaṇhanattha”nti.",
  "atk-s0512a:1211_13": "“Tvaṃ idāni maṃ kathaṃ pariggaṇhissasi,",
  "atk-s0512a:1211_14": "svāhaṃ tiracchānayoniyaṃ nibbattopi sakkassa devarañño attānaṃ pariggaṇhituṃ na adāsi”nti imamatthaṃ dassento –",
  "atk-s0512a:1212_0": "“Idañhi so brāhmaṇaṃ maññamāno, saso avāsesi sake sarīre;",
  "atk-s0512a:1213_0": "Teneva so candimā devaputto, sasatthuto kāmaduhajja yakkhā”ti. –",
  "atk-s0512a:1214_0": "Gāthamāha.",
  "atk-s0512a:1215_0": "Tattha saso avāsesi sake sarīreti attano sarīrahetu imaṃ sarīraṃ khāditvā idha vasāti evaṃ sake sarīre",
  "atk-s0512a:1215_1": "attano sarīraṃ dento taṃ brāhmaṇarūpaṃ sakkaṃ tattha vāsesi.",
  "atk-s0512a:1215_2": "Sasatthutoti “sasī”ti evaṃ sasasaddena thuto.",
  "atk-s0512a:1215_3": "Kāmaduhoti kāmavaḍḍhano.",
  "atk-s0512a:1215_4": "Yakkhāti deva.",
  "atk-s0512a:1216_0": "Evaṃ mahāsatto cande sasalakkhaṇaṃ kappaṭṭhiyaṃ pāṭihāriyaṃ sakkhiṃ katvā attano sakkenapi pariggaṇhituṃ asakkuṇeyyataṃ abhāsi.",
  "atk-s0512a:1216_1": "Taṃ sutvā porisādo acchariyabbhutacittajāto –",
  "atk-s0512a:1217_0": "“Cando yathā rāhumukhā pamutto, virocate pannaraseva bhāṇumā;",
  "atk-s0512a:1218_0": "Evaṃ tuvaṃ porisādā pamutto, viroca kapile mahānubhāva;",
  "atk-s0512a:1219_0": "Āmodayaṃ pitaraṃ mātarañca, sabbo ca te nandatu ñātipakkho”ti. –",
  "atk-s0512a:1220_0": "Gāthaṃ vatvā “gaccha mahāvīrā”ti kumāraṃ vissajjesi.",
  "atk-s0512a:1220_1": "Sopi taṃ nibbisevanaṃ katvā pañca sīlāni datvā “yakkho nu kho esa,",
  "atk-s0512a:1220_2": "no”ti vīmaṃsanto “yakkhānaṃ akkhīni rattāni honti animisāni ca,",
  "atk-s0512a:1220_3": "chāyā ca na paññāyati,",
  "atk-s0512a:1220_4": "asambhīto hoti,",
  "atk-s0512a:1220_5": "na imassa tathā.",
  "atk-s0512a:1220_6": "Tasmā nāyaṃ yakkho manusso eso,",
  "atk-s0512a:1220_7": "mayhaṃ kira pitu tayo bhātaro yakkhiniyā gahitā,",
  "atk-s0512a:1220_8": "tesu tāya dve khāditā bhavissanti,",
  "atk-s0512a:1220_9": "eko puttasinehena paṭijaggito bhavissati.",
  "atk-s0512a:1220_10": "Iminā tena bhavitabba”nti nayaggāhena anumānena sabbaññutaññāṇena viya aviparītato niṭṭhaṃ gantvā “mayhaṃ",
  "atk-s0512a:1220_11": "pitu ācikkhitvā rajje patiṭṭhāpessāmī”ti cintetvā “na tvaṃ yakkho,",
  "atk-s0512a:1220_12": "pitu me jeṭṭhabhātikosi,",
  "atk-s0512a:1220_13": "ehi mayā saddhiṃ gantvā kulasantakaṃ rajjaṃ paṭipajjāhī”ti āha.",
  "atk-s0512a:1220_14": "Tena vuttaṃ “tvaṃ pitāmahā”ti,",
  "atk-s0512a:1220_15": "tvaṃ mama mahāpitāti attho.",
  "atk-s0512a:1220_16": "Itarena “nāhaṃ manusso”ti vutte tena saddhātabbassa dibbacakkhukatāpasassa santikaṃ nesi.",
  "atk-s0512a:1220_17": "Tāpasena “kiṃ karontā pitā puttā araññe vicarathā”ti pitubhāve kathite porisādo saddahitvā “gaccha, tāta, tvaṃ,",
  "atk-s0512a:1220_18": "na me rajjena attho,",
  "atk-s0512a:1220_19": "pabbajissāmaha”nti tāpasassa santike isipabbajjaṃ pabbaji.",
  "atk-s0512a:1220_20": "Tena vuttaṃ –",
  "atk-s0512a:1221_0": "84.",
  "atk-s0512a:1222_0": "“Iti sīlavataṃ hetu, nārakkhiṃ mama jīvitaṃ;",
  "atk-s0512a:1223_0": "Pabbājesiṃ cahaṃ tassa, sadā pāṇātipātika”nti.",
  "atk-s0512a:1224_0": "Tattha sīlavataṃ hetūti sīlavantānaṃ mama pitūnaṃ hetu.",
  "atk-s0512a:1224_1": "Atha vā sīlavataṃ hetūti sīlavatahetu,",
  "atk-s0512a:1224_2": "mayhaṃ sīlavatasamādānanimittaṃ tassa abhijjanatthaṃ.",
  "atk-s0512a:1224_3": "Tassāti taṃ porisādaṃ.",
  "atk-s0512a:1225_0": "Atha mahāsatto attano mahāpitaraṃ pabbajitaṃ vanditvā nagarassa samīpaṃ gantvā “kumāro kira āgato”ti",
  "atk-s0512a:1225_1": "sutvā haṭṭhatuṭṭhena raññā nāgarehi negamajānapadehi ca paccuggato rājānaṃ vanditvā sabbaṃ pavattiṃ ārocesi.",
  "atk-s0512a:1225_2": "Taṃ sutvā rājā taṅkhaṇaññeva bheriṃ carāpetvā mahantena parivārena tassa santikaṃ gantvā “ehi, bhātika,",
  "atk-s0512a:1225_3": "rajjaṃ paṭipajjāhī”ti āha. “Alaṃ,",
  "atk-s0512a:1225_4": "mahārājā”ti.",
  "atk-s0512a:1225_5": "“Tena hi mayhaṃ uyyāne vasā”ti.",
  "atk-s0512a:1225_6": "“Na āgacchāmī”ti.",
  "atk-s0512a:1225_7": "Rājā tassa assamassa avidūre gāmaṃ nivesetvā bhikkhaṃ paṭṭhapesi.",
  "atk-s0512a:1225_8": "So cūḷakammāsadammanigamo nāma jāto.",
  "atk-s0512a:1226_0": "Tadā mātāpitaro mahārājakulāni ahesuṃ,",
  "atk-s0512a:1226_1": "tāpaso sāriputto,",
  "atk-s0512a:1226_2": "porisādo aṅgulimālo,",
  "atk-s0512a:1226_3": "kaniṭṭhā uppalavaṇṇā,",
  "atk-s0512a:1226_4": "aggamahesī rāhulamātā,",
  "atk-s0512a:1226_5": "alīnasattukumāro lokanātho.",
  "atk-s0512a:1227_0": "Tassa idhāpi heṭṭhā vuttanayeneva yathārahaṃ sesapāramiyo niddhāretabbā.",
  "atk-s0512a:1227_1": "Tathā pitarā nivāriyamāno attano jīvitaṃ pariccajitvā pitu jīvitarakkhaṇatthaṃ “porisādassa santikaṃ gamissāmī”ti nicchayo,",
  "atk-s0512a:1227_2": "tassa ca santāsapariharaṇatthaṃ nihitasatthassa gamanaṃ,",
  "atk-s0512a:1227_3": "“attano sīlakhaṇḍanaṃ mā hotū”ti tena piyavācāya samudācāro,",
  "atk-s0512a:1227_4": "tena ca nānānayehi pariggaṇhiyamānassa maraṇasantāsābhāvo,",
  "atk-s0512a:1227_5": "pitu atthe mayhaṃ sarīraṃ saphalaṃ karissāmīti haṭṭhatuṭṭhabhāvo,",
  "atk-s0512a:1227_6": "sakkenāpi pariggaṇhituṃ asakkuṇeyyassa sasajātiyampi pariccāgatthaṃ attano jīvitanirapekkhabhāvassa jānanaṃ,",
  "atk-s0512a:1227_7": "tena samāgamepi ossaṭṭhepi cittassa vikārābhāvo,",
  "atk-s0512a:1227_8": "tassa ca manussabhāvamahāpitubhāvānaṃ aviparītato jānanaṃ,",
  "atk-s0512a:1227_9": "ñātamatte ca taṃ kulasantake rajje patiṭṭhāpetukāmatā,",
  "atk-s0512a:1227_10": "dhammadesanāya saṃvejetvā sīlesu patiṭṭhāpananti.",
  "atk-s0512a:1227_11": "Evamādayo idha bodhisattassa guṇānubhāvā vibhāvetabbāti.",
  "atk-s0512a:1228_0": "Alīnasattucariyāvaṇṇanā niṭṭhitā.",
  "atk-s0512a:1229_0": "10. Saṅkhapālacariyāvaṇṇanā",
  "atk-s0512a:1230_0": "85.",
  "atk-s0512a:1230_1": "Dasame saṅkhapālotiādīsu ayaṃ saṅkhepattho –",
  "atk-s0512a:1230_2": "devabhogasampattisadisāya mahatiyā nāgiddhiyā samannāgatattā mahiddhiko.",
  "atk-s0512a:1230_3": "Heṭṭhā dve,",
  "atk-s0512a:1230_4": "upari dveti catasso dāṭhā āvudhā etassāti dāṭhāvudho.",
  "atk-s0512a:1230_5": "Uggatejavisatāya ghoraviso.",
  "atk-s0512a:1230_6": "Nāgayonisiddhāhi dvīhi jivhāhi samannāgatoti dvijivho.",
  "atk-s0512a:1230_7": "Mahānubhāvānampi urena gamanato “uragā”ti laddhanāmānaṃ nāgānaṃ adhipatibhāvato uragādhibhū.",
  "atk-s0512a:1231_0": "86.",
  "atk-s0512a:1231_1": "Dvinnaṃ maggānaṃ vinivijjhitvā sandhibhāvena gataṭṭhānasaṅkhāte catuppathe.",
  "atk-s0512a:1231_2": "Aparāparaṃ mahājanasañcaraṇaṭṭhānabhūte mahāmagge.",
  "atk-s0512a:1231_3": "Tato eva mahājanasamākiṇṇabhāvena nānājanasamākule.",
  "atk-s0512a:1231_4": "Idāni vakkhamānānaṃ catunnaṃ aṅgānaṃ vasena caturo aṅge.",
  "atk-s0512a:1231_5": "Adhiṭṭhāya adhiṭṭhahitvā,",
  "atk-s0512a:1231_6": "citte ṭhapetvā.",
  "atk-s0512a:1231_7": "Yadāhaṃ saṅkhapālo nāma yathāvuttarūpo nāgarājā homi,",
  "atk-s0512a:1231_8": "tadā heṭṭhā vuttappakāre ṭhāne vāsaṃ uposathavāsavasena nivāsaṃ akappayiṃ kappesiṃ.",
  "atk-s0512a:1232_0": "Mahāsatto hi dānasīlādipuññapasuto hutvā bodhipariyesanavasena aparāparaṃ devamanussagatīsu saṃsaranto",
  "atk-s0512a:1232_1": "kadāci devabhogasadisasampattike nāgabhavane nibbattitvā saṅkhapālo nāma nāgarājā ahosi mahiddhiko mahānubhāvo.",
  "atk-s0512a:1232_2": "So gacchante kāle tāya sampattiyā vippaṭisārī hutvā manussayoniṃ patthento uposathavāsaṃ vasi.",
  "atk-s0512a:1232_3": "Athassa nāgabhavane vasantassa uposathavāso na sampajjati,",
  "atk-s0512a:1232_4": "sīlaṃ saṃkilissati,",
  "atk-s0512a:1232_5": "tena so nāgabhavanā nikkhamitvā kaṇhavaṇṇāya nadiyā avidūre mahāmaggassa ca ekapadikamaggassa ca antare",
  "atk-s0512a:1232_6": "ekaṃ vammikaṃ parikkhipitvā uposathaṃ adhiṭṭhāya cātuddasapannarasesu samādinnasīlo “mama cammādīni atthikā",
  "atk-s0512a:1232_7": "gaṇhantū”ti attānaṃ dānamukhe vissajjetvā nipajjati,",
  "atk-s0512a:1232_8": "pāṭipade nāgabhavanaṃ gacchati.",
  "atk-s0512a:1232_9": "Tena vuttaṃ “punāparaṃ yadā homi,",
  "atk-s0512a:1232_10": "saṅkhapālo”tiādi.",
  "atk-s0512a:1232_11": "Tassattho vutto eva.",
  "atk-s0512a:1233_0": "87.",
  "atk-s0512a:1233_1": "Yaṃ panettha chaviyā cammenātiādikaṃ “caturo aṅge adhiṭṭhāyā”ti vuttaṃ caturaṅgādhiṭṭhānadassanaṃ.",
  "atk-s0512a:1233_2": "Chavicammāni hi idha ekamaṅgaṃ.",
  "atk-s0512a:1233_3": "Evaṃ uposathavāsaṃ vasantassa mahāsattassa dīgho addhā vītivatto.",
  "atk-s0512a:1234_0": "Athekadivasaṃ tasmiṃ tathā sīlaṃ samādiyitvā nipanne soḷasa bhojaputtā “maṃsaṃ āharissāmā”ti āvudhahatthā",
  "atk-s0512a:1234_1": "araññe carantā kiñci alabhitvā nikkhamantā taṃ vammikamatthake nipannaṃ disvā “mayaṃ ajja godhāpotakampi",
  "atk-s0512a:1234_2": "na labhimhā,",
  "atk-s0512a:1234_3": "imaṃ nāgarājānaṃ vadhitvā khādissāmā”ti cintetvā “mahā kho panesa gayhamāno palāyeyyāti yathānipannakaṃyeva",
  "atk-s0512a:1234_4": "naṃ bhogesu sūlehi vijjhitvā dubbalaṃ katvā gaṇhissāmā”ti sūlāni ādāya upasaṅkamiṃsu.",
  "atk-s0512a:1234_5": "Bodhisattassāpi sarīraṃ mahantaṃ ekadoṇikanāvappamāṇaṃ vaṭṭetvā ṭhapitasumanapupphadāmaṃ viya jiñjukaphalasadisehi",
  "atk-s0512a:1234_6": "akkhīhi jayasumanapupphasadisena ca sīsena samannāgataṃ ativiya sobhati.",
  "atk-s0512a:1234_7": "So tesaṃ soḷasannaṃ janānaṃ padasaddena bhogantarato sīsaṃ nīharitvā rattakkhīni ummīletvā te sūlahatthe",
  "atk-s0512a:1234_8": "āgacchante disvā “ajja mayhaṃ manoratho matthakaṃ pāpuṇissatī”ti attānaṃ dānamukhe niyyātetvā “ime mama",
  "atk-s0512a:1234_9": "sarīraṃ sattīhi koṭṭetvā chiddāvachiddaṃ karonte na olokessāmī”ti attano sīlakhaṇḍabhayena daḷhaṃ adhiṭṭhānaṃ",
  "atk-s0512a:1234_10": "adhiṭṭhahitvā sīsaṃ bhogantare eva pavesetvā nipajji.",
  "atk-s0512a:1235_0": "Atha naṃ te upagantvā naṅguṭṭhe gahetvā ākaḍḍhantā bhūmiyaṃ pātetvā tikhiṇasūlehi aṭṭhasu ṭhānesu vijjhitvā",
  "atk-s0512a:1235_1": "sakaṇṭakā kāḷavettayaṭṭhiyo pahāramukhehi pavesetvā aṭṭhasu ṭhānesu kājehi ādāya mahāmaggaṃ paṭipajjiṃsu.",
  "atk-s0512a:1235_2": "Mahāsatto sūlehi vijjhanato paṭṭhāya ekaṭṭhānepi akkhīni ummīletvā te na olokesi.",
  "atk-s0512a:1235_3": "Tassa aṭṭhahi kājehi ādāya nīyamānassa sīsaṃ olambitvā bhūmiṃ paharati.",
  "atk-s0512a:1235_4": "Atha naṃ “sīsamassa olambatī”ti mahāmagge nipajjāpetvā sukhumena sūlena nāsāpuṭe vijjhitvā rajjukaṃ pavesetvā",
  "atk-s0512a:1235_5": "sīsaṃ ukkhipitvā kājakoṭiyaṃ laggetvā punapi ukkhipitvā maggaṃ paṭipajjiṃsu.",
  "atk-s0512a:1235_6": "Tena vuttaṃ –",
  "atk-s0512a:1236_0": "88.",
  "atk-s0512a:1237_0": "“Addasaṃsu bhojaputtā, kharā luddā akāruṇā;",
  "atk-s0512a:1238_0": "Upagañchuṃ mamaṃ tattha, daṇḍamuggarapāṇino.",
  "atk-s0512a:1239_0": "89.",
  "atk-s0512a:1240_0": "“Nāsāya vinivijjhitvā, naṅguṭṭhe piṭṭhikaṇṭake;",
  "atk-s0512a:1241_0": "Kāje āropayitvāna, bhojaputtā hariṃsu ma”nti.",
  "atk-s0512a:1242_0": "Tattha bhojaputtāti luddaputtā.",
  "atk-s0512a:1242_1": "Kharāti kakkhaḷā,",
  "atk-s0512a:1242_2": "pharusakāyavacīkammantā.",
  "atk-s0512a:1242_3": "Luddāti dāruṇā,",
  "atk-s0512a:1242_4": "ghoramānasā.",
  "atk-s0512a:1242_5": "Akāruṇāti nikkaruṇā.",
  "atk-s0512a:1242_6": "Daṇḍamuggarapāṇinoti caturassadaṇḍahatthā.",
  "atk-s0512a:1242_7": "Nāsāya vinivijjhitvāti rajjukaṃ pavesetuṃ sukhumena sūlena nāsāpuṭe vijjhitvā.",
  "atk-s0512a:1242_8": "Naṅguṭṭhe piṭṭhikaṇṭaketi naṅguṭṭhappadese tattha tattha piṭṭhikaṇṭakasamīpe ca vinivijjhitvāti sambandho.",
  "atk-s0512a:1242_9": "Kāje āropayitvānāti aṭṭhasu ṭhānesu vinivijjhitvā baddhesu aṭṭhasu vettalatāmaṇḍalesu ekekasmiṃ ovijjhitaṃ",
  "atk-s0512a:1242_10": "ekekaṃ kājaṃ dve dve bhojaputtā attano attano khandhaṃ āropetvā.",
  "atk-s0512a:1243_0": "90.",
  "atk-s0512a:1243_1": "Sasāgarantaṃ pathavinti samuddapariyantaṃ mahāpathaviṃ.",
  "atk-s0512a:1243_2": "Sakānanaṃ sapabbatanti saddhiṃ kānanehi pabbatehi cāti sakānanaṃ sapabbatañca.",
  "atk-s0512a:1243_3": "Nāsāvātena jhāpayeti sacāhaṃ icchamāno icchanto kujjhitvā nāsāvātaṃ vissajjeyyaṃ,",
  "atk-s0512a:1243_4": "samuddapariyantaṃ sakānanaṃ sapabbataṃ imaṃ mahāpathaviṃ jhāpeyyaṃ,",
  "atk-s0512a:1243_5": "saha nāsāvātavissajjanena chārikaṃ kareyyaṃ,",
  "atk-s0512a:1243_6": "etādiso tadā mayhaṃ ānubhāvo.",
  "atk-s0512a:1244_0": "91.",
  "atk-s0512a:1244_1": "Evaṃ santepi sūlehi vinivijjhante,",
  "atk-s0512a:1244_2": "koṭṭayantepi sattibhi.",
  "atk-s0512a:1244_3": "Bhojaputte na kuppāmīti dubbalabhāvakaraṇatthaṃ vettalatāpavesanatthañca sāradārūhi tacchetvā katehi",
  "atk-s0512a:1244_4": "tikhiṇasūlehi aṭṭhasu ṭhānesu vijjhantepi dubbalabhāvakaraṇatthaṃ tikhiṇāhi sattīhi tahiṃ tahiṃ koṭṭayantepi",
  "atk-s0512a:1244_5": "bhojaputtānaṃ luddānaṃ na kuppāmi.",
  "atk-s0512a:1244_6": "Esā me sīlapāramīti evaṃ mahānubhāvassa tathā adhiṭṭhahantassa yā me mayhaṃ sīlakhaṇḍabhayena tesaṃ akujjhanā,",
  "atk-s0512a:1244_7": "esā ekanteneva jīvitanirapekkhabhāvena pavattā mayhaṃ sīlapāramī,",
  "atk-s0512a:1244_8": "sīlavasena paramatthapāramīti attho.",
  "atk-s0512a:1245_0": "Tathā pana bodhisatte tehi nīyamāne mithilanagaravāsī āḷāro nāma kuṭumbiko pañcasakaṭasatāni ādāya sukhayānake",
  "atk-s0512a:1245_1": "nisīditvā gacchanto te bhojaputte mahāsattaṃ harante disvā kāruññaṃ uppādetvā te ludde pucchi –",
  "atk-s0512a:1245_2": "“kissāyaṃ nāgo nīyati,",
  "atk-s0512a:1245_3": "netvā cimaṃ kiṃ karissathā”ti?",
  "atk-s0512a:1245_4": "Te “imassa nāgassa maṃsaṃ sāduñca muduñca thūlañca pacitvā khādissāmā”ti āhaṃsu.",
  "atk-s0512a:1245_5": "Atha so tesaṃ soḷasavāhagoṇe pasataṃ pasataṃ suvaṇṇamāsake sabbesaṃ nivāsanapārupanāni bhariyānampi tesaṃ vatthābharaṇāni datvā “sammā,",
  "atk-s0512a:1245_6": "ayaṃ mahānubhāvo nāgarājā,",
  "atk-s0512a:1245_7": "attano sīlaguṇena tumhākaṃ na dubbhi,",
  "atk-s0512a:1245_8": "imaṃ kilamantehi bahuṃ tumhehi apuññaṃ pasutaṃ,",
  "atk-s0512a:1245_9": "vissajjethā”ti āha.",
  "atk-s0512a:1245_10": "Te “ayaṃ amhākaṃ manāpo bhakkho,",
  "atk-s0512a:1245_11": "bahū ca no uragā bhuttapubbā,",
  "atk-s0512a:1245_12": "tathāpi tava vacanaṃ amhehi pūjetabbaṃ,",
  "atk-s0512a:1245_13": "tasmā imaṃ nāgaṃ vissajjessāmā”ti vissajjetvā mahāsattaṃ bhūmiyaṃ nipajjāpetvā attano kakkhaḷatāya tā",
  "atk-s0512a:1245_14": "kaṇṭakācitā āvutā kāḷavettalatā koṭiyaṃ gahetvā ākaḍḍhituṃ ārabhiṃsu.",
  "atk-s0512a:1246_0": "Atha so nāgarājānaṃ kilamantaṃ disvā akilamentova asinā latā chinditvā dārakānaṃ kaṇṇavedhato paṭiharaṇaniyāmena adukkhāpento saṇikaṃ nīhari.",
  "atk-s0512a:1246_1": "Tasmiṃ kāle te bhojaputtā yaṃ bandhanaṃ tassa natthuto pavesetvā paṭimukkaṃ,",
  "atk-s0512a:1246_2": "taṃ bandhanaṃ saṇikaṃ mocayiṃsu.",
  "atk-s0512a:1246_3": "Mahāsatto muhuttaṃ pācīnābhimukho gantvā assupuṇṇehi nettehi āḷāraṃ olokesi.",
  "atk-s0512a:1246_4": "Luddā thokaṃ gantvā “urago dubbalo,",
  "atk-s0512a:1246_5": "matakāle gahetvāva naṃ gamissāmā”ti nilīyiṃsu.",
  "atk-s0512a:1246_6": "Āḷāro mahāsattassa añjaliṃ paggayha “gaccheva kho tvaṃ, mahānāga,",
  "atk-s0512a:1246_7": "mā taṃ luddā puna gahesu”nti vadanto thokaṃ taṃ nāgaṃ anugantvā nivatti.",
  "atk-s0512a:1247_0": "Bodhisatto nāgabhavanaṃ gantvā tattha papañcaṃ akatvā mahantena parivārena nikkhamitvā āḷāraṃ upasaṅkamitvā",
  "atk-s0512a:1247_1": "nāgabhavanassa vaṇṇaṃ kathetvā taṃ tattha netvā tīhi kaññāsatehi saddhiṃ mahantamassa yasaṃ datvā dibbehi",
  "atk-s0512a:1247_2": "kāmehi santappesi.",
  "atk-s0512a:1247_3": "Āḷāro nāgabhavane ekavassaṃ vasitvā dibbe kāme paribhuñjitvā “icchāmahaṃ, samma,",
  "atk-s0512a:1247_4": "pabbajitu”nti nāgarājassa kathetvā pabbajitaparikkhāre gahetvā tato nikkhamitvā himavantappadesaṃ gantvā",
  "atk-s0512a:1247_5": "pabbajitvā tattha ciraṃ vasitvā aparabhāge cārikaṃ caranto bārāṇasiṃ patvā bārāṇasiraññā samāgato tena",
  "atk-s0512a:1247_6": "ācārasampattiṃ nissāya pasannena “tvaṃ uḷārabhogā maññe kulā pabbajito,",
  "atk-s0512a:1247_7": "kena nu kho kāraṇena pabbajitosī”ti puṭṭho attano pabbajjākāraṇaṃ kathento luddānaṃ hatthato bodhisattassa",
  "atk-s0512a:1247_8": "vissajjāpanaṃ ādiṃ katvā sabbaṃ pavattiṃ rañño ācikkhitvā –",
  "atk-s0512a:1248_0": "“Diṭṭhā mayā mānusakāpi kāmā, asassatā vipariṇāmadhammā;",
  "atk-s0512a:1249_0": "Ādīnavaṃ kāmaguṇesu disvā, saddhāyahaṃ pabbajitomhi, rāja.",
  "atk-s0512a:1250_0": "“Dumapphalānīva patanti māṇavā, daharā ca vuddhā ca sarīrabhedā;",
  "atk-s0512a:1251_0": "Etampi disvā pabbajitomhi rāja, apaṇṇakaṃ sāmaññameva seyyo”ti. –",
  "atk-s0512a:1252_0": "Imāhi gāthāhi dhammaṃ desesi.",
  "atk-s0512a:1253_0": "Taṃ sutvā rājā –",
  "atk-s0512a:1254_0": "“Addhā have sevitabbā sapaññā, bahussutā ye bahuṭhānacintino;",
  "atk-s0512a:1255_0": "Nāgañca sutvāna tavañcaḷāra, kāhāmi puññāni anappakānī”ti. –",
  "atk-s0512a:1256_0": "Āha.",
  "atk-s0512a:1257_0": "Athassa tāpaso –",
  "atk-s0512a:1258_0": "“Addhā have sevitabbā sapaññā, bahussutā ye bahuṭhānacintino;",
  "atk-s0512a:1259_0": "Nāgañca sutvāna mamañca rāja, karohi puññāni anappakānī”ti. –",
  "atk-s0512a:1260_0": "Evaṃ dhammaṃ desetvā tattheva cattāro vassānamāse vasitvā puna himavantaṃ gantvā yāvajīvaṃ cattāro brahmavihāre bhāvetvā brahmalokūpago ahosi.",
  "atk-s0512a:1260_1": "Bodhisattopi yāvajīvaṃ uposathavāsaṃ vasitvā saggapuraṃ pūresi.",
  "atk-s0512a:1260_2": "Sopi rājā dānādīni puññāni katvā yathākammaṃ gato.",
  "atk-s0512a:1261_0": "Tadā āḷāro sāriputtatthero ahosi, bārāṇasirājā ānandatthero, saṅkhapālanāgarājā lokanātho.",
  "atk-s0512a:1262_0": "Tassa sarīrapariccāgo dānapāramī,",
  "atk-s0512a:1262_1": "tathārūpenapi visatejena samannāgatassa tathārūpāyapi pīḷāya sati sīlassa abhinnatā sīlapāramī,",
  "atk-s0512a:1262_2": "devabhogasampattisadisaṃ bhogaṃ pahāya nāgabhavanato nikkhamitvā samaṇadhammakaraṇaṃ nekkhammapāramī,",
  "atk-s0512a:1262_3": "“dānādiatthaṃ idañcidañca kātuṃ vaṭṭatī”ti saṃvidahanaṃ paññāpāramī,",
  "atk-s0512a:1262_4": "kāmavitakkavinodanaṃ adhivāsanavīriyañca vīriyapāramī,",
  "atk-s0512a:1262_5": "adhivāsanakhanti khantipāramī,",
  "atk-s0512a:1262_6": "saccasamādānaṃ saccapāramī,",
  "atk-s0512a:1262_7": "acalasamādānādhiṭṭhānaṃ adhiṭṭhānapāramī,",
  "atk-s0512a:1262_8": "bhojaputte upādāya sabbasattesu mettānuddayabhāvo mettāpāramī,",
  "atk-s0512a:1262_9": "vedanāya sattasaṅkhārakatavippakāresu ca majjhattabhāvo upekkhāpāramīti evaṃ dasa pāramiyo labbhanti.",
  "atk-s0512a:1262_10": "Sīlapāramī pana atisayavatīti katvā sā eva desanaṃ āruḷhā.",
  "atk-s0512a:1262_11": "Tathā idha bodhisattassa guṇānubhāvā “yojanasatike nāgabhavanaṭṭhāne”tiādinā bhūridattacariyāyaṃ vuttanayeneva yathārahaṃ vibhāvetabbāti.",
  "atk-s0512a:1263_0": "Saṅkhapālacariyāvaṇṇanā niṭṭhitā.",
  "atk-s0512a:1264_0": "Eteti ye hatthināgacariyādayo imasmiṃ vagge niddiṭṭhā anantaragāthāya ca “hatthināgo bhūridatto”tiādinā uddānavasena saṅgahetvā dassitā nava cariyā,",
  "atk-s0512a:1264_1": "te sabbe visesato sīlapāramipūraṇavasena pavattiyā sīlaṃ balaṃ etesanti sīlabalā.",
  "atk-s0512a:1264_2": "Sīlassa paramatthapāramibhūtassa parikkharaṇato santānassa ca paribhāvanāvasena abhisaṅkharaṇato parikkhārā.",
  "atk-s0512a:1264_3": "Ukkaṃsagatāya sīlaparamatthapāramiyā asampuṇṇattā padeso etesaṃ atthi,",
  "atk-s0512a:1264_4": "na nippadesoti padesikā sappadesā.",
  "atk-s0512a:1264_5": "Kasmāti ce?",
  "atk-s0512a:1264_6": "Āha “jīvitaṃ parirakkhitvā,",
  "atk-s0512a:1264_7": "sīlāni anurakkhisa”nti,",
  "atk-s0512a:1264_8": "yasmā etesu hatthināgacariyādīsu ahaṃ attano jīvitaṃ ekadesena parirakkhitvāva sīlāni anurakkhiṃ,",
  "atk-s0512a:1264_9": "jīvitaṃ na sabbathā pariccajiṃ,",
  "atk-s0512a:1264_10": "ekanteneva pana saṅkhapālassa me sato sabbakālampi jīvitaṃ yassa kassaci niyyattaṃ,",
  "atk-s0512a:1264_11": "saṅkhapālanāgarājassa pana me mahānubhāvassa uggavisatejassa sato samānassa sabbakālampi tehi luddehi",
  "atk-s0512a:1264_12": "samāgame tato pubbepi pacchāpi sato evaṃ puggalavibhāgaṃ akatvā yassa kassaci sīlānurakkhaṇatthameva",
  "atk-s0512a:1264_13": "jīvitaṃ ekaṃseneva niyyattaṃ nīyātitaṃ dānamukhe nissaṭṭhaṃ,",
  "atk-s0512a:1264_14": "tasmā sā sīlapāramīti yasmā cetadevaṃ,",
  "atk-s0512a:1264_15": "tasmā tena kāraṇena sā paramatthapāramibhāvaṃ pattā mayhaṃ sīlapāramīti dassetīti.",
  "atk-s0512a:1265_0": "Paramatthadīpaniyā cariyāpiṭakasaṃvaṇṇanāya",
  "atk-s0512a:1266_0": "Dasavidhacariyāsaṅgahassa visesato",
  "atk-s0512a:1267_0": "Sīlapāramivibhāvanassa",
  "atk-s0512a:1268_0": "Dutiyavaggassa atthavaṇṇanā niṭṭhitā.",
  "atk-s0512a:1269_0": "3. Yudhañjayavaggo",
  "atk-s0512a:1270_0": "1. Yudhañjayacariyāvaṇṇanā",
  "atk-s0512a:1271_0": "1.",
  "atk-s0512a:1271_1": "Tatiyavaggassa paṭhame amitayasoti aparimitaparivāravibhavo.",
  "atk-s0512a:1271_2": "Rājaputto yudhañjayoti rammanagare sabbadattassa nāma rañño putto nāmena yudhañjayo nāma.",
  "atk-s0512a:1272_0": "Ayañhi bārāṇasī udayajātake surundhananagaraṃ nāma jātā.",
  "atk-s0512a:1272_1": "Cūḷasutasomajātake sudassanaṃ nāma,",
  "atk-s0512a:1272_2": "soṇanandajātake brahmavaḍḍhanaṃ nāma,",
  "atk-s0512a:1272_3": "khaṇḍahālajātake pupphavatī nāma,",
  "atk-s0512a:1272_4": "imasmiṃ pana yudhañjayajātake rammanagaraṃ nāma ahosi,",
  "atk-s0512a:1272_5": "evamassa kadāci nāmaṃ parivattati.",
  "atk-s0512a:1272_6": "Tena vuttaṃ –",
  "atk-s0512a:1272_7": "“rājaputtoti rammanagare sabbadattassa nāma rañño putto”ti.",
  "atk-s0512a:1272_8": "Tassa pana rañño puttasahassaṃ ahosi.",
  "atk-s0512a:1272_9": "Bodhisatto jeṭṭhaputto,",
  "atk-s0512a:1272_10": "tassa rājā uparajjaṃ adāsi.",
  "atk-s0512a:1272_11": "So heṭṭhā vuttanayeneva divase divase mahādānaṃ pavattesi.",
  "atk-s0512a:1272_12": "Evaṃ gacchante kāle bodhisatto ekadivasaṃ pātova rathavaraṃ abhiruhitvā mahantena sirivibhavena uyyānakīḷaṃ",
  "atk-s0512a:1272_13": "gacchanto rukkhaggatiṇaggasākhaggamakkaṭakasuttajālādīsu muttājālākārena lagge ussāvabindū disvā “samma sārathi,",
  "atk-s0512a:1272_14": "kiṃ nāmeta”nti pucchitvā “ete, deva,",
  "atk-s0512a:1272_15": "himasamaye patanakaussāvabindū nāmā”ti sutvā divasabhāgaṃ uyyāne kīḷitvā sāyanhakāle paccāgacchanto te adisvā “samma sārathi,",
  "atk-s0512a:1272_16": "kahaṃ te ussāvabindū,",
  "atk-s0512a:1272_17": "na te idāni passāmī”ti pucchitvā “deva,",
  "atk-s0512a:1272_18": "sūriye uggacchante sabbe bhijjitvā vilayaṃ gacchantī”ti sutvā “yathā ime uppajjitvā bhijjanti,",
  "atk-s0512a:1272_19": "evaṃ imesaṃ sattānaṃ jīvitasaṅkhārāpi tiṇagge ussāvabindusadisāva,",
  "atk-s0512a:1272_20": "tasmā mayā byādhijarāmaraṇehi apīḷiteneva mātāpitaro āpucchitvā pabbajituṃ vaṭṭatī”ti ussāvabindumeva",
  "atk-s0512a:1272_21": "ārammaṇaṃ katvā āditte viya tayo bhave passanto attano gehaṃ āgantvā alaṅkatapaṭiyattāya vinicchayasālāya",
  "atk-s0512a:1272_22": "nisinnassa pitu santikameva gantvā pitaraṃ vanditvā ekamantaṃ ṭhito pabbajjaṃ yāci.",
  "atk-s0512a:1272_23": "Tena vuttaṃ –",
  "atk-s0512a:1273_0": "“Ussāvabinduṃ sūriyātape, patitaṃ disvāna saṃvijiṃ.",
  "atk-s0512a:1274_0": "2.",
  "atk-s0512a:1275_0": "“Taññevādhipatiṃ katvā, saṃvegamanubrūhayiṃ;",
  "atk-s0512a:1276_0": "Mātāpitū ca vanditvā, pabbajjamanuyācaha”nti.",
  "atk-s0512a:1277_0": "Tattha sūriyātapeti sūriyātapahetu,",
  "atk-s0512a:1277_1": "sūriyarasmisamphassanimittaṃ.",
  "atk-s0512a:1277_2": "“Sūriyātapenā”tipi pāṭho.",
  "atk-s0512a:1277_3": "Patitaṃ disvānāti vinaṭṭhaṃ passitvā,",
  "atk-s0512a:1277_4": "pubbe rukkhaggādīsu muttājālādiākārena laggaṃ hutvā dissamānaṃ sūriyarasmisamphassena vinaṭṭhaṃ paññācakkhunā oloketvā.",
  "atk-s0512a:1277_5": "Saṃvijinti yathā etāni,",
  "atk-s0512a:1277_6": "evaṃ sattānaṃ jīvitānipi lahuṃ lahuṃ bhijjamānasabhāvānīti aniccatāmanasikāravasena saṃvegamāpajjiṃ.",
  "atk-s0512a:1278_0": "Taññevādhipatiṃ katvā,",
  "atk-s0512a:1278_1": "saṃvegamanubrūhayinti taññeva ussāvabindūnaṃ aniccataṃ adhipatiṃ mukhaṃ pubbaṅgamaṃ purecārikaṃ katvā",
  "atk-s0512a:1278_2": "tatheva sabbasaṅkhārānaṃ ittaraṭṭhitikataṃ parittakālataṃ manasikaronto ekavāraṃ uppannaṃ saṃvegaṃ punappunaṃ",
  "atk-s0512a:1278_3": "uppādanena anuvaḍḍhesiṃ.",
  "atk-s0512a:1278_4": "Pabbajjamanuyācahanti “tiṇagge ussāvabindū viya na ciraṭṭhitike sattānaṃ jīvite mayā byādhijarāmaraṇehi",
  "atk-s0512a:1278_5": "anabhibhūteneva pabbajitvā yattha etāni na santi,",
  "atk-s0512a:1278_6": "taṃ amataṃ mahānibbānaṃ gavesitabba”nti cintetvā mātāpitaro upasaṅkamitvā vanditvā “pabbajjaṃ me anujānāthā”ti te ahaṃ pabbajjaṃ yāciṃ.",
  "atk-s0512a:1278_7": "Evaṃ mahāsattena pabbajjāya yācitāya sakalanagare mahantaṃ kolāhalamahosi –",
  "atk-s0512a:1278_8": "“uparājā kira yudhañjayo pabbajitukāmo”ti.",
  "atk-s0512a:1279_0": "Tena ca samayena kāsiraṭṭhavāsino rājānaṃ daṭṭhuṃ āgantvā rammake paṭivasanti.",
  "atk-s0512a:1279_1": "Te sabbepi sannipatiṃsu.",
  "atk-s0512a:1279_2": "Iti sapariso rājā negamā ceva jānapadā ca bodhisattassa mātā devī ca sabbe ca orodhā mahāsattaṃ “mā kho tvaṃ,",
  "atk-s0512a:1279_3": "tāta kumāra,",
  "atk-s0512a:1279_4": "pabbajī”ti nivāresuṃ.",
  "atk-s0512a:1279_5": "Tattha rājā “sace te kāmehi ūnaṃ,",
  "atk-s0512a:1279_6": "ahaṃ te paripūrayāmi,",
  "atk-s0512a:1279_7": "ajjeva rajjaṃ paṭipajjāhī”ti āha.",
  "atk-s0512a:1279_8": "Tassa mahāsatto –",
  "atk-s0512a:1280_0": "“Mā maṃ deva nivārehi, pabbajantaṃ rathesabha;",
  "atk-s0512a:1281_0": "Māhaṃ kāmehi sammatto, jarāya vasamanvagū”ti. –",
  "atk-s0512a:1282_0": "Attano pabbajjāchandameva vatvā taṃ sutvā saddhiṃ orodhehi mātuyā karuṇaṃ paridevantiyā –",
  "atk-s0512a:1283_0": "“Ussāvova tiṇaggamhi, sūriyuggamanaṃ pati;",
  "atk-s0512a:1284_0": "Evamāyu manussānaṃ, mā maṃ amma nivārayā”ti. –",
  "atk-s0512a:1285_0": "Attano pabbajjākāraṇaṃ kathetvā nānappakāraṃ tehi yāciyamānopi abhisaṃvaḍḍhamānasaṃvegattā anosakkitamānaso",
  "atk-s0512a:1285_1": "piyatare mahati ñātiparivaṭṭe uḷāre rājissariye ca nirapekkhacitto pabbaji.",
  "atk-s0512a:1285_2": "Tena vuttaṃ –",
  "atk-s0512a:1286_0": "3.",
  "atk-s0512a:1287_0": "“Yācanti maṃ pañjalikā, sanegamā saraṭṭhakā;",
  "atk-s0512a:1288_0": "Ajjeva putta paṭipajja, iddhaṃ phītaṃ mahāmahiṃ.",
  "atk-s0512a:1289_0": "4.",
  "atk-s0512a:1290_0": "“Sarājake sahorodhe, sanegame saraṭṭhake;",
  "atk-s0512a:1291_0": "Karuṇaṃ paridevante, anapekkho pariccaji”nti.",
  "atk-s0512a:1292_0": "Tattha pañjalikāti paggahitaañjalikā.",
  "atk-s0512a:1292_1": "Sanegamā saraṭṭhakāti negamehi ceva raṭṭhavāsīhi ca saddhiṃ sabbe rājapurisā “mā kho,",
  "atk-s0512a:1292_2": "tvaṃ deva,",
  "atk-s0512a:1292_3": "pabbajī”ti maṃ yācanti.",
  "atk-s0512a:1292_4": "Mātāpitaro pana ajjeva putta paṭipajja,",
  "atk-s0512a:1292_5": "gāmanigamarājadhāniabhivuddhiyā vepullappattiyā ca,",
  "atk-s0512a:1292_6": "iddhaṃ vibhavasārasampattiyā sassādinipphattiyā ca,",
  "atk-s0512a:1292_7": "phītaṃ imaṃ mahāmahiṃ anusāsa,",
  "atk-s0512a:1292_8": "chattaṃ ussāpetvā rajjaṃ kārehīti yācanti.",
  "atk-s0512a:1292_9": "Evaṃ pana saha raññāti sarājake,",
  "atk-s0512a:1292_10": "tathā sahorodhe sanegame saraṭṭhake mahājane yathā suṇantānampi pageva passantānaṃ mahantaṃ kāruññaṃ hoti,",
  "atk-s0512a:1292_11": "evaṃ karuṇaṃ paridevante tattha tattha anapekkho alaggacitto “ahaṃ tadā pabbaji”nti dasseti.",
  "atk-s0512a:1293_0": "5- 6.",
  "atk-s0512a:1293_1": "Idāni yadatthaṃ cakkavattisirisadisaṃ rajjasiriṃ piyatare ñātibandhave pahāya siniddhaṃ pariggahaparijanaṃ",
  "atk-s0512a:1293_2": "lokābhimataṃ mahantaṃ yasañca nirapekkho pariccajinti dassetuṃ dve gāthā abhāsi.",
  "atk-s0512a:1294_0": "Tattha kevalanti anavasesaṃ itthāgāraṃ samuddapariyantañca pathaviṃ pabbajjādhippāyena cajamāno evaṃ",
  "atk-s0512a:1294_1": "me sammāsambodhi sakkā adhigantunti bodhiyāyeva kāraṇā na kiñci cintesiṃ,",
  "atk-s0512a:1294_2": "na tattha īsakaṃ laggaṃ janesinti attho.",
  "atk-s0512a:1294_3": "Tasmāti yasmā mātāpitaro tañca mahāyasaṃ rajjañca me na dessaṃ, piyameva,",
  "atk-s0512a:1294_4": "tato pana sataguṇena sahassaguṇena satasahassaguṇena sabbaññutaññāṇameva mayhaṃ piyataraṃ,",
  "atk-s0512a:1294_5": "tasmā mātādīhi saddhiṃ rajjaṃ ahaṃ tadā pariccajinti.",
  "atk-s0512a:1295_0": "Tadetaṃ sabbaṃ pariccajitvā pabbajjāya mahāsatte nikkhamante tassa kaniṭṭhabhātā yudhiṭṭhilakumāro nāma",
  "atk-s0512a:1295_1": "pitaraṃ vanditvā pabbajjaṃ anujānāpetvā bodhisattaṃ anubandhi.",
  "atk-s0512a:1295_2": "Te ubhopi nagarā nikkhamma mahājanaṃ nivattetvā himavantaṃ pavisitvā manorame ṭhāne assamapadaṃ katvā",
  "atk-s0512a:1295_3": "isipabbajjaṃ pabbajitvā jhānābhiññāyo nibbattetvā vanamūlaphalādīhi yāvajīvaṃ yāpetvā brahmalokaparāyanā ahesuṃ.",
  "atk-s0512a:1295_4": "Tenāha bhagavā –",
  "atk-s0512a:1296_0": "“Ubho kumārā pabbajitā, yudhañjayo yudhiṭṭhilo;",
  "atk-s0512a:1297_0": "Pahāya mātāpitaro, saṅgaṃ chetvāna maccuno”ti. ;",
  "atk-s0512a:1298_0": "Tattha saṅgaṃ chetvāna maccunoti maccumārassa sahakārikāraṇabhūtattā santakaṃ rāgadosamohasaṅgaṃ vikkhambhanavasena chinditvā ubhopi pabbajitāti.",
  "atk-s0512a:1299_0": "Tadā mātāpitaro mahārājakulāni ahesuṃ, yudhiṭṭhilakumāro ānandatthero, yudhañjayo lokanātho.",
  "atk-s0512a:1300_0": "Tassa pabbajjato pubbe pavattitamahādānāni ceva rajjādipariccāgo ca dānapāramī,",
  "atk-s0512a:1300_1": "kāyavacīsaṃvaro sīlapāramī,",
  "atk-s0512a:1300_2": "pabbajjā ca jhānādhigamo ca nekkhammapāramī,",
  "atk-s0512a:1300_3": "aniccato manasikāraṃ ādiṃ katvā abhiññādhigamapariyosānā paññā dānādīnaṃ upakārānupakāradhammapariggaṇhanapaññā ca paññāpāramī,",
  "atk-s0512a:1300_4": "sabbattha tadatthasādhanaṃ vīriyaṃ vīriyapāramī,",
  "atk-s0512a:1300_5": "ñāṇakhanti adhivāsanakhanti ca khantipāramī,",
  "atk-s0512a:1300_6": "paṭiññāya avisaṃvādanaṃ saccapāramī,",
  "atk-s0512a:1300_7": "sabbattha acalasamādānādhiṭṭhānaṃ adhiṭṭhānapāramī,",
  "atk-s0512a:1300_8": "sabbasattesu hitacittatāya mettābrahmavihāravasena ca mettāpāramī,",
  "atk-s0512a:1300_9": "sattasaṅkhārakatavippakāraupekkhanavasena upekkhābrahmavihāravasena ca upekkhāpāramīti dasa pāramiyo labbhanti.",
  "atk-s0512a:1300_10": "Visesato pana nekkhammapāramīti veditabbā.",
  "atk-s0512a:1300_11": "Tathā akitticariyāyaṃ viya idhāpi mahāpurisassa acchariyaguṇā yathārahaṃ niddhāretabbā.",
  "atk-s0512a:1300_12": "Tena vuccati “evaṃ acchariyā hete,",
  "atk-s0512a:1300_13": "abbhutā ca mahesino…pe…",
  "atk-s0512a:1300_14": "dhammassa anudhammato”ti.",
  "atk-s0512a:1301_0": "Yudhañjayacariyāvaṇṇanā niṭṭhitā.",
  "atk-s0512a:1302_0": "2. Somanassacariyāvaṇṇanā",
  "atk-s0512a:1303_0": "7.",
  "atk-s0512a:1303_1": "Dutiye indapatthe puruttameti evaṃnāmake nagaravare.",
  "atk-s0512a:1303_2": "Kāmitoti mātāpituādīhi “aho vata eko putto uppajjeyyā”ti evaṃ cirakāle patthito.",
  "atk-s0512a:1303_3": "Dayitoti piyāyito.",
  "atk-s0512a:1303_4": "Somanassoti vissutoti “somanasso”ti evaṃ pakāsanāmo.",
  "atk-s0512a:1304_0": "8.",
  "atk-s0512a:1304_1": "Sīlavāti dasakusalakammapathasīlena ceva ācārasīlena ca samannāgato.",
  "atk-s0512a:1304_2": "Guṇasampannoti saddhābāhusaccādiguṇehi upeto,",
  "atk-s0512a:1304_3": "paripuṇṇo vā.",
  "atk-s0512a:1304_4": "Kalyāṇapaṭibhānavāti taṃtaṃitikattabbasādhanena upāyakosallasaṅkhātena ca sundarena paṭibhānena samannāgato.",
  "atk-s0512a:1304_5": "Vuḍḍhāpacāyīti mātāpitaro kule jeṭṭhāti evaṃ ye jātivuḍḍhā,",
  "atk-s0512a:1304_6": "ye ca sīlādiguṇehi vuḍḍhā,",
  "atk-s0512a:1304_7": "tesaṃ apacāyanasīlo.",
  "atk-s0512a:1304_8": "Hirīmāti pāpajigucchanalakkhaṇāya hiriyā samannāgato.",
  "atk-s0512a:1304_9": "Saṅgahesu ca kovidoti dānapiyavacanaatthacariyāsamānattatāsaṅkhātehi catūhi saṅgahavatthūhi yathārahaṃ sattānaṃ saṅgaṇhanesu kusalo.",
  "atk-s0512a:1304_10": "Evarūpo reṇussa nāma kururājassa putto somanassoti vissuto yadā homīti sambandho.",
  "atk-s0512a:1305_0": "9.",
  "atk-s0512a:1305_1": "Tassa rañño patikaroti tena kururājena pati abhikkhaṇaṃ upakattabbabhāvena patikaro vallabho.",
  "atk-s0512a:1305_2": "Kuhakatāpasoti asantaguṇasambhāvanalakkhaṇena kohaññena jīvitakappanako eko tāpaso,",
  "atk-s0512a:1305_3": "tassa rañño sakkātabbo ahosi.",
  "atk-s0512a:1305_4": "Ārāmanti phalārāmaṃ,",
  "atk-s0512a:1305_5": "yattha eḷālukalābukumbhaṇḍatipusādivalliphalāni ceva taṇḍuleyyakādisākañca ropīyati.",
  "atk-s0512a:1305_6": "Mālāvacchanti jātiatimuttakādipupphagacchaṃ,",
  "atk-s0512a:1305_7": "tena pupphārāmaṃ dasseti.",
  "atk-s0512a:1305_8": "Ettha ca ārāmaṃ katvā tattha mālāvacchañca yathāvuttaphalavacchañca ropetvā tato laddhadhanaṃ saṃharitvā ṭhapento jīvatīti attho veditabbo.",
  "atk-s0512a:1306_0": "Tatrāyaṃ anupubbikathā –",
  "atk-s0512a:1306_1": "tadā mahārakkhito nāma tāpaso pañcasatatāpasaparivāro himavante vasitvā loṇambilasevanatthāya janapadacārikaṃ",
  "atk-s0512a:1306_2": "caranto indapatthanagaraṃ patvā rājuyyāne vasitvā sapariso piṇḍāya caranto rājadvāraṃ pāpuṇi.",
  "atk-s0512a:1306_3": "Rājā isigaṇaṃ disvā iriyāpathe pasanno alaṅkatamahātale nisīdāpetvā paṇītenāhārena parivisitvā “bhante,",
  "atk-s0512a:1306_4": "imaṃ vassārattaṃ mama uyyāneyeva vasathā”ti vatvā tehi saddhiṃ uyyānaṃ gantvā vasanaṭṭhānāni kāretvā pabbajitaparikkhāre datvā nikkhami.",
  "atk-s0512a:1306_5": "Tato paṭṭhāya sabbepi te rājanivesane bhuñjanti.",
  "atk-s0512a:1307_0": "Rājā pana aputtako putte pattheti,",
  "atk-s0512a:1307_1": "puttā nuppajjanti.",
  "atk-s0512a:1307_2": "Vassārattaccayena mahārakkhito “himavantaṃ gamissāmā”ti rājānaṃ āpucchitvā raññā katasakkārasammāno nikkhamitvā",
  "atk-s0512a:1307_3": "antarāmagge majjhanhikasamaye maggā okkamma ekassa sandacchāyassa rukkhassa heṭṭhā sapariso nisīdi.",
  "atk-s0512a:1307_4": "Tāpasā kathaṃ samuṭṭhāpesuṃ –",
  "atk-s0512a:1307_5": "“rājā aputtako,",
  "atk-s0512a:1307_6": "sādhu vatassa sace rājaputtaṃ labheyyā”ti.",
  "atk-s0512a:1307_7": "Mahārakkhito taṃ kathaṃ sutvā “bhavissati nu kho rañño putto,",
  "atk-s0512a:1307_8": "udāhu no”ti upadhārento “bhavissatī”ti ñatvā “mā tumhe cintayittha,",
  "atk-s0512a:1307_9": "ajja paccūsakāle eko devaputto cavitvā rañño aggamahesiyā kucchimhi nibbattissatī”ti āha.",
  "atk-s0512a:1308_0": "Taṃ sutvā eko kūṭajaṭilo “idāni rājakulūpako bhavissāmī”ti cintetvā tāpasānaṃ gamanakāle gilānālayaṃ",
  "atk-s0512a:1308_1": "katvā nipajjitvā “ehi gacchāmā”ti vutte “na sakkomī”ti āha.",
  "atk-s0512a:1308_2": "Mahārakkhito tassa nipannakāraṇaṃ ñatvā “yadā sakkosi,",
  "atk-s0512a:1308_3": "tadā āgaccheyyāsī”ti isigaṇaṃ ādāya himavantameva gato.",
  "atk-s0512a:1308_4": "Kuhako nivattitvā vegena gantvā rājadvāre ṭhatvā “mahārakkhitassa upaṭṭhākatāpaso āgato”ti rañño ārocāpetvā",
  "atk-s0512a:1308_5": "raññā vegena pakkosāpito pāsādaṃ abhiruyha paññatte āsane nisīdi.",
  "atk-s0512a:1308_6": "Rājā taṃ vanditvā ekamantaṃ nisinno isīnaṃ ārogyaṃ pucchitvā “bhante,",
  "atk-s0512a:1308_7": "atikhippaṃ nivattittha,",
  "atk-s0512a:1308_8": "kenatthena āgatatthā”ti āha.",
  "atk-s0512a:1309_0": "Mahārāja,",
  "atk-s0512a:1309_1": "isigaṇo sukhanisinno “sādhu vatassa sace rañño vaṃsānurakkhako putto uppajjeyyā”ti kathaṃ samuṭṭhāpesi.",
  "atk-s0512a:1309_2": "Ahaṃ taṃ kathaṃ sutvā “bhavissati nu kho rañño putto,",
  "atk-s0512a:1309_3": "udāhu no”ti dibbacakkhunā olokento “mahiddhiko devaputto cavitvā aggamahesiyā sudhammāya kucchimhi nibbattissatī”ti disvā “ajānantā gabbhaṃ nāseyyuṃ,",
  "atk-s0512a:1309_4": "ācikkhissāmi tāva na”nti tumhākaṃ kathanatthāya āgato,",
  "atk-s0512a:1309_5": "kathitaṃ vo mayā,",
  "atk-s0512a:1309_6": "gacchāmaha”nti.",
  "atk-s0512a:1309_7": "Rājā “bhante,",
  "atk-s0512a:1309_8": "na sakkā gantu”nti haṭṭhatuṭṭho pasannacitto kuhakatāpasaṃ uyyānaṃ netvā vasanaṭṭhānaṃ saṃvidahitvā adāsi.",
  "atk-s0512a:1309_9": "So tato paṭṭhāya rājakule bhuñjanto vasati,",
  "atk-s0512a:1309_10": "“dibbacakkhuko”tvevassa nāmaṃ ahosi.",
  "atk-s0512a:1310_0": "Tadā bodhisatto tāvatiṃsabhavanato cavitvā tattha paṭisandhiṃ gaṇhi,",
  "atk-s0512a:1310_1": "jātassa ca nāmaggahaṇadivase “somanasso”ti nāmaṃ kariṃsu.",
  "atk-s0512a:1310_2": "So kumāraparihārena vaḍḍhati.",
  "atk-s0512a:1310_3": "Kuhakatāpasopi uyyānassa ekapasse nānappakāraṃ sūpeyyasākañca phalavalliādayo ca ropetvā paṇṇikānaṃ hatthe vikkiṇanto dhanaṃ saṃharati.",
  "atk-s0512a:1310_4": "Atha bodhisattassa sattavassikakāle rañño paccanto kupito. So “tāta,",
  "atk-s0512a:1310_5": "dibbacakkhutāpase mā pamajjā”ti kumāraṃ paṭicchāpetvā paccantaṃ vūpasametuṃ gato.",
  "atk-s0512a:1311_0": "10- 13.",
  "atk-s0512a:1311_1": "Athekadivasaṃ kumāro “jaṭilaṃ passissāmī”ti uyyānaṃ gantvā kūṭajaṭilaṃ ekaṃ gandhikakāsāvaṃ nivāsetvā",
  "atk-s0512a:1311_2": "ekaṃ pārupitvā ubhohi hatthehi dve ghaṭe gahetvā sākavatthusmiṃ udakaṃ siñcantaṃ disvā “ayaṃ kūṭajaṭilo",
  "atk-s0512a:1311_3": "attano samaṇadhammaṃ akatvā paṇṇikakammaṃ karotī”ti ñatvā “kiṃ karosi paṇṇikagahapatikā”ti taṃ lajjāpetvā",
  "atk-s0512a:1311_4": "avanditvā eva nikkhami.",
  "atk-s0512a:1312_0": "Kūṭajaṭilo “ayaṃ idāneva evarūpo,",
  "atk-s0512a:1312_1": "pacchā ‘ko jānāti kiṃ karissatī’ti idāneva naṃ nāsetuṃ vaṭṭatī”ti cintetvā rañño āgamanakāle pāsāṇaphalakaṃ",
  "atk-s0512a:1312_2": "ekamantaṃ khipitvā pānīyaghaṭaṃ bhinditvā paṇṇasālāya tiṇāni vikiritvā sarīraṃ telena makkhetvā paṇṇasālaṃ",
  "atk-s0512a:1312_3": "pavisitvā sasīsaṃ pārupitvā mahādukkhappatto viya mañce nipajji.",
  "atk-s0512a:1312_4": "Rājā āgantvā nagaraṃ padakkhiṇaṃ katvā nivesanaṃ apavisitvāva “mama sāmikaṃ dibbacakkhukaṃ passissāmī”ti",
  "atk-s0512a:1312_5": "paṇṇasāladvāraṃ gantvā taṃ vippakāraṃ disvā “kiṃ nu kho eta”nti anto pavisitvā taṃ nipannakaṃ disvā pāde",
  "atk-s0512a:1312_6": "parimajjanto pucchi – “kena,",
  "atk-s0512a:1312_7": "tvaṃ bhante,",
  "atk-s0512a:1312_8": "evaṃ viheṭhito,",
  "atk-s0512a:1312_9": "kamajja yamalokaṃ nemi,",
  "atk-s0512a:1312_10": "taṃ me sīghaṃ ācikkhā”ti.",
  "atk-s0512a:1313_0": "Taṃ sutvā kūṭajaṭilo nitthunanto uṭṭhāya diṭṭho, mahārāja, tvaṃ me,",
  "atk-s0512a:1313_1": "passitvā tayi vissāsena ahaṃ imaṃ vippakāraṃ patto,",
  "atk-s0512a:1313_2": "tava puttenamhi evaṃ viheṭhitoti.",
  "atk-s0512a:1313_3": "Taṃ sutvā rājā coraghātake āṇāpesi –",
  "atk-s0512a:1313_4": "“gacchatha kumārassa sīsaṃ chinditvā sarīrañcassa khaṇḍākhaṇḍikaṃ chinditvā rathiyā rathiyaṃ vikirathā”ti.",
  "atk-s0512a:1313_5": "Te mātarā alaṅkaritvā attano aṅke nisīdāpitaṃ kumāraṃ ākaḍḍhiṃsu –",
  "atk-s0512a:1313_6": "“raññā te vadho āṇatto”ti.",
  "atk-s0512a:1313_7": "Kumāro maraṇabhayatajjito mātu aṅkato vuṭṭhāya –",
  "atk-s0512a:1313_8": "“rañño maṃ dassetha,",
  "atk-s0512a:1313_9": "santi rājakiccānī”ti āha.",
  "atk-s0512a:1313_10": "Te kumārassa vacanaṃ sutvā māretuṃ avisahantā goṇaṃ viya rajjuyā parikaḍḍhantā netvā rañño dassesuṃ.",
  "atk-s0512a:1313_11": "Tena vuttaṃ “tamahaṃ disvāna kuhaka”ntiādi.",
  "atk-s0512a:1314_0": "Tattha thusarāsiṃva ataṇḍulanti taṇḍulakaṇehi virahitaṃ thusarāsiṃ viya,",
  "atk-s0512a:1314_1": "dumaṃva rukkhaṃ viya,",
  "atk-s0512a:1314_2": "anto mahāsusiraṃ.",
  "atk-s0512a:1314_3": "Kadaliṃva asārakaṃ sīlādisārarahitaṃ tāpasaṃ ahaṃ disvā natthi imassa sataṃ sādhūnaṃ jhānādidhammo. Kasmā?",
  "atk-s0512a:1314_4": "Sāmaññā samaṇabhāvā sīlamattatopi apagato parihīno ayaṃ,",
  "atk-s0512a:1314_5": "tathā hi ayaṃ hirīsukkadhammajahito pajahitahirisaṅkhātasukkadhammo.",
  "atk-s0512a:1314_6": "Jīvitavuttikāraṇāti “kevalaṃ jīvitasseva hetu ayaṃ tāpasaliṅgena caratī”ti cintesinti dasseti.",
  "atk-s0512a:1314_7": "Parantihīti paranto paccanto nivāsabhūto etesaṃ atthīti parantino,",
  "atk-s0512a:1314_8": "sīmantarikavāsino.",
  "atk-s0512a:1314_9": "Tehi parantīhi aṭavikehi paccantadeso khobhito ahosi.",
  "atk-s0512a:1314_10": "Taṃ paccantakopaṃ nisedhetuṃ vūpasametuṃ gacchanto mama pitā kururājā “tāta somanassakumāra,",
  "atk-s0512a:1314_11": "mayhaṃ sāmikaṃ uggatāpanaṃ ghoratapaṃ paramasantindriyaṃ jaṭilaṃ mā pamajji.",
  "atk-s0512a:1314_12": "So hi amhākaṃ sabbakāmadado,",
  "atk-s0512a:1314_13": "tasmā yadicchakaṃ cittaruciyaṃ tassa cittānukūlaṃ pavattehi anuvattehī”ti tadā maṃ anusāsīti dasseti.",
  "atk-s0512a:1315_0": "14.",
  "atk-s0512a:1315_1": "Tamahaṃ gantvānupaṭṭhānanti pitu vacanaṃ anatikkanto taṃ kūṭatāpasaṃ upaṭṭhānatthaṃ gantvā taṃ sākavatthusmiṃ",
  "atk-s0512a:1315_2": "udakaṃ āsiñcantaṃ disvā “paṇṇiko aya”nti ca ñatvā kacci te, gahapati,",
  "atk-s0512a:1315_3": "kusalanti, gahapati,",
  "atk-s0512a:1315_4": "te sarīrassa kacci kusalaṃ kusalameva,",
  "atk-s0512a:1315_5": "tathā hi sākavatthusmiṃ udakaṃ āsiñcasi.",
  "atk-s0512a:1315_6": "Kiṃ vā tava hiraññaṃ vā suvaṇṇaṃ vā āharīyatu,",
  "atk-s0512a:1315_7": "tathā hi paṇṇikavuttiṃ anutiṭṭhasīti idaṃ vacanaṃ abhāsiṃ.",
  "atk-s0512a:1316_0": "15.",
  "atk-s0512a:1316_1": "Tena so kupito āsīti tena mayā vuttagahapativādena so mānanissito mānaṃ allīno kuhako mayhaṃ kupito kuddho ahosi.",
  "atk-s0512a:1316_2": "Kuddho ca samāno “ghātāpemi tuvaṃ ajja,",
  "atk-s0512a:1316_3": "raṭṭhā pabbājayāmi vā”ti āha.",
  "atk-s0512a:1317_0": "Tattha tuvaṃ ajjāti, tvaṃ ajja, idāniyeva rañño āgatakāleti attho.",
  "atk-s0512a:1318_0": "16.",
  "atk-s0512a:1318_1": "Nisedhayitvā paccantanti paccantaṃ vūpasametvā nagaraṃ apaviṭṭho taṅkhaṇaññeva uyyānaṃ gantvā kuhakaṃ kuhakatāpasaṃ kacci te, bhante,",
  "atk-s0512a:1318_2": "khamanīyaṃ,",
  "atk-s0512a:1318_3": "sammāno te pavattitoti kumārena te sammāno pavattito ahosi.",
  "atk-s0512a:1319_0": "17.",
  "atk-s0512a:1319_1": "Kumāro yathā nāsiyoti yathā kumāro nāsiyo nāsetabbo ghātāpetabbo,",
  "atk-s0512a:1319_2": "tathā so pāpo tassa rañño ācikkhi.",
  "atk-s0512a:1319_3": "Āṇāpesīti mayhaṃ sāmike imasmiṃ dibbacakkhutāpase sati kiṃ mama na nipphajjati,",
  "atk-s0512a:1319_4": "tasmā puttena me attho natthi,",
  "atk-s0512a:1319_5": "tatopi ayameva seyyoti cintetvā āṇāpesi.",
  "atk-s0512a:1320_0": "18. Kinti?",
  "atk-s0512a:1320_1": "Sīsaṃ tattheva chinditvāti yasmiṃ ṭhāne taṃ kumāraṃ passatha,",
  "atk-s0512a:1320_2": "tattheva tassa sīsaṃ chinditvā sarīrañcassa katvāna catukhaṇḍikaṃ caturo khaṇḍe katvā rathiyā rathiyaṃ nīyantā vīthito vīthiṃ vikkhipantā dassetha. Kasmā?",
  "atk-s0512a:1320_3": "Sā gati jaṭilahīḷitāti yehi ayaṃ jaṭilo hīḷito,",
  "atk-s0512a:1320_4": "tesaṃ jaṭilahīḷitānaṃ sā gati sā nipphatti so vipākoti.",
  "atk-s0512a:1320_5": "Jaṭilahīḷitāti vā jaṭilahīḷanahetu sā tassa nipphattīti evañcettha attho daṭṭhabbo.",
  "atk-s0512a:1321_0": "19.",
  "atk-s0512a:1321_1": "Tatthāti tassa rañño āṇāyaṃ,",
  "atk-s0512a:1321_2": "tasmiṃ vā tāpasassa paribhave.",
  "atk-s0512a:1321_3": "Kāraṇikāti ghātakā,",
  "atk-s0512a:1321_4": "coraghātakāti attho.",
  "atk-s0512a:1321_5": "Caṇḍāti kurūrā.",
  "atk-s0512a:1321_6": "Luddāti sudāruṇā.",
  "atk-s0512a:1321_7": "Akāruṇāti tasseva vevacanaṃ kataṃ.",
  "atk-s0512a:1321_8": "“Akaruṇā”tipi pāḷi,",
  "atk-s0512a:1321_9": "nikkaruṇāti attho.",
  "atk-s0512a:1321_10": "Mātu aṅke nisinnassāti mama mātu sudhammāya deviyā ucchaṅge nisinnassa.",
  "atk-s0512a:1321_11": "“Nisinnassā”ti anādare sāmivacanaṃ.",
  "atk-s0512a:1321_12": "Ākaḍḍhitvā nayanti manti mātarā alaṅkaritvā attano aṅke nisīdāpitaṃ maṃ rājāṇāya te coraghātakā goṇaṃ viya rajjuyā ākaḍḍhitvā āghātanaṃ nayanti.",
  "atk-s0512a:1321_13": "Kumāre pana nīyamāne dāsigaṇaparivutā saddhiṃ orodhehi sudhammā devī nāgarāpi “mayaṃ niraparādhaṃ kumāraṃ",
  "atk-s0512a:1321_14": "māretuṃ na dassāmā”ti tena saddhiṃyeva agamaṃsu.",
  "atk-s0512a:1322_0": "20.",
  "atk-s0512a:1322_1": "Bandhataṃ gāḷhabandhananti gāḷhabandhanaṃ bandhantānaṃ tesaṃ kāraṇikapurisānaṃ.",
  "atk-s0512a:1322_2": "Rājakiriyāni atthi meti mayā rañño vattabbāni rājakiccāni atthi.",
  "atk-s0512a:1322_3": "Tasmā rañño dassetha maṃ khippanti tesaṃ ahaṃ evaṃ vacanaṃ avacaṃ.",
  "atk-s0512a:1323_0": "21.",
  "atk-s0512a:1323_1": "Rañño dassayiṃsu,",
  "atk-s0512a:1323_2": "pāpassa pāpasevinoti attanā pāpasīlassa lāmakācārassa kūṭatāpasassa sevanato pāpasevino rañño maṃ dassayiṃsu.",
  "atk-s0512a:1323_3": "Disvāna taṃ saññāpesinti taṃ mama pitaraṃ kururājānaṃ passitvā “kasmā maṃ, deva,",
  "atk-s0512a:1323_4": "mārāpesī”ti vatvā tena “kasmā ca pana tvaṃ mayhaṃ sāmikaṃ dibbacakkhutāpasaṃ gahapativādena samudācari.",
  "atk-s0512a:1323_5": "Idañcidañca vippakāraṃ karī”ti vutte “deva,",
  "atk-s0512a:1323_6": "gahapatiññeva ‘gahapatī’ti vadantassa ko mayhaṃ doso”ti vatvā tassa nānāvidhāni mālāvacchāni ropetvā",
  "atk-s0512a:1323_7": "pupphapaṇṇaphalāphalādīnaṃ vikkiṇanaṃ hatthato cassa tāni devasikaṃ vikkiṇantehi mālākārapaṇṇikehi saddahāpetvā",
  "atk-s0512a:1323_8": "“mālāvatthupaṇṇavatthūni upadhārethā”ti vatvā paṇṇasālañcassa pavisitvā pupphādivikkiyaladdhaṃ kahāpaṇakabhaṇḍikaṃ",
  "atk-s0512a:1323_9": "attano purisehi nīharāpetvā rājānaṃ saññāpesiṃ tassa kūṭatāpasabhāvaṃ jānāpesiṃ.",
  "atk-s0512a:1323_10": "Mamañca vasamānayinti tena saññāpanena “saccaṃ kho pana kumāro vadati,",
  "atk-s0512a:1323_11": "ayaṃ kūṭatāpaso pubbe appiccho viya hutvā idāni mahāpariggaho jāto”ti yathā tasmiṃ nibbinno mama vase vattati,",
  "atk-s0512a:1323_12": "evaṃ rājānaṃ mama vasamānesiṃ.",
  "atk-s0512a:1324_0": "Tato mahāsatto “evarūpassa bālassa rañño santike vasanato himavantaṃ pavisitvā pabbajituṃ yutta”nti cintetvā rājānaṃ āpucchi – “na me, mahārāja,",
  "atk-s0512a:1324_1": "idha vāsena attho,",
  "atk-s0512a:1324_2": "anujānātha maṃ pabbajissāmī”ti.",
  "atk-s0512a:1324_3": "Rājā “tāta,",
  "atk-s0512a:1324_4": "mayā anupadhāretvāva te vadho āṇatto,",
  "atk-s0512a:1324_5": "khama mayhaṃ aparādha”nti mahāsattaṃ khamāpetvā “ajjeva imaṃ rajjaṃ paṭipajjāhī”ti āha.",
  "atk-s0512a:1324_6": "Kumāro “deva,",
  "atk-s0512a:1324_7": "kimatthi mānusakesu bhogesu,",
  "atk-s0512a:1324_8": "ahaṃ pubbe dīgharattaṃ dibbabhogasampattiyo anubhaviṃ,",
  "atk-s0512a:1324_9": "na tatthāpi me saṅgo,",
  "atk-s0512a:1324_10": "pabbajissāmevāhaṃ,",
  "atk-s0512a:1324_11": "na tādisassa bālassa paraneyyabuddhino santike vasāmī”ti vatvā taṃ ovadanto –",
  "atk-s0512a:1325_0": "“Anisamma kataṃ kammaṃ, anavatthāya cintitaṃ;",
  "atk-s0512a:1326_0": "Bhesajjasseva vebhaṅgo, vipāko hoti pāpako.",
  "atk-s0512a:1327_0": "“Nisamma ca kataṃ kammaṃ, sammāvatthāya cintitaṃ;",
  "atk-s0512a:1328_0": "Bhesajjasseva sampatti, vipāko hoti bhadrako.",
  "atk-s0512a:1329_0": "“Alaso gihī kāmabhogī na sādhu, asaññato pabbajito na sādhu;",
  "atk-s0512a:1330_0": "Rājā na sādhu anisammakārī, yo paṇḍito kodhano taṃ na sādhu.",
  "atk-s0512a:1331_0": "“Nisamma khattiyo kayirā, nānisamma disampati;",
  "atk-s0512a:1332_0": "Nisammakārino rāja, yaso kitti ca vaḍḍhati.",
  "atk-s0512a:1333_0": "“Nisamma daṇḍaṃ paṇayeyya issaro, vegā kataṃ tappati bhūmipāla;",
  "atk-s0512a:1334_0": "Sammāpaṇīdhī ca narassa atthā, anānutappā te bhavanti pacchā.",
  "atk-s0512a:1335_0": "“Anānutappāni hi ye karonti, vibhajja kammāyatanāni loke;",
  "atk-s0512a:1336_0": "Viññuppasatthāni sukhudrayāni, bhavanti buddhānumatāni tāni.",
  "atk-s0512a:1337_0": "“Āgacchuṃ dovārikā khaggabandhā, kāsāviyā hantu mamaṃ janinda;",
  "atk-s0512a:1338_0": "Mātuñca aṅkasmimahaṃ nisinno, ākaḍḍhito sahasā tehi deva.",
  "atk-s0512a:1339_0": "“Kaṭukañhi sambādhaṃ sukicchaṃ patto, madhurampiyaṃ jīvitaṃ laddha rāja;",
  "atk-s0512a:1340_0": "Kicchenahaṃ ajja vadhā pamutto, pabbajjamevābhimanohamasmī”ti. –",
  "atk-s0512a:1341_0": "Imāhi gāthāhi dhammaṃ desesi.",
  "atk-s0512a:1342_0": "Tattha anisammāti anupadhāretvā.",
  "atk-s0512a:1342_1": "Anavatthāyāti avavatthapetvā.",
  "atk-s0512a:1342_2": "Vebhaṅgoti vipatti.",
  "atk-s0512a:1342_3": "Vipākoti nipphatti.",
  "atk-s0512a:1342_4": "Asaññatoti asaṃvuto dussīlo.",
  "atk-s0512a:1342_5": "Paṇayeyyāti paṭṭhapeyya.",
  "atk-s0512a:1342_6": "Vegāti vegena sahasā.",
  "atk-s0512a:1342_7": "Sammāpaṇīdhī cāti sammāpaṇidhinā,",
  "atk-s0512a:1342_8": "yoniso ṭhapitena cittena katā narassa atthā pacchā anānutappā bhavantīti attho.",
  "atk-s0512a:1342_9": "Vibhajjāti imāni kātuṃ yuttāni,",
  "atk-s0512a:1342_10": "imāni ayuttānīti evaṃ paññāya vibhajitvā.",
  "atk-s0512a:1342_11": "Kammāyatanānīti kammāni.",
  "atk-s0512a:1342_12": "Buddhānumatānīti paṇḍitehi anumatāni anavajjāni honti.",
  "atk-s0512a:1342_13": "Kaṭukanti dukkhaṃ asātaṃ,",
  "atk-s0512a:1342_14": "sambādhaṃ sukicchaṃ maraṇabhayaṃ pattomhi.",
  "atk-s0512a:1342_15": "Laddhāti attano ñāṇabalena jīvitaṃ labhitvā.",
  "atk-s0512a:1342_16": "Pabbajjamevābhimanoti pabbajjābhimukhacitto evāhamasmi.",
  "atk-s0512a:1343_0": "Evaṃ mahāsattena dhamme desite rājā deviṃ āmantesi – “devi,",
  "atk-s0512a:1343_1": "tvaṃ puttaṃ nivattehī”ti.",
  "atk-s0512a:1343_2": "Devīpi kumārassa pabbajjameva rocesi.",
  "atk-s0512a:1343_3": "Mahāsatto mātāpitaro vanditvā “sace mayhaṃ doso atthi,",
  "atk-s0512a:1343_4": "taṃ khamathā”ti khamāpetvā mahājanaṃ āpucchitvā himavantābhimukho agamāsi.",
  "atk-s0512a:1343_5": "Gate ca pana mahāsatte mahājano kūṭajaṭilaṃ pothetvā jīvitakkhayaṃ pāpesi.",
  "atk-s0512a:1343_6": "Bodhisattopi sanāgarehi amaccapārisajjādīhi rājapurisehi assumukhehi anubandhiyamāno te nivattesi.",
  "atk-s0512a:1343_7": "Manussesu nivattesu manussavaṇṇenāgantvā devatāhi nīto satta pabbatarājiyo atikkamitvā himavante vissakammunā",
  "atk-s0512a:1343_8": "nimmitāya paṇṇasālāya isipabbajjaṃ pabbaji.",
  "atk-s0512a:1343_9": "Tena vuttaṃ –",
  "atk-s0512a:1344_0": "22.",
  "atk-s0512a:1345_0": "“So maṃ tattha khamāpesi, mahārajjaṃ adāsi me;",
  "atk-s0512a:1346_0": "Sohaṃ tamaṃ dālayitvā, pabbajiṃ anagāriya”nti.",
  "atk-s0512a:1347_0": "Tattha tamaṃ dālayitvāti kāmādīnavadassanassa paṭipakkhabhūtaṃ sammohatamaṃ vidhamitvā.",
  "atk-s0512a:1347_1": "Pabbajinti upāgacchiṃ.",
  "atk-s0512a:1347_2": "Anagāriyanti pabbajjaṃ.",
  "atk-s0512a:1348_0": "23.",
  "atk-s0512a:1348_1": "Idāni yadatthaṃ tadā taṃ rājissariyaṃ pariccattaṃ,",
  "atk-s0512a:1348_2": "taṃ dassetuṃ “na me dessa”nti osānagāthamāha.",
  "atk-s0512a:1348_3": "Tassattho vuttanayova.",
  "atk-s0512a:1349_0": "Evaṃ pana mahāsatte pabbajite yāva soḷasavassakālā rājakule paricārikavesena devatāyeva naṃ upaṭṭhahiṃsu.",
  "atk-s0512a:1349_1": "So tattha jhānābhiññāyo nibbattetvā brahmalokūpago ahosi.",
  "atk-s0512a:1350_0": "Tadā kuhako devadatto ahosi,",
  "atk-s0512a:1350_1": "mātā mahāmāyā,",
  "atk-s0512a:1350_2": "mahārakkhitatāpaso sāriputtatthero,",
  "atk-s0512a:1350_3": "somanassakumāro lokanātho.",
  "atk-s0512a:1351_0": "Tassa yudhañjayacariyāyaṃ vuttanayeneva dasa pāramiyo niddhāretabbā.",
  "atk-s0512a:1351_1": "Idhāpi nekkhammapāramī atisayavatīti sā eva desanaṃ āruḷhā.",
  "atk-s0512a:1351_2": "Tathā sattavassikakāle eva rājakiccesu samatthatā,",
  "atk-s0512a:1351_3": "tassa tāpasassa kūṭajaṭilabhāvapariggaṇhanaṃ,",
  "atk-s0512a:1351_4": "tena payuttena raññā vadhe āṇatte santāsābhāvo,",
  "atk-s0512a:1351_5": "rañño santikaṃ gantvā nānānayehi tassa sadosataṃ attano ca niraparādhataṃ mahājanassa majjhe pakāsetvā",
  "atk-s0512a:1351_6": "rañño ca paraneyyabuddhitaṃ bālabhāvañca paṭṭhapetvā tena khamāpitepi tassa santike vāsato rajjissariyato",
  "atk-s0512a:1351_7": "ca saṃvegamāpajjitvā nānappakāraṃ yāciyamānenapi hatthagataṃ rajjasiriṃ kheḷapiṇḍaṃ viya chaḍḍetvā katthaci",
  "atk-s0512a:1351_8": "alaggacittena hutvā pabbajanaṃ,",
  "atk-s0512a:1351_9": "pabbajitvā pavivekārāmena hutvā nacirasseva appakasirena jhānābhiññānibbattananti evamādayo mahāsattassa guṇānubhāvā vibhāvetabbāti.",
  "atk-s0512a:1352_0": "Somanassacariyāvaṇṇanā niṭṭhitā.",
  "atk-s0512a:1353_0": "3. Ayogharacariyāvaṇṇanā",
  "atk-s0512a:1354_0": "24.",
  "atk-s0512a:1354_1": "Tatiye ayogharamhi saṃvaḍḍhoti amanussaupaddavaparivajjanatthaṃ caturassasālavasena kate mahati sabbaayomaye gehe saṃvaḍḍho.",
  "atk-s0512a:1354_2": "Nāmenāsi ayogharoti ayoghare jātasaṃvaḍḍhabhāveneva “ayogharakumāro”ti nāmena pākaṭo ahosi.",
  "atk-s0512a:1355_0": "25- 6.",
  "atk-s0512a:1355_1": "Tadā hi kāsirañño aggamahesiyā purimattabhāve sapatti “tava jātaṃ jātaṃ pajaṃ khādeyya”nti patthanaṃ",
  "atk-s0512a:1355_2": "paṭṭhapetvā yakkhiniyoniyaṃ nibbattā okāsaṃ labhitvā tassā vijātakāle dve vāre putte khādi.",
  "atk-s0512a:1355_3": "Tatiyavāre pana bodhisatto tassā kucchiyaṃ paṭisandhiṃ gaṇhi.",
  "atk-s0512a:1355_4": "Rājā “deviyā jātaṃ jātaṃ pajaṃ ekā yakkhinī khādati,",
  "atk-s0512a:1355_5": "kiṃ nu kho kātabba”nti manussehi sammantetvā “amanussā nāma ayogharassa bhāyanti,",
  "atk-s0512a:1355_6": "ayogharaṃ kātuṃ vaṭṭatī”ti vutte kammāre āṇāpetvā thambhe ādiṃ katvā ayomayeheva sabbagehasambhārehi",
  "atk-s0512a:1355_7": "caturassasālaṃ mahantaṃ ayogharaṃ niṭṭhāpetvā paripakkagabbhaṃ deviṃ tattha vāsesi.",
  "atk-s0512a:1355_8": "Sā tattha dhaññapuññalakkhaṇaṃ puttaṃ vijāyi.",
  "atk-s0512a:1355_9": "“Ayogharakumāro”tvevassa nāmaṃ kariṃsu.",
  "atk-s0512a:1355_10": "Taṃ dhātīnaṃ datvā mahantaṃ ārakkhaṃ saṃvidahitvā rājā deviṃ antepuraṃ ānesi.",
  "atk-s0512a:1355_11": "Yakkhinīpi udakavāraṃ gantvā vessavaṇassa udakaṃ vahantī jīvitakkhayaṃ pattā.",
  "atk-s0512a:1356_0": "Mahāsatto ayoghareyeva vaḍḍhitvā viññutaṃ patto,",
  "atk-s0512a:1356_1": "tattheva sabbasippāni uggaṇhi.",
  "atk-s0512a:1356_2": "Rājā puttaṃ soḷasavassuddesikaṃ viditvā “rajjamassa dassāmī”ti amacce āṇāpesi –",
  "atk-s0512a:1356_3": "“puttaṃ me ānethā”ti.",
  "atk-s0512a:1356_4": "Te “sādhu,",
  "atk-s0512a:1356_5": "devā”ti nagaraṃ alaṅkārāpetvā sabbālaṅkāravibhūsitaṃ maṅgalavāraṇaṃ ādāya tattha gantvā kumāraṃ alaṅkaritvā",
  "atk-s0512a:1356_6": "hatthikkhandhe nisīdāpetvā nagaraṃ padakkhiṇaṃ kāretvā rañño dassesuṃ.",
  "atk-s0512a:1356_7": "Mahāsatto rājānaṃ vanditvā aṭṭhāsi.",
  "atk-s0512a:1356_8": "Rājā tassa sarīrasobhaṃ oloketvā balavasinehena taṃ āliṅgitvā “ajjeva me puttaṃ abhisiñcathā”ti amacce āṇāpesi.",
  "atk-s0512a:1356_9": "Mahāsatto pitaraṃ vanditvā “na mayhaṃ rajjena attho,",
  "atk-s0512a:1356_10": "ahaṃ pabbajissāmi,",
  "atk-s0512a:1356_11": "pabbajjaṃ me anujānāthā”ti āha.",
  "atk-s0512a:1356_12": "Tena vuttaṃ “dukkhena jīvito laddho”tiādi.",
  "atk-s0512a:1357_0": "Tattha dukkhenāti, tāta,",
  "atk-s0512a:1357_1": "tava bhātikā dve ekāya yakkhiniyā khāditā,",
  "atk-s0512a:1357_2": "tuyhaṃ pana tato amanussabhayato nivāraṇatthaṃ katena dukkhena mahatā āyāsena jīvito laddho.",
  "atk-s0512a:1357_3": "Saṃpīḷe patipositoti nānāvidhāya amanussarakkhāya sambādhe ayoghare vijāyanakālato paṭṭhāya yāva soḷasavassuppattiyā sambādhe saṃvaḍḍhitoti attho. Ajjeva, putta,",
  "atk-s0512a:1357_4": "paṭipajja,",
  "atk-s0512a:1357_5": "kevalaṃ vasudhaṃ imanti kañcanamālālaṅkatassa setacchattassa heṭṭhā ratanarāsimhi ṭhapetvā tīhi saṅkhehi",
  "atk-s0512a:1357_6": "abhisiñciyamāno imaṃ kulasantakaṃ kevalaṃ sakalaṃ samuddapariyantaṃ tatoyeva saha raṭṭhehīti saraṭṭhakaṃ",
  "atk-s0512a:1357_7": "saha nigamehi mahāgāmehīti sanigamaṃ aparimitena parivārajanena saddhiṃ sajanaṃ imaṃ vasudhaṃ mahāpathaviṃ ajjeva, putta,",
  "atk-s0512a:1357_8": "paṭipajja,",
  "atk-s0512a:1357_9": "rajjaṃ kārehīti attho.",
  "atk-s0512a:1357_10": "Vanditvā khattiyaṃ.",
  "atk-s0512a:1357_11": "Añjaliṃ paggahetvāna,",
  "atk-s0512a:1357_12": "idaṃ vacanamabravinti khattiyaṃ kāsirājānaṃ mama pitaraṃ vanditvā tassa añjaliṃ paṇāmetvā idaṃ vacanaṃ abhāsiṃ.",
  "atk-s0512a:1358_0": "27.",
  "atk-s0512a:1358_1": "Ye keci mahiyā sattāti imissā mahāpathaviyā ye keci sattā nāma.",
  "atk-s0512a:1358_2": "Hīnamukkaṭṭhamajjhimāti lāmakā ceva uttamā ca,",
  "atk-s0512a:1358_3": "ubhinnaṃ vemajjhe bhavattā majjhimā ca.",
  "atk-s0512a:1358_4": "Sake geheti sabbe te sake gehe.",
  "atk-s0512a:1358_5": "Sakañātibhīti sakehi ñātīhi sammodamānā vissaṭṭhā anukkaṇṭhitā yathāvibhavaṃ vaḍḍhanti.",
  "atk-s0512a:1359_0": "28.",
  "atk-s0512a:1359_1": "Idaṃ loke uttariyanti idaṃ pana imasmiṃ loke asadisaṃ,",
  "atk-s0512a:1359_2": "mayhaṃ eva āveṇikaṃ.",
  "atk-s0512a:1359_3": "Kiṃ pana taṃ saṃpīḷe mama posananti sambādhe mama saṃvaḍḍhanaṃ.",
  "atk-s0512a:1359_4": "Tathā hi ayogharamhi saṃvaḍḍho,",
  "atk-s0512a:1359_5": "appabhe candasūriyeti candasūriyānaṃ pabhārahite ayoghare saṃvaḍḍhomhīti saṃvaḍḍho amhi.",
  "atk-s0512a:1360_0": "29.",
  "atk-s0512a:1360_1": "Pūtikuṇapasampuṇṇāti pūtigandhanānappakārakuṇapasampuṇṇā gūthanirayasadisā.",
  "atk-s0512a:1360_2": "Mātu kucchito jīvitasaṃsaye vattamāne kathaṃ muccitvā nikkhamitvā.",
  "atk-s0512a:1360_3": "Tato ghoratareti tatopi gabbhavāsato dāruṇatare,",
  "atk-s0512a:1360_4": "avissaṭṭhavāsena dukkhe.",
  "atk-s0512a:1360_5": "Pakkhittayoghareti pakkhitto ayoghare,",
  "atk-s0512a:1360_6": "bandhanāgāre ṭhapito viya ahosinti dasseti.",
  "atk-s0512a:1361_0": "30.",
  "atk-s0512a:1361_1": "Yadihanti ettha yadīti nipātamattaṃ.",
  "atk-s0512a:1361_2": "Tādisanti yādisaṃ pubbe vuttaṃ,",
  "atk-s0512a:1361_3": "tādisaṃ paramadāruṇaṃ dukkhaṃ patvā ahaṃ rajjesu yadi rajjāmi yadi ramissāmi,",
  "atk-s0512a:1361_4": "evaṃ sante pāpānaṃ lāmakānaṃ nihīnapurisānaṃ uttamo nihīnatamo siyaṃ.",
  "atk-s0512a:1362_0": "31.",
  "atk-s0512a:1362_1": "Ukkaṇṭhitomhi kāyenāti aparimuttagabbhavāsādinā pūtikāyena ukkaṇṭhito nibbinno amhi.",
  "atk-s0512a:1362_2": "Rajjenamhi anatthikoti rajjenapi anatthiko amhi.",
  "atk-s0512a:1362_3": "Yakkhiniyā hatthato muttopi hi nāhaṃ ajarāmaro,",
  "atk-s0512a:1362_4": "kiṃ me rajjena,",
  "atk-s0512a:1362_5": "rajjañhi nāma sabbesaṃ anatthānaṃ sannipātaṭṭhānaṃ,",
  "atk-s0512a:1362_6": "tattha ṭhitakālato paṭṭhāya dunnikkhamaṃ hoti,",
  "atk-s0512a:1362_7": "tasmā taṃ anupagantvā nibbutiṃ pariyesissaṃ,",
  "atk-s0512a:1362_8": "yattha maṃ maccu na maddiyeti yattha ṭhitaṃ maṃ mahāseno maccurājā na maddiye na otthareyya na abhibhaveyya,",
  "atk-s0512a:1362_9": "taṃ nibbutiṃ amatamahānibbānaṃ pariyesissāmīti.",
  "atk-s0512a:1363_0": "32.",
  "atk-s0512a:1363_1": "Evāhaṃ cintayitvānāti evaṃ iminā vuttappakārena nānappakāraṃ saṃsāre ādīnavaṃ paccavekkhaṇena nibbāne ānisaṃsadassanena ca yoniso cintetvā.",
  "atk-s0512a:1363_2": "Viravante mahājaneti mayā vippayogadukkhāsahanena viravante paridevante mātāpituppamukhe mahante jane.",
  "atk-s0512a:1363_3": "Nāgova bandhanaṃ chetvāti yathā nāma mahābalo hatthināgo dubbalataraṃ rajjubandhanaṃ sukheneva chindati,",
  "atk-s0512a:1363_4": "evameva ñātisaṅgādibhedassa tasmiṃ jane taṇhābandhanassa chindanena bandhanaṃ chetvā kānanasaṅkhātaṃ mahāvanaṃ pabbajjūpagamanavasena pāvisiṃ.",
  "atk-s0512a:1363_5": "Osānagāthā vuttatthā eva.",
  "atk-s0512a:1364_0": "Tattha ca mahāsatto attano pabbajjādhippāyaṃ jānitvā “tāta,",
  "atk-s0512a:1364_1": "kiṃkāraṇā pabbajasī”ti raññā vutto “deva,",
  "atk-s0512a:1364_2": "ahaṃ mātukucchimhi dasa māse gūthaniraye viya vasitvā mātu kucchito nikkhanto yakkhiniyā bhayena soḷasavassāni",
  "atk-s0512a:1364_3": "bandhanāgāre vasanto bahi oloketumpi na labhiṃ,",
  "atk-s0512a:1364_4": "ussadaniraye pakkhitto viya ahosiṃ,",
  "atk-s0512a:1364_5": "yakkhinito muttopi ajarāmaro na homi,",
  "atk-s0512a:1364_6": "maccu nāmesa na sakkā kenaci jinituṃ,",
  "atk-s0512a:1364_7": "bhave ukkaṇṭhitomhi,",
  "atk-s0512a:1364_8": "yāva me byādhijarāmaraṇāni nāgacchanti,",
  "atk-s0512a:1364_9": "tāvadeva pabbajitvā dhammaṃ carissāmi,",
  "atk-s0512a:1364_10": "alaṃ me rajjena,",
  "atk-s0512a:1364_11": "anujānāhi maṃ, deva,",
  "atk-s0512a:1364_12": "pabbajitu”nti vatvā –",
  "atk-s0512a:1365_0": "“Yamekarattiṃ paṭhamaṃ, gabbhe vasati māṇavo;",
  "atk-s0512a:1366_0": "Abbhuṭṭhitova so yāti, sa gacchaṃ na nivattatī”ti. –",
  "atk-s0512a:1367_0": "Ādinā catuvīsatiyā gāthāhi pitu dhammaṃ desetvā “mahārāja,",
  "atk-s0512a:1367_1": "tumhākaṃ rajjaṃ tumhākameva hotu,",
  "atk-s0512a:1367_2": "na mayhaṃ iminā attho,",
  "atk-s0512a:1367_3": "tumhehi saddhiṃ kathenteyeva byādhijarāmaraṇāni āgaccheyyuṃ,",
  "atk-s0512a:1367_4": "tiṭṭhatha tumhe”ti vatvā ayadāmaṃ chinditvā mattahatthī viya,",
  "atk-s0512a:1367_5": "kañcanapañjaraṃ bhinditvā sīhapotako viya,",
  "atk-s0512a:1367_6": "kāme pahāya mātāpitaro vanditvā nikkhami.",
  "atk-s0512a:1367_7": "Athassa pitā “ayaṃ nāma kumāro pabbajitukāmo,",
  "atk-s0512a:1367_8": "kimaṅgaṃ panāhaṃ,",
  "atk-s0512a:1367_9": "mamāpi rajjena attho natthī”ti rajjaṃ pahāya tena saddhiṃ eva nikkhami.",
  "atk-s0512a:1367_10": "Tasmiṃ nikkhamante devīpi amaccāpi brāhmaṇagahapatikādayopīti sakalanagaravāsino bhoge chaḍḍetvā nikkhamiṃsu.",
  "atk-s0512a:1367_11": "Samāgamo mahā ahosi,",
  "atk-s0512a:1367_12": "parisā dvādasayojanikā jātā,",
  "atk-s0512a:1367_13": "te ādāya mahāsatto himavantaṃ pāvisi.",
  "atk-s0512a:1368_0": "Sakko devarājā tassa nikkhantabhāvaṃ ñatvā vissakammaṃ pesetvā dvādasayojanāyāmaṃ sattayojanavitthāraṃ assamapadaṃ kāresi,",
  "atk-s0512a:1368_1": "sabbe ca pabbajitaparikkhāre paṭiyādāpesi.",
  "atk-s0512a:1368_2": "Idha mahāsattassa pabbajjā ca ovādadānañca brahmalokaparāyanatā ca parisāya sammā paṭipatti ca sabbā mahāgovindacariyāyaṃ vuttanayeneva veditabbā.",
  "atk-s0512a:1369_0": "Tadā mātāpitaro mahārājakulāni ahesuṃ, parisā buddhaparisā, ayogharapaṇḍito lokanātho.",
  "atk-s0512a:1370_0": "Tassa sesapāraminiddhāraṇā ānubhāvavibhāvanā ca heṭṭhā vuttanayeneva veditabbāti.",
  "atk-s0512a:1371_0": "Ayogharacariyāvaṇṇanā niṭṭhitā.",
  "atk-s0512a:1372_0": "4. Bhisacariyāvaṇṇanā",
  "atk-s0512a:1373_0": "34.",
  "atk-s0512a:1374_0": "Catutthe yadā homi,",
  "atk-s0512a:1374_1": "kāsīnaṃ puravaruttameti “kāsī”ti bahuvacanavasena laddhavohārassa raṭṭhassa nagaravare bārāṇasiyaṃ yasmiṃ kāle jātasaṃvaḍḍho hutvā vasāmīti attho.",
  "atk-s0512a:1374_2": "Bhaginī ca bhātaro satta,",
  "atk-s0512a:1374_3": "nibbattā sottiye kuleti upakañcanādayo cha ahañcāti bhātaro satta sabbakaniṭṭhā kañcanadevī nāma bhaginī",
  "atk-s0512a:1374_4": "cāti sabbe mayaṃ aṭṭha janā mantajjhenaniratatāya sottiye uditodite mahati brāhmaṇakule tadā nibbattā",
  "atk-s0512a:1374_5": "jātāti attho.",
  "atk-s0512a:1375_0": "35.",
  "atk-s0512a:1376_0": "Bodhisatto hi tadā bārāṇasiyaṃ asītikoṭivibhavassa brāhmaṇamahāsālassa putto hutvā nibbatti.",
  "atk-s0512a:1376_1": "Tassa “kañcanakumāro”ti nāmaṃ kariṃsu.",
  "atk-s0512a:1376_2": "Athassa padasā vicaraṇakāle aparo putto vijāyi.",
  "atk-s0512a:1376_3": "“Upakañcanakumāro”tissa nāmaṃ kariṃsu.",
  "atk-s0512a:1376_4": "Tato paṭṭhāya mahāsattaṃ “mahākañcanakumāro”ti samudācaranti.",
  "atk-s0512a:1376_5": "Evaṃ paṭipāṭiyā satta puttā ahesuṃ.",
  "atk-s0512a:1376_6": "Sabbakaniṭṭhā pana ekā dhītā.",
  "atk-s0512a:1376_7": "Tassā “kañcanadevī”ti nāmaṃ kariṃsu.",
  "atk-s0512a:1376_8": "Mahāsatto vayappatto takkasilaṃ gantvā sabbasippāni uggahetvā paccāgañchi.",
  "atk-s0512a:1377_0": "Atha naṃ mātāpitaro gharāvāsena bandhitukāmā “attano samānajātikulato te dārikaṃ ānessāmā”ti vadiṃsu. So “amma, tāta,",
  "atk-s0512a:1377_1": "na mayhaṃ gharāvāsena attho.",
  "atk-s0512a:1377_2": "Mayhañhi sabbo lokasannivāso āditto viya sappaṭibhayo,",
  "atk-s0512a:1377_3": "bandhanāgāraṃ viya palibuddhanaṃ,",
  "atk-s0512a:1377_4": "ukkārabhūmi viya jiguccho hutvā upaṭṭhāti,",
  "atk-s0512a:1377_5": "na me cittaṃ kāmesu rajjati,",
  "atk-s0512a:1377_6": "aññe vo puttā atthi,",
  "atk-s0512a:1377_7": "te gharāvāsena nimantethā”ti vatvā punappunaṃ yācitopi sahāyehi yācāpitopi na icchi,",
  "atk-s0512a:1377_8": "atha naṃ sahāyā “samma,",
  "atk-s0512a:1377_9": "kiṃ pana tvaṃ patthayanto kāme paribhuñjituṃ na icchasī”ti pucchiṃsu.",
  "atk-s0512a:1377_10": "So tesaṃ attano nekkhammajjhāsayaṃ ārocesi.",
  "atk-s0512a:1377_11": "Tena vuttaṃ “etesaṃ pubbajo āsi”ntiādi.",
  "atk-s0512a:1378_0": "Tattha etesaṃ pubbajo āsinti etesaṃ upakañcanakādīnaṃ sattannaṃ jeṭṭhabhātiko ahaṃ tadā ahosiṃ.",
  "atk-s0512a:1378_1": "Hirīsukkamupāgatoti sukkavipākattā santānassa visodhanato ca sukkaṃ pāpajigucchanalakkhaṇaṃ hiriṃ bhusaṃ āgato,",
  "atk-s0512a:1378_2": "ativiya pāpaṃ jigucchanto āsinti attho.",
  "atk-s0512a:1378_3": "Bhavaṃ disvāna bhayato,",
  "atk-s0512a:1378_4": "nekkhammābhirato ahanti kāmabhavādīnaṃ vasena sabbaṃ bhavaṃ pakkhandituṃ āgacchantaṃ caṇḍahatthiṃ viya,",
  "atk-s0512a:1378_5": "hiṃsituṃ āgacchantaṃ ukkhittāsikaṃ vadhakaṃ viya,",
  "atk-s0512a:1378_6": "sīhaṃ viya,",
  "atk-s0512a:1378_7": "yakkhaṃ viya,",
  "atk-s0512a:1378_8": "rakkhasaṃ viya,",
  "atk-s0512a:1378_9": "ghoravisaṃ viya,",
  "atk-s0512a:1378_10": "āsivisaṃ viya,",
  "atk-s0512a:1378_11": "ādittaṃ aṅgāraṃ viya,",
  "atk-s0512a:1378_12": "sappaṭibhayaṃ bhayānakabhāvato passitvā tato muccanatthañca pabbajjābhirato pabbajitvā “kathaṃ nu kho dhammacariyaṃ sammāpaṭipattiṃ pūreyyaṃ,",
  "atk-s0512a:1378_13": "jhānasamāpattiyo ca nibbatteyya”nti pabbajjākusaladhammapaṭhamajjhānādiabhirato tadā ahaṃ āsinti attho.",
  "atk-s0512a:1379_0": "36.",
  "atk-s0512a:1379_1": "Pahitāti mātāpitūhi pesitā.",
  "atk-s0512a:1379_2": "Ekamānasāti samānajjhāsayā pubbe mayā ekacchandā manāpacārino mātāpitūhi pahitattā pana mama paṭikkūlaṃ amanāpaṃ vadantā.",
  "atk-s0512a:1379_3": "Kāmehi maṃ nimantentīti mahāpitūhi vā ekamānasā kāmehi maṃ nimantenti.",
  "atk-s0512a:1379_4": "Kulavaṃsaṃ dhārehīti gharāvāsaṃ saṇṭhapento attano kulavaṃsaṃ dhārehi patiṭṭhapehīti kāmehi maṃ nimantesunti attho.",
  "atk-s0512a:1380_0": "37.",
  "atk-s0512a:1380_1": "Yaṃ tesaṃ vacanaṃ vuttanti tesaṃ mama piyasahāyānaṃ yaṃ vacanaṃ vuttaṃ.",
  "atk-s0512a:1380_2": "Gihidhamme sukhāvahanti gihibhāve sati gahaṭṭhabhāve ṭhitassa purisassa ñāyānugatattā diṭṭhadhammikassa",
  "atk-s0512a:1380_3": "samparāyikassa ca sukhassa āvahanato sukhāvahaṃ.",
  "atk-s0512a:1380_4": "Taṃ me ahosi kaṭhinanti taṃ tesaṃ mayhaṃ sahāyānaṃ mātāpitūnañca vacanaṃ ekanteneva nekkhammābhiratattā",
  "atk-s0512a:1380_5": "amanāpabhāvena me kaṭhinaṃ pharusaṃ divasaṃ santattaphālasadisaṃ ubhopi kaṇṇe jhāpentaṃ viya ahosi.",
  "atk-s0512a:1381_0": "38.",
  "atk-s0512a:1381_1": "Te maṃ tadā ukkhipantanti te mayhaṃ sahāyā mātāpitūhi attano ca upanimantanavasena anekavāraṃ upanīyamāne",
  "atk-s0512a:1381_2": "kāme uddhamuddhaṃ khipantaṃ chaḍḍentaṃ paṭikkhipantaṃ maṃ pucchiṃsu.",
  "atk-s0512a:1381_3": "Patthitaṃ mamāti ito visuddhataraṃ kiṃ nu kho iminā patthitanti mayā abhipatthitaṃ mama taṃ patthanaṃ pucchiṃsu –",
  "atk-s0512a:1381_4": "“kiṃ tvaṃ patthayase, samma,",
  "atk-s0512a:1381_5": "yadi kāme na bhuñjasī”ti.",
  "atk-s0512a:1382_0": "39.",
  "atk-s0512a:1382_1": "Atthakāmoti attano atthakāmo,",
  "atk-s0512a:1382_2": "pāpabhīrūti attho.",
  "atk-s0512a:1382_3": "“Attakāmo”tipi pāḷi.",
  "atk-s0512a:1382_4": "Hitesinanti mayhaṃ hitesīnaṃ piyasahāyānaṃ.",
  "atk-s0512a:1382_5": "Keci “atthakāmahitesina”nti paṭhanti,",
  "atk-s0512a:1382_6": "taṃ na sundaraṃ.",
  "atk-s0512a:1383_0": "40.",
  "atk-s0512a:1383_1": "Pitu mātu ca sāvayunti te mayhaṃ sahāyā anivattanīyaṃ mama pabbajjāchandaṃ viditvā pabbajitukāmatādīpakaṃ mayhaṃ vacanaṃ pitu mātu ca sāvesuṃ. “Yagghe, ammatātā, jānātha,",
  "atk-s0512a:1383_2": "ekanteneva mahākañcanakumāro pabbajissati,",
  "atk-s0512a:1383_3": "na so sakkā kenaci upāyena kāmesu upanetu”nti avocuṃ.",
  "atk-s0512a:1383_4": "Mātāpitā evamāhūti tadā mayhaṃ mātāpitaro mama sahāyehi vuttaṃ mama vacanaṃ sutvā evamāhaṃsu –",
  "atk-s0512a:1383_5": "“sabbeva pabbajāma, bho”ti,",
  "atk-s0512a:1383_6": "yadi mahākañcanakumārassa nekkhammaṃ abhirucitaṃ,",
  "atk-s0512a:1383_7": "yaṃ tassa abhirucitaṃ,",
  "atk-s0512a:1383_8": "tadamhākampi abhirucitameva,",
  "atk-s0512a:1383_9": "tasmā sabbeva pabbajāma, bhoti.",
  "atk-s0512a:1383_10": "“Bho”ti tesaṃ brāhmaṇānaṃ ālapanaṃ.",
  "atk-s0512a:1383_11": "“Pabbajāma kho”tipi pāṭho,",
  "atk-s0512a:1383_12": "pabbajāma evāti attho.",
  "atk-s0512a:1383_13": "Mahāsattassa hi pabbajjāchandaṃ viditvā upakañcanādayo cha bhātaro bhaginī ca kañcanadevī pabbajitukāmāva ahesuṃ,",
  "atk-s0512a:1383_14": "tena tepi mātāpitūhi gharāvāsena nimantiyamānā na icchiṃsuyeva.",
  "atk-s0512a:1383_15": "Tasmā evamāhaṃsu “sabbeva pabbajāma, bho”ti.",
  "atk-s0512a:1384_0": "Evañca pana vatvā mahāsattaṃ mātāpitaro pakkositvā attanopi adhippāyaṃ tassa ācikkhitvā “tāta,",
  "atk-s0512a:1384_1": "yadi pabbajitukāmosi,",
  "atk-s0512a:1384_2": "asītikoṭidhanaṃ tava santakaṃ yathāsukhaṃ vissajjehī”ti āhaṃsu.",
  "atk-s0512a:1384_3": "Atha naṃ mahāpuriso kapaṇaddhikādīnaṃ vissajjetvā mahābhinikkhamanaṃ nikkhamitvā himavantaṃ pāvisi.",
  "atk-s0512a:1384_4": "Tena saddhiṃ mātāpitaro cha bhātaro ca bhaginī ca eko dāso ekā dāsī eko ca sahāyo gharāvāsaṃ pahāya agamaṃsu.",
  "atk-s0512a:1384_5": "Tena vuttaṃ –",
  "atk-s0512a:1385_0": "41.",
  "atk-s0512a:1386_0": "“Ubho mātā pitā mayhaṃ, bhaginī ca satta bhātaro;",
  "atk-s0512a:1387_0": "Amitadhanaṃ chaḍḍayitvā, pavisimhā mahāvana”nti.",
  "atk-s0512a:1388_0": "Jātakaṭṭhakathāyaṃ pana “mātāpitūsu kālaṃkatesu tesaṃ kattabbakiccaṃ katvā mahāsatto mahābhinikkhamanaṃ nikkhamī”ti vuttaṃ.",
  "atk-s0512a:1389_0": "Evaṃ himavantaṃ pavisitvā ca te bodhisattappamukhā ekaṃ padumasaraṃ nissāya ramaṇīye bhūmibhāge assamaṃ katvā pabbajitvā vanamūlaphalāhārā yāpayiṃsu.",
  "atk-s0512a:1389_1": "Tesu upakañcanādayo aṭṭha janā vārena phalāphalaṃ āharitvā ekasmiṃ pāsāṇaphalake attano itaresañca koṭṭhāse",
  "atk-s0512a:1389_2": "katvā ghaṇṭisaññaṃ datvā attano koṭṭhāsaṃ ādāya vasanaṭṭhānaṃ pavisanti.",
  "atk-s0512a:1389_3": "Sesāpi ghaṇṭisaññāya paṇṇasālato nikkhamitvā attano attano pāpuṇanakoṭṭhāsaṃ ādāya vasanaṭṭhānaṃ gantvā paribhuñjitvā samaṇadhammaṃ karonti.",
  "atk-s0512a:1390_0": "Aparabhāge bhisāni āharitvā tatheva khādanti.",
  "atk-s0512a:1390_1": "Tattha te ghoratapā paramadhitindriyā kasiṇaparikammaṃ karontā vihariṃsu.",
  "atk-s0512a:1390_2": "Atha nesaṃ sīlatejena sakkassa bhavanaṃ kampi.",
  "atk-s0512a:1390_3": "Sakko taṃ kāraṇaṃ ñatvā “ime isayo vīmaṃsissāmī”ti attano ānubhāvena mahāsattassa koṭṭhāse tayo divase antaradhāpesi.",
  "atk-s0512a:1390_4": "Mahāsatto paṭhamadivase koṭṭhāsaṃ adisvā “mama koṭṭhāso pamuṭṭho bhavissatī”ti cintesi.",
  "atk-s0512a:1390_5": "Dutiyadivase “mama dosena bhavitabbaṃ,",
  "atk-s0512a:1390_6": "paṇāmanavasena mama koṭṭhāsaṃ na ṭhapitaṃ maññe”ti cintesi.",
  "atk-s0512a:1390_7": "Tatiyadivase “taṃ kāraṇaṃ sutvā khamāpessāmī”ti sāyanhasamaye ghaṇṭisaññaṃ datvā tāya saññāya sabbesu",
  "atk-s0512a:1390_8": "sannipatitesu tamatthaṃ ārocetvā tīsupi divasesu tehi jeṭṭhakoṭṭhāsassa ṭhapitabhāvaṃ sutvā “tumhehi",
  "atk-s0512a:1390_9": "mayhaṃ koṭṭhāso ṭhapito,",
  "atk-s0512a:1390_10": "mayā pana na laddho,",
  "atk-s0512a:1390_11": "kiṃ nu kho kāraṇa”nti āha.",
  "atk-s0512a:1390_12": "Taṃ sutvā sabbeva saṃvegappattā ahesuṃ.",
  "atk-s0512a:1391_0": "Tasmiṃ assame rukkhadevatāpi attano bhavanato otaritvā tesaṃ santike nisīdi.",
  "atk-s0512a:1391_1": "Manussānaṃ hatthato palāyitvā araññaṃ paviṭṭho eko vāraṇo ahituṇḍikahatthato palāyitvā mutto sappakīḷāpanako",
  "atk-s0512a:1391_2": "eko vānaro ca tehi isīhi kataparicayā tadā tesaṃ santikaṃ gantvā ekamantaṃ aṭṭhaṃsu.",
  "atk-s0512a:1391_3": "Sakkopi “isigaṇaṃ pariggaṇhissāmī”ti adissamānakāyo tattheva aṭṭhāsi.",
  "atk-s0512a:1391_4": "Tasmiñca khaṇe bodhisattassa kaniṭṭho upakañcanatāpaso uṭṭhāya bodhisattaṃ vanditvā sesānaṃ apacitiṃ",
  "atk-s0512a:1391_5": "dassetvā “ahaṃ saññaṃ paṭṭhapetvā attānaññeva sodhetuṃ labhāmī”ti pucchitvā “āma,",
  "atk-s0512a:1391_6": "labhasī”ti vutte isigaṇamajjhe ṭhatvā sapathaṃ karonto –",
  "atk-s0512a:1392_0": "“Assaṃ gavaṃ rajataṃ jātarūpaṃ, bhariyañca so idha labhataṃ manāpaṃ;",
  "atk-s0512a:1393_0": "Puttehi dārehi samaṅgi hotu, bhisāni te brāhmaṇa yo ahāsī”ti. –",
  "atk-s0512a:1394_0": "Imaṃ gāthaṃ abhāsi.",
  "atk-s0512a:1394_1": "Imañhi so “yattakāni piyavatthūni honti,",
  "atk-s0512a:1394_2": "tehi vippayoge tattakāni dukkhāni uppajjantī”ti vatthukāme garahanto āha.",
  "atk-s0512a:1395_0": "Taṃ sutvā isigaṇo “mārisa,",
  "atk-s0512a:1395_1": "mā kathaya,",
  "atk-s0512a:1395_2": "atibhāriyo te sapatho”ti kaṇṇe pidahi.",
  "atk-s0512a:1395_3": "Bodhisattopi “atibhāriyo te sapatho, na,",
  "atk-s0512a:1395_4": "tvaṃ tāta, gaṇhasi,",
  "atk-s0512a:1395_5": "tava pattāsane nisīdā”ti āha.",
  "atk-s0512a:1395_6": "Sesāpi sapathaṃ karontā yathākkamaṃ –",
  "atk-s0512a:1396_0": "“Mālañca so kāsikacandanañca, dhāretu puttassa bahū bhavantu;",
  "atk-s0512a:1397_0": "Kāmesu tibbaṃ kurutaṃ apekkhaṃ, bhisāni te brāhmaṇa yo ahāsi.",
  "atk-s0512a:1398_0": "“Pahūtadhañño kasimā yasassī, putte gihī dhanimā sabbakāme;",
  "atk-s0512a:1399_0": "Vayaṃ apassaṃ gharamāvasātu, bhisāni te brāhmaṇa yo ahāsi.",
  "atk-s0512a:1400_0": "“So khattiyo hotu pasayhakārī, rājābhirājā balavā yasassī;",
  "atk-s0512a:1401_0": "Sacāturantaṃ mahimāvasātu, bhisāni te brāhmaṇa yo ahāsi.",
  "atk-s0512a:1402_0": "“So brāhmaṇo hotu avītarāgo, muhuttanakkhattapathesu yutto;",
  "atk-s0512a:1403_0": "Pūjetu naṃ raṭṭhapatī yasassī, bhisāni te brāhmaṇa yo ahāsi.",
  "atk-s0512a:1404_0": "“Ajjhāyakaṃ sabbasamantavedaṃ, tapassinaṃ maññatu sabbaloko;",
  "atk-s0512a:1405_0": "Pūjentu naṃ jānapadā samecca, bhisāni te brāhmaṇa yo ahāsi.",
  "atk-s0512a:1406_0": "“Catussadaṃ gāmavaraṃ samiddhaṃ, dinnañhi so bhuñjatu vāsavena;",
  "atk-s0512a:1407_0": "Avītarāgo maraṇaṃ upetu, bhisāni te brāhmaṇa yo ahāsi.",
  "atk-s0512a:1408_0": "“So gāmaṇī hotu sahāyamajjhe, naccehi gītehi pamodamāno;",
  "atk-s0512a:1409_0": "So rājato byasanamālattha kiñci, bhisāni te brāhmaṇa yo ahāsi.",
  "atk-s0512a:1410_0": "“Taṃ ekarājā pathaviṃ vijetvā, itthīsahassassa ṭhapetu agge;",
  "atk-s0512a:1411_0": "Sīmantinīnaṃ pavarā bhavātu, bhisāni te brāhmaṇa yā ahāsi.",
  "atk-s0512a:1412_0": "“Isīnañhi sā sabbasamāgatānaṃ, bhuñjeyya sāduṃ avikampamānā;",
  "atk-s0512a:1413_0": "Carātu lābhena vikatthamānā, bhisāni te brāhaṇa yā ahāsi.",
  "atk-s0512a:1414_0": "“Āvāsiko hotu mahāvihāre, navakammiko hotu gajaṅgalāyaṃ;",
  "atk-s0512a:1415_0": "Ālokasandhiṃ divasaṃ karotu, bhisāni te brāhmaṇa yo ahāsi.",
  "atk-s0512a:1416_0": "“So bajjhataṃ pāsasatehi chamhi, rammā vanā nīyatu rājadhāniṃ;",
  "atk-s0512a:1417_0": "Tuttehi so haññatu pācanehi, bhisāni te brāhmaṇa yo ahāsi.",
  "atk-s0512a:1418_0": "“Alakkamālī tipukaṇṇapiṭṭho, laṭṭhīhato sappamukhaṃ upetu;",
  "atk-s0512a:1419_0": "Sakacchabandho visikhaṃ carātu, bhisāni te brāhmaṇa yo ahāsī”ti. –",
  "atk-s0512a:1420_0": "Imā gāthāyo avocuṃ.",
  "atk-s0512a:1421_0": "Tattha tibbanti vatthukāmakilesakāmesu bahalaṃ apekkhaṃ karotu.",
  "atk-s0512a:1421_1": "Kasimāti sampannakasikammo.",
  "atk-s0512a:1421_2": "Putte gihī dhanimā sabbakāmeti putte labhatu,",
  "atk-s0512a:1421_3": "gihī hotu,",
  "atk-s0512a:1421_4": "sattavidhena dhanena dhanimā hotu,",
  "atk-s0512a:1421_5": "rūpādibhede sabbakāme labhatu.",
  "atk-s0512a:1421_6": "Vayaṃ apassanti mahallakakālepi apabbajitvā attano vayaṃ apassanto pañcakāmaguṇasamiddhaṃ gharameva āvasatu.",
  "atk-s0512a:1421_7": "Rājābhirājāti rājūnaṃ antare atirājā.",
  "atk-s0512a:1421_8": "Avītarāgoti purohitaṭṭhānataṇhāya sataṇho.",
  "atk-s0512a:1421_9": "Tapassinanti tapasīlaṃ,",
  "atk-s0512a:1421_10": "sīlasampannoti naṃ maññatu.",
  "atk-s0512a:1421_11": "Catussadanti ākiṇṇamanussatāya manussehi pahūtadhaññatāya dhaññena sulabhadārutāya dārūhi sampannodakatāya udakenāti catūhi ussannaṃ.",
  "atk-s0512a:1421_12": "Vāsavenāti vāsavena dinnaṃ viya acalaṃ,",
  "atk-s0512a:1421_13": "vāsavato laddhavarānubhāveneva rājānaṃ ārādhetvā tena dinnantipi attho.",
  "atk-s0512a:1421_14": "Avītarāgoti avigatarāgo kaddame sūkaro viya kāmapaṅke nimuggova hotu.",
  "atk-s0512a:1422_0": "Gāmaṇīti gāmajeṭṭhako.",
  "atk-s0512a:1422_1": "Tanti taṃ itthiṃ.",
  "atk-s0512a:1422_2": "Ekarājāti aggarājā.",
  "atk-s0512a:1422_3": "Itthīsahassassāti vacanamaṭṭhatāya vuttaṃ.",
  "atk-s0512a:1422_4": "Soḷasannaṃ itthisahassānaṃ aggaṭṭhāne ṭhapetūti attho.",
  "atk-s0512a:1422_5": "Sīmantinīnanti sīmantadharānaṃ,",
  "atk-s0512a:1422_6": "itthīnanti attho.",
  "atk-s0512a:1422_7": "Sabbasamāgatānanti sabbesaṃ sannipatitānaṃ majjhe nisīditvā.",
  "atk-s0512a:1422_8": "Avikampamānāti anosakkamānā sādurasaṃ bhuñjatūti attho.",
  "atk-s0512a:1422_9": "Carātu lābhena vikatthamānāti lābhahetu siṅgāravesaṃ gahetvā lābhaṃ uppādetuṃ caratu.",
  "atk-s0512a:1422_10": "Āvāsikoti āvāsajagganako.",
  "atk-s0512a:1422_11": "Gajaṅgalāyanti evaṃnāmake nagare.",
  "atk-s0512a:1422_12": "Tattha kira dabbasambhārā sulabhā.",
  "atk-s0512a:1422_13": "Ālokasandhiṃ divasanti ekadivasena ekameva vātapānaṃ karotu.",
  "atk-s0512a:1422_14": "So kira devaputto kassapabuddhakāle gajaṅgalanagaraṃ nissāya yojanike mahāvihāre āvāsiko saṅghatthero",
  "atk-s0512a:1422_15": "hutvā jiṇṇe vihāre navakammāni karontova mahādukkhaṃ anubhavi,",
  "atk-s0512a:1422_16": "taṃ sandhāyāha.",
  "atk-s0512a:1423_0": "Pāsasatehīti bahūhi pāsehi.",
  "atk-s0512a:1423_1": "Chamhīti catūsu pādesu gīvāya kaṭibhāge cāti chasu ṭhānesu.",
  "atk-s0512a:1423_2": "Tuttehīti dvikaṇṭakāhi dīghalaṭṭhīhi.",
  "atk-s0512a:1423_3": "Pācanehīti rassapācanehi,",
  "atk-s0512a:1423_4": "aṅkusakehi vā.",
  "atk-s0512a:1423_5": "Alakkamālīti ahituṇḍikena kaṇṭhe parikkhipitvā ṭhapitāya alakkamālāya samannāgato.",
  "atk-s0512a:1423_6": "Tipukaṇṇapiṭṭhoti tipupiḷandhanena piḷandhitapiṭṭhikaṇṇo kaṇṇapiṭṭho.",
  "atk-s0512a:1423_7": "Laṭṭhihatoti sappakīḷāpanaṃ sikkhāpayamāno laṭṭhiyā hato hutvā.",
  "atk-s0512a:1423_8": "Sabbaṃ te kāmabhogaṃ gharāvāsaṃ attanā attanā anubhūtadukkhañca jigucchantā tathā tathā sapathaṃ karontā evamāhaṃsu.",
  "atk-s0512a:1424_0": "Atha bodhisatto “sabbehi imehi sapatho kato, mayāpi kātuṃ vaṭṭatī”ti sapathaṃ karonto –",
  "atk-s0512a:1425_0": "“Yo ve anaṭṭhaṃva naṭṭhanti cāha, kāmeva so labhataṃ bhuñjatañca;",
  "atk-s0512a:1426_0": "Agāramajjhe maraṇaṃ upetu, yo vā bhonto saṅkati kañci devā”ti. –",
  "atk-s0512a:1427_0": "Imaṃ gāthamāha.",
  "atk-s0512a:1428_0": "Tattha bhontoti bhavanto. Saṅkatīti āsaṅkati. Kañcīti aññataraṃ.",
  "atk-s0512a:1429_0": "Atha sakko “sabbepime kāmesu nirapekkhā”ti jānitvā saṃviggamānaso na imesu kenacipi bhisāni nītāni,",
  "atk-s0512a:1429_1": "nāpi tayā anaṭṭhaṃ naṭṭhanti vuttaṃ,",
  "atk-s0512a:1429_2": "apica ahaṃ tumhe vīmaṃsitukāmo antaradhāpesinti dassento –",
  "atk-s0512a:1430_0": "“Vīmaṃsamāno isino bhisāni, tīre gahetvāna thale nidhesiṃ;",
  "atk-s0512a:1431_0": "Suddhā apāpā isayo vasanti, etāni te brahmacārī bhisānī”ti. –",
  "atk-s0512a:1432_0": "Osānagāthamāha.",
  "atk-s0512a:1433_0": "Taṃ sutvā bodhisatto –",
  "atk-s0512a:1434_0": "“Na te naṭā no pana kīḷaneyyā, na bandhavā no pana te sahāyā;",
  "atk-s0512a:1435_0": "Kismiṃ vupatthambha sahassanetta, isīhi tvaṃ kīḷasi devarājā”ti. –",
  "atk-s0512a:1436_0": "Sakkaṃ tajjesi.",
  "atk-s0512a:1437_0": "Atha naṃ sakko –",
  "atk-s0512a:1438_0": "“Ācariyo mesi pitā ca mayhaṃ, esā patiṭṭhā khalitassa brahme;",
  "atk-s0512a:1439_0": "Ekāparādhaṃ khama bhūripañña, na paṇḍitā kodhabalā bhavantī”ti. –",
  "atk-s0512a:1440_0": "Khamāpesi.",
  "atk-s0512a:1441_0": "Mahāsatto sakkassa devarañño khamitvā sayaṃ isigaṇaṃ khamāpento –",
  "atk-s0512a:1442_0": "“Suvāsitaṃ isinaṃ ekarattaṃ, yaṃ vāsavaṃ bhūtapatiddasāma;",
  "atk-s0512a:1443_0": "Sabbeva bhonto sumanā bhavantu, yaṃ brāhmaṇo paccupādī bhisānī”ti. –",
  "atk-s0512a:1444_0": "Āha.",
  "atk-s0512a:1445_0": "Tattha na te naṭāti, devarāja,",
  "atk-s0512a:1445_1": "mayaṃ tava naṭā vā kīḷitabbayuttakā vā na homa.",
  "atk-s0512a:1445_2": "Nāpi tava ñātakā,",
  "atk-s0512a:1445_3": "sahāyā hassaṃ kātabbā.",
  "atk-s0512a:1445_4": "Atha tvaṃ kismiṃ vupatthambhāti kiṃ upatthambhakaṃ katvā,",
  "atk-s0512a:1445_5": "kiṃ nissāya isīhi saddhiṃ kīḷasīti attho.",
  "atk-s0512a:1445_6": "Esā patiṭṭhāti esā tava pādacchāyā ajja mama khalitassa aparādhassa patiṭṭhā hotu.",
  "atk-s0512a:1445_7": "Suvāsitanti āyasmantānaṃ isīnaṃ ekarattimpi imasmiṃ araññe vasitaṃ suvasitameva.",
  "atk-s0512a:1445_8": "Kiṃkāraṇā?",
  "atk-s0512a:1445_9": "Yaṃ vāsavaṃ bhūtapatiṃ addasāma.",
  "atk-s0512a:1445_10": "Sace hi mayaṃ nagare avasimhā,",
  "atk-s0512a:1445_11": "na imaṃ addasāma.",
  "atk-s0512a:1445_12": "Bhontoti bhavanto.",
  "atk-s0512a:1445_13": "Sabbepi sumanā bhavantu tussantu,",
  "atk-s0512a:1445_14": "sakkassa devarañño khamantu,",
  "atk-s0512a:1445_15": "kiṃkāraṇā?",
  "atk-s0512a:1445_16": "Yaṃ brāhmaṇo paccupādī bhisāni yasmā tumhākaṃ ācariyo bhisāni alabhīti.",
  "atk-s0512a:1445_17": "Sakko isigaṇaṃ vanditvā devalokaṃ gato.",
  "atk-s0512a:1445_18": "Isigaṇopi jhānābhiññāyo nibbattetvā brahmalokūpago ahosi.",
  "atk-s0512a:1446_0": "Tadā upakañcanādayo cha bhātaro sāriputtamoggallānamahākassapaanuruddhapuṇṇaānandattherā,",
  "atk-s0512a:1446_1": "bhaginī uppalavaṇṇā,",
  "atk-s0512a:1446_2": "dāsī khujjuttarā,",
  "atk-s0512a:1446_3": "dāso citto gahapati,",
  "atk-s0512a:1446_4": "rukkhadevatā sātāgiro,",
  "atk-s0512a:1446_5": "vāraṇo pālileyyanāgo,",
  "atk-s0512a:1446_6": "vānaro madhuvāsiṭṭho,",
  "atk-s0512a:1446_7": "sakko kāḷudāyī,",
  "atk-s0512a:1446_8": "mahākañcanatāpaso lokanātho.",
  "atk-s0512a:1447_0": "Tassa idhāpi heṭṭhā vuttanayeneva dasa pāramiyo niddhāretabbā.",
  "atk-s0512a:1447_1": "Tathā accantameva kāmesu anapekkhatādayo guṇānubhāvā vibhāvetabbāti.",
  "atk-s0512a:1448_0": "Bhisacariyāvaṇṇanā niṭṭhitā.",
  "atk-s0512a:1449_0": "5. Soṇapaṇḍitacariyāvaṇṇanā",
  "atk-s0512a:1450_0": "42.",
  "atk-s0512a:1450_1": "Pañcame nagare brahmavaḍḍhaneti brahmavaḍḍhananāmake nagare.",
  "atk-s0512a:1450_2": "Kulavareti aggakule.",
  "atk-s0512a:1450_3": "Seṭṭheti pāsaṃsatame.",
  "atk-s0512a:1450_4": "Mahāsāleti mahāsāre.",
  "atk-s0512a:1450_5": "Ajāyahanti ajāyiṃ ahaṃ.",
  "atk-s0512a:1450_6": "Idaṃ vuttaṃ hoti –",
  "atk-s0512a:1450_7": "tasmiṃ kāle “brahmavaḍḍhana”nti laddhanāme bārāṇasinagare yadā homi bhavāmi paṭivasāmi,",
  "atk-s0512a:1450_8": "tadā abhijātasampattiyā uditoditabhāvena agge vijjāvatasampattiyā seṭṭhe asītikoṭivibhavatāya mahāsāle brāhmaṇakule ahaṃ uppajjinti.",
  "atk-s0512a:1451_0": "Tadā hi mahāsatto brahmalokato cavitvā brahmavaḍḍhananagare asītikoṭivibhavassa aññatarassa brāhmaṇamahāsālassa putto hutvā nibbatti.",
  "atk-s0512a:1451_1": "Tassa nāmaggahaṇadivase “soṇakumāro”ti nāmaṃ kariṃsu.",
  "atk-s0512a:1451_2": "Tassa padasā gamanakāle aññopi satto brahmalokā cavitvā bodhisattassa mātuyā kucchimhi paṭisandhiṃ gaṇhi.",
  "atk-s0512a:1451_3": "Tassa jātassa “nandakumāro”ti nāmaṃ kariṃsu.",
  "atk-s0512a:1451_4": "Tesaṃ uggahitavedānaṃ sabbasippanipphattippattānaṃ vayappattānaṃ rūpasampadaṃ disvā tuṭṭhahaṭṭhā mātāpitaro",
  "atk-s0512a:1451_5": "“gharabandhanena bandhissāmā”ti paṭhamaṃ soṇakumāraṃ āhaṃsu – “tāta,",
  "atk-s0512a:1451_6": "te patirūpakulato dārikaṃ ānessāma,",
  "atk-s0512a:1451_7": "tvaṃ kuṭumbaṃ paṭipajjāhī”ti.",
  "atk-s0512a:1452_0": "Mahāsatto “alaṃ mayhaṃ gharāvāsena,",
  "atk-s0512a:1452_1": "ahaṃ yāvajīvaṃ tumhe paṭijaggitvā tumhākaṃ accayena pabbajissāmī”ti āha.",
  "atk-s0512a:1452_2": "Mahāsattassa hi tadā tayopi bhavā ādittaṃ agāraṃ viya aṅgārakāsu viya ca upaṭṭhahiṃsu.",
  "atk-s0512a:1452_3": "Visesato panesa nekkhammajjhāsayo nekkhammādhimutto ahosi.",
  "atk-s0512a:1452_4": "Tassa adhippāyaṃ ajānantā te punappunaṃ kathentāpi tassa cittaṃ alabhitvā nandakumāraṃ āmantetvā “tāta,",
  "atk-s0512a:1452_5": "tena hi tvaṃ kuṭumbaṃ paṭipajjāhī”ti vatvā tenāpi “nāhaṃ mama bhātarā chaḍḍitakheḷaṃ sīsena ukkhipāmi,",
  "atk-s0512a:1452_6": "ahampi tumhākaṃ accayena bhātarā saddhiṃ pabbajissāmī”ti vutte “ime evaṃ taruṇā kāme jahanti,",
  "atk-s0512a:1452_7": "kimaṅgaṃ pana mayanti sabbeva pabbajissāmā”ti cintetvā “tāta,",
  "atk-s0512a:1452_8": "kiṃ vo amhākaṃ accayena pabbajjāya,",
  "atk-s0512a:1452_9": "sabbe saheva pabbajāmā”ti vatvā ñātīnaṃ dātabbayuttakaṃ datvā dāsajanaṃ bhujissaṃ katvā rañño ārocetvā",
  "atk-s0512a:1452_10": "sabbaṃ dhanaṃ vissajjetvā mahādānaṃ pavattetvā cattāropi janā brahmavaḍḍhananagarā nikkhamitvā himavantappadese",
  "atk-s0512a:1452_11": "padumapuṇḍarīkamaṇḍitaṃ mahāsaraṃ nissāya ramaṇīye vanasaṇḍe assamaṃ māpetvā pabbajitvā tattha vasiṃsu.",
  "atk-s0512a:1452_12": "Tena vuttaṃ –",
  "atk-s0512a:1453_0": "43.",
  "atk-s0512a:1454_0": "“Tadāpi lokaṃ disvāna, andhībhūtaṃ tamotthaṭaṃ;",
  "atk-s0512a:1455_0": "Cittaṃ bhavato patikuṭati, tuttavegahataṃ viya.",
  "atk-s0512a:1456_0": "44.",
  "atk-s0512a:1457_0": "“Disvāna vividhaṃ pāpaṃ, evaṃ cintesahaṃ tadā;",
  "atk-s0512a:1458_0": "Kadāhaṃ gehā nikkhamma, pavisissāmi kānanaṃ.",
  "atk-s0512a:1459_0": "45.",
  "atk-s0512a:1460_0": "“Tadāpi maṃ nimantiṃsu, kāmabhogehi ñātayo;",
  "atk-s0512a:1461_0": "Tesampi chandamācikkhiṃ, mā nimantetha tehi maṃ.",
  "atk-s0512a:1462_0": "46.",
  "atk-s0512a:1463_0": "“Yo me kaniṭṭhako bhātā, nando nāmāsi paṇḍito;",
  "atk-s0512a:1464_0": "Sopi maṃ anusikkhanto, pabbajjaṃ samarocayi.",
  "atk-s0512a:1465_0": "47.",
  "atk-s0512a:1466_0": "“Ahaṃ soṇo ca nando ca, ubho mātāpitā mama;",
  "atk-s0512a:1467_0": "Tadāpi bhoge chaḍḍetvā, pāvisimhā mahāvana”nti.",
  "atk-s0512a:1468_0": "Tattha tadāpīti yadā ahaṃ brahmavaḍḍhananagare soṇo nāma brāhmaṇakumāro ahosiṃ, tadāpi.",
  "atk-s0512a:1468_1": "Lokaṃ disvānāti sakalampi sattalokaṃ paññācakkhunā passitvā.",
  "atk-s0512a:1468_2": "Andhībhūtanti paññācakkhuvirahena andhajātaṃ andhabhāvaṃ pattaṃ.",
  "atk-s0512a:1468_3": "Tamotthaṭanti avijjandhakārena abhibhūtaṃ.",
  "atk-s0512a:1468_4": "Cittaṃ bhavato patikuṭatīti jātiādisaṃvegavatthupaccavekkhaṇena kāmādibhavato mama cittaṃ saṅkuṭati sannilīyati na visarati.",
  "atk-s0512a:1468_5": "Tuttavegahataṃ viyāti tuttaṃ vuccati ayokaṇṭakasīso dīghadaṇḍo,",
  "atk-s0512a:1468_6": "yo patodoti vuccati.",
  "atk-s0512a:1468_7": "Tena vegasā abhihato yathā hatthājānīyo saṃvegappatto hoti,",
  "atk-s0512a:1468_8": "evaṃ mama cittaṃ tadā kāmādīnavapaccavekkhaṇena saṃvegappattanti dasseti.",
  "atk-s0512a:1469_0": "Disvāna vividhaṃ pāpanti gehaṃ āvasantehi gharāvāsanimittaṃ chandadosādivasena karīyamānaṃ nānāvidhaṃ",
  "atk-s0512a:1469_1": "pāṇātipātādipāpakammañceva tannimittañca nesaṃ lāmakabhāvaṃ passitvā.",
  "atk-s0512a:1469_2": "Evaṃ cintesahaṃ tadāti “kadā nu kho ahaṃ mahāhatthī viya ayabandhanaṃ gharabandhanaṃ chinditvā gehato",
  "atk-s0512a:1469_3": "nikkhamanavasena vanaṃ pavisissāmī”ti evaṃ tadā soṇakumārakāle cintesiṃ ahaṃ.",
  "atk-s0512a:1469_4": "Tadāpi maṃ nimantiṃsūti na kevalaṃ ayogharapaṇḍitādikāleyeva,",
  "atk-s0512a:1469_5": "atha kho tadāpi tasmiṃ soṇakumārakālepi maṃ mātāpituādayo ñātayo kāmabhogino kāmajjhāsayā “ehi, tāta,",
  "atk-s0512a:1469_6": "imaṃ asītikoṭidhanaṃ vibhavaṃ paṭipajja,",
  "atk-s0512a:1469_7": "kulavaṃsaṃ patiṭṭhāpehī”ti uḷārehi bhogehi nimantayiṃsu.",
  "atk-s0512a:1469_8": "Tesampi chandamācikkhinti tesampi mama ñātīnaṃ tehi kāmabhogehi mā maṃ nimantayitthāti attano chandampi ācikkhiṃ,",
  "atk-s0512a:1469_9": "pabbajjāya ninnajjhāsayampi kathesiṃ,",
  "atk-s0512a:1469_10": "yathājjhāsayaṃ paṭipajjathāti adhippāyo.",
  "atk-s0512a:1470_0": "Sopi maṃ anu sikkhantoti “ime kāmā nāma appassādā bahudukkhā bahūpāyāsā”tiādinā nayena nānappakāraṃ kāmesu",
  "atk-s0512a:1470_1": "ādīnavaṃ paccavekkhitvā yathāhaṃ sīlādīni sikkhanto pabbajjaṃ rocesiṃ.",
  "atk-s0512a:1470_2": "Sopi nandapaṇḍito tatheva tassa nekkhammena maṃ anusikkhanto pabbajjaṃ samarocayīti.",
  "atk-s0512a:1470_3": "Ahaṃ soṇo ca nando cāti tasmiṃ kāle soṇanāmako ahaṃ mayhaṃ kaniṭṭhabhātā nando cāti.",
  "atk-s0512a:1470_4": "Ubho mātāpitā mamāti “ime nāma puttakā evaṃ taruṇakālepi kāme jahanti,",
  "atk-s0512a:1470_5": "kimaṅgaṃ pana maya”nti uppannasaṃvegā mātāpitaro ca.",
  "atk-s0512a:1470_6": "Bhoge chaḍḍetvāti asītikoṭivibhavasamiddhe mahā bhoge anapekkhacittā kheḷapiṇḍaṃ viya pariccajitvā mayaṃ",
  "atk-s0512a:1470_7": "cattāropi janā himavantappadese mahāvanaṃ nekkhammajjhāsayena pavisimhāti attho.",
  "atk-s0512a:1471_0": "Pavisitvā ca te tattha ramaṇīye bhūmibhāge assamaṃ māpetvā tāpasapabbajjāya pabbajitvā tattha vasiṃsu.",
  "atk-s0512a:1471_1": "Te ubhopi bhātaro mātāpitaro paṭijaggiṃsu.",
  "atk-s0512a:1471_2": "Tesu nandapaṇḍito “mayā ābhataphalāphalāneva mātāpitaro khādāpessāmī”ti hiyyo ca purimagocaragahitaṭṭhānato",
  "atk-s0512a:1471_3": "ca yāni tāni avasesāni phalāphalāni pātova ānetvā mātāpitaro khādāpeti.",
  "atk-s0512a:1471_4": "Te tāni khāditvā mukhaṃ vikkhāletvā uposathikā honti.",
  "atk-s0512a:1471_5": "Soṇapaṇḍito pana dūraṃ gantvā madhuramadhurāni supakkāni āharitvā upanāmeti.",
  "atk-s0512a:1471_6": "Atha naṃ te “tāta,",
  "atk-s0512a:1471_7": "kaniṭṭhena ābhatāni mayaṃ khāditvā uposathikā jātā,",
  "atk-s0512a:1471_8": "idāni no attho natthī”ti vadanti.",
  "atk-s0512a:1471_9": "Iti tassa phalāphalāni paribhogaṃ na labhanti vinassanti,",
  "atk-s0512a:1471_10": "punadivasādīsupi tathevāti,",
  "atk-s0512a:1471_11": "evaṃ so pañcābhiññatāya dūrampi gantvā āharati,",
  "atk-s0512a:1471_12": "te pana na khādanti.",
  "atk-s0512a:1472_0": "Atha mahāsatto cintesi –",
  "atk-s0512a:1472_1": "“mātāpitaro sukhumālā,",
  "atk-s0512a:1472_2": "nando ca yāni tāni apakkāni duppakkāni phalāphalāni āharitvā khādāpeti,",
  "atk-s0512a:1472_3": "evaṃ sante ime na ciraṃ pavattissanti,",
  "atk-s0512a:1472_4": "vāressāmi na”nti.",
  "atk-s0512a:1472_5": "Atha naṃ āmantetvā “nanda,",
  "atk-s0512a:1472_6": "ito paṭṭhāya phalāphalaṃ āharitvā mamāgamanaṃ patimānehi,",
  "atk-s0512a:1472_7": "ubho ekatova khādāpessāmā”ti āha.",
  "atk-s0512a:1472_8": "Evaṃ vuttepi attano puññaṃ paccāsīsanto na tassa vacanamakāsi.",
  "atk-s0512a:1472_9": "Mahāsatto taṃ upaṭṭhānaṃ āgataṃ “na tvaṃ paṇḍitānaṃ vacanaṃ karosi,",
  "atk-s0512a:1472_10": "ahaṃ jeṭṭho,",
  "atk-s0512a:1472_11": "mātāpitaro ca mameva bhāro,",
  "atk-s0512a:1472_12": "ahameva ne paṭijaggissāmi,",
  "atk-s0512a:1472_13": "tvaṃ ito aññattha yāhī”ti tassa accharaṃ pahari.",
  "atk-s0512a:1473_0": "So tena paṇāmito tattha ṭhātuṃ asakkonto taṃ vanditvā mātāpitūnaṃ tamatthaṃ ārocetvā attano paṇṇasālaṃ",
  "atk-s0512a:1473_1": "pavisitvā kasiṇaṃ oloketvā taṃdivasameva aṭṭha ca samāpattiyo pañca ca abhiññāyo nibbattetvā cintesi –",
  "atk-s0512a:1473_2": "“kiṃ nu kho ahaṃ sinerupādato ratanavālukaṃ āharitvā mama bhātu paṇṇasālāpariveṇaṃ ākiritvā khamāpessāmi,",
  "atk-s0512a:1473_3": "udāhu anotattato udakaṃ āharitvā khamāpessāmi?",
  "atk-s0512a:1473_4": "Atha vā me bhātā devatāvasena khameyya,",
  "atk-s0512a:1473_5": "cattāro mahārājāno sakkañca devarājānaṃ ānetvā khamāpessāmi,",
  "atk-s0512a:1473_6": "evaṃ pana na sobhissati,",
  "atk-s0512a:1473_7": "ayaṃ kho manojo brahmavaḍḍhanarājā sakalajambudīpe aggarājā,",
  "atk-s0512a:1473_8": "taṃ ādiṃ katvā sabbe rājāno ānetvā khamāpessāmi,",
  "atk-s0512a:1473_9": "evaṃ sante mama bhātu guṇo sakalajambudīpaṃ avattharitvā gamissati,",
  "atk-s0512a:1473_10": "cando viya sūriyo viya ca paññāyissatī”ti.",
  "atk-s0512a:1474_0": "So tāvadeva iddhiyā gantvā brahmavaḍḍhananagare tassa rañño nivesanadvāre otaritvā “eko tāpaso tumhe",
  "atk-s0512a:1474_1": "daṭṭhukāmo”ti rañño ārocāpetvā tena katokāso tassa santikaṃ gantvā “ahaṃ attano balena sakalajambudīpe",
  "atk-s0512a:1474_2": "rajjaṃ gahetvā tava dassāmī”ti.",
  "atk-s0512a:1474_3": "“Kathaṃ pana tumhe, bhante,",
  "atk-s0512a:1474_4": "sakalajambudīpe rajjaṃ gahetvā dassathā”ti?",
  "atk-s0512a:1474_5": "“Mahārāja,",
  "atk-s0512a:1474_6": "kassaci vadhacchedaṃ akatvā attano iddhiyāva gahetvā dassāmī”ti mahatiyā senāya saddhiṃ taṃ ādāya kosalaraṭṭhaṃ",
  "atk-s0512a:1474_7": "gantvā nagarassa avidūre khandhāvāraṃ nivesetvā “yuddhaṃ vā no detu,",
  "atk-s0512a:1474_8": "vase vā vattatū”ti kosalarañño dūtaṃ pāhesi.",
  "atk-s0512a:1474_9": "Tena kujjhitvā yuddhasajjena hutvā nikkhantena saddhiṃ yuddhe āraddhe attano iddhānubhāvena yathā dvinnaṃ senānaṃ pīḷanaṃ na hoti,",
  "atk-s0512a:1474_10": "evaṃ katvā yathā ca kosalarājā tassa vase vattati,",
  "atk-s0512a:1474_11": "evaṃ vacanapaṭivacanaharaṇehi saṃvidahi.",
  "atk-s0512a:1474_12": "Etenupāyena sakalajambudīpe rājāno tassa vase vattāpesi.",
  "atk-s0512a:1475_0": "So tena parituṭṭho nandapaṇḍitaṃ āha – “bhante,",
  "atk-s0512a:1475_1": "tumhehi yathā mayhaṃ paṭiññātaṃ,",
  "atk-s0512a:1475_2": "tathā kataṃ,",
  "atk-s0512a:1475_3": "bahūpakārā me tumhe,",
  "atk-s0512a:1475_4": "kimahaṃ tumhākaṃ karissāmi,",
  "atk-s0512a:1475_5": "ahañhi te sakalajambudīpe upaḍḍharajjampi dātuṃ icchāmi,",
  "atk-s0512a:1475_6": "kimaṅgaṃ pana hatthiassarathamaṇimuttāpavāḷarajatasuvaṇṇadāsidāsaparijanapariccheda”nti?",
  "atk-s0512a:1475_7": "Taṃ sutvā nandapaṇḍito “na me te, mahārāja,",
  "atk-s0512a:1475_8": "rajjena attho,",
  "atk-s0512a:1475_9": "nāpi hatthiyānādīhi,",
  "atk-s0512a:1475_10": "api ca kho te raṭṭhe asukasmiṃ nāma assame mama mātāpitaro pabbajitvā vasanti.",
  "atk-s0512a:1475_11": "Tyāhaṃ upaṭṭhahanto ekasmiṃ aparādhe mama jeṭṭhabhātikena soṇapaṇḍitena nāma mahesinā paṇāmito,",
  "atk-s0512a:1475_12": "svāhaṃ taṃ ādāya tassa santikaṃ gantvā khamāpessāmi,",
  "atk-s0512a:1475_13": "tassa me tvaṃ khamāpane sahāyo hohī”ti.",
  "atk-s0512a:1475_14": "Rājā “sādhū”ti sampaṭicchitvā catuvīsatiakkhobhanī parimāṇāya senāya parivuto ekasatarājūhi saddhiṃ nandapaṇḍitaṃ",
  "atk-s0512a:1475_15": "purakkhatvā taṃ assamapadaṃ patvā caturaṅgulappadesaṃ muñcitvā ākāse ṭhitena kājena anotattato udakaṃ",
  "atk-s0512a:1475_16": "āharitvā pānīyaṃ paṭisāmetvā pariveṇaṃ sammajjitvā mātāpitūnaṃ āsannappadese nisinnaṃ jhānaratisamappitaṃ",
  "atk-s0512a:1475_17": "mahāsattaṃ upasaṅkamitvā nandapaṇḍito naṃ khamāpesi.",
  "atk-s0512a:1475_18": "Mahāsatto nandapaṇḍitaṃ mātaraṃ paṭicchāpetvā attanā yāvajīvaṃ pitaraṃ paṭijaggi.",
  "atk-s0512a:1475_19": "Tesaṃ pana rājūnaṃ –",
  "atk-s0512a:1476_0": "“Ānando ca pamodo ca, sadā hasitakīḷitaṃ;",
  "atk-s0512a:1477_0": "Mātaraṃ paricaritvāna, labbhametaṃ vijānatā.",
  "atk-s0512a:1478_0": "“Ānando ca pamodo ca, sadā hasitakīḷitaṃ;",
  "atk-s0512a:1479_0": "Pitaraṃ paricaritvāna, labbhametaṃ vijānato.",
  "atk-s0512a:1480_0": "“Dānañca peyyavajjañca, atthacariyā ca yā idha;",
  "atk-s0512a:1481_0": "Samānattatā ca dhammesu, tattha tattha yathārahaṃ;",
  "atk-s0512a:1482_0": "Ete kho saṅgahā loke, rathassāṇīva yāyato.",
  "atk-s0512a:1483_0": "“Ete ca saṅgahā nāssu, na mātā puttakāraṇā;",
  "atk-s0512a:1484_0": "Labhetha mānaṃ pūjaṃ vā, pitā vā puttakāraṇā.",
  "atk-s0512a:1485_0": "“Yasmā ca saṅgahā ete, sammapekkhanti paṇḍitā;",
  "atk-s0512a:1486_0": "Tasmā mahattaṃ papponti, pāsaṃsā ca bhavanti te.",
  "atk-s0512a:1487_0": "“Brahmāti mātāpitaro, pubbācariyāti vuccare;",
  "atk-s0512a:1488_0": "Āhuneyyā ca puttānaṃ, pajāya anukampakā.",
  "atk-s0512a:1489_0": "“Tasmā hi ne namasseyya, sakkareyya ca paṇḍito;",
  "atk-s0512a:1490_0": "Annena atha pānena, vatthena sayanena ca;",
  "atk-s0512a:1491_0": "Ucchādanena nhāpanena, pādānaṃ dhovanena ca.",
  "atk-s0512a:1492_0": "“Tāya naṃ pāricariyāya, mātāpitūsu paṇḍitā;",
  "atk-s0512a:1493_0": "Idheva naṃ pasaṃsanti, pecca sagge pamodatī”ti. –",
  "atk-s0512a:1494_0": "Buddhalīḷāya dhammaṃ desesi,",
  "atk-s0512a:1494_1": "taṃ sutvā sabbepi te rājāno sabalakāyā pasīdiṃsu.",
  "atk-s0512a:1494_2": "Atha ne pañcasu sīlesu patiṭṭhāpetvā “dānādīsu appamattā hothā”ti ovaditvā vissajjesi.",
  "atk-s0512a:1494_3": "Te sabbepi dhammena rajjaṃ kāretvā āyupariyosāne devanagaraṃ pūrayiṃsu.",
  "atk-s0512a:1494_4": "Bodhisatto “ito paṭṭhāya mātaraṃ paṭijaggāhī”ti mātaraṃ nandapaṇḍitaṃ paṭicchāpetvā attanā yāvajīvaṃ pitaraṃ paṭijaggi.",
  "atk-s0512a:1494_5": "Te ubhopi āyupariyosāne brahmalokaparāyanā ahesuṃ.",
  "atk-s0512a:1495_0": "Tadā mātāpitaro mahārājakulāni,",
  "atk-s0512a:1495_1": "nandapaṇḍito ānandatthero,",
  "atk-s0512a:1495_2": "manojo rājā sāriputtatthero,",
  "atk-s0512a:1495_3": "ekasatarājāno asītimahātherā ceva aññataratherā ca,",
  "atk-s0512a:1495_4": "catuvīsatiakkhobhanīparisā buddhaparisā,",
  "atk-s0512a:1495_5": "soṇapaṇḍito lokanātho.",
  "atk-s0512a:1496_0": "Tassa kiñcāpi sātisayā nekkhammapāramī,",
  "atk-s0512a:1496_1": "tathāpi heṭṭhā vuttanayeneva sesapāramiyo ca niddhāretabbā.",
  "atk-s0512a:1496_2": "Tathā accantameva kāmesu anapekkhatā,",
  "atk-s0512a:1496_3": "mātāpitūsu tibbo sagāravasappatissabhāvo,",
  "atk-s0512a:1496_4": "mātāpituupaṭṭhānena atitti,",
  "atk-s0512a:1496_5": "satipi nesaṃ upaṭṭhāne sabbakālaṃ samāpattivihārehi vītināmananti evamādayo mahāsattassa guṇānubhāvā vibhāvetabbāti.",
  "atk-s0512a:1497_0": "Soṇapaṇḍitacariyāvaṇṇanā niṭṭhitā.",
  "atk-s0512a:1498_0": "Nekkhammapāramī niṭṭhitā.",
  "atk-s0512a:1499_0": "6. Temiyacariyāvaṇṇanā",
  "atk-s0512a:1500_0": "48.",
  "atk-s0512a:1500_1": "Chaṭṭhe kāsirājassa atrajoti kāsirañño atrajo putto yadā homi,",
  "atk-s0512a:1500_2": "tadā mūgapakkhoti nāmena,",
  "atk-s0512a:1500_3": "temiyoti vadanti manti temiyoti nāmena mūgapakkhavatādhiṭṭhānena “mūgapakkho”ti mātāpitaro ādiṃ katvā sabbeva maṃ vadantīti sambandho.",
  "atk-s0512a:1500_4": "Mahāsattassa hi jātadivase sakalakāsiraṭṭhe devo vassi,",
  "atk-s0512a:1500_5": "yasmā ca so rañño ceva amaccādīnañca hadayaṃ uḷārena pītisinehena temayamāno uppanno,",
  "atk-s0512a:1500_6": "tasmā “temiyakumāro”ti nāmaṃ ahosi.",
  "atk-s0512a:1501_0": "49.",
  "atk-s0512a:1501_1": "Soḷasitthisahassānanti soḷasannaṃ kāsirañño itthāgārasahassānaṃ.",
  "atk-s0512a:1501_2": "Na vijjati pumoti putto na labbhati.",
  "atk-s0512a:1501_3": "Na kevalañca putto eva,",
  "atk-s0512a:1501_4": "dhītāpissa natthi eva.",
  "atk-s0512a:1501_5": "Ahorattānaṃ accayena,",
  "atk-s0512a:1501_6": "nibbatto ahamekakoti aputtakasseva tassa rañño bahūnaṃ saṃvaccharānaṃ atītattā anekesaṃ ahorattānaṃ apagamanena",
  "atk-s0512a:1501_7": "sakkadattiyo ahamekakova bodhipariyesanaṃ caramāno,",
  "atk-s0512a:1501_8": "tadā tassa putto hutvā uppannoti satthā vadati.",
  "atk-s0512a:1502_0": "Tatrāyaṃ anupubbikathā –",
  "atk-s0512a:1502_1": "atīte bārāṇasiyaṃ kāsirājā rajjaṃ kāresi.",
  "atk-s0512a:1502_2": "Tassa soḷasasahassā itthiyo ahesuṃ.",
  "atk-s0512a:1502_3": "Tāsu ekāpi puttaṃ vā dhītaraṃ vā na labhati.",
  "atk-s0512a:1502_4": "Nāgarā “amhākaṃ rañño vaṃsānurakkhako ekopi putto natthī”ti vippaṭisārī jātā sannipatitvā rājānaṃ “puttaṃ patthehī”ti āhaṃsu.",
  "atk-s0512a:1502_5": "Rājā soḷasasahassā itthiyo “puttaṃ patthethā”ti āṇāpesi.",
  "atk-s0512a:1502_6": "Tā candādīnaṃ upaṭṭhānādīni katvā patthentiyopi na labhiṃsu.",
  "atk-s0512a:1502_7": "Aggamahesī panassa maddarājadhītā candādevī nāma sīlasampannā ahosi.",
  "atk-s0512a:1502_8": "Rājā “tvampi puttaṃ patthehī”ti āha.",
  "atk-s0512a:1502_9": "Sā puṇṇamadivase uposathikā hutvā attano sīlaṃ āvajjetvā “sacāhaṃ akhaṇḍasīlā,",
  "atk-s0512a:1502_10": "iminā me saccena putto uppajjatū”ti saccakiriyamakāsi.",
  "atk-s0512a:1502_11": "Tassā sīlatejena sakkassa āsanaṃ uṇhākāraṃ dassesi.",
  "atk-s0512a:1502_12": "Sakko āvajjento taṃ kāraṇaṃ ñatvā “candādeviyā puttapaṭilābhassa upāyaṃ karissāmī”ti tassā anucchavikaṃ",
  "atk-s0512a:1502_13": "puttaṃ upadhārento bodhisattaṃ tāvatiṃsabhavane nibbattitvā tattha yāvatāyukaṃ ṭhatvā tato cavitvā uparidevaloke",
  "atk-s0512a:1502_14": "uppajjitukāmaṃ disvā tassa santikaṃ gantvā “samma,",
  "atk-s0512a:1502_15": "tayi manussaloke uppanne pāramiyo ca te pūressanti,",
  "atk-s0512a:1502_16": "mahājanassa ca vuḍḍhi bhavissati,",
  "atk-s0512a:1502_17": "ayaṃ kāsirañño candā nāma aggamahesī puttaṃ pattheti,",
  "atk-s0512a:1502_18": "tassā kucchiyaṃ uppajjāhī”ti āha.",
  "atk-s0512a:1503_0": "So “sādhū”ti paṭissuṇitvā tassā kucchiyaṃ paṭisandhiṃ gaṇhi.",
  "atk-s0512a:1503_1": "Tassa sahāyā pañcasatā devaputtā khīṇāyukā devalokā cavitvā tasseva rañño amaccabhariyānaṃ kucchīsu paṭisandhiṃ gaṇhiṃsu.",
  "atk-s0512a:1503_2": "Devī gabbhassa patiṭṭhitabhāvaṃ ñatvā rañño ārocesi.",
  "atk-s0512a:1503_3": "Rājā gabbhaparihāraṃ dāpesi.",
  "atk-s0512a:1503_4": "Sā paripuṇṇagabbhā dhaññapuññalakkhaṇasampannaṃ puttaṃ vijāyi.",
  "atk-s0512a:1503_5": "Taṃdivasameva amaccagehesu pañcakumārasatāni vijāyiṃsu.",
  "atk-s0512a:1503_6": "Ubhayampi sutvā rājā “mama puttassa parivārā ete”ti pañcannaṃ dārakasatānaṃ pañcadhātisatāni pesetvā kumārapasādhanāni ca pesesi.",
  "atk-s0512a:1503_7": "Mahāsattassa pana atidīghādidosavivajjitā alambatthanā madhurathaññā catusaṭṭhidhātiyo datvā mahantaṃ sakkāraṃ katvā candādeviyāpi varaṃ adāsi.",
  "atk-s0512a:1503_8": "Sā gahitakaṃ katvā ṭhapesi.",
  "atk-s0512a:1503_9": "Dārako mahatā parivārena vaḍḍhati.",
  "atk-s0512a:1503_10": "Atha naṃ ekamāsikaṃ alaṅkaritvā rañño santikaṃ ānayiṃsu.",
  "atk-s0512a:1503_11": "Rājā piyaputtaṃ oloketvā āliṅgitvā aṅke nisīdāpetvā ramayamāno nisīdi.",
  "atk-s0512a:1504_0": "50.",
  "atk-s0512a:1504_1": "Tasmiṃ khaṇe cattāro corā ānītā.",
  "atk-s0512a:1504_2": "Rājā tesu ekassa sakaṇṭakāhi kasāhi pahārasahassaṃ āṇāpesi,",
  "atk-s0512a:1504_3": "ekassa saṅkhalikāya bandhitvā bandhanāgārappavesanaṃ,",
  "atk-s0512a:1504_4": "ekassa sarīre sattippahāradānaṃ,",
  "atk-s0512a:1504_5": "ekassa sūlāropanaṃ.",
  "atk-s0512a:1504_6": "Mahāsatto pitu kathaṃ sutvā saṃvegappatto hutvā “aho mama pitā rajjaṃ nissāya bhāriyaṃ nirayagāmikammaṃ karotī”ti cintesi.",
  "atk-s0512a:1504_7": "Punadivase naṃ setacchattassa heṭṭhā alaṅkatasirisayane nipajjāpesuṃ.",
  "atk-s0512a:1505_0": "So thokaṃ niddāyitvā paṭibuddho akkhīni ummīletvā setacchattaṃ olokento mahantaṃ sirivibhavaṃ passi.",
  "atk-s0512a:1505_1": "Athassa pakatiyāpi saṃvegappattassa atirekataraṃ bhayaṃ uppajji.",
  "atk-s0512a:1505_2": "So “kuto nu kho ahaṃ imaṃ rājagehaṃ āgato”ti upadhārento jātissarañāṇena devalokato āgatabhāvaṃ ñatvā",
  "atk-s0512a:1505_3": "tato paraṃ olokento ussadaniraye pakkabhāvaṃ passi.",
  "atk-s0512a:1505_4": "Tato paraṃ olokento tasmiṃyeva nagare rājabhāvaṃ passi.",
  "atk-s0512a:1505_5": "Atha so “ahaṃ vīsativassāni rajjaṃ kāretvā asītivassasahassāni ussadaniraye pacciṃ,",
  "atk-s0512a:1505_6": "idāni punapi imasmiṃ coragehe nibbattosmi,",
  "atk-s0512a:1505_7": "pitāpi me hiyyo catūsu coresu ānītesu tathārūpaṃ pharusaṃ nirayasaṃvattanikaṃ kathaṃ kathesi.",
  "atk-s0512a:1505_8": "Na me iminā aviditavipulānatthāvahena rajjena attho,",
  "atk-s0512a:1505_9": "kathaṃ nu kho imamhā coragehā mucceyya”nti cintento nipajji.",
  "atk-s0512a:1505_10": "Atha naṃ ekā devadhītā “tāta temiyakumāra, mā bhāyi,",
  "atk-s0512a:1505_11": "tīṇi aṅgāni adhiṭṭhahitvā tava sotthi bhavissatī”ti samassāsesi.",
  "atk-s0512a:1505_12": "Taṃ sutvā mahāsatto rajjasaṅkhātā anatthato muccitukāmo soḷasasaṃvaccharāni tīṇi aṅgāni acalādhiṭṭhānavasena adhiṭṭhahi.",
  "atk-s0512a:1505_13": "Tena vuttaṃ “kicchāladdhaṃ piyaṃ putta”ntiādi.",
  "atk-s0512a:1506_0": "Tattha kicchāladdhanti kicchena kasirena cirakālapatthanāya laddhaṃ.",
  "atk-s0512a:1506_1": "Abhijātanti jātisampannaṃ.",
  "atk-s0512a:1506_2": "Kāyajutiyā ceva ñāṇajutiyā ca samannāgatattā jutindharaṃ.",
  "atk-s0512a:1506_3": "Setacchattaṃ dhārayitvāna,",
  "atk-s0512a:1506_4": "sayane poseti maṃ pitāti pitā me kāsirājā “mā naṃ kumāraṃ rajo vā ussāvo vā”ti jātakālato paṭṭhāya setacchattassa",
  "atk-s0512a:1506_5": "heṭṭhā sirisayane sayāpetvā mahantena parivārena maṃ poseti.",
  "atk-s0512a:1507_0": "51.",
  "atk-s0512a:1507_1": "Niddāyamāno sayanavare pabujjhitvā ahaṃ olokento paṇḍaraṃ setacchattaṃ addasaṃ.",
  "atk-s0512a:1507_2": "Yenāhaṃ nirayaṃ gatoti yena setacchattena tato tatiye attabhāve ahaṃ nirayaṃ gato,",
  "atk-s0512a:1507_3": "setacchattasīsena rajjaṃ vadati.",
  "atk-s0512a:1508_0": "52.",
  "atk-s0512a:1508_1": "Saha diṭṭhassa me chattanti taṃ setacchattaṃ diṭṭhassa diṭṭhavato me saha tena dassanena,",
  "atk-s0512a:1508_2": "dassanasamakālamevāti attho.",
  "atk-s0512a:1508_3": "Tāso uppajji bheravoti suparividitādīnavattā bhayānako cittutrāso udapādi.",
  "atk-s0512a:1508_4": "Vinicchayaṃ samāpanno,",
  "atk-s0512a:1508_5": "kathāhaṃ imaṃ muñcissanti kathaṃ nu kho ahaṃ imaṃ rajjaṃ kāḷakaṇṇiṃ muñceyyanti evaṃ vicāraṇaṃ āpajjiṃ.",
  "atk-s0512a:1509_0": "53.",
  "atk-s0512a:1509_1": "Pubbasālohitā mayhanti pubbe ekasmiṃ attabhāve mama mātubhūtapubbā tasmiṃ chatte adhivatthā devatā mayhaṃ atthakāminī hitesinī.",
  "atk-s0512a:1509_2": "Sā maṃ disvāna dukkhitaṃ,",
  "atk-s0512a:1509_3": "tīsu ṭhānesu yojayīti sā devatā maṃ tathā cetodukkhena dukkhitaṃ disvā mūgapakkhabadhirabhāvasaṅkhātesu tīsu rajjadukkhato nikkhamanakāraṇesu yojesi.",
  "atk-s0512a:1510_0": "54.",
  "atk-s0512a:1510_1": "Paṇḍiccayanti paṇḍiccaṃ,",
  "atk-s0512a:1510_2": "ayameva vā pāṭho.",
  "atk-s0512a:1510_3": "Mā vibhāvayāti mā pakāsehi.",
  "atk-s0512a:1510_4": "Bālamatoti bāloti ñāto.",
  "atk-s0512a:1510_5": "Sabboti sakalo antojano ceva bahijano ca.",
  "atk-s0512a:1510_6": "Ocināyatūti nīharathetaṃ kāḷakaṇṇinti avajānātu.",
  "atk-s0512a:1510_7": "Evaṃ tava attho bhavissatīti evaṃ yathāvuttanayena avajānitabbabhāve sati tuyhaṃ gehato nikkhamanena hitaṃ pāramiparipūraṇaṃ bhavissati.",
  "atk-s0512a:1511_0": "55.",
  "atk-s0512a:1511_1": "Tetaṃ vacananti te etaṃ tīṇi aṅgāni adhiṭṭhāhīti vacanaṃ.",
  "atk-s0512a:1511_2": "Atthakāmāsi me ammāti amma devate,",
  "atk-s0512a:1511_3": "mama atthakāmā asi.",
  "atk-s0512a:1511_4": "Hitakāmāti tasseva pariyāyavacanaṃ.",
  "atk-s0512a:1511_5": "Atthoti vā ettha sukhaṃ veditabbaṃ.",
  "atk-s0512a:1511_6": "Hitanti tassa kāraṇabhūtaṃ puññaṃ.",
  "atk-s0512a:1512_0": "56.",
  "atk-s0512a:1512_1": "Sāgareva thalaṃ labhinti coragehe vatāhaṃ jāto,",
  "atk-s0512a:1512_2": "ahu me mahāvatānatthoti sokasāgare osīdanto tassā devatāya ahaṃ vacanaṃ sutvā sāgare osīdanto viya thalaṃ patiṭṭhaṃ alabhiṃ,",
  "atk-s0512a:1512_3": "rajjakulato nikkhamanopāyaṃ alabhinti attho.",
  "atk-s0512a:1512_4": "Tayo aṅge adhiṭṭhahinti yāva gehato nikkhamiṃ,",
  "atk-s0512a:1512_5": "tāva tīṇi aṅgāni kāraṇāni adhiṭṭhahiṃ.",
  "atk-s0512a:1513_0": "57.",
  "atk-s0512a:1513_1": "Idāni tāni sarūpato dassetuṃ “mūgo ahosi”nti gāthamāha.",
  "atk-s0512a:1513_2": "Tattha pakkhoti pīṭhasappi.",
  "atk-s0512a:1513_3": "Sesaṃ suviññeyyameva.",
  "atk-s0512a:1514_0": "Evaṃ pana mahāsatte devatāya dinnanaye ṭhatvā jātavassato paṭṭhāya mūgādibhāvena attānaṃ dassente mātāpitaro",
  "atk-s0512a:1514_1": "dhātiādayo ca “mūgānaṃ hanupariyosānaṃ nāma evarūpaṃ na hoti,",
  "atk-s0512a:1514_2": "badhirānaṃ kaṇṇasotaṃ nāma evarūpaṃ na hoti,",
  "atk-s0512a:1514_3": "pīṭhasappīnaṃ hatthapādā nāma evarūpā na honti,",
  "atk-s0512a:1514_4": "bhavitabbamettha kāraṇena,",
  "atk-s0512a:1514_5": "vīmaṃsissāma na”nti cintetvā “khīrena tāva vīmaṃsissāmā”ti sakaladivasaṃ khīraṃ na denti.",
  "atk-s0512a:1514_6": "So sussantopi khīratthāya saddaṃ na karoti.",
  "atk-s0512a:1515_0": "Athassa mātā “putto me chāto,",
  "atk-s0512a:1515_1": "khīramassa dethā”ti khīraṃ dāpesi.",
  "atk-s0512a:1515_2": "Evaṃ antarantarā khīraṃ adatvā ekasaṃvaccharaṃ vīmaṃsantāpi antaraṃ na passiṃsu.",
  "atk-s0512a:1515_3": "Tato “kumārakā nāma pūvakhajjakaṃ piyāyanti,",
  "atk-s0512a:1515_4": "phalāphalaṃ piyāyanti,",
  "atk-s0512a:1515_5": "kīḷanabhaṇḍakaṃ piyāyanti,",
  "atk-s0512a:1515_6": "bhojanaṃ piyāyantī”ti tāni tāni palobhanīyāni upanetvā vīmaṃsanavasena palobhentā yāva pañcavassakālā antaraṃ na passiṃsu.",
  "atk-s0512a:1515_7": "Atha naṃ “dārakā nāma aggito bhāyanti,",
  "atk-s0512a:1515_8": "mattahatthito bhāyanti,",
  "atk-s0512a:1515_9": "sappato bhāyanti,",
  "atk-s0512a:1515_10": "ukkhittāsikapurisato bhāyanti,",
  "atk-s0512a:1515_11": "tehi vīmaṃsissāmā”ti yathā tehissa anattho na jāyati,",
  "atk-s0512a:1515_12": "tathā purimameva saṃvidahitvā atibhayānakākārena upagacchante kāresuṃ.",
  "atk-s0512a:1516_0": "Mahāsatto nirayabhayaṃ āvajjetvā “ito sataguṇena sahassaguṇena satasahassaguṇena nirayo bhāyitabbo”ti niccalova hoti.",
  "atk-s0512a:1516_1": "Evampi vīmaṃsitvā antaraṃ na passantā puna “dārakā nāma samajjatthikā hontī”ti samajjaṃ kāretvāpi mahāsattaṃ",
  "atk-s0512a:1516_2": "sāṇiyā parikkhipitvā ajānantasseva catūsu passesu saṅkhasaddehi bherisaddehi ca sahasā ekaninnādaṃ kāretvāpi",
  "atk-s0512a:1516_3": "andhakāre ghaṭehi dīpaṃ upanetvā sahasā ālokaṃ dassetvāpi sakalasarīraṃ phāṇitena makkhetvā bahumakkhike",
  "atk-s0512a:1516_4": "ṭhāne nipajjāpetvāpi nhāpanādīni akatvā uccārapassāvamatthake nipannaṃ ajjhupekkhitvāpi tattha ca palipannaṃ",
  "atk-s0512a:1516_5": "sayamānaṃ parihāsehi akkosanehi ca ghaṭṭetvāpi heṭṭhāmañce aggikapallaṃ katvā uṇhasantāpena pīḷetvāpīti",
  "atk-s0512a:1516_6": "evaṃ nānāvidhehi upāyehi vīmaṃsantāpissa antaraṃ na passiṃsu.",
  "atk-s0512a:1517_0": "Mahāsatto hi sabbattha nirayabhayameva āvajjetvā adhiṭṭhānaṃ avikopento niccalova ahosi.",
  "atk-s0512a:1517_1": "Evaṃ pannarasavassāni vīmaṃsitvā atha soḷasavassakāle “pīṭhasappino vā hontu mūgabadhirā vā rajanīyesu",
  "atk-s0512a:1517_2": "arajjantā dussanīyesu adussantā nāma natthīti nāṭakānissa paccupaṭṭhapetvā vīmaṃsissāmā”ti kumāraṃ gandhodakena",
  "atk-s0512a:1517_3": "nhāpetvā devaputtaṃ viya alaṅkaritvā devavimānakappaṃ pupphagandhadāmādīhi ekāmodapamodaṃ pāsādaṃ āropetvā",
  "atk-s0512a:1517_4": "uttamarūpadharā bhāvavilāsasampannā devaccharāpaṭibhāgā itthiyo upaṭṭhapesuṃ –",
  "atk-s0512a:1517_5": "“gacchatha naccādīhi kumāraṃ abhiramāpethā”ti.",
  "atk-s0512a:1517_6": "Tā upagantvā tathā kātuṃ vāyamiṃsu.",
  "atk-s0512a:1517_7": "So buddhisampannatāya “imā me sarīrasamphassaṃ mā vindiṃsū”ti assāsapassāse nirundhi.",
  "atk-s0512a:1517_8": "Tā tassa sarīrasamphassaṃ avindantiyo “thaddhasarīro esa,",
  "atk-s0512a:1517_9": "nāyaṃ manusso,",
  "atk-s0512a:1517_10": "yakkho bhavissatī”ti pakkamiṃsu.",
  "atk-s0512a:1518_0": "Evaṃ soḷasa vassāni soḷasahi mahāvīmaṃsāhi anekāhi ca khuddakavīmaṃsāhi pariggaṇhituṃ asakkuṇitvā mātāpitaro “tāta,",
  "atk-s0512a:1518_1": "temiyakumāra,",
  "atk-s0512a:1518_2": "mayaṃ tava amūgādibhāvaṃ jānāma,",
  "atk-s0512a:1518_3": "na hi tesaṃ evarūpāni mukhakaṇṇasotapādāni honti,",
  "atk-s0512a:1518_4": "tvaṃ amhehi patthetvā laddhaputtako,",
  "atk-s0512a:1518_5": "mā no nāsehi,",
  "atk-s0512a:1518_6": "sakalajambudīpe rājūnaṃ santikā garahato mocehī”ti saha visuṃ visuñca anekavāraṃ yāciṃsu.",
  "atk-s0512a:1518_7": "So tehi evaṃ yāciyamānopi asuṇanto viya hutvā nipajji.",
  "atk-s0512a:1519_0": "58.",
  "atk-s0512a:1519_1": "Atha rājā mahāsattassa ubho pāde kaṇṇasote jivhaṃ ubho ca hatthe kusalehi purisehi vīmaṃsāpetvā “yadipi apīṭhasappiādīnaṃ viyassa pādādayo,",
  "atk-s0512a:1519_2": "tathāpi ayaṃ pīṭhasappi mūgabadhiro maññe,",
  "atk-s0512a:1519_3": "īdise kāḷakaṇṇipurise imasmiṃ gehe vasante tayo antarāyā paññāyanti jīvitassa vā chattassa vā mahesiyā vā”ti lakkhaṇapāṭhakehi idāni kathitaṃ.",
  "atk-s0512a:1519_4": "Jātadivase pana “tumhākaṃ domanassapariharaṇatthaṃ ‘dhaññapuññalakkhaṇo’ti vutta”nti amaccehi ārocitaṃ",
  "atk-s0512a:1519_5": "sutvā antarāyabhayena bhīto “gacchatha naṃ avamaṅgalarathe nipajjāpetvā pacchimadvārena nīharāpetvā āmakasusāne",
  "atk-s0512a:1519_6": "nikhaṇathā”ti āṇāpesi.",
  "atk-s0512a:1519_7": "Taṃ sutvā mahāsatto haṭṭho udaggo ahosi –",
  "atk-s0512a:1519_8": "“cirassaṃ vata me manoratho matthakaṃ pāpuṇissatī”ti.",
  "atk-s0512a:1519_9": "Tena vuttaṃ “tato me hatthapāde cā”tiādi.",
  "atk-s0512a:1520_0": "Tattha maddiyāti maddanavasena vīmaṃsitvā.",
  "atk-s0512a:1520_1": "Anūnatanti hatthādīhi avikalataṃ.",
  "atk-s0512a:1520_2": "Nindisunti “evaṃ anūnāvayavopi samāno mūgādi viya dissamāno “rajjaṃ kāretuṃ abhabbo,",
  "atk-s0512a:1520_3": "kāḷakaṇṇipuriso aya”nti garahiṃsu.",
  "atk-s0512a:1520_4": "“Niddisu”ntipi pāṭho,",
  "atk-s0512a:1520_5": "vadiṃsūti attho.",
  "atk-s0512a:1521_0": "59.",
  "atk-s0512a:1521_1": "Chaḍḍanaṃ anumodisunti rājadassanatthaṃ āgatā sabbepi janapadavāsino senāpatipurohitappamukhā rājapurisā",
  "atk-s0512a:1521_2": "te sabbepi ekamanā samānacittā hutvā antarāyapariharaṇatthaṃ raññā āṇattā bhūmiyaṃ nikhaṇanavasena mama",
  "atk-s0512a:1521_3": "chaḍḍanaṃ mukhasaṅkocaṃ akatvā abhimukhabhāvena sādhu suṭṭhu idaṃ kattabbamevāti anumodiṃsu.",
  "atk-s0512a:1522_0": "60.",
  "atk-s0512a:1522_1": "So me attho samijjhathāti yassatthāya yadatthaṃ tato mūgādibhāvādhiṭṭhānavasena dukkaracaraṇaṃ ciṇṇaṃ caritaṃ,",
  "atk-s0512a:1522_2": "so attho mama samijjhati.",
  "atk-s0512a:1522_3": "Tesaṃ mama mātāpituādīnaṃ matiṃ adhippāyaṃ sutvā so ahaṃ mama adhippāyasamijjhanena haṭṭho anupadhāretvā",
  "atk-s0512a:1522_4": "bhūmiyaṃ nikhaṇanānujānanena saṃviggamānasova ahosinti vacanasesena sambandho veditabbo.",
  "atk-s0512a:1523_0": "61.",
  "atk-s0512a:1523_1": "Evaṃ kumārassa bhūmiyaṃ nikhaṇane raññā āṇatte candādevī taṃ pavattiṃ sutvā rājānaṃ upasaṅkamitvā, “deva,",
  "atk-s0512a:1523_2": "tumhehi mayhaṃ varo dinno,",
  "atk-s0512a:1523_3": "mayā ca gahitakaṃ katvā ṭhapito,",
  "atk-s0512a:1523_4": "taṃ me idāni dethā”ti. “Gaṇha, devī”ti.",
  "atk-s0512a:1523_5": "“Puttassa me rajjaṃ dethā”ti.",
  "atk-s0512a:1523_6": "“Putto te kāḷakaṇṇī,",
  "atk-s0512a:1523_7": "na sakkā dātu”nti. “Tena hi, deva,",
  "atk-s0512a:1523_8": "yāvajīvaṃ adento satta vassāni dethā”ti.",
  "atk-s0512a:1523_9": "“Tampi na sakkā”ti.",
  "atk-s0512a:1523_10": "“Cha vassāni,",
  "atk-s0512a:1523_11": "pañcacattāritīṇidveekaṃ vassaṃ,",
  "atk-s0512a:1523_12": "satta māse,",
  "atk-s0512a:1523_13": "chapañcacattārotayodveekaṃ māsaṃaddhamāsaṃsattāhaṃ dethā”ti.",
  "atk-s0512a:1523_14": "Sādhu gaṇhāti.",
  "atk-s0512a:1524_0": "Sā puttaṃ alaṅkārāpetvā “temiyakumārassa idaṃ rajja”nti nagare bheriṃ carāpetvā nagaraṃ alaṅkārāpetvā",
  "atk-s0512a:1524_1": "puttaṃ hatthikkhandhaṃ āropetvā setacchattaṃ matthake kārāpetvā nagaraṃ padakkhiṇaṃ katvā āgataṃ alaṅkatasirisayane",
  "atk-s0512a:1524_2": "nipajjāpetvā sabbarattiṃ yāci –",
  "atk-s0512a:1524_3": "“tāta temiya,",
  "atk-s0512a:1524_4": "taṃ nissāya soḷasa vassāni niddaṃ alabhitvā rodamānāya me akkhīni uppakkāni,",
  "atk-s0512a:1524_5": "sokena hadayaṃ bhijjati viya,",
  "atk-s0512a:1524_6": "tava apīṭhasappiādibhāvaṃ jānāmi,",
  "atk-s0512a:1524_7": "mā maṃ anāthaṃ karī”ti.",
  "atk-s0512a:1524_8": "Iminā niyāmena cha divase yāci.",
  "atk-s0512a:1524_9": "Chaṭṭhe divase rājā sunandaṃ nāma sārathiṃ pakkosāpetvā “sve pātova avamaṅgalarathena kumāraṃ nīharitvā",
  "atk-s0512a:1524_10": "āmakasusāne bhūmiyaṃ nikhaṇitvā pathavivaḍḍhanakakammaṃ katvā ehī”ti āha.",
  "atk-s0512a:1524_11": "Taṃ sutvā devī “tāta,",
  "atk-s0512a:1524_12": "kāsirājā taṃ sve āmakasusāne nikhaṇituṃ āṇāpesi.",
  "atk-s0512a:1524_13": "Sve maraṇaṃ pāpuṇissatī”ti āha.",
  "atk-s0512a:1525_0": "Mahāsatto taṃ sutvā “temiya,",
  "atk-s0512a:1525_1": "soḷasa vassāni tayā kato vāyāmo matthakaṃ patto”ti haṭṭho udaggo ahosi.",
  "atk-s0512a:1525_2": "Mātuyā panassa hadayaṃ bhijjanākāraṃ viya ahosi.",
  "atk-s0512a:1525_3": "Atha tassā rattiyā accayena pātova sārathi rathaṃ ādāya dvāre ṭhapetvā sirigabbhaṃ pavisitvā “devi,",
  "atk-s0512a:1525_4": "mā mayhaṃ kujjhi,",
  "atk-s0512a:1525_5": "rañño āṇā”ti puttaṃ āliṅgitvā nipannaṃ deviṃ piṭṭhihatthena apanetvā kumāraṃ ukkhipitvā pāsādā otari.",
  "atk-s0512a:1525_6": "Devī uraṃ paharitvā mahāsaddena paridevitvā mahātale ohīyi.",
  "atk-s0512a:1526_0": "Atha naṃ mahāsatto oloketvā “mayi akathente mātu soko balavā bhavissatī”ti kathetukāmo hutvāpi “sace",
  "atk-s0512a:1526_1": "kathessāmi soḷasa vassāni kato vāyāmo mogho bhavissati,",
  "atk-s0512a:1526_2": "akathento panāhaṃ attano ca mātāpitūnañca paccayo bhavissāmī”ti adhivāsesi.",
  "atk-s0512a:1526_3": "Sārathi “mahāsattaṃ rathaṃ āropetvā pacchimadvārābhimukhaṃ rathaṃ pesessāmī”ti pācīnadvārābhimukhaṃ pesesi.",
  "atk-s0512a:1526_4": "Ratho nagarā nikkhamitvā devatānubhāvena tiyojanaṭṭhānaṃ gato.",
  "atk-s0512a:1526_5": "Mahāsatto suṭṭhutaraṃ tuṭṭhacitto ahosi.",
  "atk-s0512a:1526_6": "Tattha vanaghaṭaṃ sārathissa āmakasusānaṃ viya upaṭṭhāsi.",
  "atk-s0512a:1526_7": "So “idaṃ ṭhānaṃ sundara”nti rathaṃ okkamāpetvā maggapasse ṭhapetvā rathā oruyha mahāsattassa ābharaṇabhaṇḍaṃ",
  "atk-s0512a:1526_8": "omuñcitvā bhaṇḍikaṃ katvā ṭhapetvā kudālaṃ ādāya avidūre āvāṭaṃ khaṇituṃ ārabhi.",
  "atk-s0512a:1526_9": "Tena vuttaṃ “nhāpetvā anulimpitvā”tiādi.",
  "atk-s0512a:1527_0": "Tattha nhāpetvāti soḷasahi gandhodakaghaṭehi nhāpetvā.",
  "atk-s0512a:1527_1": "Anulimpitvāti surabhivilepanena vilimpetvā.",
  "atk-s0512a:1527_2": "Veṭhetvā rājaveṭhananti kāsirājūnaṃ paveṇiyāgataṃ rājamakuṭaṃ sīse paṭimuñcitvā.",
  "atk-s0512a:1527_3": "Abhisiñcitvāti tasmiṃ rājakule rājābhisekaniyāmena abhisiñcitvā.",
  "atk-s0512a:1527_4": "Chattena kāresuṃ puraṃ padakkhiṇanti setacchattena dhāriyamānena maṃ nagaraṃ padakkhiṇaṃ kāresuṃ.",
  "atk-s0512a:1528_0": "62.",
  "atk-s0512a:1528_1": "Sattāhaṃ dhārayitvānāti mayhaṃ mātu candādeviyā varalābhanavasena laddhaṃ sattāhaṃ mama setacchattaṃ dhārayitvā.",
  "atk-s0512a:1528_2": "Uggate ravimaṇḍaleti tato punadivase sūriyamaṇḍale uggatamatte avamaṅgalarathena maṃ nagarato nīharitvā",
  "atk-s0512a:1528_3": "bhūmiyaṃ nikhaṇanatthaṃ sārathi sunando vanamupagacchi.",
  "atk-s0512a:1529_0": "63.",
  "atk-s0512a:1529_1": "Sajjassanti sannaddho assaṃ,",
  "atk-s0512a:1529_2": "yuge yojitassaṃ me rathaṃ maggato ukkamāpanavasena ekokāse katvā.",
  "atk-s0512a:1529_3": "Hatthamuccitoti muccitahattho,",
  "atk-s0512a:1529_4": "rathapācanato muttahatthoti attho.",
  "atk-s0512a:1529_5": "Atha vā hatthamuccitoti hatthamutto mama hatthato muccitvāti attho.",
  "atk-s0512a:1529_6": "Kāsunti āvāṭaṃ.",
  "atk-s0512a:1529_7": "Nikhātunti nikhaṇituṃ.",
  "atk-s0512a:1530_0": "64- 5.",
  "atk-s0512a:1530_1": "Idāni yadatthaṃ mayā soḷasa vassāni mūgavatādiadhiṭṭhānena dukkaracariyā adhiṭṭhitā,",
  "atk-s0512a:1530_2": "taṃ dassetuṃ “adhiṭṭhitamadhiṭṭhāna”nti gāthādvayamāha.",
  "atk-s0512a:1531_0": "Tattha tajjento vividhakāraṇāti dvimāsikakālato paṭṭhāya yāva soḷasasaṃvaccharā thaññapaṭisedhanādīhi",
  "atk-s0512a:1531_1": "vividhehi nānappakārehi kāraṇehi tajjayanto bhayaviddhaṃsanavasena viheṭhiyamāno.",
  "atk-s0512a:1531_2": "Sesaṃ suviññeyyameva.",
  "atk-s0512a:1532_0": "Atha mahāsatto sunande kāsuṃ khaṇante “ayaṃ me vāyāmakālo”ti uṭṭhāya attano hatthapāde sambāhitvā rathā",
  "atk-s0512a:1532_1": "otarituṃ me balaṃ atthīti ñatvā cittaṃ uppādesi.",
  "atk-s0512a:1532_2": "Tāvadevassa pādapatiṭṭhānaṭṭhānaṃ vātapuṇṇabhastacammaṃ viya uggantvā rathassa pacchimantaṃ āhacca aṭṭhāsi.",
  "atk-s0512a:1532_3": "So otaritvā katipaye vāre aparāparaṃ caṅkamitvā “yojanasatampi gantuṃ me balaṃ atthī”ti ñatvā rathaṃ",
  "atk-s0512a:1532_4": "pacchimante gahetvā kumārakānaṃ kīḷanayānakaṃ viya ukkhipitvā “sace sārathi mayā saddhiṃ paṭivirujjheyya,",
  "atk-s0512a:1532_5": "atthi me paṭivirujjhituṃ bala”nti sallakkhetvā pasādhanatthāya cittaṃ uppādesi.",
  "atk-s0512a:1532_6": "Taṅkhaṇaññeva sakkassa bhavanaṃ uṇhākāraṃ dassesi.",
  "atk-s0512a:1532_7": "Sakko taṃ kāraṇaṃ ñatvā vissakammaṃ āṇāpesi –",
  "atk-s0512a:1532_8": "“gaccha kāsirājaputtaṃ alaṅkarohī”ti.",
  "atk-s0512a:1532_9": "So “sādhū”ti vatvā dibbehi ca mānusehi ca alaṅkārehi sakkaṃ viya taṃ alaṅkari.",
  "atk-s0512a:1532_10": "So devarājalīḷāya sārathissa khaṇanokāsaṃ gantvā āvāṭatīre ṭhatvā –",
  "atk-s0512a:1533_0": "“Kinnu santaramānova, kāsuṃ khaṇasi sārathi;",
  "atk-s0512a:1534_0": "Puṭṭho me samma akkhāhi, kiṃ kāsuyā karissasī”ti. –",
  "atk-s0512a:1535_0": "Āha.",
  "atk-s0512a:1536_0": "Tena uddhaṃ anoloketvāva –",
  "atk-s0512a:1537_0": "“Rañño mūgo ca pakkho ca, putto jāto acetaso;",
  "atk-s0512a:1538_0": "Somhi raññā samajjhiṭṭho, puttaṃ me nikhaṇaṃ vane”ti. –",
  "atk-s0512a:1539_0": "Vutte mahāsatto –",
  "atk-s0512a:1540_0": "“Na badhiro na mūgosmi, na pakkho na ca vīkalo;",
  "atk-s0512a:1541_0": "Adhammaṃ sārathi kayirā, maṃ ce tvaṃ nikhaṇaṃ vane.",
  "atk-s0512a:1542_0": "“Ūrū bāhuñca me passa, bhāsitañca suṇohi me;",
  "atk-s0512a:1543_0": "Adhammaṃ sārathi kayirā, maṃ ce tvaṃ nikhaṇaṃ vane”ti. –",
  "atk-s0512a:1544_0": "Vatvā puna tena āvāṭakhaṇanaṃ pahāya uddhaṃ oloketvā tassa rūpasampattiṃ disvā “manusso vā devo vā”ti ajānantena –",
  "atk-s0512a:1545_0": "“Devatā nusi gandhabbo, adu sakko purindado;",
  "atk-s0512a:1546_0": "Ko vā tvaṃ kassa vā putto, kathaṃ jānemu taṃ maya”nti. –",
  "atk-s0512a:1547_0": "Vutte –",
  "atk-s0512a:1548_0": "“Namhi devo na gandhabbo, nāpi sakko purindado;",
  "atk-s0512a:1549_0": "Kāsirañño ahaṃ putto, yaṃ kāsuyā nikhaññasi.",
  "atk-s0512a:1550_0": "“Tassa rañño ahaṃ putto, yaṃ tvaṃ sammūpajīvasi;",
  "atk-s0512a:1551_0": "Adhammaṃ sārathi kayirā, maṃ ce tvaṃ nikhaṇaṃ vane.",
  "atk-s0512a:1552_0": "“Yassa rukkhassa chāyāya, nisīdeyya sayeyya vā;",
  "atk-s0512a:1553_0": "Na tassa sākhaṃ bhañjeyya, mittadubbho hi pāpako.",
  "atk-s0512a:1554_0": "“Yathā rukkho tathā rājā, yathā sākhā tathā ahaṃ;",
  "atk-s0512a:1555_0": "Yathā chāyūpago poso, evaṃ tvamasi sārathi;",
  "atk-s0512a:1556_0": "Adhammaṃ sārathi kayirā, maṃ ce tvaṃ nikhaṇaṃ vane”ti. –",
  "atk-s0512a:1557_0": "Ādinā nayena dhammaṃ desetvā tena nivattanatthaṃ yācito anivattanakāraṇaṃ pabbajjāchandaṃ tassa ca hetu",
  "atk-s0512a:1557_1": "nirayabhayādikaṃ atītabhave attano pavattiṃ vitthārena kathetvā tāya dhammakathāya tāya ca paṭipattiyā",
  "atk-s0512a:1557_2": "tasmimpi pabbajitukāme jāte rañño imaṃ –",
  "atk-s0512a:1558_0": "“Rathaṃ niyyātayitvāna, anaṇo ehi sārathi;",
  "atk-s0512a:1559_0": "Anaṇassa hi pabbajjā, etaṃ isīhi vaṇṇita”nti. –",
  "atk-s0512a:1560_0": "Vatvā taṃ vissajjesi.",
  "atk-s0512a:1561_0": "So rathaṃ ābharaṇāni ca gahetvā rañño santikaṃ gantvā tamatthaṃ ārocesi.",
  "atk-s0512a:1561_1": "Rājā tāvadeva “mahāsattassa santikaṃ gamissāmī”ti nagarato niggacchi saddhiṃ caturaṅginiyā senāya itthāgārehi nāgarajānapadehi ca.",
  "atk-s0512a:1561_2": "Mahāsattopi kho sārathiṃ uyyojetvā pabbajitukāmo jāto.",
  "atk-s0512a:1561_3": "Tassa cittaṃ ñatvā sakko vissakammaṃ pesesi –",
  "atk-s0512a:1561_4": "“temiyapaṇḍito pabbajitukāmo,",
  "atk-s0512a:1561_5": "tassa assamapadaṃ pabbajitaparikkhāre ca māpehī”ti.",
  "atk-s0512a:1561_6": "So gantvā tiyojanike vanasaṇḍe assamaṃ māpetvā rattiṭṭhānadivāṭṭhānacaṅkamanapokkharaṇīphalarukkhasampannaṃ",
  "atk-s0512a:1561_7": "katvā sabbe ca pabbajitaparikkhāre māpetvā sakaṭṭhānameva gato.",
  "atk-s0512a:1561_8": "Bodhisatto taṃ disvā sakkadattiyabhāvaṃ ñatvā paṇṇasālaṃ pavisitvā vatthāni apanetvā tāpasavesaṃ gahetvā kaṭṭhatthare nisinno aṭṭha samāpattiyo,",
  "atk-s0512a:1561_9": "pañca ca abhiññāyo nibbattetvā pabbajjāsukhena assame nisīdi.",
  "atk-s0512a:1562_0": "Kāsirājāpi sārathinā dassitamaggena gantvā assamaṃ pavisitvā mahāsattena saha samāgantvā katapaṭisanthāro rajjena nimantesi.",
  "atk-s0512a:1562_1": "Temiyapaṇḍito taṃ paṭikkhipitvā anekākāravokāraṃ aniccatādipaṭisaṃyuttāya ca kāmādīnavapaṭisaṃyuttāya ca dhammiyā kathāya rājānaṃ saṃvejesi.",
  "atk-s0512a:1562_2": "So saṃviggamānaso gharāvāse ukkaṇṭhito pabbajitukāmo hutvā amacce itthāgāre ca pucchi.",
  "atk-s0512a:1562_3": "Tepi pabbajitukāmā ahesuṃ.",
  "atk-s0512a:1562_4": "Atha rājā candādeviṃ ādiṃ katvā soḷasa sahasse orodhe ca amaccādike ca pabbajitukāme ñatvā nagare bheriṃ carāpesi –",
  "atk-s0512a:1562_5": "“ye mama puttassa santike pabbajitukāmā,",
  "atk-s0512a:1562_6": "te pabbajantū”ti.",
  "atk-s0512a:1562_7": "Suvaṇṇakoṭṭhāgārādīni ca vivarāpetvā vissajjāpesi.",
  "atk-s0512a:1562_8": "Nāgarā ca yathāpasāriteyeva āpaṇe vivaṭadvārāneva gehāni ca pahāya rañño santikaṃ agamaṃsu.",
  "atk-s0512a:1562_9": "Rājā mahājanena saddhiṃ mahāsattassa santike pabbaji.",
  "atk-s0512a:1562_10": "Sakkadattiyaṃ tiyojanikaṃ assamapadaṃ paripūri.",
  "atk-s0512a:1563_0": "Sāmantarājāno “kāsirājā pabbajito”ti sutvā “bārāṇasirajjaṃ gahessāmā”ti nagaraṃ pavisitvā devanagarasadisaṃ",
  "atk-s0512a:1563_1": "nagaraṃ sattaratanabharitaṃ devavimānakappaṃ rājanivesanañca disvā “imaṃ dhanaṃ nissāya bhayena bhavitabba”nti",
  "atk-s0512a:1563_2": "tāvadeva nikkhamitvā pāyāsuṃ.",
  "atk-s0512a:1563_3": "Tesaṃ āgamanaṃ sutvā mahāsatto vanantaṃ gantvā ākāse nisīditvā dhammaṃ desesi.",
  "atk-s0512a:1563_4": "Te sabbe saddhiṃ parisāya tassa santike pabbajiṃsu.",
  "atk-s0512a:1563_5": "Evaṃ aparepi aparepīti mahāsamāgamo ahosi.",
  "atk-s0512a:1563_6": "Sabbe phalāphalāni paribhuñjitvā samaṇadhammaṃ karonti.",
  "atk-s0512a:1563_7": "Yo kāmādivitakkaṃ vitakketi,",
  "atk-s0512a:1563_8": "tassa cittaṃ ñatvā mahāsatto tattha gantvā ākāse nisīditvā dhammaṃ deseti.",
  "atk-s0512a:1564_0": "So dhammassavanasappāyaṃ labhitvā samāpattiyo abhiññāyo ca nibbatteti.",
  "atk-s0512a:1564_1": "Evaṃ aparopi aparopīti sabbepi jīvitapariyosāne brahmalokaparāyanā ahesuṃ.",
  "atk-s0512a:1564_2": "Tiracchānagatāpi mahāsatte isigaṇepi cittaṃ pasādetvā chasu kāmasaggesu nibbattiṃsu.",
  "atk-s0512a:1564_3": "Mahāsattassa brahmacariyaṃ ciraṃ dīghamaddhānaṃ pavattittha.",
  "atk-s0512a:1564_4": "Tadā chatte adhivatthā devatā uppalavaṇṇā ahosi,",
  "atk-s0512a:1564_5": "sārathi sāriputtatthero,",
  "atk-s0512a:1564_6": "mātāpitaro mahārājakulāni,",
  "atk-s0512a:1564_7": "parisā buddhaparisā,",
  "atk-s0512a:1564_8": "temiyapaṇḍito lokanātho.",
  "atk-s0512a:1565_0": "Tassa adhiṭṭhānapāramī idha matthakaṃ pattā,",
  "atk-s0512a:1565_1": "sesapāramiyopi yathārahaṃ niddhāretabbā.",
  "atk-s0512a:1565_2": "Tathā māsajātakālato paṭṭhāya nirayabhayaṃ pāpabhīrutā rajjajigucchā nekkhammanimittaṃ mūgādibhāvādhiṭṭhānaṃ",
  "atk-s0512a:1565_3": "tattha ca virodhippaccayasamodhānepi niccalabhāvoti evamādayo guṇānubhāvā vibhāvetabbāti.",
  "atk-s0512a:1566_0": "Temiyacariyāvaṇṇanā niṭṭhitā.",
  "atk-s0512a:1567_0": "Adhiṭṭhānapāramī niṭṭhitā.",
  "atk-s0512a:1568_0": "7. Kapirājacariyāvaṇṇanā",
  "atk-s0512a:1569_0": "67.",
  "atk-s0512a:1569_1": "Sattame yadā ahaṃ kapi āsinti yasmiṃ kāle ahaṃ kapiyoniyaṃ nibbattitvā vuddhimanvāya nāgabalo thāmasampanno assapotakappamāṇo mahāsarīro kapi homi.",
  "atk-s0512a:1569_2": "Nadīkūle darīsayeti ekissā nadiyā tīre ekasmiṃ darībhāge yadā vāsaṃ kappemīti attho.",
  "atk-s0512a:1570_0": "Tadā kira bodhisatto yūthapariharaṇaṃ akatvā ekacaro hutvā vihāsi.",
  "atk-s0512a:1570_1": "Tassā pana nadiyā vemajjhe eko dīpako nānappakārehi ambapanasādīhi phalarukkhehi sampanno.",
  "atk-s0512a:1570_2": "Bodhisatto thāmajavasampannatāya nadiyā orimatīrato uppatitvā dīpakassa pana nadiyā ca majjhe eko piṭṭhipāsāṇo atthi,",
  "atk-s0512a:1570_3": "tasmiṃ patati.",
  "atk-s0512a:1570_4": "Tato uppatitvā tasmiṃ dīpake patati.",
  "atk-s0512a:1570_5": "So tattha nānappakārāni phalāphalāni khāditvā sāyaṃ teneva upāyena paccāgantvā attano vasanaṭṭhāne vasitvā punadivasepi tatheva karoti.",
  "atk-s0512a:1570_6": "Iminā niyāmena vāsaṃ kappesi.",
  "atk-s0512a:1571_0": "Tasmiṃ pana kāle eko kumbhīlo sapajāpatiko tassaṃ nadiyaṃ vasati.",
  "atk-s0512a:1571_1": "Tassa bhariyā bodhisattaṃ aparāparaṃ gacchantaṃ disvā tassa hadayamaṃse dohaḷaṃ uppādetvā kumbhīlaṃ āha –",
  "atk-s0512a:1571_2": "“mayhaṃ kho,",
  "atk-s0512a:1571_3": "ayyaputta,",
  "atk-s0512a:1571_4": "imassa vānarassa hadayamaṃse dohaḷo uppanno”ti.",
  "atk-s0512a:1571_5": "So “sādhu, bhadde,",
  "atk-s0512a:1571_6": "lacchasī”ti vatvā “ajja taṃ sāyaṃ dīpakato āgacchantameva gaṇhissāmī”ti gantvā piṭṭhipāsāṇe nipajji.",
  "atk-s0512a:1571_7": "Bodhisatto taṃ divasaṃ gocaraṃ caritvā sāyanhasamaye dīpake ṭhitova pāsāṇaṃ oloketvā “ayaṃ pāsāṇo idāni uccataro khāyati,",
  "atk-s0512a:1571_8": "kiṃ nu kho kāraṇa”nti cintesi.",
  "atk-s0512a:1571_9": "Mahāsattassa hi udakappamāṇañca pāsāṇappamāṇañca suvavatthāpitameva hoti.",
  "atk-s0512a:1571_10": "Tenassa etadahosi –",
  "atk-s0512a:1571_11": "“ajja imissā nadiyā udakaṃ neva hāyati,",
  "atk-s0512a:1571_12": "atha ca panāyaṃ pāsāṇo mahā hutvā paññāyati,",
  "atk-s0512a:1571_13": "kacci nu kho ettha mayhaṃ gahaṇatthāya kumbhīlo nipanno”ti?",
  "atk-s0512a:1572_0": "So “vīmaṃsissāmi tāva na”nti tattheva ṭhatvā pāsāṇena saddhiṃ kathento viya “bho,",
  "atk-s0512a:1572_1": "pāsāṇā”ti vatvā paṭivacanaṃ alabhanto yāvatatiyaṃ “bho,",
  "atk-s0512a:1572_2": "pāsāṇā”ti āha.",
  "atk-s0512a:1572_3": "Pāsāṇo paṭivacanaṃ na deti.",
  "atk-s0512a:1572_4": "Punapi bodhisatto “kiṃ,",
  "atk-s0512a:1572_5": "bho pāsāṇa,",
  "atk-s0512a:1572_6": "ajja mayhaṃ paṭivacanaṃ na desī”ti āha.",
  "atk-s0512a:1572_7": "Kumbhīlo “addhā ayaṃ pāsāṇo aññesu divasesu vānarindassa paṭivacanaṃ deti maññe,",
  "atk-s0512a:1572_8": "ajja pana mayā ottharitattā na deti,",
  "atk-s0512a:1572_9": "handāhaṃ dassāmissa paṭivacana”nti cintetvā “kiṃ vānarindā”ti āha.",
  "atk-s0512a:1572_10": "“Kosi tva”nti?",
  "atk-s0512a:1572_11": "“Ahaṃ kumbhīlo”ti.",
  "atk-s0512a:1572_12": "“Kimatthaṃ ettha nipannosī”ti?",
  "atk-s0512a:1572_13": "“Tava hadayaṃ patthayamāno”ti.",
  "atk-s0512a:1572_14": "Bodhisatto cintesi –",
  "atk-s0512a:1572_15": "“añño me gamanamaggo natthi,",
  "atk-s0512a:1572_16": "paṭiruddhaṃ vata me gamana”nti.",
  "atk-s0512a:1572_17": "Tena vuttaṃ –",
  "atk-s0512a:1573_0": "“Pīḷito susumārena, gamanaṃ na labhāmahaṃ”.",
  "atk-s0512a:1574_0": "68.",
  "atk-s0512a:1575_0": "“Yamhokāse ahaṃ ṭhatvā, orā pāraṃ patāmahaṃ;",
  "atk-s0512a:1576_0": "Tatthacchi sattuvadhako, kumbhīlo luddadassano”ti.",
  "atk-s0512a:1577_0": "Tattha “pīḷito susumārenā”ti addhagāthāya vuttamevatthaṃ.",
  "atk-s0512a:1577_1": "“Yamhokāse”ti gāthāya pākaṭaṃ karoti.",
  "atk-s0512a:1577_2": "Tattha yamhokāseti yasmiṃ nadīmajjhe ṭhitapiṭṭhipāsāṇasaṅkhāte padese ṭhatvā.",
  "atk-s0512a:1577_3": "Orāti dīpakasaṅkhātā oratīrā.",
  "atk-s0512a:1577_4": "Pāranti tadā mama vasanaṭṭhānabhūtaṃ nadiyā paratīraṃ.",
  "atk-s0512a:1577_5": "Patāmahanti uppatitvā patāmi ahaṃ.",
  "atk-s0512a:1577_6": "Tatthacchīti tasmiṃ piṭṭhipāsāṇappadese sattubhūto vadhako ekanteneva ghātako paccatthiko luddadassano ghorarūpo bhayānakadassano nisīdi.",
  "atk-s0512a:1578_0": "Atha mahāsatto cintesi –",
  "atk-s0512a:1578_1": "“añño me gamanamaggo natthi,",
  "atk-s0512a:1578_2": "ajja mayā kumbhīlo vañcetabbo,",
  "atk-s0512a:1578_3": "evañhi ayañca mahatā pāpato mayā parimocito siyā,",
  "atk-s0512a:1578_4": "mayhañca jīvitaṃ laddha”nti.",
  "atk-s0512a:1578_5": "So kumbhīlaṃ āha – “samma, kumbhīla,",
  "atk-s0512a:1578_6": "ahaṃ tuyhaṃ upari patissāmī”ti.",
  "atk-s0512a:1578_7": "Kumbhīlo “vānarinda,",
  "atk-s0512a:1578_8": "papañcaṃ akatvā ito āgacchāhī”ti āha.",
  "atk-s0512a:1578_9": "Mahāsatto “ahaṃ āgacchāmi,",
  "atk-s0512a:1578_10": "tvaṃ pana attano mukhaṃ vivaritvā maṃ tava santikaṃ āgatakāle gaṇhāhī”ti avoca.",
  "atk-s0512a:1578_11": "Kumbhīlānañca mukhe vivaṭe akkhīni nimmīlanti.",
  "atk-s0512a:1578_12": "So taṃ kāraṇaṃ asallakkhento mukhaṃ vivari.",
  "atk-s0512a:1578_13": "Athassa akkhīni nimmīliṃsu.",
  "atk-s0512a:1578_14": "So mukhaṃ vivaritvā sabbaso nimmīlitakkhī hutvā nipajji.",
  "atk-s0512a:1578_15": "Mahāsatto tassa tathābhāvaṃ ñatvā dīpakato uppatito gantvā kumbhīlassa matthakaṃ akkamitvā tato uppatanto vijjulatā viya vijjotamāno paratīre aṭṭhāsi.",
  "atk-s0512a:1578_16": "Tena vuttaṃ –",
  "atk-s0512a:1579_0": "69.",
  "atk-s0512a:1580_0": "“So maṃ asaṃsi ehīti, ahampemīti taṃ vadiṃ;",
  "atk-s0512a:1581_0": "Tassa matthakamakkamma, parakūle patiṭṭhahi”nti.",
  "atk-s0512a:1582_0": "Tattha asaṃsīti abhāsi. Ahampemīti ahampi āgacchāmīti taṃ kathesiṃ.",
  "atk-s0512a:1583_0": "Yasmā pana taṃ dīpakaṃ ambajambupanasādiphalarukkhasaṇḍamaṇḍitaṃ ramaṇīyaṃ nivāsayoggañca,",
  "atk-s0512a:1583_1": "“āgacchāmī”ti pana paṭiññāya dinnattā saccaṃ anurakkhanto mahāsattopi “āgamissāmevā”ti tathā akāsi.",
  "atk-s0512a:1583_2": "Tena vuttaṃ –",
  "atk-s0512a:1584_0": "70.",
  "atk-s0512a:1585_0": "“Na tassa alikaṃ bhaṇitaṃ, yathā vācaṃ akāsaha”nti.",
  "atk-s0512a:1586_0": "Yasmā cetaṃ saccānurakkhaṇaṃ attano jīvitaṃ pariccajitvā kataṃ, tasmā āha –",
  "atk-s0512a:1587_0": "“Saccena me samo natthi, esā me saccapāramī”ti.",
  "atk-s0512a:1588_0": "Kumbhīlo pana taṃ acchariyaṃ disvā “iminā vānarindena atiaccherakaṃ kata”nti cintetvā “bho vānarinda,",
  "atk-s0512a:1588_1": "imasmiṃ loke catūhi dhammehi samannāgato puggalo amitte abhibhavati,",
  "atk-s0512a:1588_2": "te sabbepi tuyhaṃ abbhantare atthi maññe”ti āha –",
  "atk-s0512a:1589_0": "“Yassete caturo dhammā, vānarinda, yathā tava;",
  "atk-s0512a:1590_0": "Saccaṃ dhammo dhiti cāgo, diṭṭhaṃ so ativattatī”ti. ;",
  "atk-s0512a:1591_0": "Tattha yassāti yassa kassaci puggalassa.",
  "atk-s0512a:1591_1": "Eteti idāni vattabbe paccakkhato dasseti.",
  "atk-s0512a:1591_2": "Caturo dhammāti cattāro guṇā.",
  "atk-s0512a:1591_3": "Saccanti vacīsaccaṃ,",
  "atk-s0512a:1591_4": "“mama santikaṃ āgamissāmī”ti vatvā musāvādaṃ akatvā āgato evāti etaṃ te vacīsaccaṃ.",
  "atk-s0512a:1591_5": "Dhammoti vicāraṇapaññā,",
  "atk-s0512a:1591_6": "“evaṃ kate idaṃ nāma bhavissatī”ti pavattā te esā vicāraṇapaññā.",
  "atk-s0512a:1591_7": "Dhitīti abbocchinnaṃ vīriyaṃ vuccati,",
  "atk-s0512a:1591_8": "etampi te atthi.",
  "atk-s0512a:1591_9": "Cāgoti attapariccāgo,",
  "atk-s0512a:1591_10": "tvaṃ attānaṃ pariccajitvā mama santikaṃ āgato,",
  "atk-s0512a:1591_11": "yaṃ panāhaṃ gaṇhituṃ nāsakkhiṃ,",
  "atk-s0512a:1591_12": "mayhamevesa doso.",
  "atk-s0512a:1591_13": "Diṭṭhanti paccāmittaṃ.",
  "atk-s0512a:1591_14": "So ativattatīti yassa puggalassa yathā tava evaṃ ete cattāro dhammā atthi,",
  "atk-s0512a:1591_15": "so yathā maṃ tvaṃ ajja atikkanto,",
  "atk-s0512a:1591_16": "tatheva attano paccāmittaṃ atikkamati abhibhavatīti.",
  "atk-s0512a:1592_0": "Evaṃ kumbhīlo bodhisattaṃ pasaṃsitvā attano vasanaṭṭhānaṃ gato.",
  "atk-s0512a:1592_1": "Tadā kumbhīlo devadatto ahosi,",
  "atk-s0512a:1592_2": "tassa bhariyā ciñcamāṇavikā,",
  "atk-s0512a:1592_3": "kapirājā pana lokanātho.",
  "atk-s0512a:1593_0": "Tassa idhāpi heṭṭhā vuttanayeneva sesapāramiyo niddhāretabbā.",
  "atk-s0512a:1593_1": "Tathā udakassa pāsāṇassa ca pamāṇavavatthānena idāni pāsāṇo uccataro khāyatīti pariggaṇhanavasena pāsāṇassa upari susumārassa nipannabhāvajānanaṃ,",
  "atk-s0512a:1593_2": "pāsāṇena kathanāpadesena tassatthassa nicchayagamanaṃ,",
  "atk-s0512a:1593_3": "susumārassa upari akkamitvā sahasā paratīre patiṭṭhānavasena sīghakāritāya tassa mahatā pāpato parimocanaṃ,",
  "atk-s0512a:1593_4": "attano jīvitarakkhaṇaṃ,",
  "atk-s0512a:1593_5": "saccavācānurakkhaṇañcāti evamādayo guṇānubhāvā vibhāvetabbāti.",
  "atk-s0512a:1594_0": "Kapirājacariyāvaṇṇanā niṭṭhitā.",
  "atk-s0512a:1595_0": "8. Saccatāpasacariyāvaṇṇanā",
  "atk-s0512a:1596_0": "Aṭṭhame tāpaso saccasavhayoti saccasaddena avhātabbo saccanāmako tāpaso yadā yasmiṃ kāle homi, tadā.",
  "atk-s0512a:1596_1": "Saccena lokaṃ pālesinti attano avisaṃvādibhāvena sattalokaṃ jambudīpe tattha tattha sattanikāyaṃ pāpato nānāvidhā anatthato ca rakkhiṃ.",
  "atk-s0512a:1596_2": "Samaggaṃ janamakāsahanti tattha tattha kalahaviggahavivādāpannaṃ mahājanaṃ kalahe ādīnavaṃ dassetvā sāmaggiyaṃ",
  "atk-s0512a:1596_3": "ānisaṃsakathanena samaggaṃ avivadamānaṃ sammodamānaṃ ahamakāsiṃ.",
  "atk-s0512a:1597_0": "Tadā hi bodhisatto bārāṇasiyaṃ aññatarasmiṃ brāhmaṇamahāsālakule nibbatti.",
  "atk-s0512a:1597_1": "Tassa “sacco”ti nāmaṃ kariṃsu.",
  "atk-s0512a:1597_2": "So vayappatto takkasilaṃ gantvā disāpāmokkhassa ācariyassa santike sippaṃ uggaṇhitvā nacirasseva sabbasippānaṃ nipphattiṃ patto.",
  "atk-s0512a:1597_3": "Ācariyena anuññāto bārāṇasiṃ paccāgantvā mātāpitaro vanditvā tehi abhinandiyamāno tesaṃ cittānurakkhaṇatthaṃ katipāhaṃ tesaṃ santike vasi.",
  "atk-s0512a:1597_4": "Atha naṃ mātāpitaro patirūpena dārena saṃyojetukāmā sabbaṃ vibhavajātaṃ ācikkhitvā gharāvāsena nimantesuṃ.",
  "atk-s0512a:1598_0": "Mahāsatto nekkhammajjhāsayo attano nekkhammapāramiṃ paribrūhetukāmo gharāvāse ādīnavaṃ pabbajjāya ānisaṃsañca",
  "atk-s0512a:1598_1": "nānappakārato kathetvā mātāpitūnaṃ assumukhānaṃ rodamānānaṃ aparimāṇaṃ bhogakkhandhaṃ anantaṃ yasaṃ mahantañca",
  "atk-s0512a:1598_2": "ñātiparivaṭṭaṃ pahāya mahānāgova ayasaṅkhalikaṃ gharabandhanaṃ chindanto nikkhamitvā himavantappadesaṃ",
  "atk-s0512a:1598_3": "pavisitvā isipabbajjaṃ pabbajitvā vanamūlaphalāphalehi yāpento nacirasseva aṭṭha samāpattiyo pañca ca",
  "atk-s0512a:1598_4": "abhiññāyo nibbattetvā jhānakīḷaṃ kīḷayamāno samāpattivihārena viharati.",
  "atk-s0512a:1599_0": "So ekadivasaṃ dibbacakkhunā lokaṃ olokento addasa sakalajambudīpe manusse yebhuyyena pāṇātipātādidasaakusalakammapathapasute",
  "atk-s0512a:1599_1": "kāmanidānaṃ kāmādhikaraṇaṃ aññamaññaṃ vivādāpanne.",
  "atk-s0512a:1599_2": "Disvā evaṃ cintesi –",
  "atk-s0512a:1599_3": "“na kho pana metaṃ patirūpaṃ,",
  "atk-s0512a:1599_4": "yadidaṃ ime satte evaṃ pāpapasute vivādāpanne ca disvā ajjhupekkhaṇaṃ.",
  "atk-s0512a:1599_5": "Ahañhi ‘satte saṃsārapaṅkato uddharitvā nibbānathale patiṭṭhapessāmī’ti mahāsambodhiyānaṃ paṭipanno,",
  "atk-s0512a:1599_6": "tasmā taṃ paṭiññaṃ avisaṃvādento yaṃnūnāhaṃ manussapathaṃ gantvā te te satte pāpato oramāpeyyaṃ,",
  "atk-s0512a:1599_7": "vivādañca nesaṃ vūpasameyya”nti.",
  "atk-s0512a:1600_0": "Evaṃ pana cintetvā mahāsatto mahākaruṇāya samussāhito santaṃ samāpattisukhaṃ pahāya iddhiyā tattha tattha",
  "atk-s0512a:1600_1": "gantvā tesaṃ cittānukūlaṃ dhammaṃ desento kalahaviggahavivādāpanne satte diṭṭhadhammikañca samparāyikañca",
  "atk-s0512a:1600_2": "virodhe ādīnavaṃ dassetvā aññamaññaṃ samagge sahite akāsi.",
  "atk-s0512a:1600_3": "Anekākāravokārañca pāpe ādīnavaṃ vibhāvento tato satte vivecetvā ekacce dasasu kusalakammapathadhammesu patiṭṭhāpesi.",
  "atk-s0512a:1600_4": "Ekacce pabbājetvā sīlasaṃvare indriyaguttiyaṃ satisampajaññe pavivekavāse jhānābhiññāsu ca yathārahaṃ patiṭṭhāpesi.",
  "atk-s0512a:1600_5": "Tena vuttaṃ –",
  "atk-s0512a:1601_0": "71.",
  "atk-s0512a:1602_0": "“Punāparaṃ yadā homi, tāpaso saccasavhayo;",
  "atk-s0512a:1603_0": "Saccena lokaṃ pālesiṃ, samaggaṃ janamakāsaha”nti.",
  "atk-s0512a:1604_0": "Idhāpi mahāpurisassa heṭṭhā vuttanayeneva sesapāramiyo niddhāretabbā.",
  "atk-s0512a:1604_1": "Tathā guṇānubhāvā ca vibhāvetabbāti.",
  "atk-s0512a:1605_0": "Saccatāpasacariyāvaṇṇanā niṭṭhitā.",
  "atk-s0512a:1606_0": "9. Vaṭṭapotakacariyāvaṇṇanā",
  "atk-s0512a:1607_0": "72.",
  "atk-s0512a:1607_1": "Navame magadhe vaṭṭapotakotiādīsu ayaṃ saṅkhepattho –",
  "atk-s0512a:1607_2": "magadharaṭṭhe aññatarasmiṃ araññappadese vaṭṭakayoniyaṃ nibbattitvā aṇḍakosaṃ padāletvā aciranikkhantatāya taruṇo maṃsapesibhūto,",
  "atk-s0512a:1607_3": "tato eva ajātapakkho vaṭṭakacchāpako yadā ahaṃ kulāvakeyeva homi.",
  "atk-s0512a:1608_0": "73.",
  "atk-s0512a:1608_1": "Mukhatuṇḍakenāharitvāti mayhaṃ mātā attano mukhatuṇḍakena kālena kālaṃ gocaraṃ āharitvā maṃ poseti.",
  "atk-s0512a:1608_2": "Tassā phassena jīvāmīti parisedanatthañceva paribhāvanatthañca sammadeva kālena kālaṃ mamaṃ adhisayanavasena",
  "atk-s0512a:1608_3": "phusantiyā tassā mama mātuyā sarīrasamphassena jīvāmi viharāmi attabhāvaṃ pavattemi.",
  "atk-s0512a:1608_4": "Natthi me kāyikaṃ balanti mayhaṃ pana atitaruṇatāya kāyasannissitaṃ balaṃ natthi.",
  "atk-s0512a:1609_0": "74.",
  "atk-s0512a:1609_1": "Saṃvacchareti saṃvacchare saṃvacchare.",
  "atk-s0512a:1609_2": "Gimhasamayeti gimhakāle.",
  "atk-s0512a:1609_3": "Sukkharukkhasākhānaṃ aññamaññaṃ saṅghaṭṭanasamuppannena agginā tasmiṃ padese davaḍāho padippati pajjalati,",
  "atk-s0512a:1609_4": "so tathā padīpito.",
  "atk-s0512a:1609_5": "Upagacchati amhākanti mayhaṃ mātāpitūnañcāti amhākaṃ vasanaṭṭhānappadesaṃ attano patiṭṭhānassa asuddhassāpi",
  "atk-s0512a:1609_6": "suddhabhāvakaraṇena pāvanato pāvakoti ca gatamagge indhanassa bhasmabhāvāvahanato kaṇhavattanīti ca laddhanāmo",
  "atk-s0512a:1609_7": "aggi vanarukkhagacche dahanto kālena kālaṃ upagacchati.",
  "atk-s0512a:1610_0": "75.",
  "atk-s0512a:1610_1": "Evaṃ upagamanato tadāpi saddāyantoti “dhamadhama”iti evaṃ saddaṃ karonto,",
  "atk-s0512a:1610_2": "anuravadassanañhetaṃ dāvaggino.",
  "atk-s0512a:1610_3": "Mahāsikhīti pabbatakūṭasadisānaṃ indhanānaṃ vasena mahatiyo sikhā etassāti mahāsikhī.",
  "atk-s0512a:1610_4": "Anupubbena anukkamena taṃ araññappadesaṃ jhāpento dahanto aggi mama samīpaṭṭhānaṃ upāgami.",
  "atk-s0512a:1611_0": "76.",
  "atk-s0512a:1611_1": "Aggivegabhayāti vegena āgacchato aggino bhayena bhītā.",
  "atk-s0512a:1611_2": "Tasitāti cittutrāsasamuṭṭhitena kāyassa chambhitattena ca utrāsā.",
  "atk-s0512a:1611_3": "Mātāpitāti mātāpitaro.",
  "atk-s0512a:1611_4": "Attānaṃ parimocayunti agginā anupaddutaṭṭhānagamanena attano sotthibhāvamakaṃsu.",
  "atk-s0512a:1611_5": "Mahāsatto hi tadā mahāgeṇḍukappamāṇo mahāsarīro ahosi.",
  "atk-s0512a:1611_6": "Taṃ mātāpitaro kenaci upāyena gahetvā gantuṃ asakkuṇantā attasinehena ca abhibhuyyamānā puttasinehaṃ chaḍḍetvā palāyiṃsu.",
  "atk-s0512a:1612_0": "77.",
  "atk-s0512a:1612_1": "Pāde pakkhe pajahāmīti attano ubho pāde ubho pakkhe ca bhūmiyaṃ ākāse ca gamanasajje karonto pasāremi iriyāmi vāyamāmi.",
  "atk-s0512a:1612_2": "“Paṭīhāmī”tipi pāṭho,",
  "atk-s0512a:1612_3": "vehāsagamanayogge kātuṃ īhāmīti attho.",
  "atk-s0512a:1612_4": "“Patīhāmī”tipi paṭhanti.",
  "atk-s0512a:1612_5": "Tassattho –",
  "atk-s0512a:1612_6": "pāde pakkhe ca pati visuṃ īhāmi,",
  "atk-s0512a:1612_7": "gamanatthaṃ vāyamāmi,",
  "atk-s0512a:1612_8": "taṃ pana vāyāmakaraṇatthameva. Kasmā?",
  "atk-s0512a:1612_9": "Yasmā natthi me kāyikaṃ balaṃ.",
  "atk-s0512a:1612_10": "Sohaṃ agatiko tatthāti so ahaṃ evaṃbhūto pādapakkhavekallena gamanavirahito mātāpitūnaṃ apagamanena vā appaṭisaraṇo,",
  "atk-s0512a:1612_11": "tattha dāvaggiupaddute vane,",
  "atk-s0512a:1612_12": "tasmiṃ vā kulāvake ṭhitova evaṃ idāni vattabbākārena tadā cintesiṃ.",
  "atk-s0512a:1612_13": "Dutiyañcettha ahanti nipātamattaṃ daṭṭhabbaṃ.",
  "atk-s0512a:1613_0": "78.",
  "atk-s0512a:1614_0": "Idāni tadā attano cintitākāraṃ dassetuṃ “yesāha”ntiādimāha;",
  "atk-s0512a:1615_0": "Tattha yesāhaṃ upadhāveyyaṃ,",
  "atk-s0512a:1615_1": "bhīto tasitavedhitoti maraṇabhayena bhīto tato eva cittutrāsena tasito sarīrakampanena vedhito yesamahaṃ",
  "atk-s0512a:1615_2": "pakkhantaraṃ etarahi dāvaggiupadduto jaladuggaṃ viya maññamāno pavisituṃ upadhāveyyaṃ te mama mātāpitaro",
  "atk-s0512a:1615_3": "maṃ ekakaṃ eva ohāya jahitvā pakkantā.",
  "atk-s0512a:1615_4": "Kathaṃ me ajja kātaveti kathaṃ nu kho mayā ajja kātabbaṃ,",
  "atk-s0512a:1615_5": "paṭipajjitabbanti attho.",
  "atk-s0512a:1616_0": "Evaṃ mahāsatto itikattabbatāsammūḷho hutvā ṭhito puna cintesi –",
  "atk-s0512a:1616_1": "“imasmiṃ loke sīlaguṇo nāma atthi,",
  "atk-s0512a:1616_2": "saccaguṇo nāma atthi,",
  "atk-s0512a:1616_3": "atīte pāramiyo pūretvā bodhitale nisīditvā abhisambuddhā sīlasamādhipaññāvimuttivimuttiñāṇadassanasampannā",
  "atk-s0512a:1616_4": "saccānudayakāruññakhantisamannāgatā sabbasattesu samappavattamettābhāvanā sabbaññubuddhā nāma atthi,",
  "atk-s0512a:1616_5": "tehi ca paṭividdho ekantaniyyānaguṇo dhammo atthi,",
  "atk-s0512a:1616_6": "mayi cāpi ekaṃ saccaṃ atthi.",
  "atk-s0512a:1616_7": "Saṃvijjamāno eko sabhāvadhammo paññāyati,",
  "atk-s0512a:1616_8": "tasmā atītabuddhe ceva tehi paṭividdhaguṇe ca āvajjetvā mayi vijjamānaṃ saccaṃ sabhāvadhammaṃ gahetvā",
  "atk-s0512a:1616_9": "saccakiriyaṃ katvā aggiṃ paṭikkamāpetvā ajja mayā attano ceva idha vāsīnaṃ sesapāṇīnañca sotthibhāvaṃ",
  "atk-s0512a:1616_10": "kātuṃ vaṭṭatī”ti.",
  "atk-s0512a:1616_11": "Evaṃ pana cintetvā mahāsatto attano ānubhāve ṭhatvā yathācintitaṃ paṭipajji.",
  "atk-s0512a:1616_12": "Tena vuttaṃ –",
  "atk-s0512a:1617_0": "79.",
  "atk-s0512a:1618_0": "“Atthi loke sīlaguṇo, saccaṃ soceyyanuddayā;",
  "atk-s0512a:1619_0": "Tena saccena kāhāmi, saccakiriyamuttamaṃ.",
  "atk-s0512a:1620_0": "80.",
  "atk-s0512a:1621_0": "“Āvajjetvā dhammabalaṃ, saritvā pubbake jine;",
  "atk-s0512a:1622_0": "Saccabalamavassāya, saccakiriyamakāsaha”nti.",
  "atk-s0512a:1623_0": "81.",
  "atk-s0512a:1623_1": "Tattha mahāsatto atīte parinibbutānaṃ buddhānaṃ guṇe āvajjetvā attani vijjamānaṃ saccasabhāvaṃ ārabbha yaṃ gāthaṃ vatvā tadā saccakiriyamakāsi,",
  "atk-s0512a:1623_2": "taṃ dassetuṃ “santi pakkhā”tiādi vuttaṃ.",
  "atk-s0512a:1624_0": "Tattha santi pakkhā apatanāti mayhaṃ pakkhā nāma atthi upalabbhanti,",
  "atk-s0512a:1624_1": "no ca kho sakkā etehi uppatituṃ ākāsena gantunti apatanā.",
  "atk-s0512a:1624_2": "Santi pādā avañcanāti pādāpi me atthi,",
  "atk-s0512a:1624_3": "tehi pana vañcituṃ padavāragamanena gantuṃ na sakkāti avañcanā.",
  "atk-s0512a:1624_4": "Mātāpitā ca nikkhantāti ye maṃ aññattha neyyuṃ,",
  "atk-s0512a:1624_5": "tepi maraṇabhayena mama mātāpitaro nikkhantā.",
  "atk-s0512a:1624_6": "Jātavedāti aggiṃ ālapati.",
  "atk-s0512a:1624_7": "So hi jātova vediyati,",
  "atk-s0512a:1624_8": "dhūmajāluṭṭhānena paññāyati,",
  "atk-s0512a:1624_9": "tasmā “jātavedo”ti vuccati.",
  "atk-s0512a:1624_10": "Paṭikkamāti paṭigaccha nivattāti jātavedaṃ āṇāpeti.",
  "atk-s0512a:1625_0": "Iti mahāsatto “sace mayhaṃ pakkhānaṃ atthibhāvo,",
  "atk-s0512a:1625_1": "te ca pasāretvā ākāse apatanabhāvo,",
  "atk-s0512a:1625_2": "pādānaṃ atthibhāvo,",
  "atk-s0512a:1625_3": "te ca ukkhipitvā avañcanabhāvo,",
  "atk-s0512a:1625_4": "mātāpitūnaṃ maṃ kulāvakeyeva chaḍḍetvā palātabhāvo ca saccasabhāvabhūto eva, jātaveda,",
  "atk-s0512a:1625_5": "etena saccena tvaṃ ito paṭikkamā”ti kulāvake nipannova saccakiriyaṃ akāsi.",
  "atk-s0512a:1625_6": "Tassa saha saccakiriyāya soḷasakarīsamatte ṭhāne jātavedo paṭikkami.",
  "atk-s0512a:1625_7": "Paṭikkamanto ca na jhāyamānova araññaṃ gato,",
  "atk-s0512a:1625_8": "udake pana opilāpitaukkā viya tattheva nibbāyi.",
  "atk-s0512a:1625_9": "Tena vuttaṃ –",
  "atk-s0512a:1626_0": "82.",
  "atk-s0512a:1627_0": "“Saha sacce kate mayhaṃ, mahāpajjalito sikhī;",
  "atk-s0512a:1628_0": "Vajjesi soḷasakarīsāni, udakaṃ patvā yathā sikhī”ti.",
  "atk-s0512a:1629_0": "Sā panesā bodhisattassa vaṭṭakayoniyaṃ tasmiṃ samaye buddhaguṇānaṃ āvajjanapubbikā saccakiriyā anaññasādhāraṇāti āha “saccena me samo natthi,",
  "atk-s0512a:1629_1": "esā me saccapāramī”ti.",
  "atk-s0512a:1629_2": "Teneva hi tassa ṭhānassa sakalepi imasmiṃ kappe agginā anabhibhavanīyattā taṃ kappaṭṭhiyapāṭihāriyaṃ nāma jātaṃ.",
  "atk-s0512a:1630_0": "Evaṃ mahāsatto saccakiriyavasena attano tattha vāsīnaṃ sattānañca sotthiṃ katvā jīvitapariyosāne yathākammaṃ gato.",
  "atk-s0512a:1631_0": "Tadā mātāpitaro etarahi mātāpitaro ahesuṃ, vaṭṭakarājā pana lokanātho.",
  "atk-s0512a:1632_0": "Tassa heṭṭhā vuttanayeneva sesapāramiyopi yathārahaṃ niddhāretabbā.",
  "atk-s0512a:1632_1": "Tathā dāvaggimhi tathā bheravākārena avattharitvā āgacchante tasmiṃ vaye ekako hutvāpi sāradaṃ anāpajjitvā",
  "atk-s0512a:1632_2": "saccādidhammaguṇe buddhaguṇe ca anussaritvā attano eva ānubhāvaṃ nissāya saccakiriyāya tattha vāsīnampi",
  "atk-s0512a:1632_3": "sattānaṃ sotthibhāvāpādanādayo ānubhāvā vibhāvetabbā.",
  "atk-s0512a:1633_0": "Vaṭṭapotakacariyāvaṇṇanā niṭṭhitā.",
  "atk-s0512a:1634_0": "10. Maccharājacariyāvaṇṇanā",
  "atk-s0512a:1635_0": "83.",
  "atk-s0512a:1635_1": "Dasame yadā homi,",
  "atk-s0512a:1635_2": "maccharājā mahāsareti atīte macchayoniyaṃ nibbattitvā kosalaraṭṭhe sāvatthiyaṃ jetavane pokkharaṇiṭṭhāne",
  "atk-s0512a:1635_3": "valligahanaparikkhitte ekasmiṃ mahāsare macchānaṃ catūhi saṅgahavatthūhi rañjanato yadā ahaṃ rājā homi,",
  "atk-s0512a:1635_4": "macchagaṇaparivuto tattha paṭivasāmi tadā.",
  "atk-s0512a:1635_5": "Uṇheti uṇhakāle gimhasamaye.",
  "atk-s0512a:1635_6": "Sūriyasantāpeti ādiccasantāpena.",
  "atk-s0512a:1635_7": "Sare udaka khīyathāti tasmiṃ sare udakaṃ khīyittha chijjittha.",
  "atk-s0512a:1635_8": "Tasmiñhi raṭṭhe tadā devo na vassi,",
  "atk-s0512a:1635_9": "sassāni milāyiṃsu,",
  "atk-s0512a:1635_10": "vāpiādīsu udakaṃ parikkhayaṃ pariyādānaṃ agamāsi,",
  "atk-s0512a:1635_11": "macchakacchapā kalalagahanaṃ pavisiṃsu.",
  "atk-s0512a:1635_12": "Tasmimpi sare macchā kaddamagahanaṃ pavisitvā tasmiṃ tasmiṃ ṭhāne nilīyiṃsu.",
  "atk-s0512a:1636_0": "84.",
  "atk-s0512a:1636_1": "Tatoti tato udakaparikkhayato aparabhāge.",
  "atk-s0512a:1636_2": "Kulalasenakāti kulalāceva senā ca.",
  "atk-s0512a:1636_3": "Bhakkhayanti divārattiṃ,",
  "atk-s0512a:1636_4": "macche upanisīdiyāti tattha tattha kalalapiṭṭhe upanisīditvā kalalagahanaṃ pavisitvā nipanne macche kākā",
  "atk-s0512a:1636_5": "vā itare vā divā ceva rattiñca kaṇayaggasadisehi tuṇḍehi koṭṭetvā koṭṭetvā nīharitvā vipphandamāne bhakkhayanti.",
  "atk-s0512a:1637_0": "85.",
  "atk-s0512a:1637_1": "Atha mahāsatto macchānaṃ taṃ byasanaṃ disvā mahākaruṇāya samussāhitahadayo “ṭhapetvā maṃ ime mama ñātake",
  "atk-s0512a:1637_2": "imasmā dukkhā mocetuṃ samattho nāma añño natthi,",
  "atk-s0512a:1637_3": "kena nu kho ahaṃ upāyena te ito dukkhato moceyya”nti cintento “yaṃnūnāhaṃ pubbakehi mahesīhi āciṇṇasamāciṇṇaṃ",
  "atk-s0512a:1637_4": "mayi ca saṃvijjamānaṃ saccadhammaṃ nissāya saccakiriyaṃ katvā devaṃ vassāpetvā mama ñātisaṅghassa jīvitadānaṃ dadeyyaṃ,",
  "atk-s0512a:1637_5": "tena ca sakalassāpi āhārūpajīvino sattalokassa mahāupakāro sampādito mayā”ti nicchayaṃ katvā devaṃ vassāpetuṃ saccakiriyaṃ akāsi.",
  "atk-s0512a:1637_6": "Tena vuttaṃ “evaṃ cintesaha”ntiādi.",
  "atk-s0512a:1638_0": "Tattha saha ñātīhi pīḷitoti mayhaṃ ñātīhi saddhiṃ tena udakaparikkhayena pīḷito.",
  "atk-s0512a:1638_1": "Sahāti vā nipātamattaṃ.",
  "atk-s0512a:1638_2": "Mahākāruṇikatāya tena byasanena dukkhitehi ñātīhi kāraṇabhūtehi pīḷito,",
  "atk-s0512a:1638_3": "ñātisaṅghadukkhadukkhitoti attho.",
  "atk-s0512a:1639_0": "86.",
  "atk-s0512a:1639_1": "Dhammatthanti dhammabhūtaṃ atthaṃ,",
  "atk-s0512a:1639_2": "dhammato vā anapetaṃ atthaṃ. Kiṃ taṃ? Saccaṃ.",
  "atk-s0512a:1639_3": "Addasapassayanti mayhaṃ ñātīnañca apassayaṃ addasaṃ.",
  "atk-s0512a:1639_4": "Atikkhayanti mahāvināsaṃ.",
  "atk-s0512a:1640_0": "87.",
  "atk-s0512a:1640_1": "Saddhammanti sataṃ sādhūnaṃ buddhādīnaṃ ekassāpi pāṇino ahiṃsanasaṅkhātaṃ dhammaṃ.",
  "atk-s0512a:1640_2": "Anussaritvā.",
  "atk-s0512a:1640_3": "Paramatthaṃ vicintayanti taṃ kho pana paramatthaṃ saccaṃ aviparītasabhāvaṃ katvā cintayanto.",
  "atk-s0512a:1640_4": "Yaṃ loke dhuvasassatanti yadetaṃ buddhapaccekabuddhasāvakānaṃ ekassāpi pāṇino ahiṃsanaṃ,",
  "atk-s0512a:1640_5": "taṃ sabbakālaṃ tathabhāvena dhuvaṃ sassataṃ vicintayaṃ saccakiriyaṃ akāsinti sambandho.",
  "atk-s0512a:1641_0": "88.",
  "atk-s0512a:1641_1": "Idāni taṃ dhammaṃ mahāsatto attani vijjamānaṃ gahetvā saccavacanaṃ payojetukāmo kālavaṇṇaṃ kaddamaṃ dvidhā",
  "atk-s0512a:1641_2": "viyūhitvā añjanarukkhasāraghaṭikavaṇṇamahāsarīro sudhotalohitakamaṇisadisāni akkhīni ummīletvā ākāsaṃ",
  "atk-s0512a:1641_3": "ullokento “yato sarāmi attāna”nti gāthamāha.",
  "atk-s0512a:1642_0": "Tattha yato sarāmi attānanti yato paṭṭhāya ahaṃ attabhāvasaṅkhātaṃ attānaṃ sarāmi anussarāmi.",
  "atk-s0512a:1642_1": "Yato pattosmi viññutanti yato paṭṭhāya tāsu tāsu itikattabbatāsu viññutaṃ vijānanabhāvaṃ pattosmi,",
  "atk-s0512a:1642_2": "uddhaṃ ārohanavasena ito yāva mayhaṃ kāyavacīkammānaṃ anussaraṇasamatthatā viññutappatti eva,",
  "atk-s0512a:1642_3": "etthantare samānajātikānaṃ khādanaṭṭhāne nibbattopi taṇḍulakaṇappamāṇampi macchaṃ mayā na khāditapubbaṃ,",
  "atk-s0512a:1642_4": "aññampi kañci pāṇaṃ sañcicca hiṃsitaṃ bādhitaṃ nābhijānāmi,",
  "atk-s0512a:1642_5": "pageva jīvitā voropitaṃ.",
  "atk-s0512a:1643_0": "89.",
  "atk-s0512a:1643_1": "Etena saccavajjenāti “yadetaṃ mayā kassaci pāṇassa ahiṃsanaṃ vuttaṃ,",
  "atk-s0512a:1643_2": "sace etaṃ saccaṃ tathaṃ aviparītaṃ,",
  "atk-s0512a:1643_3": "etena saccavacanena pajjunno megho abhivassatu,",
  "atk-s0512a:1643_4": "ñātisaṅghaṃ me dukkhā pamocetū”ti vatvā puna attano paricārikaceṭakaṃ āṇāpento viya pajjunnaṃ devarājānaṃ ālapanto “abhitthanayā”ti gāthamāha.",
  "atk-s0512a:1644_0": "Tattha abhitthanaya pajjunnāti pajjunno vuccati megho,",
  "atk-s0512a:1644_1": "ayaṃ pana meghavasena laddhanāmaṃ vassavalāhakadevarājānaṃ ālapati.",
  "atk-s0512a:1644_2": "Ayaṃ hissa adhippāyo –",
  "atk-s0512a:1644_3": "devo nāma anabhitthanayanto vijjulatā anicchārento pavassantopi na sobhati,",
  "atk-s0512a:1644_4": "tasmā tvaṃ abhitthanayanto vijjulatā nicchārento vassāpehīti.",
  "atk-s0512a:1644_5": "Nidhiṃ kākassa nāsayāti kākā kalalaṃ pavisitvā ṭhite macche tuṇḍena koṭṭetvā nīharitvā khādanti,",
  "atk-s0512a:1644_6": "tasmā tesaṃ antokalale macchā “nidhī”ti vuccanti.",
  "atk-s0512a:1644_7": "Taṃ kākasaṅghassa nidhiṃ devaṃ vassāpento udakena paṭicchādetvā nāsehi.",
  "atk-s0512a:1644_8": "Kākaṃ sokāya randhehīti kākasaṅgho imasmiṃ mahāsare udakena puṇṇe macche alabhamāno socissati,",
  "atk-s0512a:1644_9": "taṃ kākagaṇaṃ tvaṃ imaṃ kaddamaṃ pūrento sokāya randhehi,",
  "atk-s0512a:1644_10": "sokassatthāya pana vassāpayatha,",
  "atk-s0512a:1644_11": "yathā antonijjhānalakkhaṇaṃ sokaṃ pāpuṇāti,",
  "atk-s0512a:1644_12": "evaṃ karohīti attho.",
  "atk-s0512a:1644_13": "Macche sokā pamocayāti mama ñātake sabbeva macche imamhā maraṇasokā pamocehi.",
  "atk-s0512a:1644_14": "“Mañca sokā pamocayā”ti jātake paṭhanti.",
  "atk-s0512a:1644_15": "Tattha ca-",
  "atk-s0512a:1644_16": "kāro sampiṇḍanattho,",
  "atk-s0512a:1644_17": "mañca mama ñātake cāti sabbeva maraṇasokā pamocehi.",
  "atk-s0512a:1644_18": "Macchānañhi anudakabhāvena paccatthikānaṃ ghāsabhāvaṃ gacchāmāti mahāmaraṇasoko,",
  "atk-s0512a:1644_19": "mahāsattassa pana tesaṃ anayabyasanaṃ paṭicca karuṇāyato karuṇāpatirūpamukhena sokasambhavo veditabbo.",
  "atk-s0512a:1645_0": "Evaṃ bodhisatto attano paricārikaceṭakaṃ āṇāpento viya pajjunnaṃ ālapitvā sakale kosalaraṭṭhe mahāvassaṃ vassāpesi.",
  "atk-s0512a:1645_1": "Mahāsattassa hi sīlatejena saccakiriyāya samakālameva sakkassa paṇḍukambalasilāsanaṃ uṇhākāraṃ dassesi.",
  "atk-s0512a:1645_2": "So “kiṃ nu kho”ti āvajjento taṃ kāraṇaṃ ñatvā vassavalāhakadevarājānaṃ pakkosāpetvā “tāta,",
  "atk-s0512a:1645_3": "mahāpuriso maccharājā ñātīnaṃ maraṇasokena vassāpanaṃ icchati,",
  "atk-s0512a:1645_4": "sakalaṃ kosalaraṭṭhaṃ ekameghaṃ katvā vassāpehī”ti āha.",
  "atk-s0512a:1646_0": "So “sādhū”ti sampaṭicchitvā ekaṃ valāhakaṃ nivāsetvā ekaṃ pārupitvā meghagītaṃ gāyanto pācīnalokadhātuabhimukho pakkhandi.",
  "atk-s0512a:1646_1": "Pācīnadisābhāge khalamaṇḍalamattaṃ ekaṃ meghamaṇḍalaṃ uṭṭhāya satapaṭalaṃ sahassapaṭalaṃ hutvā abhitthanayantaṃ",
  "atk-s0512a:1646_2": "vijjulatā nicchārentaṃ adhomukhaṭhapitaudakakumbhākārena vissandamānaṃ sakalaṃ kosalaraṭṭhaṃ mahoghena",
  "atk-s0512a:1646_3": "ajjhotthari.",
  "atk-s0512a:1646_4": "Devo acchinnadhāraṃ vassanto muhutteneva taṃ mahāsaraṃ pūresi.",
  "atk-s0512a:1646_5": "Macchā maraṇabhayato mucciṃsu.",
  "atk-s0512a:1646_6": "Kākādayo apatiṭṭhā ahesuṃ.",
  "atk-s0512a:1646_7": "Na kevalaṃ macchā eva,",
  "atk-s0512a:1646_8": "manussāpi vividhasassāni sampādentā catuppadādayopīti sabbepi vassūpajīvino kāyikacetasikadukkhato mucciṃsu.",
  "atk-s0512a:1646_9": "Tena vuttaṃ –",
  "atk-s0512a:1647_0": "90.",
  "atk-s0512a:1648_0": "“Saha kate saccavare, pajjunno abhigajjiya;",
  "atk-s0512a:1649_0": "Thalaṃ ninnañca pūrento, khaṇena abhivassathā”ti.",
  "atk-s0512a:1650_0": "Tattha khaṇena abhivassathāti adandhāyitvā saccakiriyakhaṇeneva abhivassi.",
  "atk-s0512a:1651_0": "91.",
  "atk-s0512a:1651_1": "Katvā vīriyamuttamanti deve avassante kiṃ kātabbanti kosajjaṃ anāpajjitvā ñātatthacariyāsampādanamukhena",
  "atk-s0512a:1651_2": "mahato sattanikāyassa hitasukhanipphādanaṃ uttamaṃ vīriyaṃ katvā.",
  "atk-s0512a:1651_3": "Saccatejabalassito mama saccānubhāvabalasannissito hutvā tadā mahāmeghaṃ vassāpesiṃ.",
  "atk-s0512a:1651_4": "Yasmā cetadevaṃ,",
  "atk-s0512a:1651_5": "tasmā “saccena me samo natthi,",
  "atk-s0512a:1651_6": "esā me saccapāramī”ti mahāmaccharājakāle attano saccapāramiyā anaññasādhāraṇabhāvaṃ dassesi dhammarājā.",
  "atk-s0512a:1652_0": "Evaṃ mahāsatto mahākaruṇāya samussāhitahadayo sakalaraṭṭhe mahāvassaṃ vassāpanavasena mahājanaṃ maraṇadukkhato",
  "atk-s0512a:1652_1": "mocetvā jīvitapariyosāne yathākammaṃ gato.",
  "atk-s0512a:1653_0": "Tadā pajjunno ānandatthero ahosi, macchagaṇā buddhaparisā, maccharājā lokanātho.",
  "atk-s0512a:1654_0": "Tassa heṭṭhā vuttanayeneva sesapāramiyopi niddhāretabbā.",
  "atk-s0512a:1654_1": "Tathā attano samānajātikānaṃ khādanaṭṭhāne macchayoniyaṃ nibbattitvā taṇḍulakaṇamattampi macchaṃ ādiṃ katvā kassacipi pāṇino akhādanaṃ,",
  "atk-s0512a:1654_2": "tiṭṭhatu khādanaṃ ekasattassapi aviheṭhanaṃ,",
  "atk-s0512a:1654_3": "tathā saccakaraṇena devassa vassāpanaṃ,",
  "atk-s0512a:1654_4": "udake parikkhīṇe kalalagahane nimujjanavasena attanā anubhavamānaṃ dukkhaṃ vīrabhāvena agaṇetvā ñātisaṅghasseva",
  "atk-s0512a:1654_5": "taṃ dukkhaṃ attano hadaye katvā asahantassa sabbabhāvena karuṇāyanā,",
  "atk-s0512a:1654_6": "tathā ca paṭipattīti evamādayo guṇānubhāvā vibhāvetabbāti.",
  "atk-s0512a:1655_0": "Maccharājacariyāvaṇṇanā niṭṭhitā.",
  "atk-s0512a:1656_0": "11. Kaṇhadīpāyanacariyāvaṇṇanā",
  "atk-s0512a:1657_0": "92.",
  "atk-s0512a:1657_1": "Ekādasame kaṇhadīpāyano isīti evaṃnāmako tāpaso.",
  "atk-s0512a:1657_2": "Bodhisatto hi tadā dīpāyano nāma attano sahāyaṃ maṇḍabyatāpasaṃ sūle uttāsitaṃ upasaṅkamitvā tassa sīlaguṇena",
  "atk-s0512a:1657_3": "taṃ avijahanto tiyāmarattiṃ sūlaṃ nissāya ṭhito tassa sarīrato paggharitvā patitapatitehi lohitabindūhi",
  "atk-s0512a:1657_4": "sukkhehi kāḷavaṇṇasarīratāya “kaṇhadīpāyano”ti pākaṭo ahosi.",
  "atk-s0512a:1657_5": "Paropaññāsavassānīti sādhikāni paññāsavassāni,",
  "atk-s0512a:1657_6": "accantasaṃyoge upayogavacanaṃ.",
  "atk-s0512a:1657_7": "Anabhirato cariṃ ahanti pantasenāsanesu ceva adhikusaladhammesu ca anabhirativāsaṃ vasanto ahaṃ brahmacariyaṃ acariṃ.",
  "atk-s0512a:1657_8": "Pabbajitvā sattāhameva hi tadā mahāsatto abhirato brahmacariyaṃ cari.",
  "atk-s0512a:1657_9": "Tato paraṃ anabhirativāsaṃ vasi.",
  "atk-s0512a:1658_0": "Kasmā pana mahāpuriso anekasatasahassesu attabhāvesu nekkhammajjhāsayo brahmacariyavāsaṃ abhiramitvā idha taṃ nābhirami?",
  "atk-s0512a:1658_1": "Puthujjanabhāvassa cañcalabhāvato.",
  "atk-s0512a:1658_2": "Kasmā ca puna na agāraṃ ajjhāvasīti?",
  "atk-s0512a:1658_3": "Paṭhamaṃ nekkhammajjhāsayena kāmesu dosaṃ disvā pabbaji.",
  "atk-s0512a:1658_4": "Athassa ayonisomanasikārena anabhirati uppajji.",
  "atk-s0512a:1658_5": "So taṃ vinodetumasakkontopi kammañca phalañca saddahitvā tāva mahantaṃ vibhavaṃ pahāya agārasmā nikkhamanto yaṃ pajahi,",
  "atk-s0512a:1658_6": "puna tadatthameva nivatto,",
  "atk-s0512a:1658_7": "“eḷamūgo capalo vatāyaṃ kaṇhadīpāyano”ti imaṃ apavādaṃ jigucchanto attano hirottappabhedabhayena.",
  "atk-s0512a:1658_8": "Api ca pabbajjāpuññaṃ nāmetaṃ viññūhi buddhādīhi pasatthaṃ,",
  "atk-s0512a:1658_9": "tehi ca anuṭṭhitaṃ,",
  "atk-s0512a:1658_10": "tasmāpi sahāpi dukkhena sahāpi domanassena assumukho rodamānopi brahmacariyavāsaṃ vasi,",
  "atk-s0512a:1658_11": "na taṃ vissajjesi.",
  "atk-s0512a:1658_12": "Vuttañcetaṃ –",
  "atk-s0512a:1659_0": "“Saddhāya nikkhamma puna nivatto, so eḷamūgo capalo vatāyaṃ;",
  "atk-s0512a:1660_0": "Etassa vādassa jigucchamāno, akāmako carāmi brahmacariyaṃ;",
  "atk-s0512a:1661_0": "Viññuppasatthañca satañca ṭhānaṃ, evampahaṃ puññakaro bhavāmī”ti. ;",
  "atk-s0512a:1662_0": "93.",
  "atk-s0512a:1662_1": "Na koci etaṃ jānātīti etaṃ mama anabhiratimanaṃ brahmacariyavāse abhirativirahitacittaṃ koci manussabhūto na jānāti. Kasmā?",
  "atk-s0512a:1662_2": "Ahañhi kassaci nācikkhiṃ mama mānase citte arati carati pavattatīti kassacipi na kathesiṃ,",
  "atk-s0512a:1662_3": "tasmā na koci manussabhūto etaṃ jānātīti.",
  "atk-s0512a:1663_0": "94.",
  "atk-s0512a:1664_0": "“Sabrahmacārī maṇḍabyo, sahāyo me mahāisi;",
  "atk-s0512a:1665_0": "Pubbakammasamāyutto, sūlamāropanaṃ labhi.",
  "atk-s0512a:1667_0": "Sabrahmacārīti tāpasapabbajjāya samānasikkhatāya sabrahmacārī.",
  "atk-s0512a:1667_1": "Maṇḍabyoti evaṃnāmako.",
  "atk-s0512a:1667_2": "Sahāyoti gihikāle pabbajitakāle ca daḷhamittatāya piyasahāyo.",
  "atk-s0512a:1667_3": "Mahāisīti mahānubhāvo isi.",
  "atk-s0512a:1667_4": "Pubbakammasamāyutto,",
  "atk-s0512a:1667_5": "sūlamāropanaṃ labhīti katokāsena attano pubbakammena yutto sūlāropanaṃ labhi,",
  "atk-s0512a:1667_6": "sūlaṃ uttāsitoti.",
  "atk-s0512a:1668_0": "Tatrāyaṃ anupubbikathā –",
  "atk-s0512a:1668_1": "atīte vaṃsaraṭṭhe kosambiyaṃ kosambiko nāma rājā rajjaṃ kāresi.",
  "atk-s0512a:1668_2": "Tadā bodhisatto aññatarasmiṃ nigame asītikoṭivibhavassa brāhmaṇamahāsālassa putto hutvā nibbatti,",
  "atk-s0512a:1668_3": "nāmena dīpāyano nāma.",
  "atk-s0512a:1668_4": "Tādisasseva brāhmaṇamahāsālassa putto brāhmaṇakumāro tassa piyasahāyo ahosi,",
  "atk-s0512a:1668_5": "nāmena maṇḍabyo nāma.",
  "atk-s0512a:1668_6": "Te ubhopi aparabhāge mātāpitūnaṃ accayena kāmesu dosaṃ disvā mahādānaṃ pavattetvā kāme pahāya ñātimittaparijanassa",
  "atk-s0512a:1668_7": "rodantassa paridevantassa nikkhamitvā himavantappadese assamaṃ katvā pabbajitvā uñchācariyāya vanamūlaphalāhārena",
  "atk-s0512a:1668_8": "yāpento paropaṇṇāsavassāni vasiṃsu,",
  "atk-s0512a:1668_9": "kāmacchandaṃ vikkhambhetuṃ nāsakkhiṃsu,",
  "atk-s0512a:1668_10": "te jhānamattampi na nibbattesuṃ.",
  "atk-s0512a:1669_0": "Te loṇambilasevanatthāya janapadacārikaṃ carantā kāsiraṭṭhaṃ sampāpuṇiṃsu.",
  "atk-s0512a:1669_1": "Tatrekasmiṃ nigame dīpāyanassa gihisahāyo maṇḍabyo nāma paṭivasati.",
  "atk-s0512a:1669_2": "Te ubhopi tassa santikaṃ upasaṅkamiṃsu.",
  "atk-s0512a:1669_3": "So te disvā attamano paṇṇasālaṃ kāretvā catūhi paccayehi upaṭṭhahi.",
  "atk-s0512a:1669_4": "Te tattha tīṇi cattāri vassāni vasitvā taṃ āpucchitvā cārikaṃ carantā bārāṇasisamīpe atimuttakasusāne vasiṃsu.",
  "atk-s0512a:1669_5": "Tattha dīpāyano yathābhirantaṃ viharitvā puna tasmiṃ nigame maṇḍabyassa attano sahāyassa santikaṃ gato.",
  "atk-s0512a:1669_6": "Maṇḍabyatāpaso tattheva vasi.",
  "atk-s0512a:1670_0": "Athekadivasaṃ eko coro antonagare corikaṃ katvā dhanasāraṃ ādāya nikkhanto paṭibuddhehi gehasāmikehi",
  "atk-s0512a:1670_1": "nagarārakkhakamanussehi ca anubaddho niddhamanena nikkhamitvā vegena susānaṃ pavisitvā tāpasassa paṇṇasāladvāre",
  "atk-s0512a:1670_2": "bhaṇḍikaṃ chaḍḍetvā palāyi.",
  "atk-s0512a:1670_3": "Manussā bhaṇḍikaṃ disvā “are duṭṭhajaṭila, rattiṃ,",
  "atk-s0512a:1670_4": "corikaṃ katvā divā tāpasavesena carasī”ti tajjetvā pothetvā taṃ ādāya rañño dassayiṃsu.",
  "atk-s0512a:1670_5": "Rājā anupaparikkhitvāva “sūle uttāsethā”ti āha.",
  "atk-s0512a:1670_6": "Taṃ susānaṃ netvā khadirasūle āropayiṃsu.",
  "atk-s0512a:1670_7": "Tāpasassa sarīre sūlaṃ na pavisati.",
  "atk-s0512a:1670_8": "Tato nimbasūlaṃ āhariṃsu,",
  "atk-s0512a:1670_9": "tampi na pavisati.",
  "atk-s0512a:1670_10": "Tato ayasūlaṃ āhariṃsu,",
  "atk-s0512a:1670_11": "tampi na pavisati.",
  "atk-s0512a:1670_12": "Tāpaso “kiṃ nu kho me pubbakamma”nti cintesi.",
  "atk-s0512a:1670_13": "Tassa jātissarañāṇaṃ uppajji.",
  "atk-s0512a:1670_14": "Tena pubbakammaṃ addasa –",
  "atk-s0512a:1670_15": "so kira purimattabhāve vaḍḍhakīputto hutvā pitu rukkhatacchanaṭṭhānaṃ gantvā ekaṃ makkhikaṃ gahetvā koviḷārasakalikāya sūlena viya vijjhi.",
  "atk-s0512a:1670_16": "Tassa taṃ pāpaṃ imasmiṃ ṭhāne okāsaṃ labhi.",
  "atk-s0512a:1670_17": "So “na sakkā ito pāpato muccitu”nti ñatvā rājapurise āha –",
  "atk-s0512a:1670_18": "“sace maṃ sūle uttāsetukāmattha,",
  "atk-s0512a:1670_19": "koviḷārasūlaṃ āharathā”ti.",
  "atk-s0512a:1670_20": "Te tathā katvā taṃ sūle uttāsetvā ārakkhaṃ datvā pakkamiṃsu.",
  "atk-s0512a:1671_0": "Tadā kaṇhadīpāyano “ciradiṭṭho me sahāyo”ti maṇḍabyassa santikaṃ āgacchanto taṃ pavattiṃ sutvā taṃ ṭhānaṃ gantvā ekamantaṃ ṭhito “kiṃ, samma,",
  "atk-s0512a:1671_1": "kārakosī”ti pucchitvā “akārakomhī”ti vutte “attano manopadosaṃ rakkhituṃ sakkhi na sakkhī”ti pucchi. “Samma,",
  "atk-s0512a:1671_2": "yehi ahaṃ gahito,",
  "atk-s0512a:1671_3": "neva tesaṃ na rañño upari mayhaṃ manopadoso atthī”ti.",
  "atk-s0512a:1671_4": "“Evaṃ sante tādisassa sīlavato chāyā mayhaṃ sukhā”ti vatvā kaṇhadīpāyano sūlaṃ nissāya nisīdi.",
  "atk-s0512a:1671_5": "Ārakkhakapurisā taṃ pavattiṃ rañño ārocesuṃ.",
  "atk-s0512a:1671_6": "Rājā “anisāmetvā me kata”nti vegena tattha gantvā “kasmā, bhante,",
  "atk-s0512a:1671_7": "tvaṃ sūlaṃ nissāya nisinnosī”ti dīpāyanaṃ pucchi.",
  "atk-s0512a:1671_8": "“Mahārāja,",
  "atk-s0512a:1671_9": "imaṃ tāpasaṃ rakkhanto nisinnosmī”ti.",
  "atk-s0512a:1671_10": "“Kiṃ pana tvaṃ imassa kārakabhāvaṃ ñatvā evaṃ karosī”ti.",
  "atk-s0512a:1671_11": "So kammassa avisodhitabhāvaṃ ācikkhi.",
  "atk-s0512a:1671_12": "Athassa dīpāyano “raññā nāma nisammakārinā bhavitabbaṃ.",
  "atk-s0512a:1672_0": "“Alaso gihī kāmabhogī na sādhu, asaññato pabbajito na sādhu;",
  "atk-s0512a:1673_0": "Rājā na sādhu anisammakārī, yo paṇḍito kodhano taṃ na sādhū”ti. –",
  "atk-s0512a:1674_0": "Ādīni vatvā dhammaṃ desesi.",
  "atk-s0512a:1675_0": "Rājā maṇḍabyatāpasassa niddosabhāvaṃ ñatvā “sūlaṃ harathā”ti āṇāpesi.",
  "atk-s0512a:1675_1": "Sūlaṃ harantā harituṃ nāsakkhiṃsu.",
  "atk-s0512a:1675_2": "Maṇḍabyo āha –",
  "atk-s0512a:1675_3": "“mahārāja,",
  "atk-s0512a:1675_4": "ahaṃ pubbe katakammadosena evarūpaṃ ayasaṃ patto,",
  "atk-s0512a:1675_5": "mama sarīrato sūlaṃ harituṃ na sakkā,",
  "atk-s0512a:1675_6": "sacepi mayhaṃ jīvitaṃ dātukāmo,",
  "atk-s0512a:1675_7": "kakacena imaṃ sūlaṃ cammasamaṃ katvā chindāpehī”ti.",
  "atk-s0512a:1675_8": "Rājā tathā kāresi.",
  "atk-s0512a:1675_9": "Sūlaṃ antoyeva ahosi,",
  "atk-s0512a:1675_10": "na kañci pīḷaṃ janesi.",
  "atk-s0512a:1675_11": "Tadā kira sukhumaṃ sakalikahīraṃ gahetvā makkhikāya vaccamaggaṃ pavesesi,",
  "atk-s0512a:1675_12": "taṃ tassa anto eva ahosi.",
  "atk-s0512a:1675_13": "So tena kāraṇena amaritvā,",
  "atk-s0512a:1675_14": "attano āyukkhayeneva mari,",
  "atk-s0512a:1675_15": "tasmā ayampi na matoti.",
  "atk-s0512a:1675_16": "Rājā tāpase vanditvā khamāpetvā ubhopi uyyāneyeva vasāpento paṭijaggi.",
  "atk-s0512a:1675_17": "Tato paṭṭhāya so āṇimaṇḍabyo nāma jāto.",
  "atk-s0512a:1675_18": "So rājānaṃ upanissāya tattheva vasi.",
  "atk-s0512a:1675_19": "Dīpāyano pana tassa vaṇaṃ phāsukaṃ karitvā attano gihisahāyamaṇḍabyena kāritaṃ paṇṇasālameva gato.",
  "atk-s0512a:1675_20": "Tena vuttaṃ –",
  "atk-s0512a:1676_0": "95.",
  "atk-s0512a:1677_0": "“Tamahaṃ upaṭṭhahitvāna, ārogyamanupāpayiṃ;",
  "atk-s0512a:1678_0": "Āpucchitvāna āgañchiṃ, yaṃ mayhaṃ sakamassama”nti.",
  "atk-s0512a:1679_0": "Tattha āpucchitvānāti mayhaṃ sahāyaṃ maṇḍabyatāpasaṃ āpucchitvā.",
  "atk-s0512a:1679_1": "Yaṃ mayhaṃ sakamassamanti yaṃ taṃ mayhaṃ gihisahāyena maṇḍabyabrāhmaṇena kāritaṃ sakaṃ mama santakaṃ assamapadaṃ paṇṇasālā,",
  "atk-s0512a:1679_2": "taṃ upāgañchiṃ.",
  "atk-s0512a:1680_0": "96.",
  "atk-s0512a:1680_1": "Taṃ pana paṇṇasālaṃ pavisantaṃ disvā sahāyassa ārocesuṃ.",
  "atk-s0512a:1680_2": "So sutvāva tuṭṭhacitto saputtadāro bahugandhamālaphāṇitādīni ādāya paṇṇasālaṃ gantvā dīpāyanaṃ vanditvā",
  "atk-s0512a:1680_3": "pāde dhovitvā pānakaṃ pāyetvā āṇimaṇḍabyassa pavattiṃ suṇanto nisīdi.",
  "atk-s0512a:1680_4": "Athassa putto yaññadattakumāro nāma caṅkamanakoṭiyaṃ geṇḍukena kīḷi.",
  "atk-s0512a:1680_5": "Tattha cekasmiṃ vammike āsiviso vasati.",
  "atk-s0512a:1680_6": "Kumārena bhūmiyaṃ pahatageṇḍuko gantvā vammikabile āsivisassa matthake pati.",
  "atk-s0512a:1680_7": "Kumāro ajānanto bile hatthaṃ pavesesi.",
  "atk-s0512a:1681_0": "Atha naṃ kuddho āsiviso hatthe ḍaṃsi.",
  "atk-s0512a:1681_1": "So visavegena mucchito tattheva pati.",
  "atk-s0512a:1681_2": "Athassa mātāpitaro sappena daṭṭhabhāvaṃ ñatvā kumāraṃ ukkhipitvā tāpasassa pādamūle nipajjāpetvā “bhante,",
  "atk-s0512a:1681_3": "osadhena vā mantena vā puttakaṃ no nīrogaṃ karothā”ti āhaṃsu.",
  "atk-s0512a:1681_4": "So “ahaṃ osadhaṃ na jānāmi,",
  "atk-s0512a:1681_5": "nāhaṃ vejjakammaṃ karissāmi,",
  "atk-s0512a:1681_6": "pabbajitomhī”ti. “Tena hi, bhante,",
  "atk-s0512a:1681_7": "imasmiṃ kumārake mettaṃ katvā saccakiriyaṃ karothā”ti.",
  "atk-s0512a:1681_8": "Tāpaso “sādhu saccakiriyaṃ karissāmī”ti vatvā yaññadattassa sīse hatthaṃ ṭhapetvā saccakiriyaṃ akāsi.",
  "atk-s0512a:1681_9": "Tena vuttaṃ “sahāyo brāhmaṇo mayha”ntiādi.",
  "atk-s0512a:1682_0": "Tattha āgañchuṃ pāhunāgatanti atithiabhigamanaṃ abhigamiṃsu.",
  "atk-s0512a:1683_0": "97.",
  "atk-s0512a:1683_1": "Vaṭṭamanukkhipanti khipanavaṭṭasaṇṭhānatāya “vaṭṭa”nti laddhanāmaṃ geṇḍukaṃ anukkhipanto,",
  "atk-s0512a:1683_2": "geṇḍukakīḷaṃ kīḷantoti attho.",
  "atk-s0512a:1683_3": "Āsivisamakopayīti bhūmiyaṃ paṭihato hutvā vammikabilagatena geṇḍukena tattha ṭhitaṃ kaṇhasappaṃ sīse paharitvā rosesi.",
  "atk-s0512a:1684_0": "98.",
  "atk-s0512a:1684_1": "Vaṭṭagataṃ maggaṃ,",
  "atk-s0512a:1684_2": "anvesantoti tena vaṭṭena gataṃ maggaṃ gavesanto.",
  "atk-s0512a:1684_3": "Āsivisassa hatthena,",
  "atk-s0512a:1684_4": "uttamaṅgaṃ parāmasīti vammikabilaṃ pavesitena attano hatthena āsīvisassa sīsaṃ phusi.",
  "atk-s0512a:1685_0": "99.",
  "atk-s0512a:1685_1": "Visabalassitoti visabalanissito attano visavegaṃ nissāya uppajjanakasappo.",
  "atk-s0512a:1685_2": "Aḍaṃsi dārakaṃ khaṇeti tasmiṃ parāmasitakkhaṇe eva taṃ brāhmaṇakumāraṃ ḍaṃsi.",
  "atk-s0512a:1686_0": "100.",
  "atk-s0512a:1686_1": "Sahadaṭṭhoti ḍaṃsena saheva,",
  "atk-s0512a:1686_2": "daṭṭhasamakālameva.",
  "atk-s0512a:1686_3": "Āsivisenāti ghoravisena.",
  "atk-s0512a:1686_4": "Tenāti tena dārakassa visavegena mucchitassa bhūmiyaṃ patanena ahaṃ dukkhito ahosiṃ.",
  "atk-s0512a:1686_5": "Mama vāhasi taṃ dukkhanti taṃ dārakassa mātāpitūnañca dukkhaṃ mama vāhasi,",
  "atk-s0512a:1686_6": "mayhaṃ sarīre viya mama karuṇāya vāhesi.",
  "atk-s0512a:1687_0": "101.",
  "atk-s0512a:1687_1": "Tyāhanti te tassa dārakassa mātāpitaro ahaṃ “mā socatha,",
  "atk-s0512a:1687_2": "mā paridevathā”tiādinā nayena samassāsetvā.",
  "atk-s0512a:1687_3": "Sokasalliteti sokasallavante.",
  "atk-s0512a:1687_4": "Agganti seṭṭhaṃ tato eva varaṃ uttamaṃ saccakiriyaṃ akāsiṃ.",
  "atk-s0512a:1688_0": "102. Idāni taṃ saccakiriyaṃ sarūpena dassetuṃ “sattāhamevā”ti gāthamāha.",
  "atk-s0512a:1689_0": "Tattha sattāhamevāti pabbajitadivasato paṭṭhāya satta ahāni eva.",
  "atk-s0512a:1689_1": "Pasannacittoti kammaphalasaddhāya pasannamānaso.",
  "atk-s0512a:1689_2": "Puññatthikoti puññena atthiko,",
  "atk-s0512a:1689_3": "dhammacchandayutto.",
  "atk-s0512a:1689_4": "Athāparaṃ yaṃ caritanti atha tasmā sattāhā uttari yaṃ mama brahmacariyacaraṇaṃ.",
  "atk-s0512a:1690_0": "103.",
  "atk-s0512a:1690_1": "Akāmakovāhīti pabbajjaṃ anicchanto eva.",
  "atk-s0512a:1690_2": "Etena saccena suvatthi hotūti sace atirekapaññāsavassāni anabhirativāsaṃ vasantena mayā kassaci ajānāpitabhāvo sacco,",
  "atk-s0512a:1690_3": "etena saccena yaññadattakumārassa sotthi hotu,",
  "atk-s0512a:1690_4": "jīvitaṃ paṭilabhatūti.",
  "atk-s0512a:1691_0": "Evaṃ pana mahāsattena saccakiriyāya katāya yaññadattassa sarīrato visaṃ bhassitvā pathaviṃ pāvisi.",
  "atk-s0512a:1691_1": "Kumāro akkhīni ummīletvā mātāpitaro oloketvā “amma,",
  "atk-s0512a:1691_2": "tātā”ti vatvā vuṭṭhāsi.",
  "atk-s0512a:1691_3": "Tena vuttaṃ –",
  "atk-s0512a:1692_0": "104.",
  "atk-s0512a:1693_0": "“Saha sacce kate mayhaṃ, visavegena vedhito;",
  "atk-s0512a:1694_0": "Abujjhitvāna vuṭṭhāsi, arogo cāsi māṇavo”ti.",
  "atk-s0512a:1695_0": "Tassattho –",
  "atk-s0512a:1695_1": "mama saccakaraṇena saha samānakālameva tato pubbe visavegena vedhito kampito visaññibhāvena abujjhitvā",
  "atk-s0512a:1695_2": "ṭhito vigatavisattā paṭiladdhasañño sahasā vuṭṭhāsi.",
  "atk-s0512a:1695_3": "So māṇavo kumāro visavegābhāvena arogo ca ahosīti.",
  "atk-s0512a:1696_0": "Idāni satthā tassā attano saccakiriyāya paramatthapāramibhāvaṃ dassento “saccena me samo natthi,",
  "atk-s0512a:1696_1": "esā me saccapāramī”ti āha.",
  "atk-s0512a:1696_2": "Taṃ uttānatthameva.",
  "atk-s0512a:1696_3": "Jātakaṭṭhakathāyaṃ pana “mahāsattassa saccakiriyāya kumārassa thanappadesato uddhaṃ visaṃ bhassitvā vigataṃ.",
  "atk-s0512a:1696_4": "Dārakassa pitu saccakiriyāya kaṭito uddhaṃ,",
  "atk-s0512a:1696_5": "mātu saccakiriyāya avasiṭṭhasarīrato visaṃ bhassitvā vigata”nti āgataṃ.",
  "atk-s0512a:1696_6": "Tathā hi vuttaṃ –",
  "atk-s0512a:1697_0": "“Yasmā dānaṃ nābhinandiṃ kadāci, disvānahaṃ atithiṃ vāsakāle;",
  "atk-s0512a:1698_0": "Na cāpi me appiyataṃ aveduṃ, bahussutā samaṇabrāhmaṇā ca;",
  "atk-s0512a:1699_0": "Akāmako vāpi ahaṃ dadāmi, etena saccena suvatthi hotu;",
  "atk-s0512a:1700_0": "Hataṃ visaṃ jīvatu yaññadatto.",
  "atk-s0512a:1701_0": "“Āsīviso tāta pahūtatejo, yo taṃ adaṃsī patarā udicca;",
  "atk-s0512a:1702_0": "Tasmiñca me appiyatāya ajja, pitari ca te natthi koci viseso;",
  "atk-s0512a:1703_0": "Etena saccena suvatthi hotu, hataṃ visaṃ jīvatu yaññadatto”ti.",
  "atk-s0512a:1704_0": "Tattha vāsakāleti vasanatthāya gehaṃ āgatakāle.",
  "atk-s0512a:1704_1": "Na cāpi me appiyataṃ avedunti bahussutāpi samaṇabrāhmaṇā ayaṃ neva dānaṃ abhinandati,",
  "atk-s0512a:1704_2": "na amheti imaṃ mama appiyabhāvaṃ neva jāniṃsu.",
  "atk-s0512a:1704_3": "Ahañhi te piyacakkhūhiyeva olokemīti dīpeti.",
  "atk-s0512a:1704_4": "Etena saccenāti sace ahaṃ dadamānopi vipākaṃ asaddahitvā attano anicchāya demi,",
  "atk-s0512a:1704_5": "anicchabhāvañca me pare na jānanti,",
  "atk-s0512a:1704_6": "etena saccena suvatthi hotūti attho.",
  "atk-s0512a:1704_7": "Itaragāthāya,",
  "atk-s0512a:1704_8": "tātāti puttaṃ ālapati.",
  "atk-s0512a:1704_9": "Pahūtatejoti balavaviso.",
  "atk-s0512a:1704_10": "Patarāti padarā,",
  "atk-s0512a:1704_11": "ayameva vā pāṭho.",
  "atk-s0512a:1704_12": "Udiccāti uddhaṃ gantvā,",
  "atk-s0512a:1704_13": "vammikabilato uṭṭhahitvāti attho.",
  "atk-s0512a:1704_14": "Idaṃ vuttaṃ hoti –",
  "atk-s0512a:1704_15": "tāta yaññadatta,",
  "atk-s0512a:1704_16": "tasmiñca āsivise tava ca pitari appiyabhāvena mayhaṃ koci viseso natthi,",
  "atk-s0512a:1704_17": "tañca pana appiyabhāvaṃ ṭhapetvā ajja mayā na koci jānāpitapubbo,",
  "atk-s0512a:1704_18": "sace etaṃ saccaṃ,",
  "atk-s0512a:1704_19": "etena saccena suvatthi hotūti.",
  "atk-s0512a:1705_0": "Evaṃ bodhisatto kumāre aroge jāte tassa pitaraṃ “dānaṃ dadantena nāma kammañca phalañca saddahitvā dātabba”nti",
  "atk-s0512a:1705_1": "kammaphalasaddhāya nivesetvā sayaṃ anabhiratiṃ vinodetvā jhānābhiññāyo uppādetvā āyupariyosāne brahmalokaparāyano ahosi.",
  "atk-s0512a:1706_0": "Tadā maṇḍabyo ānandatthero ahosi,",
  "atk-s0512a:1706_1": "tassa bhariyā visākhā,",
  "atk-s0512a:1706_2": "putto rāhulatthero,",
  "atk-s0512a:1706_3": "āṇimaṇḍabyo sāriputtatthero,",
  "atk-s0512a:1706_4": "kaṇhadīpāyano lokanātho.",
  "atk-s0512a:1707_0": "Tassa idha pāḷiyā āruḷhā saccapāramī,",
  "atk-s0512a:1707_1": "sesā ca pāramiyo heṭṭhā vuttanayeneva niddhāretabbā.",
  "atk-s0512a:1707_2": "Tathā anavasesamahābhogapariccāgādayo guṇānubhāvā vibhāvetabbāti.",
  "atk-s0512a:1708_0": "Kaṇhadīpāyanacariyāvaṇṇanā niṭṭhitā.",
  "atk-s0512a:1709_0": "12. Mahāsutasomacariyāvaṇṇanā",
  "atk-s0512a:1710_0": "105.",
  "atk-s0512a:1710_1": "Dvādasame sutasomo mahīpatīti evaṃnāmo khattiyo.",
  "atk-s0512a:1710_2": "Mahāsatto hi tadā kururaṭṭhe indapatthanagare korabyassa rañño aggamahesiyā kucchimhi nibbatti.",
  "atk-s0512a:1710_3": "Taṃ sutavittatāya candasamānasommavaravaṇṇatāya ca “sutasomo”ti sañjāniṃsu.",
  "atk-s0512a:1710_4": "Taṃ vayappattaṃ sabbasippanipphattippattaṃ mātāpitaro rajje abhisiñciṃsu.",
  "atk-s0512a:1710_5": "Gahito porisādenāti purisānaṃ manussānaṃ adanato khādanato “porisādo”ti laddhanāmena bārāṇasiraññā devatābalikammatthaṃ gahito.",
  "atk-s0512a:1711_0": "Bārāṇasirājā hi tadā maṃsaṃ vinā abhuñjanto aññaṃ maṃsaṃ alabhantena bhattakārakena manussamaṃsaṃ khādāpito",
  "atk-s0512a:1711_1": "rasataṇhāya baddho hutvā manusse ghātetvā manussamaṃsaṃ khādanto “porisādo”ti laddhanāmo amaccapārisajjappamukhehi",
  "atk-s0512a:1711_2": "nāgarehi negamajānapadehi ca ussāhitena kāḷahatthinā nāma attano senāpatinā “deva,",
  "atk-s0512a:1711_3": "yadi rajjena atthiko manussamaṃsakhādanato viramāhī”ti vutto “rajjaṃ pajahantopi manussamaṃsakhādanato",
  "atk-s0512a:1711_4": "na oramissāmī”ti vatvā tehi raṭṭhā pabbājito araññaṃ pavisitvā ekasmiṃ nigrodharukkhamūle vasanto khāṇuppahārena",
  "atk-s0512a:1711_5": "pāde jātassa vaṇassa phāsubhāvāya “sakalajambudīpe ekasatakhattiyānaṃ galalohitena balikammaṃ karissāmī”ti",
  "atk-s0512a:1711_6": "devatāya āyācanaṃ katvā sattāhaṃ anāhāratāya vaṇe phāsuke jāte “devatānubhāvena me sotthi ahosī”ti saññāya",
  "atk-s0512a:1711_7": "“devatāya balikammatthaṃ rājāno ānessāmī”ti gacchanto atītabhave sahāyabhūtena yakkhena samāgantvā tena",
  "atk-s0512a:1711_8": "dinnamantabalena adhikatarathāmajavaparakkamasasampanno hutvā sattāhabbhantareyeva satarājāno ānetvā",
  "atk-s0512a:1711_9": "attano vasananigrodharukkhe olambetvā balikammakaraṇasajjo ahosi.",
  "atk-s0512a:1712_0": "Atha tasmiṃ rukkhe adhivatthā devatā taṃ balikammaṃ anicchantī “upāyena naṃ nisedhessāmī”ti pabbajitarūpena",
  "atk-s0512a:1712_1": "tassa attānaṃ dassetvā tena anubaddho tiyojanaṃ gantvā puna attano dibbarūpameva dassetvā “tvaṃ musāvādī",
  "atk-s0512a:1712_2": "tayā ‘sakalajambudīpe rājāno ānetvā balikammaṃ karissāmī’ti paṭissutaṃ.",
  "atk-s0512a:1712_3": "Idāni ye vā te vā dubbalarājāno ānesi.",
  "atk-s0512a:1712_4": "Jambudīpe jeṭṭhakaṃ sutasomarājānaṃ sace nānessasi,",
  "atk-s0512a:1712_5": "na me te balikammena attho”ti āha.",
  "atk-s0512a:1713_0": "So “diṭṭhā me attano devatā”ti tusitvā “sāmi,",
  "atk-s0512a:1713_1": "mā cintayi,",
  "atk-s0512a:1713_2": "ahaṃ ajjeva sutasomaṃ ānessāmī”ti vatvā vegena migājinauyyānaṃ gantvā asaṃvihitāya ārakkhāya pokkharaṇiṃ",
  "atk-s0512a:1713_3": "otaritvā paduminipattena sīsaṃ paṭicchādetvā aṭṭhāsi.",
  "atk-s0512a:1713_4": "Tasmiṃ antouyyānagateyeva balavapaccūse samantā tiyojanaṃ ārakkhaṃ gaṇhiṃsu.",
  "atk-s0512a:1713_5": "Mahāsatto pātova alaṅkatahatthikkhandhavaragato caturaṅginiyā senāya nagarato nikkhami.",
  "atk-s0512a:1713_6": "Tadā takkasilato nando nāma brāhmaṇo catasso satārahagāthāyo gahetvā vīsayojanasataṃ maggaṃ atikkamma",
  "atk-s0512a:1713_7": "taṃ nagaraṃ patto rājānaṃ pācīnadvārena nikkhamantaṃ disvā hatthaṃ ukkhipitvā “jayatu bhavaṃ,",
  "atk-s0512a:1713_8": "mahārājā”ti vatvā jayāpesi.",
  "atk-s0512a:1714_0": "Rājā hatthinā taṃ upasaṅkamitvā “kuto nu,",
  "atk-s0512a:1714_1": "tvaṃ brāhmaṇa,",
  "atk-s0512a:1714_2": "āgacchasi,",
  "atk-s0512a:1714_3": "kimicchasi,",
  "atk-s0512a:1714_4": "kiṃ te dajja”nti āha.",
  "atk-s0512a:1714_5": "Brāhmaṇo “tumhe ‘sutavittakā’ti sutvā catasso satārahagāthāyo ādāya tumhākaṃ desetuṃ āgatomhī”ti āha.",
  "atk-s0512a:1714_6": "Mahāsatto tuṭṭhamānaso hutvā “ahaṃ uyyānaṃ gantvā nhāyitvā āgantvā sossāmi,",
  "atk-s0512a:1714_7": "tvaṃ mā ukkaṇṭhī”ti vatvā “gacchatha brāhmaṇassa asukagehe nivāsaṃ ghāsacchādanañca saṃvidahathā”ti āṇāpetvā",
  "atk-s0512a:1714_8": "uyyānaṃ pavisitvā mahantaṃ ārakkhaṃ saṃvidhāya oḷārikāni ābharaṇāni omuñcitvā massukammaṃ kāretvā ubbaṭṭitasarīro",
  "atk-s0512a:1714_9": "pokkharaṇiyā rājavibhavena nhāyitvā paccuttaritvā udakaggahaṇasāṭake nivāsetvā aṭṭhāsi.",
  "atk-s0512a:1715_0": "Athassa gandhamālālaṅkāre upahariṃsu.",
  "atk-s0512a:1715_1": "Porisādo “alaṅkatakāle rājā bhāriko bhavissati,",
  "atk-s0512a:1715_2": "sallahukakāleyeva naṃ gaṇhissāmī”ti nadanto khaggaṃ parivattento “ahamasmi porisādo”ti nāmaṃ sāvetvā udakā nikkhami.",
  "atk-s0512a:1715_3": "Tassa saddaṃ sutvā hatthārohādayo hatthiādito bhassiṃsu.",
  "atk-s0512a:1715_4": "Balakāyo dūre ṭhito tatova palāyi.",
  "atk-s0512a:1715_5": "Itaro attano āvudhāni chaḍḍetvā urena nipajji.",
  "atk-s0512a:1715_6": "Porisādo rājānaṃ ukkhipitvā khandhe nisīdāpetvā sammukhaṭṭhāneyeva aṭṭhārasahatthaṃ pākāraṃ laṅghitvā",
  "atk-s0512a:1715_7": "purato pagalitamadamattavaravāraṇe kumbhe akkamitvā pabbatakūṭāni viya pātento vātajavānipi assaratanāni",
  "atk-s0512a:1715_8": "piṭṭhiyaṃ akkamitvā pātento rathasīse akkamitvā pātento bhamarikaṃ bhamanto viya nīlakāni nigrodhapattāni",
  "atk-s0512a:1715_9": "maddanto viya ekavegeneva tiyojanamaggaṃ gantvā kañci anubandhantaṃ adisvā saṇikaṃ gacchanto sutasomassa",
  "atk-s0512a:1715_10": "kesehi udakabindūni attano upari patantāni “assubindūnī”ti saññāya “kimidaṃ sutasomopi maraṇaṃ anusocanto",
  "atk-s0512a:1715_11": "rodatī”ti āha.",
  "atk-s0512a:1716_0": "Mahāsatto “nāhaṃ maraṇato anusocāmi,",
  "atk-s0512a:1716_1": "kuto rodanā,",
  "atk-s0512a:1716_2": "api ca kho saṅgaraṃ katvā saccāpanaṃ nāma paṇḍitānaṃ āciṇṇaṃ,",
  "atk-s0512a:1716_3": "taṃ na nipphajjatī”ti anusocāmi.",
  "atk-s0512a:1716_4": "Kassapadasabalena desitā catasso satārahagāthāyo ādāya takkasilato āgatassa brāhmaṇassa āgantukavattaṃ kāretvā “nhāyitvā āgantvā suṇissāmi,",
  "atk-s0512a:1716_5": "yāva mamāgamanā āgamehī”ti saṅgaraṃ katvā uyyānaṃ gato,",
  "atk-s0512a:1716_6": "tvañca tā gāthāyo sotuṃ adatvā maṃ gaṇhīti.",
  "atk-s0512a:1716_7": "Tena vuttaṃ –",
  "atk-s0512a:1717_0": "“Gahito porisādena, brāhmaṇe saṅgaraṃ sari”nti.",
  "atk-s0512a:1718_0": "Tattha brāhmaṇe saṅgaraṃ sarinti nandabrāhmaṇe attanā kataṃ paṭiññaṃ anussariṃ.",
  "atk-s0512a:1719_0": "106.",
  "atk-s0512a:1719_1": "Āvuṇitvā karattaleti tattha tattha uyyānādīsu gantvā attano balena ānītānaṃ ekasatakhattiyānaṃ hatthatale",
  "atk-s0512a:1719_2": "chiddaṃ katvā rukkhe lambanatthaṃ rajjuṃ paṭimuñcitvā.",
  "atk-s0512a:1719_3": "Etesaṃ pamilāpetvāti ete ekasatakhattiye jīvaggāhaṃ gahetvā uddhaṃpāde adhosire katvā paṇhiyā sīsaṃ paharanto",
  "atk-s0512a:1719_4": "bhamaṇavasena hatthatale āvuṇitvā rukkhe ālambanavasena sabbaso āhārūpacchedena ca sabbathā pamilāpetvā",
  "atk-s0512a:1719_5": "visosetvā khedāpetvāti attho.",
  "atk-s0512a:1719_6": "Yaññattheti balikammatthe sādhetabbe.",
  "atk-s0512a:1719_7": "Upanayī mamanti maṃ upanesi.",
  "atk-s0512a:1720_0": "107.",
  "atk-s0512a:1720_1": "Tathā upanīyamāno pana mahāsatto porisādena “kiṃ tvaṃ maraṇato bhāyasī”ti vutte “nāhaṃ maraṇato bhāyāmi,",
  "atk-s0512a:1720_2": "tassa pana brāhmaṇassa mayā kato saṅgaro na parimocito”ti anusocāmi.",
  "atk-s0512a:1720_3": "“Sace maṃ vissajjessasi,",
  "atk-s0512a:1720_4": "taṃ dhammaṃ sutvā tassa ca sakkārasammānaṃ katvā puna āgamissāmī”ti.",
  "atk-s0512a:1720_5": "“Nāhamidaṃ saddahāmi,",
  "atk-s0512a:1720_6": "yaṃ tvaṃ mayā vissajjito gantvā puna mama hatthaṃ āgamissāsī”ti.",
  "atk-s0512a:1720_7": "“Samma porisāda,",
  "atk-s0512a:1720_8": "mayā saddhiṃ ekācariyakule sikkhito sahāyo hutvā ‘ahaṃ jīvitahetupi na musā kathemī’ti kiṃ na saddahasī”ti?",
  "atk-s0512a:1720_9": "Kiñcāpi me etena vācāmattakena –",
  "atk-s0512a:1721_0": "“Asiñca sattiñca parāmasāmi, sapathampi te samma ahaṃ karomi;",
  "atk-s0512a:1722_0": "Tayā pamutto anaṇo bhavitvā, saccānurakkhī punarāvajissa”nti. –",
  "atk-s0512a:1723_0": "Mahāsattena imāya gāthāya vuttāya porisādo “ayaṃ sutasomo ‘khattiyehi akattabbaṃ sapathaṃ karomī’ti vadati,",
  "atk-s0512a:1723_1": "gantvā anāgacchantopi mama hatthato na muccissatī”ti cintetvā –",
  "atk-s0512a:1724_0": "“Yo te kato saṅgaro brāhmaṇena, raṭṭhe sake issariye ṭhitena;",
  "atk-s0512a:1725_0": "Taṃ saṅgaraṃ brāhmaṇa sappadāya, saccānurakkhī punarāvajassū”ti. –",
  "atk-s0512a:1726_0": "Vissajjesi.",
  "atk-s0512a:1727_0": "Mahāsatto rāhumukhā mutto cando viya nāgabalo thāmasampanno khippameva taṃ nagaraṃ sampāpuṇi.",
  "atk-s0512a:1727_1": "Senāpissa “sutasomarājā paṇḍito,",
  "atk-s0512a:1727_2": "porisādaṃ dametvā sīhamukhā pamuttamattavaravāraṇo viya āgamissatī”ti ca “rājānaṃ porisādassa datvā āgatā”ti",
  "atk-s0512a:1727_3": "garahabhayena ca bahinagareyeva niviṭṭhā taṃ dūratova āgacchantaṃ disvā paccuggantvā vanditvā “kaccittha,  mahārāja,",
  "atk-s0512a:1727_4": "porisādena na kilamito”ti paṭisanthāraṃ katvā “porisādena mayhaṃ mātāpitūhipi dukkaraṃ kataṃ,",
  "atk-s0512a:1727_5": "tathārūpo nāma caṇḍo sāhasiko mamaṃ saddahitvā maṃ vissajjesī”ti vutte rājānaṃ alaṅkaritvā hatthikkhandhaṃ āropetvā parivāretvā nagaraṃ pāvisi.",
  "atk-s0512a:1727_6": "Taṃ disvā sabbe nāgarā tusiṃsu.",
  "atk-s0512a:1728_0": "Sopi dhammasoṇḍatāya mātāpitaropi anupasaṅkamitvā nivesanaṃ gantvā brāhmaṇaṃ pakkosāpetvā tassa mahantaṃ",
  "atk-s0512a:1728_1": "sakkārasammānaṃ katvā dhammagarutāya sayaṃ nīcāsane nisīditvā “tumhehi mayhaṃ ābhatā satārahagāthā suṇomi",
  "atk-s0512a:1728_2": "ācariyā”ti āha.",
  "atk-s0512a:1728_3": "Brāhmaṇo mahāsattena yācitakāle gandhehi hatthe ubbaṭṭetvā pasibbakato manoramaṃ potthakaṃ nīharitvā ubhohi hatthehi gahetvā “tena hi, mahārāja,",
  "atk-s0512a:1728_4": "suṇohī”ti potthakaṃ vācento gāthā abhāsi –",
  "atk-s0512a:1729_0": "“Sakideva sutasoma, sabbhi hoti samāgamo;",
  "atk-s0512a:1730_0": "Sā naṃ saṅgati pāleti, nāsabbhi bahusaṅgamo.",
  "atk-s0512a:1731_0": "“Sabbhireva samāsetha, sabbhi kubbetha santhavaṃ;",
  "atk-s0512a:1732_0": "Sataṃ saddhammamaññāya, seyyo hoti na pāpiyo.",
  "atk-s0512a:1733_0": "“Jīranti ve rājarathā sucittā, atho sarīrampi jaraṃ upeti;",
  "atk-s0512a:1734_0": "Satañca dhammo na jaraṃ upeti, santo have sabbhi pavedayanti.",
  "atk-s0512a:1735_0": "“Nabhañca dūre pathavī ca dūre, pāraṃ samuddassa tadāhu dūre;",
  "atk-s0512a:1736_0": "Tato have dūrataraṃ vadanti, satañca dhammo asatañca rājā”ti. ;",
  "atk-s0512a:1737_0": "Tā sutvā mahāsatto “saphalaṃ me āgamana”nti tuṭṭhacitto “imā gāthā neva sāvakabhāsitā,",
  "atk-s0512a:1737_1": "na isibhāsitā,",
  "atk-s0512a:1737_2": "na kavibhāsitā,",
  "atk-s0512a:1737_3": "na devabhāsitā,",
  "atk-s0512a:1737_4": "sabbaññunāva bhāsitā.",
  "atk-s0512a:1737_5": "Kiṃ nu kho aggha”nti cintento “imaṃ sakalampi cakkavāḷaṃ yāva brahmalokā sattaratanapuṇṇaṃ katvā dinnepi neva anucchavikaṃ kataṃ nāma hoti,",
  "atk-s0512a:1737_6": "ahaṃ kho panassa tiyojanasatike kururaṭṭhe sattayojanike indapatthanagare rajjaṃ dātuṃ pahomi.",
  "atk-s0512a:1737_7": "Rajjaṃ kātuṃ panassa bhāgyaṃ natthi,",
  "atk-s0512a:1737_8": "tathā hissa aṅgalakkhaṇānusārena appānubhāvatā dissati,",
  "atk-s0512a:1737_9": "tasmā dinnampi rajjaṃ na imasmiṃ tiṭṭhatī”ti cintetvā “ācariya,",
  "atk-s0512a:1737_10": "tumhe aññesaṃ khattiyānaṃ imā gāthāyo desetvā kiṃ labhathā”ti pucchi.",
  "atk-s0512a:1737_11": "“Ekekāya sataṃ sataṃ, mahārāja,",
  "atk-s0512a:1737_12": "teneva satārahagāthā nāma jātā”ti.",
  "atk-s0512a:1737_13": "Athassa mahāsatto “tvaṃ ācariya,",
  "atk-s0512a:1737_14": "attanā gahetvā vicaraṇabhaṇḍassa agghaṃ na jānāsī”ti.",
  "atk-s0512a:1738_0": "“Sahassiyā imā gāthā, nayimā gāthā satārahā;",
  "atk-s0512a:1739_0": "Cattāri tvaṃ sahassāni, khippaṃ gaṇhāhi brāhmaṇā”ti. ;",
  "atk-s0512a:1740_0": "Cattāri sahassāni dāpetvā ekañca sukhayānakaṃ datvā mahatā sakkārasammāneneva taṃ uyyojetvā mātāpitaro",
  "atk-s0512a:1740_1": "vanditvā “ahaṃ brāhmaṇena ābhataṃ saddhammaratanaṃ pūjetvā tassa ca sakkārasammānaṃ katvā āgamissāmīti",
  "atk-s0512a:1740_2": "porisādassa paṭiññaṃ datvā āgato.",
  "atk-s0512a:1740_3": "Tattha yaṃ brāhmaṇassa kattabbaṃ paṭipajjitabbaṃ taṃ kataṃ,",
  "atk-s0512a:1740_4": "idāni porisādassa santikaṃ gamissāmī”ti vutvā “tena hi,",
  "atk-s0512a:1740_5": "tāta sutasoma,",
  "atk-s0512a:1740_6": "kiṃ nāmetaṃ kathesi,",
  "atk-s0512a:1740_7": "caturaṅginiyā senāya coraṃ gaṇhissāma,",
  "atk-s0512a:1740_8": "mā gaccha corassa santika”nti yāciṃsu.",
  "atk-s0512a:1740_9": "Soḷasasahassā nāṭakitthiyo sesaparijanāpi “amhe anāthe katvā kuhiṃ gacchasi devā”ti parideviṃsu.",
  "atk-s0512a:1740_10": "“Punapi kira rājā corassa santikaṃ gamissatī”ti ekakolāhalaṃ ahosi.",
  "atk-s0512a:1741_0": "Mahāsatto “paṭiññāya saccāpanaṃ nāma sādhūnaṃ sappurisānaṃ āciṇṇaṃ,",
  "atk-s0512a:1741_1": "sopi mamaṃ saddahitvā vissajjesi,",
  "atk-s0512a:1741_2": "tasmā gamissāmiyevā”ti mātāpitaro vanditvā sesajanaṃ anusāsetvā assumukhena nānappakāraṃ paridevantena",
  "atk-s0512a:1741_3": "itthāgārādinā janena anugato nagarā nikkhamma taṃ janaṃ nivattetuṃ magge daṇḍakena tiriyaṃ lekhaṃ katvā",
  "atk-s0512a:1741_4": "“imaṃ mama lekhaṃ mā atikkamiṃsū”ti vatvā agamāsi.",
  "atk-s0512a:1741_5": "Mahājano tejavato mahāsattassa āṇaṃ atikkamituṃ asakkonto mahāsaddena kanditvā roditvā nivatti.",
  "atk-s0512a:1741_6": "Bodhisatto āgatamaggeneva tassa santikaṃ agamāsi.",
  "atk-s0512a:1741_7": "Tena vuttaṃ “apucchi maṃ porisādo”tiādi.",
  "atk-s0512a:1742_0": "Tattha kiṃ tvaṃ icchasi nisajjanti tvaṃ attano nagaraṃ gantuṃ mama hatthato nissajjanaṃ kiṃ icchasi,",
  "atk-s0512a:1742_1": "tvaṃ “mayā takkasilādīsu ciraparicito saccavādī cā”ti vadasi,",
  "atk-s0512a:1742_2": "tasmā yathā mati te kāhāmi,",
  "atk-s0512a:1742_3": "yathāruci te karissāmi.",
  "atk-s0512a:1742_4": "Yadi me tvaṃ punehisīti sace puna tvaṃ ekaṃseneva mama santikaṃ āgamissasi.",
  "atk-s0512a:1743_0": "108.",
  "atk-s0512a:1743_1": "Paṇhe āgamanaṃ mamāti pageva mama āgamanaṃ tassa porisādassa paṭissuṇitvā pātova āgamissāmīti paṭissavaṃ katvā.",
  "atk-s0512a:1743_2": "Rajjaṃ niyyātayiṃ tadāti tadā porisādassa santikaṃ gantukāmo “idaṃ vo rajjaṃ paṭipajjathā”ti mātāpitūnaṃ tiyojanasatikaṃ rajjaṃ niyyātesiṃ.",
  "atk-s0512a:1744_0": "109.",
  "atk-s0512a:1744_1": "Kasmā pana rajjaṃ niyyātayinti?",
  "atk-s0512a:1744_2": "Anussaritvā sataṃ dhammanti yasmā pana paṭiññāya saccāpanaṃ nāma sataṃ sādhūnaṃ mahābodhisattānaṃ paveṇī kulavaṃso,",
  "atk-s0512a:1744_3": "tasmā taṃ saccapāramitādhammaṃ pubbakaṃ porāṇaṃ jinehi buddhādīhi sevitaṃ anussaritvā saccaṃ anurakkhanto",
  "atk-s0512a:1744_4": "tassa brāhmaṇassa dhanaṃ datvā attano jīvitaṃ pariccajitvā porisādaṃ upāgamiṃ.",
  "atk-s0512a:1745_0": "110.",
  "atk-s0512a:1745_1": "Natthi me saṃsayo tatthāti tasmiṃ porisādassa santikaṃ gamane “ayaṃ maṃ kiṃ nu kho ghātessati,",
  "atk-s0512a:1745_2": "udāhu no”ti mayhaṃ saṃsayo natthi.",
  "atk-s0512a:1745_3": "“Caṇḍo sāhasiko mayā saddhiṃ ekasatakhattiye devatāya balikammakaraṇasajjo ekanteneva ghātessatī”ti jānanto",
  "atk-s0512a:1745_4": "eva kevalaṃ saccavācaṃ anurakkhanto attano jīvitaṃ pariccajitvā taṃ upāgamiṃ.",
  "atk-s0512a:1745_5": "Yasmā cetadevaṃ,",
  "atk-s0512a:1745_6": "tasmā saccena me samo natthi,",
  "atk-s0512a:1745_7": "esā me paramatthabhāvappattā saccapāramīti.",
  "atk-s0512a:1746_0": "Upāgate pana mahāsatte vikasitapuṇḍarīkapadumasassirikamassa mukhaṃ disvā “ayaṃ vigatamaraṇabhayo hutvā āgato,",
  "atk-s0512a:1746_1": "kissa nu kho esa ānubhāvo”ti cintento “tassa maññe dhammassa sutattā ayaṃ evaṃ tejavā nibbhayo ca jāto,",
  "atk-s0512a:1746_2": "ahampi taṃ sutvā tejavā nibbhayo ca bhavissāmī”ti sanniṭṭhānaṃ katvā porisādo mahāsattaṃ āha –",
  "atk-s0512a:1746_3": "“suṇoma satārahagāthāyo yāsaṃ savanatthaṃ tvaṃ attano nagaraṃ gato”ti.",
  "atk-s0512a:1747_0": "Taṃ sutvā bodhisatto “ayaṃ porisādo pāpadhammo, imaṃ thokaṃ niggahetvā lajjāpetvā kathessāmī”ti –",
  "atk-s0512a:1748_0": "“Adhammikassa luddassa, niccaṃ lohitapāṇino;",
  "atk-s0512a:1749_0": "Natthi saccaṃ kuto dhammo, kiṃ sutena karissasī”ti. –",
  "atk-s0512a:1750_0": "Vatvā puna tena suṭṭhutaraṃ sañjātasavanādarena –",
  "atk-s0512a:1751_0": "“Sutvā dhammaṃ vijānanti, narā kalyāṇapāpakaṃ;",
  "atk-s0512a:1752_0": "Api gāthā suṇitvāna, dhamme me ramate mano”ti. –",
  "atk-s0512a:1753_0": "Vutte “ayaṃ ativiya sañjātādaro sotukāmo,",
  "atk-s0512a:1753_1": "handassa kathessāmī”ti cintetvā “tena hi samma,",
  "atk-s0512a:1753_2": "sādhukaṃ suṇohi manasikarohī”ti vatvā nandabrāhmaṇena kathitaniyāmeneva gāthānaṃ sakkaccaṃ thutiṃ katvā",
  "atk-s0512a:1753_3": "chakāmāvacaradevaloke ekakolāhalaṃ katvā devatāsu sādhukāraṃ dadamānāsu mahāsatto porisādassa –",
  "atk-s0512a:1754_0": "“Sakideva mahārāja, sabbhi hoti samāgamo;",
  "atk-s0512a:1755_0": "Sā naṃ saṅgati pāleti, nāsabbhi bahusaṅgamo.",
  "atk-s0512a:1756_0": "“Sabbhireva samāsetha, sabbhi kubbetha santhavaṃ;",
  "atk-s0512a:1757_0": "Sataṃ saddhammamaññāya, seyyo hoti na pāpiyo.",
  "atk-s0512a:1758_0": "“Jīranti ve rājarathā sucittā, attho sarīrampi jaraṃ upeti;",
  "atk-s0512a:1759_0": "Satañca dhammo na jaraṃ upeti, santo have sabbhi pavedayanti.",
  "atk-s0512a:1760_0": "“Nabhañca dūre pathavī ca dūre, pāraṃ samuddassa tadāhu dūre;",
  "atk-s0512a:1761_0": "Tato have dūrataraṃ vadanti, satañca dhammo asatañca rājā”ti. –",
  "atk-s0512a:1762_0": "Dhammaṃ kathesi.",
  "atk-s0512a:1762_1": "Tassa tena sukathitattā ceva attano ca puññānubhāvena gāthā suṇantasseva sakalasarīraṃ pañcavaṇṇāya pītiyā paripūri.",
  "atk-s0512a:1762_2": "So bodhisatte muducitto hutvā “samma sutasoma,",
  "atk-s0512a:1762_3": "dātabbayuttakaṃ hiraññādiṃ na passāmi,",
  "atk-s0512a:1762_4": "ekekāya gāthāya ekekaṃ varaṃ dassāmī”ti āha.",
  "atk-s0512a:1762_5": "Atha naṃ mahāsatto “tvaṃ attanopi hitāni ajānanto parassa kiṃ nāma varaṃ dassasī”ti apasādetvā puna tena",
  "atk-s0512a:1762_6": "“varaṃ gaṇhathā”ti yācito sabbapaṭhamaṃ “ahaṃ cirakālaṃ taṃ arogaṃ passeyya”nti varaṃ yāci.",
  "atk-s0512a:1762_7": "So “ayaṃ idāni me vadhitvā maṃsaṃ khāditukāmassa mahānatthakarassa mayhameva jīvitamicchatī”ti tuṭṭhamānaso",
  "atk-s0512a:1762_8": "vañcetvā varassa gahitabhāvaṃ ajānanto adāsi.",
  "atk-s0512a:1762_9": "Mahāsatto hi upāyakusalatāya tassa ciraṃ jīvitukāmatāpadesena attano jīvitaṃ yāci.",
  "atk-s0512a:1762_10": "Atha “parosataṃ khattiyānaṃ jīvitaṃ dehī”ti dutiyaṃ varaṃ,",
  "atk-s0512a:1762_11": "tesaṃ sake raṭṭhe paṭipādanaṃ tatiyaṃ varaṃ,",
  "atk-s0512a:1762_12": "manussamaṃsakhādanato viramaṇaṃ catutthaṃ varaṃ yāci.",
  "atk-s0512a:1762_13": "So tīṇi varāni datvā catutthaṃ varaṃ adātukāmo “aññaṃ varaṃ gaṇhāhī”ti vatvāpi mahāsattena nippīḷiyamāno tampi adāsiyeva.",
  "atk-s0512a:1763_0": "Atha bodhisatto porisādaṃ nibbisevanaṃ katvā teneva rājāno mocāpetvā bhūmiyaṃ nipajjāpetvā dārakānaṃ",
  "atk-s0512a:1763_1": "kaṇṇato suttavaṭṭi viya saṇikaṃ rajjuyo nīharitvā porisādena ekaṃ tacaṃ āharāpetvā pāsāṇena ghaṃsitvā",
  "atk-s0512a:1763_2": "saccakiriyaṃ katvā tesaṃ hatthatalāni makkhesi.",
  "atk-s0512a:1763_3": "Taṅkhaṇaṃ eva phāsukaṃ ahosi.",
  "atk-s0512a:1763_4": "Dvīhatīhaṃ tattheva vasitvā te aroge kāretvā tehi saddhiṃ abhijjanakasabhāvaṃ mittasanthavaṃ kāretvā",
  "atk-s0512a:1763_5": "tehi saddhiṃ taṃ bārāṇasiṃ netvā rajje patiṭṭhāpetvā “appamattā hothā”ti te rājāno attano attano nagaraṃ",
  "atk-s0512a:1763_6": "pesetvā indapatthanagarato āgatāya attano caturaṅginiyā senāya parivuto attano nagaraṃ gato tuṭṭhapamuditena",
  "atk-s0512a:1763_7": "nāgarajanena samparivāriyamāno antepuraṃ pavisitvā mātāpitaro vanditvā mahātalaṃ abhiruhi.",
  "atk-s0512a:1764_0": "Atha mahāsatto cha dānasālāyo kāretvā devasikaṃ mahādānāni pavattento sīlāni paripūrento uposathaṃ upavasanto pāramiyo anubrūhesi.",
  "atk-s0512a:1764_1": "Tepi rājāno mahāsattassa ovāde ṭhatvā dānādīni puññāni katvā āyupariyosāne saggapuraṃ pūrayiṃsu.",
  "atk-s0512a:1765_0": "Tadā porisādo aṅgulimālatthero ahosi,",
  "atk-s0512a:1765_1": "kāḷahatthiamacco sāriputtatthero,",
  "atk-s0512a:1765_2": "nandabrāhmaṇo ānandatthero,",
  "atk-s0512a:1765_3": "rukkhadevatā mahākassapatthero,",
  "atk-s0512a:1765_4": "rājāno buddhaparisā,",
  "atk-s0512a:1765_5": "mātāpitaro mahārājakulāni,",
  "atk-s0512a:1765_6": "sutasomamahārājā lokanātho.",
  "atk-s0512a:1766_0": "Tassa heṭṭhā vuttanayeneva sesapāramiyopi niddhāretabbā.",
  "atk-s0512a:1766_1": "Tathā alīnasattucariyāvaṇṇanāya (cariyā aṭṭha.",
  "atk-s0512a:1766_2": "2.74 ādayo) viya mahāsattassa guṇānubhāvā vibhāvetabbāti.",
  "atk-s0512a:1767_0": "Mahāsutasomacariyāvaṇṇanā niṭṭhitā.",
  "atk-s0512a:1768_0": "Saccapāramī niṭṭhitā.",
  "atk-s0512a:1769_0": "13. Suvaṇṇasāmacariyāvaṇṇanā",
  "atk-s0512a:1770_0": "111.",
  "atk-s0512a:1770_1": "Terasame sāmo yadā vane āsinti himavantasmiṃ migasammatāya nāma nadiyā tīre mahati araññe sāmo nāma tāpasakumāro yadā ahosi.",
  "atk-s0512a:1770_2": "Sakkena abhinimmitoti sakkassa devānamindassa upadesasampattiyā jātattā sakkena nibbattito janito.",
  "atk-s0512a:1770_3": "Tatrāyaṃ anupubbikathā –",
  "atk-s0512a:1770_4": "atīte bārāṇasito avidūre nadiyā tīre eko nesādagāmo ahosi.",
  "atk-s0512a:1770_5": "Tattha jeṭṭhanesādassa putto jāto.",
  "atk-s0512a:1770_6": "Tassa “dukūlo”ti nāmamakaṃsu.",
  "atk-s0512a:1770_7": "Tassā eva nadiyā paratīrepi eko nesādagāmo ahosi.",
  "atk-s0512a:1770_8": "Tattha jeṭṭhanesādassa dhītā jātā.",
  "atk-s0512a:1770_9": "Tassā “pārikā”ti nāmamakaṃsu.",
  "atk-s0512a:1770_10": "Te ubhopi brahmalokato āgatā suddhasattā.",
  "atk-s0512a:1770_11": "Tesaṃ vayappattānaṃ anicchamānānaṃyeva āvāhavivāhaṃ kariṃsu.",
  "atk-s0512a:1770_12": "Te ubhopi kilesasamuddaṃ anotaritvā brahmāno viya ekato vasiṃsu.",
  "atk-s0512a:1770_13": "Na ca kiñci nesādakammaṃ karonti.",
  "atk-s0512a:1771_0": "Atha dukūlaṃ mātāpitaro “tāta,",
  "atk-s0512a:1771_1": "tvaṃ nesādakammaṃ na karosi,",
  "atk-s0512a:1771_2": "neva gharāvāsaṃ icchasi,",
  "atk-s0512a:1771_3": "kiṃ nāma karissasī”ti āhaṃsu.",
  "atk-s0512a:1771_4": "So “tumhesu anujānantesu pabbajissāmī”ti āha.",
  "atk-s0512a:1771_5": "“Tena hi pabbajāhī”ti.",
  "atk-s0512a:1771_6": "Dvepi janā himavantaṃ pavisitvā yasmiṃ ṭhāne migasammatā nāma nadī himavantato otaritvā gaṅgaṃ pattā,",
  "atk-s0512a:1771_7": "taṃ ṭhānaṃ gantvā gaṅgaṃ pahāya migasammatābhimukhā abhiruhiṃsu.",
  "atk-s0512a:1771_8": "Tadā sakkassa bhavanaṃ uṇhākāraṃ dassesi.",
  "atk-s0512a:1771_9": "Sakko taṃ kāraṇaṃ ñatvā vissakammunā tasmiṃ ṭhāne assamaṃ māpesi.",
  "atk-s0512a:1771_10": "Te tattha gantvā pabbajitvā sakkadattiye assame kāmāvacaramettaṃ bhāvetvā paṭivasiṃsu.",
  "atk-s0512a:1771_11": "Sakkopi tesaṃ upaṭṭhānaṃ āgacchati.",
  "atk-s0512a:1772_0": "So ekadivasaṃ “tesaṃ cakkhū parihāyissantī”ti ñatvā upasaṅkamitvā “bhante,",
  "atk-s0512a:1772_1": "vo cakkhūnaṃ antarāyo paññāyati,",
  "atk-s0512a:1772_2": "paṭijagganakaṃ puttaṃ laddhuṃ vaṭṭati,",
  "atk-s0512a:1772_3": "jānāmi tumhākaṃ suddhacittataṃ,",
  "atk-s0512a:1772_4": "tasmā pārikāya utunikāle nābhiṃ hatthena parāmaseyyātha,",
  "atk-s0512a:1772_5": "evaṃ vo putto jāyissati,",
  "atk-s0512a:1772_6": "so vo upaṭṭhahissatī”ti vatvā pakkāmi.",
  "atk-s0512a:1772_7": "Dukūlapaṇḍito taṃ kāraṇaṃ pārikāya ācikkhitvā tassā utunikāle nābhiṃ parāmasi.",
  "atk-s0512a:1772_8": "Tadā bodhisatto devalokā cavitvā tassā kucchimhi paṭisandhiṃ gaṇhi,",
  "atk-s0512a:1772_9": "sā dasamāsaccayena suvaṇṇavaṇṇaṃ puttaṃ vijāyi.",
  "atk-s0512a:1772_10": "Tenevassa “suvaṇṇasāmo”ti nāmaṃ kariṃsu.",
  "atk-s0512a:1772_11": "Taṃ aparabhāge vaḍḍhitvā soḷasavassuddesikampi mātāpitaro rakkhantā assame nisīdāpetvā sayameva vanamūlaphalāphalatthāya gacchanti.",
  "atk-s0512a:1773_0": "Athekadivasaṃ vane phalāphalaṃ ādāya nivattitvā assamapadato avidūre meghe uṭṭhite rukkhamūlaṃ pavisitvā",
  "atk-s0512a:1773_1": "vammikamatthake ṭhitānaṃ sarīrato sedagandhamissake udake tasmiṃ vammikabile ṭhitassa āsivisassa nāsāpuṭaṃ",
  "atk-s0512a:1773_2": "paviṭṭhe āsiviso kujjhitvā nāsāvātena pahari.",
  "atk-s0512a:1773_3": "Dve andhā hutvā paridevamānā viraviṃsu.",
  "atk-s0512a:1773_4": "Atha mahāsatto “mama mātāpitaro aticirāyanti,",
  "atk-s0512a:1773_5": "kā nu kho tesaṃ pavattī”ti paṭimaggaṃ gantvā saddamakāsi.",
  "atk-s0512a:1773_6": "Te tassa saddaṃ sañjānitvā paṭisaddaṃ katvā puttasinehena “tāta sāma,",
  "atk-s0512a:1773_7": "idha paripantho atthi,",
  "atk-s0512a:1773_8": "mā āgamī”ti vatvā saddānusārena sayameva samāgamiṃsu.",
  "atk-s0512a:1773_9": "So “kena vo kāraṇena cakkhūni vinaṭṭhānī”ti pucchitvā “tāta,",
  "atk-s0512a:1773_10": "mayaṃ na jānāma,",
  "atk-s0512a:1773_11": "deve vassante rukkhamūle vammikamatthake ṭhitā,",
  "atk-s0512a:1773_12": "atha na passāmā”ti vuttamatte eva aññāsi “tattha āsivisena bhavitabbaṃ,",
  "atk-s0512a:1773_13": "tena kuddhena nāsāvāto vissaṭṭho bhavissatī”ti.",
  "atk-s0512a:1774_0": "Atha “mā cintayittha,",
  "atk-s0512a:1774_1": "ahaṃ vo paṭijaggissāmī”ti mātāpitaro assamaṃ netvā tesaṃ rattiṭṭhānadivāṭṭhānādisañcaraṇaṭṭhāne rajjuke bandhi.",
  "atk-s0512a:1774_2": "Tato paṭṭhāya te assame ṭhapetvā vanamūlaphalāphalāni āharati,",
  "atk-s0512a:1774_3": "pātova vasanaṭṭhānaṃ sammajjati,",
  "atk-s0512a:1774_4": "pānīyaṃ āharati,",
  "atk-s0512a:1774_5": "paribhojanīyaṃ upaṭṭhāpeti,",
  "atk-s0512a:1774_6": "dantakaṭṭhamukhodakāni datvā madhuraphalāphalaṃ deti.",
  "atk-s0512a:1774_7": "Tehi mukhe vikkhālite sayaṃ paribhuñjitvā mātāpitaro vanditvā tesaṃ avidūreyeva acchati –",
  "atk-s0512a:1774_8": "“kiṃ nu kho ime āṇāpentī”ti.",
  "atk-s0512a:1774_9": "Visesena ca mettaṃ bahulamakāsi,",
  "atk-s0512a:1774_10": "tenassa sattā appaṭikkūlā ahesuṃ.",
  "atk-s0512a:1774_11": "Yathā cassa sattā,",
  "atk-s0512a:1774_12": "evaṃ sattānaṃ so bodhisatto appaṭikkūlo.",
  "atk-s0512a:1774_13": "Evaṃ so divase divase phalāphalatthāya araññaṃ gacchantopi āgacchantopi migagaṇaparivuto eva ahosi.",
  "atk-s0512a:1774_14": "Sīhabyagghādivipakkhasattāpi tena saddhiṃ ativiya vissatthā,",
  "atk-s0512a:1774_15": "mettānubhāvena panassa vasanaṭṭhāne aññamaññaṃ tiracchānagatā muducittataṃ paṭilabhiṃsu.",
  "atk-s0512a:1774_16": "Iti so sabbattha mettānubhāvena abhīrū anutrāsī brahmā viya avero vihāsi.",
  "atk-s0512a:1774_17": "Tena vuttaṃ “pavane sīhabyagghe ca,",
  "atk-s0512a:1774_18": "mettāyamupanāmayi”ntiādi.",
  "atk-s0512a:1775_0": "Tattha mettāyamupanāmayinti ma-",
  "atk-s0512a:1775_1": "kāro padasandhikaro,",
  "atk-s0512a:1775_2": "mettābhāvanāya kurūrakammante sīhabyagghepi phari,",
  "atk-s0512a:1775_3": "pageva sesasatteti adhippāyo.",
  "atk-s0512a:1775_4": "Atha vā mettā ayati pavattati etenāti mettāyo,",
  "atk-s0512a:1775_5": "mettābhāvanā.",
  "atk-s0512a:1775_6": "Taṃ mettāyaṃ upanāmayiṃ sattesu anodhiso upanesiṃ.",
  "atk-s0512a:1775_7": "“Sīhabyagghehī”tipi pāṭho.",
  "atk-s0512a:1775_8": "Tassattho –",
  "atk-s0512a:1775_9": "na kevalamahameva,",
  "atk-s0512a:1775_10": "atha kho pavane sīhabyagghehi,",
  "atk-s0512a:1775_11": "yasmiṃ mahāvane tadā ahaṃ viharāmi,",
  "atk-s0512a:1775_12": "tattha sīhabyagghehi saddhiṃ ahaṃ sattesu mettaṃ upanāmesiṃ.",
  "atk-s0512a:1775_13": "Sīhabyagghāpi hi tadā mamānubhāvena sattesu mettacittataṃ paṭilabhiṃsu,",
  "atk-s0512a:1775_14": "pageva itare sattāti dasseti.",
  "atk-s0512a:1776_0": "112.",
  "atk-s0512a:1776_1": "Pasadamigavarāhehīti pasadamigehi ceva vanasūkarehi ca.",
  "atk-s0512a:1776_2": "Parivāretvāti etehi attānaṃ parivāritaṃ katvā tasmiṃ araññe vasiṃ.",
  "atk-s0512a:1777_0": "113.",
  "atk-s0512a:1777_1": "Idāni tadā attano mettābhāvanāya laddhaṃ ānisaṃsaṃ matthakappattiñcassa dassetuṃ “na maṃ koci uttasatī”ti osānagāthamāha.",
  "atk-s0512a:1777_2": "Tassattho –",
  "atk-s0512a:1777_3": "sasabiḷārādiko bhīrukajātikopi koci satto maṃ na uttasati na ubbijjeti.",
  "atk-s0512a:1777_4": "Ahampi kassaci sīhabyagghāditiracchānato yakkhādiamanussato luddalohitapāṇimanussatoti kutocipi na bhāyāmi. Kasmā?",
  "atk-s0512a:1777_5": "Yasmā mettābalenupatthaddho cirakālaṃ bhāvitāya mettāpāramitāyānubhāvena upatthambhito tasmiṃ pavane mahāaraññe tadā ramāmi abhiramāmīti.",
  "atk-s0512a:1777_6": "Sesaṃ suviññeyyameva.",
  "atk-s0512a:1778_0": "Evaṃ pana mahāsatto sabbasatte mettāyanto mātāpitaro ca sādhukaṃ paṭijagganto ekadivasaṃ araññato madhuraphalāphalaṃ",
  "atk-s0512a:1778_1": "āharitvā assame ṭhapetvā mātāpitaro vanditvā “pānīyaṃ ādāya āgamissāmī”ti migagaṇaparivuto dve mige ekato",
  "atk-s0512a:1778_2": "katvā tesaṃ piṭṭhiyaṃ pānīyaghaṭaṃ ṭhapetvā hatthena gahetvā nadītitthaṃ agamāsi.",
  "atk-s0512a:1778_3": "Tasmiṃ samaye bārāṇasiyaṃ pīḷiyakkho nāma rājā rajjaṃ kāresi.",
  "atk-s0512a:1778_4": "So migamaṃsalobhena mātaraṃ rajjaṃ paṭicchāpetvā sannaddhapañcāvudho himavantaṃ pavisitvā mige vadhitvā",
  "atk-s0512a:1778_5": "maṃsaṃ khāditvā caranto migasammataṃ nadiṃ patvā anupubbena sāmassa pānīyagahaṇatitthaṃ patto.",
  "atk-s0512a:1778_6": "Migapadavalañjaṃ disvā gacchanto taṃ tathā gacchantaṃ disvā “mayā ettakaṃ kālaṃ evaṃ vicaranto manusso na diṭṭhapubbo,",
  "atk-s0512a:1778_7": "devo nu kho esa nāgo nu kho,",
  "atk-s0512a:1778_8": "sacāhaṃ upasaṅkamitvā pucchissāmi,",
  "atk-s0512a:1778_9": "sahasā pakkameyyāti.",
  "atk-s0512a:1778_10": "Yaṃnūnāhaṃ etaṃ vijjhitvā dubbalaṃ katvā puccheyya”nti cintetvā mahāsattaṃ nhatvā vākacīraṃ nivāsetvā",
  "atk-s0512a:1778_11": "ajinacammaṃ ekaṃsaṃ karitvā pānīyaghaṭaṃ pūretvā ukkhipitvā vāmaṃsakūṭe ṭhapanakāle “idāni taṃ vijjhituṃ",
  "atk-s0512a:1778_12": "samayo”ti visapītena sarena dakkhiṇapasse vijjhi.",
  "atk-s0512a:1778_13": "Saro vāmapassena nikkhami.",
  "atk-s0512a:1778_14": "Tassa viddhabhāvaṃ ñatvā migagaṇo bhīto palāyi.",
  "atk-s0512a:1779_0": "Sāmapaṇḍito pana viddhopi pānīyaghaṭaṃ yathā vā tathā vā anavasumbhetvā satiṃ paccupaṭṭhāpetvā saṇikaṃ",
  "atk-s0512a:1779_1": "otāretvā vālukaṃ byūhitvā ṭhapetvā disaṃ vavatthapetvā mātāpitūnaṃ vasanaṭṭhānadisābhāgena sīsaṃ katvā",
  "atk-s0512a:1779_2": "nipajjitvā mukhena lohitaṃ chaḍḍetvā “mama koci verī nāma natthi,",
  "atk-s0512a:1779_3": "mamapi katthaci veraṃ nāma natthī”ti vatvā imaṃ gāthamāha –",
  "atk-s0512a:1780_0": "“Ko nu maṃ usunā vijjhi, pamattaṃ udahārakaṃ;",
  "atk-s0512a:1781_0": "Khattiyo brāhmaṇo vesso, ko maṃ viddhā nilīyatī”ti. ;",
  "atk-s0512a:1782_0": "Taṃ sutvā rājā “ayaṃ mayā vijjhitvā pathaviyaṃ pātitopi neva maṃ akkosati na paribhāsati,",
  "atk-s0512a:1782_1": "mama hadayamaṃsaṃ sambāhanto viya piyavacanena samudācarati,",
  "atk-s0512a:1782_2": "gamissāmissa santika”nti cintetvā upasaṅkamitvā attānaṃ attanā ca viddhabhāvaṃ āvikatvā “ko vā tvaṃ kassa vā putto”ti mahāsattaṃ pucchi.",
  "atk-s0512a:1783_0": "So “sāmo nāmāhaṃ dukūlapaṇḍitassa nāma nesādaisino putto,",
  "atk-s0512a:1783_1": "kissa pana maṃ vijjhī”ti āha.",
  "atk-s0512a:1783_2": "So paṭhamaṃ “migasaññāyā”ti musāvādaṃ vatvā “ahaṃ imaṃ niraparādhaṃ akāraṇena vijjhi”nti anusocitvā yathābhūtaṃ",
  "atk-s0512a:1783_3": "āvikatvā tassa mātāpitūnaṃ vasanaṭṭhānaṃ pucchitvā tattha gantvā tesaṃ attānaṃ āvikatvā tehi katapaṭisanthāro",
  "atk-s0512a:1783_4": "“sāmo mayā viddho”ti vatvā te paridevante sokasamāpanne “yaṃ sāmena kattabbaṃ paricārikakammaṃ,",
  "atk-s0512a:1783_5": "taṃ katvā ahaṃ vo upaṭṭhahissāmī”ti samassāsetvā sāmassa santikaṃ ānesi.",
  "atk-s0512a:1783_6": "Te tattha gantvā nānappakāraṃ paridevitvā tassa ure hatthaṃ ṭhapetvā “puttassa me sarīre usumā vattateva,",
  "atk-s0512a:1783_7": "visavegena visaññitaṃ āpanno bhavissatīti nibbisabhāvatthāya saccakiriyaṃ karissāmā”ti cintetvā –",
  "atk-s0512a:1784_0": "“Yaṃ kiñcitthi kataṃ puññaṃ, mayhañceva pitucca te;",
  "atk-s0512a:1785_0": "Sabbena tena kusalena, visaṃ sāmassa haññatū”ti. –",
  "atk-s0512a:1786_0": "Mātarā,",
  "atk-s0512a:1787_0": "“Yaṃ kiñcitthi kataṃ puññaṃ, mayhañceva mātucca te;",
  "atk-s0512a:1788_0": "Sabbena tena kusalena, visaṃ sāmassa haññatū”ti. –",
  "atk-s0512a:1789_0": "Pitarā,",
  "atk-s0512a:1790_0": "“Pabbatyāhaṃ gandhamādane, cirarattanivāsinī;",
  "atk-s0512a:1791_0": "Na me piyataro koci, añño sāmena vijjati;",
  "atk-s0512a:1792_0": "Etena saccavajjena, visaṃ sāmassa haññatū”ti. –",
  "atk-s0512a:1793_0": "Devatāya ca saccakiriyāya katāya mahāsatto khippaṃ vuṭṭhāsi.",
  "atk-s0512a:1793_1": "Padumapattapalāse udakabindu viya vinivaṭṭetvā ābādho vigato.",
  "atk-s0512a:1793_2": "Viddhaṭṭhānaṃ arogaṃ pākatikameva ahosi.",
  "atk-s0512a:1793_3": "Mātāpitūnaṃ cakkhūni uppajjiṃsu.",
  "atk-s0512a:1793_4": "Iti mahāsattassa arogatā,",
  "atk-s0512a:1793_5": "mātāpitūnañca cakkhupaṭilābho,",
  "atk-s0512a:1793_6": "aruṇuggamanaṃ,",
  "atk-s0512a:1793_7": "tesaṃ catunnampi assameyeva avaṭṭhānanti sabbaṃ ekakkhaṇeyeva ahosi.",
  "atk-s0512a:1794_0": "Atha mahāsatto raññā saddhiṃ paṭisanthāraṃ katvā “dhammaṃ cara,",
  "atk-s0512a:1794_1": "mahārājā”tiādinā dhammaṃ desetvā uttarimpi ovaditvā pañca sīlāni adāsi.",
  "atk-s0512a:1794_2": "So tassa ovādaṃ sirasā paṭiggahetvā vanditvā bārāṇasiṃ gantvā dānādīni puññāni katvā saggaparāyano ahosi.",
  "atk-s0512a:1794_3": "Bodhisattopi saddhiṃ mātāpitūhi abhiññāsamāpattiyo nibbattetvā āyupariyosāne brahmalokūpago ahosi.",
  "atk-s0512a:1795_0": "Tadā rājā ānandatthero ahosi,",
  "atk-s0512a:1795_1": "devadhītā uppalavaṇṇā,",
  "atk-s0512a:1795_2": "sakko anuruddho,",
  "atk-s0512a:1795_3": "pitā mahākassapatthero,",
  "atk-s0512a:1795_4": "mātā bhaddakāpilānī,",
  "atk-s0512a:1795_5": "sāmapaṇḍito lokanātho.",
  "atk-s0512a:1796_0": "Tassa heṭṭhā vuttanayeneva sesapāramiyo niddhāretabbā.",
  "atk-s0512a:1796_1": "Tathā visapītena sallena dakkhiṇapassena pavisitvā vāmapassato vinivijjhanavasena viddhopi kiñci kāyavikāraṃ",
  "atk-s0512a:1796_2": "akatvā udakaghaṭassa bhūmiyaṃ nikkhipanaṃ,",
  "atk-s0512a:1796_3": "vadhake aññātepi ñāte viya cittavikārābhāvo,",
  "atk-s0512a:1796_4": "piyavacanena samudācāro,",
  "atk-s0512a:1796_5": "mātāpituupaṭṭhānapuññato mayhaṃ parihānīti anusocanamattaṃ,",
  "atk-s0512a:1796_6": "aroge jāte rañño kāruññaṃ mettañca upaṭṭhāpetvā dhammadesanā,",
  "atk-s0512a:1796_7": "ovādadānanti evamādayo guṇānubhāvā vibhāvetabbāti.",
  "atk-s0512a:1797_0": "Suvaṇṇasāmacariyāvaṇṇanā niṭṭhitā.",
  "atk-s0512a:1798_0": "14. Ekarājacariyāvaṇṇanā",
  "atk-s0512a:1799_0": "114. Cuddasame ekarājāti vissutoti ekarājāti iminā anvatthanāmena jambudīpatale pākaṭo.",
  "atk-s0512a:1800_0": "Mahāsatto hi tadā bārāṇasirañño putto hutvā nibbatti.",
  "atk-s0512a:1800_1": "Vayappatto sabbasippanipphattiṃ patto hutvā pitu accayena rajjaṃ kārento kusalasīlācārasaddhāsutādianaññasādhāraṇaguṇavisesayogena",
  "atk-s0512a:1800_2": "pāramiparibhāvanena ca jambudīpatale adutiyattā padhānabhāvena ca “ekarājā”ti pakāsanāmo ahosi.",
  "atk-s0512a:1800_3": "Paramaṃ sīlaṃ adhiṭṭhāyāti suparisuddhakāyikavācasikasaṃvarasaṅkhātañceva suparisuddhamanosamācārasaṅkhātañca",
  "atk-s0512a:1800_4": "paramaṃ uttamaṃ dasakusalakammapathasīlaṃ samādānavasena ca avītikkamanavasena ca adhiṭṭhahitvā anuṭṭhahitvā.",
  "atk-s0512a:1800_5": "Pasāsāmi mahāmahinti tiyojanasatike kāsiraṭṭhe mahatiṃ mahiṃ anusāsāmi rajjaṃ kāremi.",
  "atk-s0512a:1801_0": "115.",
  "atk-s0512a:1801_1": "Dasakusalakammapatheti pāṇātipātāveramaṇi yāva sammādiṭṭhīti etasmiṃ dasavidhe kusalakammapathe,",
  "atk-s0512a:1801_2": "ete vā anavasesato samādāya vattāmi.",
  "atk-s0512a:1801_3": "Catūhi saṅgahavatthūhīti dānaṃ piyavacanaṃ atthacariyā samānattatāti imehi catūhi saṅgahavatthūhi saṅgaṇhanakāraṇehi yadā ekarājāti vissuto homi,",
  "atk-s0512a:1801_4": "tadā yathārahaṃ mahājanaṃ saṅgaṇhāmīti sambandho.",
  "atk-s0512a:1802_0": "116.",
  "atk-s0512a:1802_1": "Evanti dasakusalakammapathasīlaparipūraṇaṃ catūhi saṅgahavatthūhi mahājanasaṅgaṇhananti yathāvuttena iminā ākārena appamattassa.",
  "atk-s0512a:1802_2": "Idhaloke parattha cāti imasmiṃ loke yaṃ appamajjanaṃ,",
  "atk-s0512a:1802_3": "tattha diṭṭhadhammike atthe,",
  "atk-s0512a:1802_4": "paraloke yaṃ appamajjanaṃ tattha samparāyike atthe appamattassa me satoti attho.",
  "atk-s0512a:1802_5": "Dabbasenoti evaṃnāmako kosalarājā.",
  "atk-s0512a:1802_6": "Upagantvāti caturaṅginiṃ senaṃ sannayhitvā abbhuyyānavasena mama rajjaṃ upagantvā.",
  "atk-s0512a:1802_7": "Acchindanto puraṃ mamāti mama bārāṇasinagaraṃ balakkārena gaṇhanto.",
  "atk-s0512a:1803_0": "Tatrāyaṃ anupubbikathā –",
  "atk-s0512a:1803_1": "mahāsatto hi tadā nagarassa catūsu dvāresu catasso majjhe ekaṃ nivesanadvāre ekanti cha dānasālāyo kāretvā kapaṇaddhikādīnaṃ dānaṃ deti,",
  "atk-s0512a:1803_2": "sīlaṃ rakkhati,",
  "atk-s0512a:1803_3": "uposathakammaṃ karoti,",
  "atk-s0512a:1803_4": "khantimettānuddayasampanno aṅke nisinnaṃ puttaṃ paritosayamāno viya sabbasatte paritosayamāno dhammena rajjaṃ kāreti.",
  "atk-s0512a:1803_5": "Tasseko amacco antepuraṃ padussitvā aparabhāge pākaṭova jāto.",
  "atk-s0512a:1803_6": "Amaccā rañño ārocesuṃ.",
  "atk-s0512a:1803_7": "Rājā pariggaṇhanto taṃ attanā paccakkhato ñatvā taṃ amaccaṃ pakkosāpetvā “andhabāla,",
  "atk-s0512a:1803_8": "ayuttaṃ te kataṃ,",
  "atk-s0512a:1803_9": "na tvaṃ mama vijite vasituṃ arahasi,",
  "atk-s0512a:1803_10": "attano dhanañca puttadārañca gahetvā aññattha yāhī”ti raṭṭhā pabbājesi.",
  "atk-s0512a:1804_0": "So kosalajanapadaṃ gantvā dabbasenaṃ nāma kosalarājānaṃ upaṭṭhahanto anukkamena tassa vissāsiko hutvā ekadivasaṃ taṃ rājānaṃ āha – “deva,",
  "atk-s0512a:1804_1": "bārāṇasirajjaṃ nimmakkhikamadhupaṭalasadisaṃ,",
  "atk-s0512a:1804_2": "atimuduko rājā,",
  "atk-s0512a:1804_3": "sukheneva taṃ rajjaṃ gaṇhituṃ sakkosī”ti.",
  "atk-s0512a:1804_4": "Dabbaseno bārāṇasirañño mahānubhāvatāya tassa vacanaṃ asaddahanto manusse pesetvā kāsiraṭṭhe gāmaghātādīni",
  "atk-s0512a:1804_5": "kāretvā tesaṃ corānaṃ bodhisattena dhanaṃ datvā vissajjitabhāvaṃ sutvā “ativiya dhammiko rājā”ti ñatvā",
  "atk-s0512a:1804_6": "“bārāṇasirajjaṃ gaṇhissāmī”ti balavāhanaṃ ādāya niyyāsi.",
  "atk-s0512a:1804_7": "Atha bārāṇasirañño mahāyodhā “kosalarājā āgacchatī”ti sutvā “amhākaṃ rajjasīmaṃ anokkamantameva naṃ pothetvā gaṇhāmā”ti attano rañño vadiṃsu.",
  "atk-s0512a:1805_0": "Bodhisatto “tātā,",
  "atk-s0512a:1805_1": "maṃ nissāya aññesaṃ kilamanakiccaṃ natthi,",
  "atk-s0512a:1805_2": "rajjatthikā rajjaṃ gaṇhantu,",
  "atk-s0512a:1805_3": "mā gamitthā”ti nivāresi.",
  "atk-s0512a:1805_4": "Kosalarājā janapadamajjhaṃ pāvisi.",
  "atk-s0512a:1805_5": "Mahāyodhā punapi rañño tatheva vadiṃsu.",
  "atk-s0512a:1805_6": "Rājā purimanayeneva nivāresi.",
  "atk-s0512a:1805_7": "Dabbaseno bahinagare ṭhatvā “rajjaṃ vā detu yuddhaṃ vā”ti ekarājassa sāsanaṃ pesesi.",
  "atk-s0512a:1805_8": "Ekarājā “natthi mayā yuddhaṃ,",
  "atk-s0512a:1805_9": "rajjaṃ gaṇhātū”ti paṭisāsanaṃ pesesi.",
  "atk-s0512a:1805_10": "Punapi mahāyodhā “deva,",
  "atk-s0512a:1805_11": "na mayaṃ kosalarañño nagaraṃ pavisituṃ dema,",
  "atk-s0512a:1805_12": "bahinagareyeva naṃ pothetvā gaṇhāmā”ti āhaṃsu.",
  "atk-s0512a:1805_13": "Rājā purimanayeneva nivāretvā nagaradvārāni avāpurāpetvā mahātale pallaṅkamajjhe nisīdi.",
  "atk-s0512a:1805_14": "Dabbaseno mahantena balavāhanena nagaraṃ pavisitvā ekampi paṭisattuṃ apassanto sabbarajjaṃ hatthagataṃ",
  "atk-s0512a:1805_15": "katvā rājanivesanaṃ gantvā mahātalaṃ āruyha niraparādhaṃ bodhisattaṃ gaṇhāpetvā āvāṭe nikhaṇāpesi.",
  "atk-s0512a:1805_16": "Tena vuttaṃ –",
  "atk-s0512a:1806_0": "“Dabbaseno upagantvā, acchindanto puraṃ mama.",
  "atk-s0512a:1807_0": "117.",
  "atk-s0512a:1808_0": "“Rājūpajīve nigame, sabalaṭṭhe saraṭṭhake;",
  "atk-s0512a:1809_0": "Sabbaṃ hatthagataṃ katvā, kāsuyā nikhaṇī mama”nti.",
  "atk-s0512a:1810_0": "Tattha rājūpajīveti amaccapārisajjabrāhmaṇagahapatiādike rājānaṃ upanissāya jīvante.",
  "atk-s0512a:1810_1": "Nigameti negame.",
  "atk-s0512a:1810_2": "Sabalaṭṭheti senāpariyāpannatāya bale tiṭṭhantīti balaṭṭhā,",
  "atk-s0512a:1810_3": "hatthārohādayo,",
  "atk-s0512a:1810_4": "balaṭṭhehi sahāti sabalaṭṭhe.",
  "atk-s0512a:1810_5": "Saraṭṭhaketi sajanapade,",
  "atk-s0512a:1810_6": "rājūpajīve nigame ca aññañca sabbaṃ hatthagataṃ katvā.",
  "atk-s0512a:1810_7": "Kāsuyā nikhaṇī mamanti sabalavāhanaṃ sakalaṃ mama rajjaṃ gahetvā mampi galappamāṇe āvāṭe nikhaṇāpesi.",
  "atk-s0512a:1810_8": "Jātakepi –",
  "atk-s0512a:1811_0": "“Anuttare kāmaguṇe samiddhe, bhutvāna pubbe vasi ekarājā;",
  "atk-s0512a:1812_0": "So dāni dugge narakamhi khitto, nappajjahe vaṇṇabalaṃ purāṇa”nti. –",
  "atk-s0512a:1813_0": "Āvāṭe khittabhāvo āgato.",
  "atk-s0512a:1813_1": "Jātakaṭṭhakathāyaṃ pana “sikkāya pakkhipāpetvā uttarummāre heṭṭhāsīsakaṃ olambesī”ti vuttaṃ.",
  "atk-s0512a:1814_0": "Mahāsatto corarājānaṃ ārabbha mettaṃ bhāvetvā kasiṇaparikammaṃ katvā jhānābhiññāyo nibbattetvā kāsuto uggantvā ākāse pallaṅkena nisīdi.",
  "atk-s0512a:1814_1": "Tena vuttaṃ –",
  "atk-s0512a:1815_0": "118.",
  "atk-s0512a:1816_0": "“Amaccamaṇḍalaṃ rajjaṃ, phītaṃ antepuraṃ mama;",
  "atk-s0512a:1817_0": "Acchinditvāna gahitaṃ, piyaputtaṃva passaha”nti.",
  "atk-s0512a:1818_0": "Tattha amaccamaṇḍalanti tasmiṃ tasmiṃ rājakicce raññā amā saha vattantīti amaccā,",
  "atk-s0512a:1818_1": "saddhiṃ vā tesaṃ maṇḍalaṃ samūhaṃ.",
  "atk-s0512a:1818_2": "Phītanti balavāhanena nagarajanapadādīhi samiddhaṃ rajjaṃ.",
  "atk-s0512a:1818_3": "Itthāgāradāsidāsaparijanehi ceva vatthābharaṇādiupabhogūpakaraṇehi ca samiddhaṃ mama antepurañca acchinditvā",
  "atk-s0512a:1818_4": "gahitakaṃ gaṇhantaṃ amittarājānaṃ yāya attano piyaputtaṃva passiṃ ahaṃ,",
  "atk-s0512a:1818_5": "tāya evaṃbhūtāya mettāya me samo sakalaloke natthi,",
  "atk-s0512a:1818_6": "tasmā evaṃbhūtā esā me mettāpāramī paramatthapāramibhāvaṃ pattāti adhippāyo.",
  "atk-s0512a:1819_0": "Evaṃ pana mahāsatte taṃ corarājānaṃ ārabbha mettaṃ pharitvā ākāse pallaṅkena nisinne tassa sarīre dāho uppajji.",
  "atk-s0512a:1819_1": "So “ḍayhāmi ḍayhāmī”ti bhūmiyaṃ aparāparaṃ parivattati.",
  "atk-s0512a:1819_2": "“Kimeta”nti vutte, mahārāja,",
  "atk-s0512a:1819_3": "tumhe niraparādhaṃ dhammikarājānaṃ āvāṭe nikhaṇāpayitthāti.",
  "atk-s0512a:1819_4": "“Tena hi vegena gantvā taṃ uddharathā”ti āha.",
  "atk-s0512a:1819_5": "Purisā gantvā taṃ rājānaṃ ākāse pallaṅkena nisinnaṃ disvā āgantvā dabbasenassa ārocesuṃ.",
  "atk-s0512a:1819_6": "So vegena gantvā vanditvā khamāpetvā “tumhākaṃ rajjaṃ tumheva kāretha,",
  "atk-s0512a:1819_7": "ahaṃ vo core paṭibāhessāmī”ti vatvā tassa duṭṭhāmaccassa rājāṇaṃ kāretvā pakkāmi.",
  "atk-s0512a:1819_8": "Bodhisattopi rajjaṃ amaccānaṃ niyyātetvā isipabbajjaṃ pabbajitvā mahājanaṃ sīlādiguṇesu patiṭṭhāpetvā āyupariyosāne brahmalokaparāyano ahosi.",
  "atk-s0512a:1820_0": "Tadā dabbaseno ānandatthero ahosi, ekarājā lokanātho.",
  "atk-s0512a:1821_0": "Tassa divase divase chasu dānasālāsu chasatasahassavissajjanena paccatthikarañño sakalarajjapariccāgena ca dānapāramī,",
  "atk-s0512a:1821_1": "niccasīlauposathakammavasena pabbajitassa anavasesasīlasaṃvaravasena ca sīlapāramī,",
  "atk-s0512a:1821_2": "pabbajjāvasena jhānādhigamavasena ca nekkhammapāramī,",
  "atk-s0512a:1821_3": "sattānaṃ hitāhitavicāraṇavasena dānasīlādisaṃvidahanavasena ca paññāpāramī,",
  "atk-s0512a:1821_4": "dānādipuññasambhārassa abbhussahanavasena kāmavitakkādivinodanavasena ca vīriyapāramī,",
  "atk-s0512a:1821_5": "duṭṭhāmaccassa dabbasenarañño ca aparādhasahanavasena khantipāramī,",
  "atk-s0512a:1821_6": "yathāpaṭiññaṃ dānādinā avisaṃvādanavasena ca saccapāramī,",
  "atk-s0512a:1821_7": "dānādīnaṃ acalasamādānādhiṭṭhānavasena adhiṭṭhānapāramī,",
  "atk-s0512a:1821_8": "paccatthikepi ekantena hitūpasaṃhāravasena mettājhānanibbattanena ca mettāpāramī,",
  "atk-s0512a:1821_9": "duṭṭhāmaccena dabbasenena ca katāparādhe hitesīhi attano amaccādīhi nibbattite upakāre ca ajjhupekkhaṇena",
  "atk-s0512a:1821_10": "rajjasukhappattakāle paccatthikaraññā narake khittakāle samānacittatāya ca upekkhāpāramī veditabbā.",
  "atk-s0512a:1821_11": "Vuttañhetaṃ –",
  "atk-s0512a:1822_0": "“Panujja dukkhena sukhaṃ janinda, sukhena vā dukkhamasayhasāhi;",
  "atk-s0512a:1823_0": "Ubhayattha santo abhinibbutattā, sukhe ca dukkhe ca bhavanti tulyā”ti. ;",
  "atk-s0512a:1824_0": "Yasmā panettha mettāpāramī atisayavatī,",
  "atk-s0512a:1824_1": "tasmā tadatthadīpanatthaṃ sā eva pāḷi āruḷhā.",
  "atk-s0512a:1824_2": "Tathā idha mahāsattassa sabbasattesu orasaputte viya samānukampatādayo guṇavisesā niddhāretabbāti.",
  "atk-s0512a:1825_0": "Ekarājacariyāvaṇṇanā niṭṭhitā.",
  "atk-s0512a:1826_0": "Mettāpāramī niṭṭhitā.",
  "atk-s0512a:1827_0": "15. Mahālomahaṃsacariyāvaṇṇanā",
  "atk-s0512a:1828_0": "119. Pannarasame “susāne seyyaṃ kappemī”ti etthāyaṃ anupubbikathā –",
  "atk-s0512a:1829_0": "Mahāsatto hi tadā mahati uḷārabhoge kule nibbattitvā vuddhimanvāya disāpāmokkhassa ācariyassa santike",
  "atk-s0512a:1829_1": "garuvāsaṃ vasanto sabbasippānaṃ nipphattiṃ patvā kulagharaṃ āgantvā mātāpitūnaṃ accayena ñātakehi “kuṭumbaṃ",
  "atk-s0512a:1829_2": "saṇṭhapehī”ti yāciyamānopi aniccatāmanasikāramukhena sabbabhavesu abhivaḍḍhamānasaṃvego kāye ca asubhasaññaṃ",
  "atk-s0512a:1829_3": "paṭilabhitvā gharāvāsapalibodhādhibhūtaṃ kilesagahanaṃ anogāhetvāva cirakālasamparicitaṃ nekkhammajjhāsayaṃ",
  "atk-s0512a:1829_4": "upabrūhayamāno mahantaṃ bhogakkhandhaṃ pahāya pabbajitukāmo hutvā puna cintesi –",
  "atk-s0512a:1829_5": "“sacāhaṃ pabbajissāmi,",
  "atk-s0512a:1829_6": "guṇasambhāvanāpākaṭo bhavissāmī”ti.",
  "atk-s0512a:1830_0": "So lābhasakkāraṃ jigucchanto pabbajjaṃ anupagantvā “pahomi cāhaṃ lābhālābhādīsu nibbikāro hotu”nti attānaṃ",
  "atk-s0512a:1830_1": "takkento “visesato paraparibhavasahanādipaṭipadaṃ pūrento upekkhāpāramiṃ matthakaṃ pāpessāmī”ti nivatthavattheneva",
  "atk-s0512a:1830_2": "gehato nikkhamitvā paramasallekhavuttikopi abalabalo amandamando viya paresaṃ acittakarūpena hīḷitaparibhūto",
  "atk-s0512a:1830_3": "hutvā gāmanigamarājadhānīsu ekarattivāseneva vicarati.",
  "atk-s0512a:1830_4": "Yattha pana mahantaṃ paribhavaṃ paṭilabhati,",
  "atk-s0512a:1830_5": "tattha cirampi vasati.",
  "atk-s0512a:1830_6": "So nivatthavatthe jiṇṇe pilotikakhaṇḍena tasmimpi jiṇṇe kenaci dinnaṃ aggaṇhanto hirikopīnapaṭicchādanamatteneva carati.",
  "atk-s0512a:1830_7": "Evaṃ gacchante kāle ekaṃ nigamagāmaṃ agamāsi.",
  "atk-s0512a:1831_0": "Tattha gāmadārakā dhuttajātikā vedhaverā keci rājavallabhānaṃ puttanattudāsādayo ca uddhatā unnaḷā capalā",
  "atk-s0512a:1831_1": "mukharā vikiṇṇavācā kālena kālaṃ kīḷābahulā vicaranti.",
  "atk-s0512a:1831_2": "Duggate mahallake purise ca itthiyo ca gacchante disvā bhasmapuṭena piṭṭhiyaṃ ākiranti,",
  "atk-s0512a:1831_3": "ketakīpaṇṇaṃ kacchantare olambenti,",
  "atk-s0512a:1831_4": "tena vippakārena parivattetvā olokente yathāvajjakīḷitaṃ dassetvā upahasanti.",
  "atk-s0512a:1831_5": "Mahāpuriso tasmiṃ nigame te evaṃ vicarante dhuttadārake disvā “laddho vata dāni me upekkhāpāramiyā paripūraṇūpāyo”ti cintetvā tattha vihāsi.",
  "atk-s0512a:1831_6": "Taṃ te dhuttadārakā passitvā vippakāraṃ kātuṃ ārabhanti.",
  "atk-s0512a:1832_0": "Mahāsatto taṃ asahanto viya ca tehi bhāyanto viya ca uṭṭhahitvā gacchati.",
  "atk-s0512a:1832_1": "Te taṃ anubandhanti.",
  "atk-s0512a:1832_2": "So tehi anubandhiyamāno “ettha natthi koci paṭivattā”ti susānaṃ gantvā aṭṭhikaṃ sīsūpadhānaṃ katvā sayati.",
  "atk-s0512a:1832_3": "Dhuttadārakāpi tattha gantvā oṭṭhubhanādikaṃ nānappakāraṃ vippakāraṃ katvā pakkamanti.",
  "atk-s0512a:1832_4": "Evaṃ te divase divase karonti eva.",
  "atk-s0512a:1832_5": "Ye pana viññū purisā,",
  "atk-s0512a:1832_6": "te evaṃ karonte passanti.",
  "atk-s0512a:1832_7": "Te te paṭibāhitvā “ayaṃ mahānubhāvo tapassī mahāyogī”ti ca ñatvā uḷāraṃ sakkārasammānaṃ karonti.",
  "atk-s0512a:1832_8": "Mahāsatto pana sabbattha ekasadisova hoti majjhattabhūto.",
  "atk-s0512a:1832_9": "Tena vuttaṃ “susāne seyyaṃ kappemī”tiādi.",
  "atk-s0512a:1833_0": "Tattha susāne seyyaṃ kappemi,",
  "atk-s0512a:1833_1": "chavaṭṭhikaṃ upanidhāyāti āmakasusāne chaḍḍitakaḷevarato soṇasiṅgālādīhi tahiṃ tahiṃ vikkhittesu aṭṭhikesu",
  "atk-s0512a:1833_2": "ekaṃ aṭṭhikaṃ sīsūpadhānaṃ katvā sucimhi ca asucimhi ca samānacittatāya tasmiṃ susāne seyyaṃ kappemi,",
  "atk-s0512a:1833_3": "sayāmīti attho.",
  "atk-s0512a:1833_4": "Gāmaṇḍalāti gāmadārakā.",
  "atk-s0512a:1833_5": "Rūpaṃ dassentinappakanti yathāvajjakīḷitāya oṭṭhubhanaupahasanaummihanādīhi kaṇṇasote salākappavesanādīhi",
  "atk-s0512a:1833_6": "ca atikakkhaḷaṃ anappakaṃ nānappakāraṃ rūpaṃ vikāraṃ karonti.",
  "atk-s0512a:1834_0": "120.",
  "atk-s0512a:1834_1": "Apareti tesu eva gāmadārakesu ekacce.",
  "atk-s0512a:1834_2": "Upāyanānūpanentīti “ayaṃ imesu paribhavavasena evarūpaṃ vippakāraṃ karontesu na kiñci vikāraṃ dasseti,",
  "atk-s0512a:1834_3": "sammānane nu kho kīdiso”ti pariggaṇhantā vividhaṃ bahuṃ gandhamālaṃ bhojanaṃ aññāni ca upāyanāni paṇṇākārāni upanenti upaharanti.",
  "atk-s0512a:1834_4": "Aparehi vā tehi anācāragāmadārakehi aññe viññū manussā “ayaṃ imesaṃ evaṃ vividhampi vippakāraṃ karontānaṃ na kuppati,",
  "atk-s0512a:1834_5": "aññadatthu khantimettānuddayaṃyeva tesu upaṭṭhapeti,",
  "atk-s0512a:1834_6": "aho acchariyapuriso”ti haṭṭhā “bahu vatimehi etasmiṃ vippaṭipajjantehi apuññaṃ pasuta”nti saṃviggamānasāva",
  "atk-s0512a:1834_7": "hutvā bahuṃ gandhamālaṃ vividhaṃ bhojanaṃ aññāni ca upāyanāni upanenti upaharanti.",
  "atk-s0512a:1835_0": "121.",
  "atk-s0512a:1835_1": "Ye me dukkhaṃ upaharantīti ye gāmadārakā mayhaṃ sarīradukkhaṃ upaharanti upanenti.",
  "atk-s0512a:1835_2": "“Upadahantī”tipi pāṭho,",
  "atk-s0512a:1835_3": "uppādentīti attho.",
  "atk-s0512a:1835_4": "Ye ca denti sukhaṃ mamāti ye ca viññū manussā mama mayhaṃ sukhaṃ denti,",
  "atk-s0512a:1835_5": "mālāgandhabhojanādisukhūpakaraṇehi mama sukhaṃ upaharanti.",
  "atk-s0512a:1835_6": "Sabbesaṃ samako homīti katthacipi vikārānuppattiyā samānacittatāya vividhānampi tesaṃ janānaṃ samako ekasadiso homi bhavāmi.",
  "atk-s0512a:1835_7": "Dayā kopo na vijjatīti yasmā mayhaṃ upakārake mettacittatāsaṅkhātā dayā,",
  "atk-s0512a:1835_8": "apakārake manopadosasaṅkhāto kopopi na vijjati,",
  "atk-s0512a:1835_9": "tasmā sabbesaṃ samako homīti dasseti.",
  "atk-s0512a:1836_0": "122.",
  "atk-s0512a:1836_1": "Idāni bhagavā tadā upakārīsu apakārīsu ca sattesu samupacitañāṇasambhārassa attano samānacittatā vikārābhāvo yā ca lokadhammesu anupalittatā ahosi,",
  "atk-s0512a:1836_2": "taṃ dassetuṃ “sukhadukkhe tulābhūto”ti osānagāthamāha.",
  "atk-s0512a:1837_0": "Tattha sukhadukkheti sukhe ca dukkhe ca.",
  "atk-s0512a:1837_1": "Tulābhūtoti samakaṃ gahitatulā viya onatiunnatiapanatiṃ vajjetvā majjhattabhūto,",
  "atk-s0512a:1837_2": "sukhadukkhaggahaṇeneva cettha taṃnimittabhāvato lābhālābhāpi gahitāti veditabbaṃ.",
  "atk-s0512a:1837_3": "Yasesūti kittīsu.",
  "atk-s0512a:1837_4": "Ayasesūti nindāsu.",
  "atk-s0512a:1837_5": "Sabbatthāti sabbesu sukhādīsu lokadhammesu.",
  "atk-s0512a:1837_6": "Iti bhagavā tadā sabbasattesu sabbalokadhammesu ca anaññasādhāraṇaṃ attano majjhattabhāvaṃ kittetvā tena",
  "atk-s0512a:1837_7": "tasmiṃ attabhāve attano upekkhāpāramiyā sikhāppattabhāvaṃ vibhāvento “esā me upekkhāpāramī”ti desanaṃ",
  "atk-s0512a:1837_8": "niṭṭhāpesi.",
  "atk-s0512a:1838_0": "Idhāpi mahāsattassa paṭhamaṃ dānapāramī nāma visesato sabbavibhavapariccāgo “ye keci imaṃ sarīraṃ gahetvā",
  "atk-s0512a:1838_1": "yaṃkiñci attano icchitaṃ karontū”ti anapekkhabhāvena attano attabhāvapariccāgo ca dānapāramī,",
  "atk-s0512a:1838_2": "hīnādikassa sabbassa akattabbassa akaraṇaṃ sīlapāramī,",
  "atk-s0512a:1838_3": "kāmassādavimukhassa gehato nikkhantassa sato kāye asubhasaññānubrūhanā nekkhammapāramī,",
  "atk-s0512a:1838_4": "sambodhisambhārānaṃ upakāradhammapariggahaṇe tappaṭipakkhappahāne ca kosallaṃ aviparītato dhammasabhāvacintanā ca paññāpāramī,",
  "atk-s0512a:1838_5": "kāmavitakkādivinodanaṃ dukkhādhivāsanavīriyañca vīriyapāramī,",
  "atk-s0512a:1838_6": "sabbāpi adhivāsanakhanti khantipāramī,",
  "atk-s0512a:1838_7": "vacīsaccaṃ samādānāvisaṃvādanena viratisaccañca saccapāramī,",
  "atk-s0512a:1838_8": "anavajjadhamme acalasamādānādhiṭṭhānaṃ adhiṭṭhānapāramī,",
  "atk-s0512a:1838_9": "anodhiso sabbasattesu mettānuddayabhāvo mettāpāramī,",
  "atk-s0512a:1838_10": "upekkhāpāramī panassa yathāvuttavaseneva veditabbāti dasa pāramiyo labbhanti.",
  "atk-s0512a:1838_11": "Upekkhāpāramī cettha atisayavatīti katvā sāyeva desanaṃ āruḷhā.",
  "atk-s0512a:1838_12": "Tathā idha mahāsattassa mahantaṃ bhogakkhandhaṃ mahantañca ñātiparivaṭṭaṃ pahāya mahābhinikkhamanasadisaṃ gehato nikkhamanaṃ,",
  "atk-s0512a:1838_13": "tathā nikkhamitvā lābhasakkāraṃ jigucchato paresaṃ sambhāvanaṃ pariharitukāmassa pabbajjāliṅgaṃ aggahetvā",
  "atk-s0512a:1838_14": "citteneva anavasesaṃ pabbajjāguṇe adhiṭṭhahitvā paramasukhavihāro,",
  "atk-s0512a:1838_15": "paramappicchatā,",
  "atk-s0512a:1838_16": "pavivekābhirati,",
  "atk-s0512a:1838_17": "upekkhaṇādhippāyena attano kāyajīvitanirapekkhā,",
  "atk-s0512a:1838_18": "parehi attano upari katavippakārādhivāsanaṃ,",
  "atk-s0512a:1838_19": "ukkaṃsagatasallekhavutti,",
  "atk-s0512a:1838_20": "bodhisambhārapaṭipakkhānaṃ kilesānaṃ tanubhāvena khīṇāsavānaṃ viya paresaṃ upakārāpakāresu nibbikārabhāvahetubhūtena",
  "atk-s0512a:1838_21": "sabbattha majjhattabhāvena samuṭṭhāpito lokadhammehi anupalepo,",
  "atk-s0512a:1838_22": "sabbapāramīnaṃ muddhabhūtāya upekkhāpāramiyā sikhāppattīti evamādayo guṇānubhāvā vibhāvetabbāti.",
  "atk-s0512a:1839_0": "Mahālomahaṃsacariyāvaṇṇanā niṭṭhitā.",
  "atk-s0512a:1840_0": "Upekkhāpāramī niṭṭhitā.",
  "atk-s0512a:1841_0": "Tatiyavaggassa atthavaṇṇanā niṭṭhitā.",
  "atk-s0512a:1842_0": "Uddānagāthāvaṇṇanā",
  "atk-s0512a:1843_0": "“Yudhañjayo”tiādikā uddānagāthā.",
  "atk-s0512a:1843_1": "Tattha bhisenāti bhisāpadesena mahākañcanacariyaṃ dasseti.",
  "atk-s0512a:1843_2": "Soṇanandoti iminā soṇapaṇḍitacariyaṃ dasseti.",
  "atk-s0512a:1843_3": "Tathā mūgapakkhoti mūgapakkhāpadesena temiyapaṇḍitacariyaṃ dasseti.",
  "atk-s0512a:1843_4": "Upekkhāpāramisīsena mahālomahaṃsacariyaṃ dasseti.",
  "atk-s0512a:1843_5": "Āsi iti vuṭṭhaṃ mahesināti yathā,",
  "atk-s0512a:1843_6": "sāriputta,",
  "atk-s0512a:1843_7": "tuyhaṃ etarahi desitaṃ,",
  "atk-s0512a:1843_8": "iti evaṃ iminā vidhānena mahantānaṃ dānapāramiādīnaṃ bodhisambhārānaṃ esanato mahesinā tadā bodhisattabhūtena",
  "atk-s0512a:1843_9": "mayā vuṭṭhaṃ ciṇṇaṃ caritaṃ paṭipannaṃ āsi ahosīti attho.",
  "atk-s0512a:1843_10": "Idāni pāramiparipūraṇavasena cirakālappavattitaṃ idha vuttaṃ avuttañca attano dukkarakiriyaṃ ekajjhaṃ katvā yadatthaṃ sā pavattitā,",
  "atk-s0512a:1843_11": "tañca saṅkhepeneva dassetuṃ “evaṃ bahubbidha”nti gāthamāha.",
  "atk-s0512a:1844_0": "Tattha evanti iminā vuttanayena.",
  "atk-s0512a:1844_1": "Bahubbidhaṃ dukkhanti akittipaṇḍitādikāle kārapaṇṇādiāhāratāya tañca yācakassa datvā āhārūpacchedādinā ca bahuvidhaṃ nānappakāraṃ dukkhaṃ.",
  "atk-s0512a:1844_2": "Tathā kururājādikāle sakkasampattisadisā sampattī ca bahubbidhā.",
  "atk-s0512a:1844_3": "Bhavābhaveti khuddake ceva mahante ca bhave.",
  "atk-s0512a:1844_4": "Bhavābhave vā vuddhihāniyo anubhavitvā bahuvidhehi dukkhehi avihaññamāno bahuvidhāhi ca sampattīhi anākaḍḍhiyamāno",
  "atk-s0512a:1844_5": "pāramiparipūraṇapasuto eva hutvā tadanurūpaṃ paṭipattiṃ paṭipanno uttamaṃ anuttaraṃ sammāsambodhiṃ sabbaññutaṃ patto,",
  "atk-s0512a:1844_6": "adhigatosmīti attho.",
  "atk-s0512a:1845_0": "Idāni yāsaṃ pāramīnaṃ paripūraṇatthaṃ esā dukkaracariyā ciraṃ pavattitā,",
  "atk-s0512a:1845_1": "tāsaṃ anavasesato paripuṇṇabhāvaṃ tena ca pattabbaphalassa attanā adhigatabhāvaṃ dassetuṃ “datvā dātabbakaṃ dānaṃ,",
  "atk-s0512a:1845_2": "sīlaṃ pūretvā asesato”tiādi vuttaṃ.",
  "atk-s0512a:1846_0": "Tattha datvā dātabbakaṃ dānanti tadā anuttaraṃ sammāsambodhiṃ abhisambujjhituṃ aggayānapaṭipadaṃ paṭipannena",
  "atk-s0512a:1846_1": "mahābodhisattena dātabbaṃ deyyadhammaṃ bāhiraṃ rajjādiṃ abbhantaraṃ attapariccāgoti pañca mahāpariccāgapariyosānaṃ",
  "atk-s0512a:1846_2": "dānapāramidānaupapāramidānaparamatthapāramippabhedaṃ dānaṃ anavasesato sampādetvāti attho.",
  "atk-s0512a:1846_3": "Tattha akittibrāhmaṇakāle saṅkhabrāhmaṇakāleti evamādīsu idha āgatesu anāgatesu ca visayhaseṭṭhikāle",
  "atk-s0512a:1846_4": "velāmakāleti evamādīsupi dānapāramiyā mahāpurisassa pūritattabhāvānaṃ parimāṇaṃ nāma natthi.",
  "atk-s0512a:1846_5": "Ekantena panassa sasapaṇḍitakāle –",
  "atk-s0512a:1847_0": "“Bhikkhāya upagataṃ disvā, sakattānaṃ pariccajiṃ;",
  "atk-s0512a:1848_0": "Dānena me samo natthi, esā me dānapāramī”ti. –",
  "atk-s0512a:1849_0": "Evaṃ attapariccāgaṃ karontassa dānapāramī paramatthapāramī nāma jātā.",
  "atk-s0512a:1849_1": "Itaresu pana yathārahaṃ pāramiupapāramiyo veditabbā.",
  "atk-s0512a:1850_0": "Sīlaṃ pūretvā asesatoti tathā anavasesato kāyiko saṃvaro,",
  "atk-s0512a:1850_1": "vācasiko saṃvaro,",
  "atk-s0512a:1850_2": "kāyikavācasiko saṃvaro,",
  "atk-s0512a:1850_3": "indriyasaṃvaro,",
  "atk-s0512a:1850_4": "bhojane mattaññutā,",
  "atk-s0512a:1850_5": "suvisuddhājīvatāti evamādikaṃ bodhisattasīlaṃ sampādentena sīlapāramisīlaupapāramisīlaparamatthapāramippabhedaṃ",
  "atk-s0512a:1850_6": "pūretabbaṃ sabbaṃ sīlaṃ pūretvā sammadeva sampādetvā.",
  "atk-s0512a:1850_7": "Idhāpi sīlavanāgarājakāle campeyyanāgarājakāleti evamādīsu idha āgatesu,",
  "atk-s0512a:1850_8": "anāgatesu ca mahākapikāle chaddantakāleti evamādīsu mahāsattassa sīlapāramiyā pūritattabhāvānaṃ parimāṇaṃ nāma natthi.",
  "atk-s0512a:1850_9": "Ekantena panassa saṅkhapālakāle –",
  "atk-s0512a:1851_0": "“Sūlehi vinivijjhante, koṭṭayantepi sattibhi;",
  "atk-s0512a:1852_0": "Bhojaputte na kuppāmi, esā me sīlapāramī”ti. –",
  "atk-s0512a:1853_0": "Evaṃ attapariccāgaṃ karontassa sīlapāramī paramatthapāramī nāma jātā.",
  "atk-s0512a:1853_1": "Itaresu pana yathārahaṃ pāramiupapāramiyo veditabbā.",
  "atk-s0512a:1854_0": "Nekkhamme pāramiṃ gantvāti tathā tividhepi mahābhinikkhamane pāramiṃ paramukkaṃsaṃ gantvā.",
  "atk-s0512a:1854_1": "Tattha yudhañjayakāle somanassakumārakāleti evamādīsu idha āgatesu,",
  "atk-s0512a:1854_2": "anāgatesu ca hatthipālakumārakāle maghadevakāleti evamādīsu mahārajjaṃ pahāya nekkhammapāramiyā pūritattabhāvānaṃ parimāṇaṃ nāma natthi.",
  "atk-s0512a:1854_3": "Ekantena panassa cūḷasutasomakāle –",
  "atk-s0512a:1855_0": "“Mahārajjaṃ hatthagataṃ, kheḷapiṇḍaṃva chaḍḍayiṃ;",
  "atk-s0512a:1856_0": "Cajato na hoti lagganaṃ, esā me nekkhammapāramī”ti. ;",
  "atk-s0512a:1857_0": "Evaṃ nissaṅgatāya rajjaṃ chaḍḍetvā nikkhamantassa nekkhammapāramī paramatthapāramī nāma jātā.",
  "atk-s0512a:1857_1": "Itaresu pana yathārahaṃ pāramiupapāramiyo veditabbā.",
  "atk-s0512a:1858_0": "Paṇḍite paripucchitvāti kiṃ kusalaṃ kiṃ akusalaṃ kiṃ sāvajjaṃ kiṃ anavajjantiādinā kusalādidhammavibhāgaṃ",
  "atk-s0512a:1858_1": "kammakammaphalavibhāgaṃ sattānaṃ upakārāvahaṃ anavajjakammāyatanasippāyatanavijjāṭṭhānādiṃ paṇḍite sappaññe",
  "atk-s0512a:1858_2": "paripucchitvā.",
  "atk-s0512a:1858_3": "Etena paññāpāramiṃ dasseti.",
  "atk-s0512a:1858_4": "Tattha vidhurapaṇḍitakāle mahāgovindapaṇḍitakāle kudālapaṇḍitakāle arakapaṇḍitakāle bodhiparibbājakakāle",
  "atk-s0512a:1858_5": "mahosadhapaṇḍitakāleti evamādīsu paññāpāramiyā pūritattabhāvānaṃ parimāṇaṃ nāma natthi.",
  "atk-s0512a:1858_6": "Ekantena panassa senakapaṇḍitakāle –",
  "atk-s0512a:1859_0": "“Paññāya vicinantohaṃ, brāhmaṇaṃ mocayiṃ dukhā;",
  "atk-s0512a:1860_0": "Paññāya me samo natthi, esā me paññāpāramī”ti. –",
  "atk-s0512a:1861_0": "Antobhastagataṃ sappaṃ dassentassa paññāpāramī paramatthapāramī nāma jātā.",
  "atk-s0512a:1861_1": "Vīriyaṃ katvāna uttamanti sammāsambodhiṃ pāpetuṃ samatthatāya uttamaṃ padhānaṃ vīriyanti vividhampi vīriyapāramiṃ katvā uppādetvā.",
  "atk-s0512a:1861_2": "Tattha mahāsīlavarājakāle pañcāvudhakumārakāle mahāvānarindakāleti evamādīsu vīriyapāramiyā pūritattabhāvānaṃ parimāṇaṃ nāma natthi.",
  "atk-s0512a:1861_3": "Ekantena panassa mahājanakakāle –",
  "atk-s0512a:1862_0": "“Atīradassī jalamajjhe, hatā sabbeva mānusā;",
  "atk-s0512a:1863_0": "Cittassa aññathā natthi, esā me vīriyapāramī”ti. –",
  "atk-s0512a:1864_0": "Evaṃ mahāsamuddaṃ tarantassa vīriyapāramī paramatthapāramī nāma jātā.",
  "atk-s0512a:1865_0": "Khantiyā pāramiṃ gantvāti adhivāsanakhantiādi khantiparamukkaṃsabhāvaṃ pāpento khantiyā pāramiṃ paramakoṭiṃ gantvā,",
  "atk-s0512a:1865_1": "khantipāramiṃ sampādetvāti attho.",
  "atk-s0512a:1865_2": "Tattha mahākapikāle mahiṃsarājakāle rurumigarājakāle dhammadevaputtakāleti evamādīsu khantipāramiyā pūritattabhāvānaṃ parimāṇaṃ nāma natthi.",
  "atk-s0512a:1865_3": "Ekantena panassa khantivādikāle –",
  "atk-s0512a:1866_0": "“Acetanaṃ va koṭṭente, tiṇhena pharasunā mamaṃ;",
  "atk-s0512a:1867_0": "Kāsirāje na kuppāmi, esā me khantipāramī”ti. –",
  "atk-s0512a:1868_0": "Evaṃ acetanabhāvena viya mahādukkhaṃ anubhavantassa khantipāramī paramatthapāramī nāma jātā.",
  "atk-s0512a:1869_0": "Katvā daḷhamadhiṭṭhānanti kusalasamādānādhiṭṭhānaṃ tassa tassa pāramisamādānassa tadupakārakasamādānassa ca adhiṭṭhānaṃ daḷhataraṃ asithilaṃ katvā,",
  "atk-s0512a:1869_1": "taṃ taṃ vatasamādānaṃ anivattibhāvena adhiṭṭhahitvāti attho.",
  "atk-s0512a:1869_2": "Tattha jotipālakāle sarabhaṅgakāle nemikāleti evamādīsu adhiṭṭhānapāramiyā pūritattabhāvānaṃ parimāṇaṃ nāma natthi.",
  "atk-s0512a:1869_3": "Ekantena panassa temiyakumārakāle –",
  "atk-s0512a:1870_0": "“Mātāpitā na me dessā, attā me na ca dessiyo;",
  "atk-s0512a:1871_0": "Sabbaññutaṃ piyaṃ mayhaṃ, tasmā vatamadhiṭṭhahi”nti. –",
  "atk-s0512a:1872_0": "Evaṃ jīvitaṃ pariccajitvā vataṃ adhiṭṭhahantassa adhiṭṭhānapāramī paramatthapāramī nāma jātā.",
  "atk-s0512a:1873_0": "Saccavācānurakkhiyāti saccavācaṃ anurakkhitvā jīvitantarāyepi anariyavohāraṃ gūthaṃ viya jigucchanto pariharitvā sabbaso avisaṃvādibhāvaṃ rakkhitvā.",
  "atk-s0512a:1873_1": "Tattha kapirājakāle saccatāpasakāle maccharājakāleti evamādīsu saccapāramiyā pūritattabhāvānaṃ parimāṇaṃ nāma natthi.",
  "atk-s0512a:1873_2": "Ekantena panassa mahāsutasomakāle –",
  "atk-s0512a:1874_0": "“Saccavācaṃ anurakkhanto, cajitvā mama jīvitaṃ;",
  "atk-s0512a:1875_0": "Mocesiṃ ekasataṃ khattiye, esā me saccapāramī”ti. –",
  "atk-s0512a:1876_0": "Evaṃ jīvitaṃ cajitvā saccaṃ anurakkhantassa saccapāramī paramatthapāramī nāma jātā.",
  "atk-s0512a:1877_0": "Mettāya pāramiṃ gantvāti sabbasattesu anodhiso hitūpasaṃhāralakkhaṇāya mettāya pāramiṃ paramukkaṃsataṃ patvā.",
  "atk-s0512a:1877_1": "Tattha cūḷadhammapālakāle mahāsīlavarājakāle sāmapaṇḍitakāleti evamādīsu mettāpāramiyā pūritattabhāvānaṃ parimāṇaṃ nāma natthi.",
  "atk-s0512a:1877_2": "Ekantena panassa suvaṇṇasāmakāle –",
  "atk-s0512a:1878_0": "“Na maṃ koci uttasati, napihaṃ bhāyāmi kassaci;",
  "atk-s0512a:1879_0": "Mettābalenupatthaddho, ramāmi pavane tadā”ti. –",
  "atk-s0512a:1880_0": "Evaṃ jīvitampi anoloketvā mettāyantassa mettāpāramī paramatthapāramī nāma jātā.",
  "atk-s0512a:1881_0": "Sammānanāvamānaneti sakkaccaṃ pūjāsakkārādinā sammānane oṭṭhubhanādinā avamānane ca sabbattha lokadhamme",
  "atk-s0512a:1881_1": "samako samacitto nibbikāro hutvā uttamaṃ anuttaraṃ labbaññutaṃ adhigatosmīti attho.",
  "atk-s0512a:1881_2": "Tattha mahāvānarindakāle kāsirājakāle khemabrāhmaṇakāle aṭṭhisenaparibbājakakāleti evamādīsu upekkhāpāramiyā pūritattabhāvānaṃ parimāṇaṃ nāma natthi.",
  "atk-s0512a:1881_3": "Ekantena panassa mahālomahaṃsakāle –",
  "atk-s0512a:1882_0": "“Susāne seyyaṃ kappemi, chavaṭṭhikaṃ upanidhāyahaṃ;",
  "atk-s0512a:1883_0": "Gāmaṇḍalā upāgantvā, rūpaṃ dassentinappaka”nti. –",
  "atk-s0512a:1884_0": "Evaṃ gāmadārakesu oṭṭhubhanādīhi ceva mālāgandhūpahārādīhi ca sukhadukkhaṃ uppādentesupi upekkhaṃ anativattantassa",
  "atk-s0512a:1884_1": "upekkhāpāramī paramatthapāramī nāma jātā.",
  "atk-s0512a:1884_2": "Iti bhagavā –",
  "atk-s0512a:1885_0": "“Evaṃ bahubbidhaṃ dukkhaṃ, sampattī ca bahubbidhā;",
  "atk-s0512a:1886_0": "Bhavābhave anubhavitvā, patto sambodhimuttama”nti. –",
  "atk-s0512a:1887_0": "Sammāsambodhiṃ adhigantuṃ imasmiṃ bhaddakappe attanā kataṃ dukkaracariyaṃ saṅkhepeneva vatvā puna –",
  "atk-s0512a:1888_0": "“Datvā dātabbakaṃ dānaṃ, sīlaṃ pūretvā asesato;",
  "atk-s0512a:1889_0": "Nekkhamme pāramiṃ gantvā, patto sambodhimuttamaṃ.",
  "atk-s0512a:1890_0": "“Paṇḍite paripucchitvā, vīriyaṃ katvāna muttamaṃ;",
  "atk-s0512a:1891_0": "Khantiyā pāramiṃ gantvā, patto sambodhimuttamaṃ.",
  "atk-s0512a:1892_0": "“Katvā daḷhamadhiṭṭhānaṃ, saccavācānurakkhiya;",
  "atk-s0512a:1893_0": "Mettāya pāramiṃ gantvā, patto sambodhimuttamaṃ.",
  "atk-s0512a:1894_0": "“Lābhālābhe yasāyase, sammānanāvamānane;",
  "atk-s0512a:1895_0": "Sabbattha samako hutvā, patto sambodhimuttama”nti. –",
  "atk-s0512a:1896_0": "Attanā sammadeva paripūritā dasa pāramiyo dasseti.",
  "atk-s0512a:1897_0": "Pakiṇṇakakathā",
  "atk-s0512a:1898_0": "Imasmiṃ pana ṭhāne ṭhatvā mahābodhiyānapaṭipattiyaṃ ussāhajātānaṃ kulaputtānaṃ bodhisambhāresu nānappakārakosallatthaṃ",
  "atk-s0512a:1898_1": "sabbapāramīsu pakiṇṇakakathā kathetabbā.",
  "atk-s0512a:1899_0": "Tatridaṃ pañhakammaṃ –",
  "atk-s0512a:1899_1": "kā panetā pāramiyo?",
  "atk-s0512a:1899_2": "Kenaṭṭhena pāramiyo?",
  "atk-s0512a:1899_3": "Katividhā cetā?",
  "atk-s0512a:1899_4": "Ko tāsaṃ kamo?",
  "atk-s0512a:1899_5": "Kāni lakkhaṇarasapaccupaṭṭhānapadaṭṭhānāni?",
  "atk-s0512a:1899_6": "Ko paccayo?",
  "atk-s0512a:1899_7": "Ko saṃkileso?",
  "atk-s0512a:1899_8": "Kiṃ vodānaṃ?",
  "atk-s0512a:1899_9": "Ko paṭipakkho?",
  "atk-s0512a:1899_10": "Kā paṭipatti?",
  "atk-s0512a:1899_11": "Ko vibhāgo?",
  "atk-s0512a:1899_12": "Ko saṅgaho?",
  "atk-s0512a:1899_13": "Ko sampādanūpāyo?",
  "atk-s0512a:1899_14": "Kittakena kālena sampādanaṃ?",
  "atk-s0512a:1899_15": "Ko ānisaṃso?",
  "atk-s0512a:1899_16": "Kiṃ cetāsaṃ phalanti?",
  "atk-s0512a:1900_0": "Tatridaṃ vissajjanaṃ –",
  "atk-s0512a:1900_1": "kā panetā pāramiyoti?",
  "atk-s0512a:1900_2": "Taṇhāmānadiṭṭhīhi anupahatā karuṇūpāyakosallapariggahitā dānādayo guṇā pāramiyo.",
  "atk-s0512a:1901_0": "Kenaṭṭhena pāramiyoti?",
  "atk-s0512a:1901_1": "Dānasīlādiguṇavisesayogena sattuttamatāya paramā mahāsattā bodhisattā,",
  "atk-s0512a:1901_2": "tesaṃ bhāvo kammaṃ vā pāramī,",
  "atk-s0512a:1901_3": "dānādikiriyā.",
  "atk-s0512a:1901_4": "Atha vā paratīti paramo,",
  "atk-s0512a:1901_5": "dānādiguṇānaṃ pūrako pālako cāti bodhisatto,",
  "atk-s0512a:1901_6": "paramassa ayaṃ,",
  "atk-s0512a:1901_7": "paramassa vā bhāvo,",
  "atk-s0512a:1901_8": "kammaṃ vā pāramī,",
  "atk-s0512a:1901_9": "dānādikiriyāva.",
  "atk-s0512a:1901_10": "Atha vā paraṃ sattaṃ attani mavati bandhati guṇavisesayogena,",
  "atk-s0512a:1901_11": "paraṃ vā adhikataraṃ majjati sujjhati saṃkilesamalato,",
  "atk-s0512a:1901_12": "paraṃ vā seṭṭhaṃ nibbānaṃ visesena mayati gacchati,",
  "atk-s0512a:1901_13": "paraṃ vā lokaṃ pamāṇabhūtena ñāṇavisesena idhalokaṃ viya munāti paricchindati,",
  "atk-s0512a:1901_14": "paraṃ vā ativiya sīlādiguṇagaṇaṃ attano santāne minoti pakkhipati,",
  "atk-s0512a:1901_15": "paraṃ vā attabhūtato dhammakāyato aññaṃ paṭipakkhaṃ vā tadanatthakaraṃ kilesacoragaṇaṃ mināti hiṃsatīti paramo,",
  "atk-s0512a:1901_16": "mahāsatto.",
  "atk-s0512a:1901_17": "Paramassa ayantiādi vuttanayena yojetabbaṃ.",
  "atk-s0512a:1901_18": "Pāre vā nibbāne majjati sujjhati satte ca sodheti,",
  "atk-s0512a:1901_19": "tattha vā satte mavati bandhati yojeti,",
  "atk-s0512a:1901_20": "taṃ vā mayati gacchati gameti ca,",
  "atk-s0512a:1901_21": "munāti vā taṃ yāthāvato,",
  "atk-s0512a:1901_22": "tattha vā satte minoti pakkhipati,",
  "atk-s0512a:1901_23": "kilesārayo vā sattānaṃ tattha mināti hiṃsatīti pāramī,",
  "atk-s0512a:1901_24": "mahāpuriso.",
  "atk-s0512a:1901_25": "Tassa bhāvo kammaṃ vā pāramitā,",
  "atk-s0512a:1901_26": "dānādikiriyāva.",
  "atk-s0512a:1901_27": "Iminā nayena pāramīsaddattho veditabbo.",
  "atk-s0512a:1902_0": "Katividhāti? Saṅkhepato dasavidhā. Tā pana pāḷiyaṃ sarūpato āgatāyeva. Yathāha –",
  "atk-s0512a:1903_0": "“Vicinanto tadā dakkhiṃ, paṭhamaṃ dānapāramiṃ;",
  "atk-s0512a:1904_0": "Pubbakehi mahesīhi, anuciṇṇaṃ mahāpatha”nti. –",
  "atk-s0512a:1905_0": "Ādi.",
  "atk-s0512a:1905_1": "Yathā cāha –",
  "atk-s0512a:1905_2": "“kati nu kho, bhante,",
  "atk-s0512a:1905_3": "buddhakārakā dhammā? Dasa kho,",
  "atk-s0512a:1905_4": "sāriputta,",
  "atk-s0512a:1905_5": "buddhakārakā dhammā.",
  "atk-s0512a:1905_6": "Katame dasa?",
  "atk-s0512a:1905_7": "Dānaṃ kho,",
  "atk-s0512a:1905_8": "sāriputta,",
  "atk-s0512a:1905_9": "buddhakārako dhammo, sīlaṃ,",
  "atk-s0512a:1905_10": "nekkhammaṃ, paññā, vīriyaṃ, khanti, saccaṃ,",
  "atk-s0512a:1905_11": "adhiṭṭhānaṃ, mettā,",
  "atk-s0512a:1905_12": "upekkhā buddhakārako dhammo. Ime kho,",
  "atk-s0512a:1905_13": "sāriputta,",
  "atk-s0512a:1905_14": "dasa buddhakārakā dhammā”ti.",
  "atk-s0512a:1905_15": "Idamavoca bhagavā,",
  "atk-s0512a:1905_16": "idaṃ vatvā sugato athāparaṃ etadavoca satthā –",
  "atk-s0512a:1906_0": "“Dānaṃ sīlañca nekkhammaṃ, paññā vīriyena pañcamaṃ;",
  "atk-s0512a:1907_0": "Khanti saccamadhiṭṭhānaṃ, mettupekkhāti te dasā”ti. ;",
  "atk-s0512a:1908_0": "Keci pana “chabbidhā”ti vadanti.",
  "atk-s0512a:1908_1": "Taṃ etāsaṃ saṅgahavasena vuttaṃ.",
  "atk-s0512a:1908_2": "So pana saṅgaho parato āvi bhavissati.",
  "atk-s0512a:1909_0": "Ko tāsaṃ kamoti?",
  "atk-s0512a:1909_1": "Ettha kamoti desanākkamo,",
  "atk-s0512a:1909_2": "so ca paṭhamasamādānahetuko,",
  "atk-s0512a:1909_3": "samādānaṃ pavicayahetukaṃ,",
  "atk-s0512a:1909_4": "iti yathā ādimhi pavicitā samādinnā ca,",
  "atk-s0512a:1909_5": "tathā desitā.",
  "atk-s0512a:1909_6": "Tattha dānaṃ sīlassa bahūpakāraṃ sukarañcāti taṃ ādimhi vuttaṃ.",
  "atk-s0512a:1909_7": "Dānaṃ sīlapariggahitaṃ mahapphalaṃ hoti mahānisaṃsanti dānānantaraṃ sīlaṃ vuttaṃ.",
  "atk-s0512a:1909_8": "Sīlaṃ nekkhammapariggahitaṃ,",
  "atk-s0512a:1909_9": "nekkhammaṃ paññāpariggahitaṃ,",
  "atk-s0512a:1909_10": "paññā vīriyapariggahitā,",
  "atk-s0512a:1909_11": "vīriyaṃ khantipariggahitaṃ,",
  "atk-s0512a:1909_12": "khanti saccapariggahitā,",
  "atk-s0512a:1909_13": "saccaṃ adhiṭṭhānapariggahitaṃ,",
  "atk-s0512a:1909_14": "adhiṭṭhānaṃ mettāpariggahitaṃ,",
  "atk-s0512a:1909_15": "mettā upekkhāpariggahitā mahapphalā hoti mahānisaṃsāti mettānantaramupekkhā vuttā.",
  "atk-s0512a:1909_16": "Upekkhā pana karuṇāpariggahitā karuṇā ca upekkhāpariggahitāti veditabbā.",
  "atk-s0512a:1909_17": "“Kathaṃ pana mahākāruṇikā bodhisattā sattesu upekkhakā hontī”ti?",
  "atk-s0512a:1909_18": "“Upekkhitabbayuttesu kañci kālaṃ upekkhakā honti,",
  "atk-s0512a:1909_19": "na pana sabbattha sabbadā cā”ti keci.",
  "atk-s0512a:1909_20": "Apare pana –",
  "atk-s0512a:1909_21": "“na sattesu upekkhakā,",
  "atk-s0512a:1909_22": "sattakatesu pana vippakāresu upekkhakā hontī”ti.",
  "atk-s0512a:1910_0": "Aparo nayo –",
  "atk-s0512a:1910_1": "pacurajanesupi pavattiyā sabbasattasādhāraṇattā appaphalattā sukarattā ca ādimhi dānaṃ vuttaṃ.",
  "atk-s0512a:1910_2": "Sīlena dāyakapaṭiggāhakasuddhito parānuggahaṃ vatvā parapīḷānivattivacanato kiriyadhammaṃ vatvā akiriyadhammavacanato",
  "atk-s0512a:1910_3": "bhogasampattihetuṃ vatvā bhavasampattihetuvacanato ca dānassa anantaraṃ sīlaṃ vuttaṃ.",
  "atk-s0512a:1910_4": "Nekkhammena sīlasampattisiddhito kāyavacīsucaritaṃ vatvā manosucaritavacanato visuddhasīlassa sukheneva",
  "atk-s0512a:1910_5": "jhānasamijjhanato kammāparādhappahānena payogasuddhiṃ vatvā kilesāparādhappahānena āsayasuddhivacanato",
  "atk-s0512a:1910_6": "vītikkamappahānena cittassa pariyuṭṭhānappahānavacanato ca sīlassa anantaraṃ nekkhammaṃ vuttaṃ.",
  "atk-s0512a:1910_7": "Paññāya nekkhammassa siddhiparisuddhito jhānābhāvena paññābhāvavacanato “samādhipadaṭṭhānā hi paññā,",
  "atk-s0512a:1910_8": "paññāpaccupaṭṭhāno ca samādhi”.",
  "atk-s0512a:1910_9": "Samathanimittaṃ vatvā upekkhānimittavacanato parahitajjhānena parahitakaraṇūpāyakosallavacanato ca nekkhammassa anantaraṃ paññā vuttā.",
  "atk-s0512a:1910_10": "Vīriyārambhena paññākiccasiddhito sattasuññatādhammanijjhānakkhantiṃ vatvā sattahitāya ārambhassa acchariyatāvacanato",
  "atk-s0512a:1910_11": "upekkhānimittaṃ vatvā paggahanimittavacanato nisammakāritaṃ vatvā uṭṭhānavacanato ca “nisammakārino hi",
  "atk-s0512a:1910_12": "uṭṭhānaṃ phalavisesamāvahatī”ti paññāya anantaraṃ vīriyaṃ vuttaṃ.",
  "atk-s0512a:1911_0": "Vīriyena titikkhāsiddhito “vīriyavā hi āraddhavīriyattā sattasaṅkhārehi upanītaṃ dukkhaṃ abhibhuyya viharati”.",
  "atk-s0512a:1911_1": "Vīriyassa titikkhālaṅkārabhāvato “vīriyavato hi titikkhā sobhati”.",
  "atk-s0512a:1911_2": "Paggahanimittaṃ vatvā samathanimittavacanato accārambhena uddhaccadosappahānavacanato “dhammanijjhānakkhantiyā hi uddhaccadoso pahīyati”.",
  "atk-s0512a:1911_3": "Vīriyavato sātaccakaraṇavacanato “khantibahulo hi anuddhato sātaccakārī hoti”.",
  "atk-s0512a:1911_4": "Appamādavato parahitakiriyārambhe paccupakārataṇhābhāvavacanato “yāthāvato dhammanijjhāne hi sati taṇhā na hoti”.",
  "atk-s0512a:1911_5": "Parahitārambhe paramepi parakatadukkhasahanatāvacanato ca vīriyassa anantaraṃ khanti vuttā.",
  "atk-s0512a:1911_6": "Saccena khantiyā cirādhiṭṭhānato apakārino apakārakhantiṃ vatvā tadupakārakaraṇe avisaṃvādavacanato khantiyā",
  "atk-s0512a:1911_7": "apavādavācāvikampanena bhūtavāditāya avijahanavacanato sattasuññatādhammanijjhānakkhantiṃ vatvā tadupabrūhitañāṇasaccavacanato",
  "atk-s0512a:1911_8": "ca khantiyā anantaraṃ saccaṃ vuttaṃ.",
  "atk-s0512a:1912_0": "Adhiṭṭhānena saccasiddhito “acalādhiṭṭhānassa hi virati sijjhati”.",
  "atk-s0512a:1912_1": "Avisaṃvāditaṃ vatvā tattha acalabhāvavacanato “saccasandho hi dānādīsu paṭiññānurūpaṃ niccalova pavattati”.",
  "atk-s0512a:1912_2": "Ñāṇasaccaṃ vatvā sambhāresu pavattiniṭṭhāpanavacanato “yathābhūtañāṇavā hi bodhisambhāre adhiṭṭhāti,",
  "atk-s0512a:1912_3": "te ca niṭṭhāpeti paṭipakkhehi akampiyabhāvato”ti saccassa anantaraṃ adhiṭṭhānaṃ vuttaṃ.",
  "atk-s0512a:1912_4": "Mettāya parahitakaraṇasamādānādhiṭṭhānasiddhito adhiṭṭhānaṃ vatvā hitūpasaṃhāravacanato “bodhisambhāre hi adhitiṭṭhamāno mettāvihārī hoti”.",
  "atk-s0512a:1912_5": "Acalādhiṭṭhānassa samādānāvikopanena samādānasambhavato ca adhiṭṭhānassa anantaraṃ mettā vuttā.",
  "atk-s0512a:1912_6": "Upekkhāya mettāvisuddhito sattesu hitūpasaṃhāraṃ vatvā tadaparādhesu udāsīnatāvacanato mettābhāvanaṃ",
  "atk-s0512a:1912_7": "vatvā tannissandabhāvanāvacanato hitakāmasattepi upekkhakoti acchariyaguṇatāvacanato ca mettāya anantaraṃ",
  "atk-s0512a:1912_8": "upekkhā vuttāti evametāsaṃ kamo veditabbo.",
  "atk-s0512a:1913_0": "Kāni lakkhaṇarasapaccupaṭṭhānapadaṭṭhānānīti ettha avisesena tāva sabbāpi pāramiyo parānuggahalakkhaṇā,",
  "atk-s0512a:1913_1": "paresaṃ upakārakaraṇarasā,",
  "atk-s0512a:1913_2": "avikampanarasā vā,",
  "atk-s0512a:1913_3": "hitesitāpaccupaṭṭhānā,",
  "atk-s0512a:1913_4": "buddhattapaccupaṭṭhānā vā,",
  "atk-s0512a:1913_5": "mahākaruṇāpadaṭṭhānā,",
  "atk-s0512a:1913_6": "karuṇūpāyakosallapadaṭṭhānā vā.",
  "atk-s0512a:1914_0": "Visesena pana yasmā karuṇūpāyakosallapariggahitā attūpakaraṇapariccāgacetanā dānapāramitā,",
  "atk-s0512a:1914_1": "karuṇūpāyakosallapariggahitaṃ kāyavacīsucaritaṃ atthato akattabbaviratikattabbakaraṇacetanādayo ca sīlapāramitā.",
  "atk-s0512a:1914_2": "Karuṇūpāyakosallapariggahito ādīnavadassanapubbaṅgamo kāmabhavehi nikkhamanacittuppādo nekkhammapāramitā,",
  "atk-s0512a:1914_3": "karuṇūpāyakosallapariggahito dhammānaṃ sāmaññavisesalakkhaṇāvabodho paññāpāramitā.",
  "atk-s0512a:1914_4": "Karuṇūpāyakosallapariggahito kāyacittehi parahitārambho vīriyapāramitā,",
  "atk-s0512a:1914_5": "karuṇūpāyakosallapariggahitaṃ sattasaṅkhārāparādhasahanaṃ adosappadhāno tadākārappavattacittuppādo khantipāramitā,",
  "atk-s0512a:1914_6": "karuṇūpāyakosallapariggahitaṃ viraticetanādibhedaṃ avisaṃvādanaṃ saccapāramitā,",
  "atk-s0512a:1914_7": "karuṇūpāyakosallapariggahitaṃ acalasamādānādhiṭṭhānaṃ tadākārappavatto cittuppādo adhiṭṭhānapāramitā,",
  "atk-s0512a:1914_8": "karuṇūpāyakosallapariggahito lokassa hitasukhūpasaṃhāro atthato abyāpādo mettāpāramitā,",
  "atk-s0512a:1914_9": "karuṇūpāyakosallapariggahitā anunayapaṭighaviddhaṃsanī iṭṭhāniṭṭhesu sattasaṅkhāresu samappavatti upekkhāpāramitā.",
  "atk-s0512a:1915_0": "Tasmā pariccāgalakkhaṇā dānapāramī,",
  "atk-s0512a:1915_1": "deyyadhamme lobhaviddhaṃsanarasā,",
  "atk-s0512a:1915_2": "anāsattipaccupaṭṭhānā,",
  "atk-s0512a:1915_3": "bhavavibhavasampattipaccupaṭṭhānā vā,",
  "atk-s0512a:1915_4": "pariccajitabbavatthupadaṭṭhānā.",
  "atk-s0512a:1915_5": "Sīlanalakkhaṇā sīlapāramī,",
  "atk-s0512a:1915_6": "samādhānalakkhaṇā patiṭṭhānalakkhaṇā cāti vuttaṃ hoti.",
  "atk-s0512a:1915_7": "Dussīlyaviddhaṃsanarasā,",
  "atk-s0512a:1915_8": "anavajjarasā vā,",
  "atk-s0512a:1915_9": "soceyyapaccupaṭṭhānā,",
  "atk-s0512a:1915_10": "hirottappapadaṭṭhānā.",
  "atk-s0512a:1915_11": "Kāmato ca bhavato ca nikkhamanalakkhaṇā nekkhammapāramī,",
  "atk-s0512a:1915_12": "tadādīnavavibhāvanarasā,",
  "atk-s0512a:1915_13": "tato eva vimukhabhāvapaccupaṭṭhānā,",
  "atk-s0512a:1915_14": "saṃvegapadaṭṭhānā.",
  "atk-s0512a:1915_15": "Yathāsabhāvapaṭivedhalakkhaṇā paññāpāramī,",
  "atk-s0512a:1915_16": "akkhalitapaṭivedhalakkhaṇā vā kusalissāsakhittausupaṭivedho viya,",
  "atk-s0512a:1915_17": "visayobhāsanarasā padīpo viya,",
  "atk-s0512a:1915_18": "asammohapaccupaṭṭhānā araññagatasudesiko viya,",
  "atk-s0512a:1915_19": "samādhipadaṭṭhānā,",
  "atk-s0512a:1915_20": "catusaccapadaṭṭhānā vā.",
  "atk-s0512a:1915_21": "Ussāhalakkhaṇā vīriyapāramī,",
  "atk-s0512a:1915_22": "upatthambhanarasā,",
  "atk-s0512a:1915_23": "asaṃsīdanapaccupaṭṭhānā,",
  "atk-s0512a:1915_24": "vīriyārambhavatthupadaṭṭhānā,",
  "atk-s0512a:1915_25": "saṃvegapadaṭṭhānā vā.",
  "atk-s0512a:1915_26": "Khamanalakkhaṇā khantipāramī,",
  "atk-s0512a:1915_27": "iṭṭhāniṭṭhasahanarasā,",
  "atk-s0512a:1915_28": "adhivāsanapaccupaṭṭhānā,",
  "atk-s0512a:1915_29": "avirodhapaccupaṭṭhānā vā,",
  "atk-s0512a:1915_30": "yathābhūtadassanapadaṭṭhānā.",
  "atk-s0512a:1915_31": "Avisaṃvādanalakkhaṇā saccapāramī,",
  "atk-s0512a:1915_32": "yathāsabhāvavibhāvanarasā,",
  "atk-s0512a:1915_33": "sādhutāpaccupaṭṭhānā,",
  "atk-s0512a:1915_34": "soraccapadaṭṭhānā.",
  "atk-s0512a:1915_35": "Bodhisambhāresu adhiṭṭhānalakkhaṇā adhiṭṭhānapāramī,",
  "atk-s0512a:1915_36": "tesaṃ paṭipakkhābhibhavanarasā,",
  "atk-s0512a:1915_37": "tattha acalatāpaccupaṭṭhānā,",
  "atk-s0512a:1915_38": "bodhisambhārapadaṭṭhānā.",
  "atk-s0512a:1915_39": "Hitākārappavattilakkhaṇā mettāpāramī,",
  "atk-s0512a:1915_40": "hitūpasaṃhārarasā,",
  "atk-s0512a:1915_41": "āghātavinayanarasā vā,",
  "atk-s0512a:1915_42": "sommabhāvapaccupaṭṭhānā,",
  "atk-s0512a:1915_43": "sattānaṃ manāpabhāvadassanapadaṭṭhānā.",
  "atk-s0512a:1915_44": "Majjhattākārappavattilakkhaṇā upekkhāpāramī,",
  "atk-s0512a:1915_45": "samabhāvadassanarasā,",
  "atk-s0512a:1915_46": "paṭighānunayavūpasamapaccupaṭṭhānā,",
  "atk-s0512a:1915_47": "kammassakatāpaccavekkhaṇapadaṭṭhānā.",
  "atk-s0512a:1916_0": "Ettha ca karuṇūpāyakosallapariggahitatā dānādīnaṃ pariccāgādilakkhaṇassa visesanabhāvena vattabbā.",
  "atk-s0512a:1916_1": "Karuṇūpāyakosallapariggahitāni hi dānādīni bodhisattasantāne pavattāni dānādipāramiyo nāma honti.",
  "atk-s0512a:1917_0": "Ko paccayoti? Abhinīhāro tāva pāramīnaṃ paccayo. Yo hi ayaṃ –",
  "atk-s0512a:1918_0": "“Manussattaṃ liṅgasampatti, hetu satthāradassanaṃ;",
  "atk-s0512a:1919_0": "Pabbajjā guṇasampatti, adhikāro ca chandatā;",
  "atk-s0512a:1920_0": "Aṭṭhadhammasamodhānā, abhinīhāro samijjhatī”ti. –",
  "atk-s0512a:1921_0": "Evaṃ vutto aṭṭhadhammasamodhānasampādito “tiṇṇo tāreyyaṃ mutto moceyyaṃ danto dameyyaṃ santo sameyyaṃ",
  "atk-s0512a:1921_1": "assattho assāseyyaṃ parinibbuto parinibbāpeyyaṃ suddho sodheyyaṃ buddho bodheyya”ntiādinayappavatto abhinīhāro.",
  "atk-s0512a:1921_2": "So avisesena sabbapāramīnaṃ paccayo.",
  "atk-s0512a:1921_3": "Tappavattiyā hi uddhaṃ pāramīnaṃ pavicayupaṭṭhānasamādānādhiṭṭhānanipphattiyo mahāpurisānaṃ sambhavanti.",
  "atk-s0512a:1922_0": "Tattha manussattanti manussattabhāvo.",
  "atk-s0512a:1922_1": "Manussattabhāveyeva hi ṭhatvā buddhattaṃ patthentassa patthanā samijjhati,",
  "atk-s0512a:1922_2": "na nāgasupaṇṇādijātīsu ṭhitassa.",
  "atk-s0512a:1922_3": "Kasmāti ce?",
  "atk-s0512a:1922_4": "Buddhabhāvassa ananucchavikabhāvato.",
  "atk-s0512a:1923_0": "Liṅgasampattīti manussattabhāve ṭhitassāpi purisasseva patthanā samijjhati,",
  "atk-s0512a:1923_1": "na itthiyā na paṇḍakanapuṃsakaubhatobyañjanakānaṃ vā samijjhati.",
  "atk-s0512a:1923_2": "Kasmāti ce?",
  "atk-s0512a:1923_3": "Yathāvuttakāraṇato lakkhaṇapāripūriyā abhāvato ca.",
  "atk-s0512a:1923_4": "Vuttañcetaṃ –",
  "atk-s0512a:1923_5": "“aṭṭhānametaṃ,",
  "atk-s0512a:1923_6": "bhikkhave,",
  "atk-s0512a:1923_7": "anavakāso,",
  "atk-s0512a:1923_8": "yaṃ itthī arahaṃ assa sammāsambuddho”ti vitthāro.",
  "atk-s0512a:1923_9": "Tasmā manussajātikassāpi itthiliṅge ṭhitassa paṇḍakādīnaṃ vā patthanā na samijjhati.",
  "atk-s0512a:1924_0": "Hetūti upanissayasampatti.",
  "atk-s0512a:1924_1": "Manussapurisassāpi hi upanissayasampannasseva hetusampattiyā patthanā samijjhati,",
  "atk-s0512a:1924_2": "na itarassa.",
  "atk-s0512a:1925_0": "Satthāradassananti satthusammukhībhāvo.",
  "atk-s0512a:1925_1": "Dharamānakabuddhasseva hi santike patthentassa patthanā samijjhati,",
  "atk-s0512a:1925_2": "parinibbute pana bhagavati cetiyassa santike vā bodhimūle vā paṭimāya vā paccekabuddhabuddhasāvakānaṃ vā santike patthanā na samijjhati. Kasmā?",
  "atk-s0512a:1925_3": "Adhikārassa balavabhāvābhāvato.",
  "atk-s0512a:1925_4": "Buddhānaṃ eva pana santike patthanā samijjhati,",
  "atk-s0512a:1925_5": "ajjhāsayassa uḷārabhāvena tadadhikārassa balavabhāvāpattito.",
  "atk-s0512a:1926_0": "Pabbajjāti buddhassa bhagavato santike patthentassāpi kammakiriyavādīsu tāpasesu vā bhikkhūsu vā pabbajitasseva patthanā samijjhati,",
  "atk-s0512a:1926_1": "no gihiliṅge ṭhitassa. Kasmā?",
  "atk-s0512a:1926_2": "Buddhabhāvassa ananucchavikabhāvato.",
  "atk-s0512a:1926_3": "Pabbajitā eva hi mahābodhisattā sammāsambodhiṃ adhigacchanti,",
  "atk-s0512a:1926_4": "na gahaṭṭhabhūtā,",
  "atk-s0512a:1926_5": "tasmā paṇidhānakāle ca pabbajjāliṅgaṃ eva hi yuttarūpaṃ kiñca guṇasampattiadhiṭṭhānabhāvato.",
  "atk-s0512a:1927_0": "Guṇasampattīti abhiññādiguṇasampadā.",
  "atk-s0512a:1927_1": "Pabbajitassāpi hi aṭṭhasamāpattilābhino pañcābhiññasseva patthanā samijjhati,",
  "atk-s0512a:1927_2": "na yathāvuttaguṇasampattiyā virahitassa. Kasmā?",
  "atk-s0512a:1927_3": "Pāramipavicayassa asamatthabhāvato,",
  "atk-s0512a:1927_4": "upanissayasampattiyā abhiññāsampattiyā ca samannāgatattā mahāpurisā katābhinīhārā sayameva pāramī pavicetuṃ samatthā honti.",
  "atk-s0512a:1928_0": "Adhikāroti adhiko upakāro.",
  "atk-s0512a:1928_1": "Yathāvuttaguṇasampannopi hi yo attano jīvitampi buddhānaṃ pariccajitvā tasmiṃ kāle adhikaṃ upakāraṃ karoti,",
  "atk-s0512a:1928_2": "tasseva abhinīhāro samijjhati,",
  "atk-s0512a:1928_3": "na itarassa.",
  "atk-s0512a:1929_0": "Chandatāti kattukāmatākusalacchando.",
  "atk-s0512a:1929_1": "Yassa hi yathāvuttadhammasamannāgatassa buddhakārakadhammānaṃ atthāya mahanto chando mahatī patthanā mahatī kattukāmatā atthi,",
  "atk-s0512a:1929_2": "tasseva samijjhati,",
  "atk-s0512a:1929_3": "na itarassa.",
  "atk-s0512a:1930_0": "Tatridaṃ chandamahantatāya opammaṃ –",
  "atk-s0512a:1930_1": "yo sakalacakkavāḷagabbhaṃ ekodakībhūtaṃ attano bāhubaleneva uttaritvā pāraṃ gantuṃ samattho,",
  "atk-s0512a:1930_2": "so buddhattaṃ pāpuṇātīti sutvā taṃ dukkarato adahanto “ahaṃ taṃ uttaritvā pāraṃ gamissāmī”ti chandajāto hoti,",
  "atk-s0512a:1930_3": "na tattha saṅkocaṃ āpajjati.",
  "atk-s0512a:1930_4": "Tathā yo sakalacakkavāḷaṃ vītaccikānaṃ vigatadhūmānaṃ aṅgārānaṃ pūraṃ pādehi akkamanto atikkamitvā parabhāgaṃ pāpuṇituṃ samattho…pe…",
  "atk-s0512a:1930_5": "na tattha saṅkocaṃ āpajjati.",
  "atk-s0512a:1930_6": "Tathā yo sakalacakkavāḷaṃ sattisūlehi sunisitaphalehi nirantaraṃ ākiṇṇaṃ pādehi akkamanto atikkamitvā…pe…",
  "atk-s0512a:1930_7": "na tattha saṅkocaṃ āpajjati.",
  "atk-s0512a:1930_8": "Tathā yo sakalacakkavāḷaṃ nirantaraṃ ghanaveḷugumbasañchannaṃ kaṇṭakalatāvanagahanaṃ vinivijjhitvā parabhāgaṃ gantuṃ samattho…pe…",
  "atk-s0512a:1930_9": "na tattha saṅkocaṃ āpajjati.",
  "atk-s0512a:1930_10": "Tathā yo “cattāri asaṅkhyeyyāni satasahassañca kappe niraye paccitvā buddhattaṃ pattabba”nti sutvā taṃ",
  "atk-s0512a:1930_11": "dukkarato adahanto “ahaṃ tattha paccitvā buddhattaṃ pāpuṇissāmī”ti chandajāto hoti,",
  "atk-s0512a:1930_12": "na tattha saṅkocaṃ āpajjatīti evamādinā nayena ettha chandassa mahantabhāvo veditabbo.",
  "atk-s0512a:1931_0": "Evaṃ aṭṭhaṅgasamannāgato panāyaṃ abhinīhāro atthato tesaṃ aṭṭhannaṃ aṅgānaṃ samodhānena tathāpavatto cittuppādoti veditabbo.",
  "atk-s0512a:1931_1": "So sammadeva sammāsambodhiyā paṇidhānalakkhaṇo.",
  "atk-s0512a:1931_2": "“Aho vatāhaṃ anuttaraṃ sammāsambodhiṃ abhisambujjheyyaṃ,",
  "atk-s0512a:1931_3": "sabbasattānaṃ hitasukhaṃ nipphādeyya”nti evamādipatthanāraso,",
  "atk-s0512a:1931_4": "bodhisambhārahetubhāvapaccupaṭṭhāno,",
  "atk-s0512a:1931_5": "mahākaruṇāpadaṭṭhāno,",
  "atk-s0512a:1931_6": "upanissayasampattipadaṭṭhāno vā.",
  "atk-s0512a:1931_7": "Acinteyyaṃ buddhabhūmiṃ aparimāṇaṃ sattalokahitañca ārabbha pavattiyā sabbabuddhakārakadhammamūlabhūto",
  "atk-s0512a:1931_8": "paramabhaddako paramakalyāṇo aparimeyyappabhāvo puññavisesoti daṭṭhabbo.",
  "atk-s0512a:1932_0": "Yassa ca uppattiyā saheva mahāpuriso mahābodhiyānapaṭipattiṃ otiṇṇo nāma hoti niyatabhāvasamadhigamanato",
  "atk-s0512a:1932_1": "tato anivattanasabhāvattā bodhisattoti samaññaṃ paṭilabhati,",
  "atk-s0512a:1932_2": "sabbabhāvena sammāsambodhiyaṃ samāsattamānasatā bodhisambhārasikkhāsamatthatā cassa santiṭṭhati.",
  "atk-s0512a:1932_3": "Yathāvuttābhinīhārasamijjhanena hi mahāpurisā sabbaññutaññāṇādhigamanapubbaliṅgena sayambhuñāṇena sammadeva",
  "atk-s0512a:1932_4": "sabbapāramiyo pavicinitvā samādāya anukkamena paripūrenti.",
  "atk-s0512a:1932_5": "Tathā katamahābhinīhāro hi sumedhapaṇḍito paṭipajji. Yathāha –",
  "atk-s0512a:1933_0": "“Handa buddhakare dhamme, vicināmi ito cito;",
  "atk-s0512a:1934_0": "Uddhaṃ adho dasa disā, yāvatā dhammadhātuyā;",
  "atk-s0512a:1935_0": "Vicinanto tadā dakkhiṃ, paṭhamaṃ dānapārami”nti. –",
  "atk-s0512a:1936_0": "Vitthāro. Tassa ca abhinīhārassa cattāro paccayā cattāro hetū cattāri ca balāni veditabbāni.",
  "atk-s0512a:1937_0": "Tattha katame cattāro paccayā?",
  "atk-s0512a:1937_1": "Idha mahāpuriso passati tathāgataṃ mahatā buddhānubhāvena acchariyabbhutaṃ pāṭihāriyaṃ karontaṃ.",
  "atk-s0512a:1937_2": "Tassa taṃ nissāya taṃ ārammaṇaṃ katvā mahābodhiyaṃ cittaṃ santiṭṭhati –",
  "atk-s0512a:1937_3": "“mahānubhāvā vatāyaṃ dhammadhātu,",
  "atk-s0512a:1937_4": "yassā suppaṭividdhattā bhagavā evaṃ acchariyabbhutadhammo acinteyyānubhāvo cā”ti.",
  "atk-s0512a:1937_5": "So tameva mahānubhāvadassanaṃ nissāya taṃ paccayaṃ katvā sambodhiyaṃ adhimuccanto tattha cittaṃ ṭhapeti.",
  "atk-s0512a:1937_6": "Ayaṃ paṭhamo paccayo mahābhinīhārāya.",
  "atk-s0512a:1938_0": "Na heva kho passati tathāgatassa yathāvuttaṃ mahānubhāvataṃ,",
  "atk-s0512a:1938_1": "api ca kho suṇāti “ediso ca ediso ca bhagavā”ti.",
  "atk-s0512a:1938_2": "So taṃ nissāya taṃ paccayaṃ katvā sambodhiyaṃ adhimuccanto tattha cittaṃ ṭhapeti.",
  "atk-s0512a:1938_3": "Ayaṃ dutiyo paccayo mahābhinīhārāya.",
  "atk-s0512a:1939_0": "Na heva kho passati tathāgatassa yathāvuttaṃ mahānubhāvataṃ,",
  "atk-s0512a:1939_1": "napi taṃ parato suṇāti,",
  "atk-s0512a:1939_2": "api ca kho tathāgatassa dhammaṃ desentassa “dasabalasamannāgato,",
  "atk-s0512a:1939_3": "bhikkhave,",
  "atk-s0512a:1939_4": "tathāgato”tiādinā buddhānubhāvapaṭisaṃyuttaṃ dhammaṃ suṇāti.",
  "atk-s0512a:1939_5": "So taṃ nissāya taṃ paccayaṃ katvā sambodhiyaṃ adhimuccanto tattha cittaṃ ṭhapeti.",
  "atk-s0512a:1939_6": "Ayaṃ tatiyo paccayo mahābhinīhārāya.",
  "atk-s0512a:1940_0": "Na heva kho passati tathāgatassa yathāvuttaṃ mahānubhāvataṃ,",
  "atk-s0512a:1940_1": "napi taṃ parato suṇāti,",
  "atk-s0512a:1940_2": "napi tathāgatassa dhammaṃ suṇāti,",
  "atk-s0512a:1940_3": "api ca kho uḷārajjhāsayo kalyāṇādhimuttiko “ahametaṃ buddhavaṃsaṃ buddhatantiṃ buddhapaveṇiṃ buddhadhammataṃ",
  "atk-s0512a:1940_4": "paripālessāmī”ti yāvadeva dhammaṃ eva sakkaronto garukaronto mānento pūjento dhammaṃ apacāyamāno taṃ",
  "atk-s0512a:1940_5": "nissāya taṃ paccayaṃ katvā sambodhiyaṃ adhimuccanto tattha cittaṃ ṭhapeti.",
  "atk-s0512a:1940_6": "Ayaṃ catuttho paccayo mahābhinīhārāya.",
  "atk-s0512a:1941_0": "Tattha katame cattāro hetū mahābhinīhārāya?",
  "atk-s0512a:1941_1": "Idha mahāpuriso pakatiyā upanissayasampannova hoti purimakesu buddhesu katādhikāro.",
  "atk-s0512a:1941_2": "Ayaṃ paṭhamo hetu mahābhinīhārāya.",
  "atk-s0512a:1941_3": "Puna caparaṃ mahāpuriso pakatiyā karuṇājjhāsayo hoti karuṇādhimutto sattānaṃ dukkhaṃ apanetukāmo api ca attano kāyajīvitaṃ pariccajitvā.",
  "atk-s0512a:1941_4": "Ayaṃ dutiyo hetu mahābhinīhārāya.",
  "atk-s0512a:1941_5": "Puna caparaṃ mahāpuriso sakalatopi vaṭṭadukkhato sattahitāya ca dukkaracariyato sucirampi kālaṃ ghaṭento",
  "atk-s0512a:1941_6": "vāyamanto anibbinno hoti anutrāsī yāva icchitatthanipphatti.",
  "atk-s0512a:1941_7": "Ayaṃ tatiyo hetu mahābhinīhārāya.",
  "atk-s0512a:1941_8": "Puna caparaṃ mahāpuriso kalyāṇamittasannissito hoti,",
  "atk-s0512a:1941_9": "yo ahitato nivāreti,",
  "atk-s0512a:1941_10": "hite patiṭṭhapeti.",
  "atk-s0512a:1941_11": "Ayaṃ catuttho hetu mahābhinīhārāya.",
  "atk-s0512a:1942_0": "Tatrāyaṃ mahāpurisassa upanissayasampadā –",
  "atk-s0512a:1942_1": "ekantenevassa yathā ajjhāsayo sambodhininno hoti sambodhipoṇo sambodhipabbhāro,",
  "atk-s0512a:1942_2": "tathā sattānaṃ hitacariyā.",
  "atk-s0512a:1942_3": "Yato cānena purimabuddhānaṃ santike sambodhiyā paṇidhānaṃ kataṃ hoti manasā vācāya ca “ahampi ediso sammāsambuddho",
  "atk-s0512a:1942_4": "hutvā sammadeva sattānaṃ hitasukhaṃ nipphādeyya”nti.",
  "atk-s0512a:1942_5": "Evaṃ sampannūpanissayassa panassa imāni upanissayasampattiyā liṅgāni bhavanti yehi samannāgatassa sāvakabodhisattehi",
  "atk-s0512a:1942_6": "ca paccekabodhisattehi ca mahāviseso mahantaṃ nānākaraṇaṃ paññāyati indriyato paṭipattito kosallato ca.",
  "atk-s0512a:1942_7": "Idha upanissayasampanno mahāpuriso yathā visadindriyo hoti visadañāṇo,",
  "atk-s0512a:1942_8": "na tathā itare.",
  "atk-s0512a:1942_9": "Parahitāya paṭipanno hoti,",
  "atk-s0512a:1942_10": "na attahitāya.",
  "atk-s0512a:1942_11": "Tathā hi so yathā bahujanahitāya bahujanasukhāya lokānukampāya atthāya hitāya sukhāya devamanussānaṃ paṭipajjati,",
  "atk-s0512a:1942_12": "na tathā itare.",
  "atk-s0512a:1942_13": "Tattha ca kosallaṃ āvahati ṭhānuppattikapaṭibhānena ṭhānāṭhānakusalatāya ca.",
  "atk-s0512a:1943_0": "Tathā mahāpuriso pakatiyā dānajjhāsayo hoti dānābhirato,",
  "atk-s0512a:1943_1": "sati deyyadhamme deti eva,",
  "atk-s0512a:1943_2": "na dānato saṅkocaṃ āpajjati,",
  "atk-s0512a:1943_3": "satataṃ samitaṃ saṃvibhāgasīlo hoti,",
  "atk-s0512a:1943_4": "pamuditova deti ādarajāto,",
  "atk-s0512a:1943_5": "na udāsīnacitto,",
  "atk-s0512a:1943_6": "mahantampi dānaṃ datvā na ca dānena santuṭṭho hoti,",
  "atk-s0512a:1943_7": "pageva appaṃ,",
  "atk-s0512a:1943_8": "paresañca ussāhaṃ janento dāne vaṇṇaṃ bhāsati,",
  "atk-s0512a:1943_9": "dānapaṭisaṃyuttaṃ dhammakathaṃ karoti,",
  "atk-s0512a:1943_10": "aññe ca paresaṃ dente disvā attamano hoti,",
  "atk-s0512a:1943_11": "bhayaṭṭhānesu ca paresaṃ abhayaṃ detīti evamādīni dānajjhāsayassa mahāpurisassa dānapāramiyā liṅgāni.",
  "atk-s0512a:1944_0": "Tathā pāṇātipātādīhi pāpadhammehi hirīyati ottappati,",
  "atk-s0512a:1944_1": "sattānaṃ aviheṭhanajātiko hoti sorato sukhasīlo asaṭho amāyāvī ujujātiko suvaco sovacassakaraṇīyehi dhammehi",
  "atk-s0512a:1944_2": "samannāgato mudujātiko atthaddho anatimānī,",
  "atk-s0512a:1944_3": "parasantakaṃ nādiyati antamaso tiṇasalākaṃ upādāya,",
  "atk-s0512a:1944_4": "attano hatthe nikkhittaṃ iṇaṃ vā gahetvā paraṃ na visaṃvādeti,",
  "atk-s0512a:1944_5": "parasmiṃ vā attano santake byāmūḷhe vissarite vā taṃ saññāpetvā paṭipādeti yathā taṃ na parahatthagataṃ hoti,",
  "atk-s0512a:1944_6": "aloluppo hoti,",
  "atk-s0512a:1944_7": "parapariggahesu pāpakaṃ cittampi na uppādeti,",
  "atk-s0512a:1944_8": "itthibyasanādīni dūrato parivajjeti,",
  "atk-s0512a:1944_9": "saccavādī saccasandho bhinnānaṃ sandhātā sahitānaṃ anuppadātā,",
  "atk-s0512a:1944_10": "piyavādī mihitapubbaṅgamo pubbabhāsī atthavādī dhammavādī anabhijjhālu abyāpannacitto aviparītadassano,",
  "atk-s0512a:1944_11": "kammassakatañāṇena saccānulomikañāṇena kataññū katavedī vuddhāpacāyī suvisuddhājīvo dhammakāmo parepi",
  "atk-s0512a:1944_12": "dhamme samādapetā sabbena sabbaṃ akiccato satte nivāretā kiccesu patiṭṭhapetā attanā ca tattha kicce",
  "atk-s0512a:1944_13": "yogaṃ āpajjitā,",
  "atk-s0512a:1944_14": "katvā vā pana sayaṃ akattabbaṃ sīghaññeva tato paṭivirato hotīti evamādīni sīlajjhāsayassa mahāpurisassa sīlapāramiyā liṅgāni.",
  "atk-s0512a:1945_0": "Tathā mandakileso hoti mandanīvaraṇo,",
  "atk-s0512a:1945_1": "pavivekajjhāsayo avikkhepabahulo,",
  "atk-s0512a:1945_2": "na tassa pāpakā vitakkā cittaṃ anvāssavanti,",
  "atk-s0512a:1945_3": "vivekagatassa cassa appakasireneva cittaṃ samādhiyati,",
  "atk-s0512a:1945_4": "amittapakkhepi tuvaṭaṃ mettacittatā santiṭṭhati,",
  "atk-s0512a:1945_5": "pageva itarasmiṃ,",
  "atk-s0512a:1945_6": "satimā ca hoti cirakatampi cirabhāsitampi saritā anussaritā,",
  "atk-s0512a:1945_7": "medhāvī ca hoti dhammojapaññāya samannāgato,",
  "atk-s0512a:1945_8": "nipako ca hoti tāsu tāsu itikattabbatāsu,",
  "atk-s0512a:1945_9": "āraddhavīriyo ca hoti sattānaṃ hitakiriyāsu,",
  "atk-s0512a:1945_10": "khantibalasamannāgato ca hoti sabbasaho,",
  "atk-s0512a:1945_11": "acalādhiṭṭhāno ca hoti daḷhasamādāno,",
  "atk-s0512a:1945_12": "ajjhupekkhako ca hoti upekkhāṭhānīyesu dhammesūti evamādīni mahāpurisassa nekkhammajjhāsayādīnaṃ vasena nekkhammapāramiādīnaṃ liṅgāni veditabbāni.",
  "atk-s0512a:1946_0": "Evametehi bodhisambhāraliṅgehi samannāgatassa mahāpurisassa yaṃ vuttaṃ “mahābhinīhārāya kalyāṇamittasannissayo hetū”ti.",
  "atk-s0512a:1946_1": "Tatridaṃ saṅkhepato kalyāṇamittalakkhaṇaṃ –",
  "atk-s0512a:1946_2": "idha kalyāṇamitto saddhāsampanno hoti sīlasampanno sutasampanno cāgasampanno vīriyasampanno satisampanno samādhisampanno paññāsampanno.",
  "atk-s0512a:1946_3": "Tattha saddhāsampattiyā saddahati tathāgatassa bodhiṃ kammaphalañca,",
  "atk-s0512a:1946_4": "tena sammāsambodhiyā hetubhūtaṃ sattesu hitesitaṃ na pariccajati,",
  "atk-s0512a:1946_5": "sīlasampattiyā sattānaṃ piyo hoti manāpo garu bhāvanīyo codako pāpagarahī vattā vacanakkhamo,",
  "atk-s0512a:1946_6": "sutasampattiyā sattānaṃ hitasukhāvahaṃ gambhīraṃ dhammakathaṃ kattā hoti,",
  "atk-s0512a:1946_7": "cāgasampattiyā appiccho hoti santuṭṭho pavivitto asaṃsaṭṭho,",
  "atk-s0512a:1946_8": "vīriyasampattiyā āraddhavīriyo hoti sattānaṃ hitapaṭipattiyaṃ,",
  "atk-s0512a:1946_9": "satisampattiyā upaṭṭhitasati hoti anavajjadhammesu,",
  "atk-s0512a:1946_10": "samādhisampattiyā avikkhitto hoti samāhitacitto,",
  "atk-s0512a:1946_11": "paññāsampattiyā aviparītaṃ pajānāti,",
  "atk-s0512a:1946_12": "so satiyā kusalākusalānaṃ dhammānaṃ gatiyo samanvesamāno paññāya sattānaṃ hitāhitaṃ yathābhūtaṃ jānitvā",
  "atk-s0512a:1946_13": "samādhinā tattha ekaggacitto hutvā vīriyena ahitā satte nisedhetvā hite niyojeti. Tenāha –",
  "atk-s0512a:1947_0": "“Piyo garu bhāvanīyo, vattā ca vacanakkhamo;",
  "atk-s0512a:1948_0": "Gambhīrañca kathaṃ kattā, no caṭṭhāne niyojako”ti. –",
  "atk-s0512a:1949_0": "Evaṃ guṇasamannāgatañca kalyāṇamittaṃ upanissāya mahāpuriso attano upanissayasampattiṃ sammadeva pariyodapeti.",
  "atk-s0512a:1949_1": "Suvisuddhāsayapayogo ca hutvā catūhi balehi samannāgato na cireneva aṭṭhaṅge samodhānetvā mahābhinīhāraṃ",
  "atk-s0512a:1949_2": "karonto bodhisattabhāve patiṭṭhahati anivattidhammo niyato sambodhiparāyano.",
  "atk-s0512a:1950_0": "Tassimāni cattāri balāni.",
  "atk-s0512a:1950_1": "Ajjhattikabalaṃ yā sammāsambodhiyaṃ attasannissayā dhammagāravena abhiruci ekantaninnajjhāsayatā,",
  "atk-s0512a:1950_2": "yāya mahāpuriso attādhipati lajjāpassayo abhinīhārasampanno ca hutvā pāramiyo pūretvā sammāsambodhiṃ pāpuṇāti.",
  "atk-s0512a:1950_3": "Bāhirabalaṃ yā sammāsambodhiyaṃ parasannissayā abhiruci ekantaninnajjhāsayatā,",
  "atk-s0512a:1950_4": "yāya mahāpuriso lokādhipati mānāpassayo abhinīhārasampanno ca hutvā pāramiyo pūretvā sammāsambodhiṃ pāpuṇāti.",
  "atk-s0512a:1950_5": "Upanissayabalaṃ yā sammāsambodhiyaṃ upanissayasampattiyā abhiruci ekantaninnajjhāsayatā,",
  "atk-s0512a:1950_6": "yāya mahāpuriso tikkhindriyo visadadhātuko satisannissayo abhinīhārasampanno ca hutvā pāramiyo pūretvā sammāsambodhiṃ pāpuṇāti.",
  "atk-s0512a:1950_7": "Payogabalaṃ yā sammāsambodhiyaṃ tajjā payogasampadā sakkaccakāritā sātaccakāritā,",
  "atk-s0512a:1950_8": "yāya mahāpuriso visuddhapayogo nirantarakārī abhinīhārasampanno ca hutvā pāramiyo pūretvā sammāsambodhiṃ pāpuṇāti.",
  "atk-s0512a:1951_0": "Evamayaṃ catūhi paccayehi catūhi hetūhi catūhi ca balehi sampannasamudāgamo aṭṭhaṅgasamodhānasampādito abhinīhāro pāramīnaṃ paccayo mūlakāraṇabhāvato.",
  "atk-s0512a:1951_1": "Yassa ca pavattiyā mahāpurise cattāro acchariyā abbhutā dhammā patiṭṭhahanti,",
  "atk-s0512a:1951_2": "sabbasattanikāyaṃ attano orasaputtaṃ viya piyacittena pariggaṇhāti.",
  "atk-s0512a:1951_3": "Na cassa cittaṃ puttasaṃkilesavasena saṃkilissati.",
  "atk-s0512a:1951_4": "Sattānaṃ hitasukhāvaho cassa ajjhāsayo payogo ca hoti.",
  "atk-s0512a:1951_5": "Attano ca buddhakārakadhammā uparūpari vaḍḍhanti paripaccanti ca.",
  "atk-s0512a:1951_6": "Yato ca mahāpuriso uḷāratamena puññābhisandena kusalābhisandena pavattiyā paccayena sukhassāhārena samannāgato",
  "atk-s0512a:1951_7": "sattānaṃ dakkhiṇeyyo uttamagāravaṭṭhānaṃ asadisaṃ puññakkhettañca hoti.",
  "atk-s0512a:1951_8": "Evamanekaguṇo anekānisaṃso mahābhinīhāro pāramīnaṃ paccayoti veditabbo.",
  "atk-s0512a:1952_0": "Yathā ca abhinīhāro,",
  "atk-s0512a:1952_1": "evaṃ mahākaruṇā upāyakosallañca.",
  "atk-s0512a:1952_2": "Tattha upāyakosallaṃ nāma dānādīnaṃ bodhisambhārabhāvassa nimittabhūtā paññā,",
  "atk-s0512a:1952_3": "yāhi mahākaruṇūpāyakosallatāhi mahāpurisānaṃ attasukhanirapekkhatā nirantaraṃ parahitakaraṇapasutatā",
  "atk-s0512a:1952_4": "sudukkarehipi mahābodhisattacaritehi visādābhāvo pasādasambuddhidassanasavanānussaraṇakālesupi sattānaṃ",
  "atk-s0512a:1952_5": "hitasukhappaṭilābhahetubhāvo ca sampajjati.",
  "atk-s0512a:1952_6": "Tathā hissa paññāya buddhabhāvasiddhi,",
  "atk-s0512a:1952_7": "karuṇāya buddhakammasiddhi,",
  "atk-s0512a:1952_8": "paññāya sayaṃ tarati,",
  "atk-s0512a:1952_9": "karuṇāya pare tāreti,",
  "atk-s0512a:1952_10": "paññāya paradukkhaṃ parijānāti,",
  "atk-s0512a:1952_11": "karuṇāya paradukkhapatikāraṃ ārabhati,",
  "atk-s0512a:1952_12": "paññāya ca dukkhe nibbindati,",
  "atk-s0512a:1952_13": "karuṇāya dukkhaṃ sampaṭicchati,",
  "atk-s0512a:1952_14": "tathā paññāya nibbānābhimukho hoti,",
  "atk-s0512a:1952_15": "karuṇāya vaṭṭaṃ pāpuṇāti,",
  "atk-s0512a:1952_16": "tathā karuṇāya saṃsārābhimukho hoti,",
  "atk-s0512a:1952_17": "paññāya tatra nābhiramati,",
  "atk-s0512a:1952_18": "paññāya ca sabbattha virajjati,",
  "atk-s0512a:1952_19": "karuṇānugatattā na ca na sabbesaṃ anuggahāya pavatto,",
  "atk-s0512a:1952_20": "karuṇāya sabbepi anukampati,",
  "atk-s0512a:1952_21": "paññānugatattā na ca na sabbattha virattacitto,",
  "atk-s0512a:1952_22": "paññāya ca ahaṃkāramamaṃkārābhāvo,",
  "atk-s0512a:1952_23": "karuṇāya ālasiyadīnatābhāvo,",
  "atk-s0512a:1952_24": "tathā paññākaruṇāhi yathākkamaṃ attaparanāthatā dhīravīrabhāvo,",
  "atk-s0512a:1952_25": "anattantapaaparantapatā,",
  "atk-s0512a:1952_26": "attahitaparahitanipphatti,",
  "atk-s0512a:1952_27": "nibbhayābhiṃsanakabhāvo,",
  "atk-s0512a:1952_28": "dhammādhipatilokādhipatitā,",
  "atk-s0512a:1952_29": "kataññupubbakāribhāvo,",
  "atk-s0512a:1952_30": "mohataṇhāvigamo,",
  "atk-s0512a:1952_31": "vijjācaraṇasiddhi,",
  "atk-s0512a:1952_32": "balavesārajjanipphattīti sabbassāpi pāramitāphalassa visesena upāyabhāvato paññākaruṇā pāramīnaṃ paccayo.",
  "atk-s0512a:1952_33": "Idañca dvayaṃ pāramīnaṃ viya paṇidhānassāpi paccayo.",
  "atk-s0512a:1953_0": "Tathā ussāhaummaṅgaavatthānahitacariyā ca pāramīnaṃ paccayāti veditabbā,",
  "atk-s0512a:1953_1": "yā buddhabhāvassa uppattiṭṭhānatāya buddhabhūmiyoti vuccanti.",
  "atk-s0512a:1953_2": "Tattha ussāho nāma bodhisambhārānaṃ abbhussahanavīriyaṃ.",
  "atk-s0512a:1953_3": "Ummaṅgo nāma bodhisambhāresu upāyakosallabhūtā paññā.",
  "atk-s0512a:1953_4": "Avatthānaṃ nāma adhiṭṭhānaṃ acalādhiṭṭhānatā.",
  "atk-s0512a:1953_5": "Hitacariyā nāma mettābhāvanā karuṇābhāvanā ca.",
  "atk-s0512a:1954_0": "Tathā nekkhammapavivekaalobhādosāmohanissaraṇappabhedā cha ajjhāsayā.",
  "atk-s0512a:1954_1": "Nekkhammajjhāsayā hi bodhisattā honti kāmesu gharāvāse ca dosadassāvino,",
  "atk-s0512a:1954_2": "tathā pavivekajjhāsayā saṅgaṇikāya dosadassāvino,",
  "atk-s0512a:1954_3": "alobhajjhāsayā lobhe dosadassāvino,",
  "atk-s0512a:1954_4": "adosajjhāsayā dose dosadassāvino,",
  "atk-s0512a:1954_5": "amohajjhāsayā mohe dosadassāvino,",
  "atk-s0512a:1954_6": "nissaraṇajjhāsayā sabbabhavesu dosadassāvinoti.",
  "atk-s0512a:1954_7": "Tasmā ete bodhisattānaṃ cha ajjhāsayā dānādīnaṃ pāramīnaṃ paccayāti veditabbā.",
  "atk-s0512a:1954_8": "Na hi lobhādīsu ādīnavadassanena alobhādīnaṃ adhikabhāvena ca vinā dānādipāramiyo sambhavanti,",
  "atk-s0512a:1954_9": "alobhādīnañhi adhikabhāvena pariccāgādininnacittatā alobhajjhāsayāditāti veditabbā.",
  "atk-s0512a:1955_0": "Yathā cete evaṃ dānajjhāsayatādayopi bodhiyā carantānaṃ bodhisattānaṃ dānādipāramīnaṃ paccayo.",
  "atk-s0512a:1955_1": "Dānajjhāsayatāya hi bodhisattā tappaṭipakkhe macchere dosadassāvino hutvā sammadeva dānapāramiṃ paripūrenti.",
  "atk-s0512a:1955_2": "Sīlajjhāsayatāya dussīlye dosadassāvino hutvā sammadeva sīlapāramiṃ paripūrenti.",
  "atk-s0512a:1955_3": "Nekkhammajjhāsayatāya kāmesu gharāvāse ca,",
  "atk-s0512a:1955_4": "yathābhūtañāṇajjhāsayatāya aññāṇe vicikicchāya ca,",
  "atk-s0512a:1955_5": "vīriyajjhāsayatāya kosajje,",
  "atk-s0512a:1955_6": "khantiyajjhāsayatāya akkhantiyaṃ,",
  "atk-s0512a:1955_7": "saccajjhāsayatāya visaṃvāde,",
  "atk-s0512a:1955_8": "adhiṭṭhānajjhāsayatāya anadhiṭṭhāne,",
  "atk-s0512a:1955_9": "mettājjhāsayatāya byāpāde,",
  "atk-s0512a:1955_10": "upekkhājjhāsayatāya lokadhammesu ādīnavadassāvino hutvā sammadeva nekkhammādipāramiyo paripūrenti.",
  "atk-s0512a:1955_11": "Dānajjhāsayatādayo dānādipāramīnaṃ nipphattikāraṇattā paccayo.",
  "atk-s0512a:1956_0": "Tathā apariccāgapariccāgādīsu yathākkamaṃ ādīnavānisaṃsapaccavekkhaṇā dānādipāramīnaṃ paccayo.",
  "atk-s0512a:1956_1": "Tatthāyaṃ paccavekkhaṇāvidhikhettavatthuhiraññasuvaṇṇagomahiṃsadāsidāsaputtadārādipariggahabyāsattacittānaṃ",
  "atk-s0512a:1956_2": "sattānaṃ khettādīnaṃ vatthukāmabhāvena bahupatthanīyabhāvato rājacorādisādhāraṇabhāvato vivādādhiṭṭhānato",
  "atk-s0512a:1956_3": "sapattakaraṇato nissārato paṭilābhaparipālanesu paraviheṭhanahetuto vināsanimittañca sokādianekavihitabyasanāvahato",
  "atk-s0512a:1956_4": "tadāsattinidānañca maccheramalapariyuṭṭhitacittānaṃ apāyūpapattihetubhāvatoti evaṃ vividhavipulānatthāvahāni",
  "atk-s0512a:1956_5": "pariggahavatthūni nāma.",
  "atk-s0512a:1956_6": "Tesaṃ pariccāgoyeva eko sotthibhāvoti pariccāge appamādo karaṇīyo.",
  "atk-s0512a:1957_0": "Api ca yācako yācamāno attano guyhassa ācikkhanato “mayhaṃ vissāsiko”ti ca,",
  "atk-s0512a:1957_1": "“pahāya gamanīyamattano santakaṃ gahetvā paralokaṃ yāhīti mayhaṃ upadesako”ti ca,",
  "atk-s0512a:1957_2": "“āditte viya agāre maraṇagginā āditte loke tato mayhaṃ santakassa apavāhakasahāyo”ti ca,",
  "atk-s0512a:1957_3": "“apavāhitassa cassa ajhāpananikkhepaṭṭhānabhūto”ti ca dānasaṅkhāte kalyāṇakammasmiṃ sahāyabhāvato sabbasampattīnaṃ",
  "atk-s0512a:1957_4": "aggabhūtāya paramadullabhāya buddhabhūmiyā sampattihetubhāvato ca “paramo kalyāṇamitto”ti ca paccavekkhitabbaṃ.",
  "atk-s0512a:1958_0": "Tathā “uḷāre kammani anenāhaṃ sambhāvito,",
  "atk-s0512a:1958_1": "tasmā sā sambhāvanā avitathā kātabbā”ti ca,",
  "atk-s0512a:1958_2": "“ekantabheditāya jīvitassa ayācitenāpi mayā dātabbaṃ,",
  "atk-s0512a:1958_3": "pageva yācitenā”ti ca,",
  "atk-s0512a:1958_4": "“uḷārajjhāsayehi gavesitvāpi dātabbato sayamevāgato mama puññenā”ti ca “yācakassa dānāpadesena mayhamevāyamanuggaho”ti ca,",
  "atk-s0512a:1958_5": "“ahaṃ viya ayaṃ sabbopi loko mayā anuggahetabbo”ti ca,",
  "atk-s0512a:1958_6": "“asati yācake kathaṃ mayhaṃ dānapāramī pūreyyā”ti ca,",
  "atk-s0512a:1958_7": "“yācakānameva catthāya mayā sabbo pariggahetabbo”ti ca,",
  "atk-s0512a:1958_8": "“maṃ ayācitvāva mama santakaṃ yācakā kadā sayameva gaṇheyyu”nti ca,",
  "atk-s0512a:1958_9": "“kathamahaṃ yācakānaṃ piyo cassaṃ manāpo”ti ca,",
  "atk-s0512a:1958_10": "“kathaṃ vā te mayhaṃ piyā cassu manāpā”ti ca,",
  "atk-s0512a:1958_11": "“kathaṃ vāhaṃ dadamāno datvāpi ca attamano cassaṃ pamudito pītisomanassajāto”ti ca,",
  "atk-s0512a:1958_12": "“kathaṃ vā me yācakā bhaveyyuṃ uḷāro ca dānajjhāsayo”ti ca,",
  "atk-s0512a:1958_13": "“kathaṃ vāhamayācito eva yācakānaṃ hadayamaññāya dadeyya”nti ca,",
  "atk-s0512a:1958_14": "“sati dhane yācake ca apariccāgo mahatī mayhaṃ vañcanā”ti ca,",
  "atk-s0512a:1958_15": "“kathaṃ vāhaṃ attano aṅgāni jīvitaṃ vāpi yācakānaṃ pariccajeyya”nti ca pariccāganinnatā upaṭṭhapetabbā.",
  "atk-s0512a:1958_16": "Api ca “attho nāmāyaṃ nirapekkhaṃ dāyakamanugacchati,",
  "atk-s0512a:1958_17": "yathā taṃ nirapekkhaṃ khepakaṃ kiṭako”ti ca atthe nirapekkhatāya cittaṃ uppādetabbaṃ.",
  "atk-s0512a:1959_0": "Yācamāno pana yadi piyapuggalo hoti,",
  "atk-s0512a:1959_1": "“piyo maṃ yācatī”ti somanassaṃ uppādetabbaṃ.",
  "atk-s0512a:1959_2": "Atha udāsīnapuggalo hoti,",
  "atk-s0512a:1959_3": "“ayaṃ maṃ yācamāno addhā iminā pariccāgena mitto hotī”ti somanassaṃ uppādetabbaṃ.",
  "atk-s0512a:1959_4": "Dadantopi hi yācakānaṃ piyo hotīti.",
  "atk-s0512a:1959_5": "Atha pana verī puggalo yācati,",
  "atk-s0512a:1959_6": "“paccatthiko maṃ yācati,",
  "atk-s0512a:1959_7": "ayaṃ maṃ yācamāno addhā iminā pariccāgena verī piyo mitto hotī”ti visesena somanassaṃ uppādetabbaṃ.",
  "atk-s0512a:1959_8": "Evaṃ piyapuggale viya majjhattaveripuggalesupi mettāpubbaṅgamaṃ karuṇaṃ upaṭṭhapetvāva dātabbaṃ.",
  "atk-s0512a:1960_0": "Sace panassa cirakālaparibhāvitattā lobhassa deyyadhammavisayā lobhadhammā uppajjeyyuṃ,",
  "atk-s0512a:1960_1": "tena bodhisattapaṭiññena iti paṭisañcikkhitabbaṃ “nanu tayā sappurisasambodhāya abhinīhāraṃ karontena",
  "atk-s0512a:1960_2": "sabbasattānaṃ upakāratthāya ayaṃ kāyo nissaṭṭho tappariccāgamayañca puññaṃ,",
  "atk-s0512a:1960_3": "tattha nāma te bāhirepi vatthusmiṃ abhisaṅgappavatti hatthisinānasadisī hoti,",
  "atk-s0512a:1960_4": "tasmā tayā na katthaci saṅgo uppādetabbo.",
  "atk-s0512a:1960_5": "Seyyathāpi nāma mahato bhesajjarukkhassa tiṭṭhato mūlaṃ mūlatthikā haranti,",
  "atk-s0512a:1960_6": "papaṭikaṃ tacaṃ khandhaṃ viṭapaṃ sāraṃ sākhaṃ palāsaṃ pupphaṃ phalaṃ phalatthikā haranti,",
  "atk-s0512a:1960_7": "na tassa rukkhassa ‘mayhaṃ santakaṃ ete harantī’ti vitakkasamudācāro hoti,",
  "atk-s0512a:1960_8": "evameva sabbalokahitāya ussukkamāpajjantena mayā mahādukkhe akataññuke niccāsucimhi kāye paresaṃ upakārāya",
  "atk-s0512a:1960_9": "viniyujjamāne aṇumattopi micchāvitakko na uppādetabbo.",
  "atk-s0512a:1960_10": "Ko vā ettha viseso ajjhattikabāhiresu mahābhūtesu ekantabhedanavikiraṇaviddhaṃsanadhammesu,",
  "atk-s0512a:1960_11": "kevalaṃ pana sammohavijambhitametaṃ,",
  "atk-s0512a:1960_12": "yadidaṃ etaṃ mama esohamasmi eso me attāti abhiniveso.",
  "atk-s0512a:1960_13": "Tasmā bāhiresu viya ajjhattikesupi karacaraṇanayanādīsu maṃsādīsu ca anapekkhena hutvā ‘taṃ tadatthikā harantū’ti nissaṭṭhacittena bhavitabba”nti.",
  "atk-s0512a:1961_0": "Evaṃ paṭisañcikkhato cassa sambodhāya pahitattassa kāyajīvitesu nirapekkhassa appakasireneva kāyavacīmanokammāni suvisuddhāni honti.",
  "atk-s0512a:1961_1": "So suvisuddhakāyavacīmanokammanto visuddhājīvo ñāyapaṭipattiyaṃ ṭhito apāyupāyakosallasamannāgamena bhiyyosomattāya",
  "atk-s0512a:1961_2": "deyyadhammapariccāgena abhayadānasaddhammadānehi ca sabbasatte anuggaṇhituṃ samattho hotīti ayaṃ tāva",
  "atk-s0512a:1961_3": "dānapāramiyaṃ paccavekkhaṇānayo.",
  "atk-s0512a:1962_0": "Sīlapāramiyaṃ pana evaṃ paccavekkhitabbaṃ –",
  "atk-s0512a:1962_1": "idañhi sīlaṃ nāma gaṅgodakādīhi visodhetuṃ asakkuṇeyyassa dosamalassa vikkhālanajalaṃ,",
  "atk-s0512a:1962_2": "haricandanādīhi vinetuṃ asakkuṇeyyassa rāgādipariḷāhassa vinayanaṃ,",
  "atk-s0512a:1962_3": "hāramakuṭakuṇḍalādīhi pacurajanālaṅkārehi asādhāraṇo sādhūnaṃ alaṅkāraviseso,",
  "atk-s0512a:1962_4": "sabbadisāvāyanato akittimo sabbakālānurūpo ca surabhigandho,",
  "atk-s0512a:1962_5": "khattiyamahāsālādīhi devatāhi ca vandanīyādibhāvāvahanato paramo vasīkaraṇamanto,",
  "atk-s0512a:1962_6": "cātumahārājikādidevalokārohaṇasopānapanti,",
  "atk-s0512a:1962_7": "jhānābhiññānaṃ adhigamūpāyo,",
  "atk-s0512a:1962_8": "nibbānamahānagarassa sampāpakamaggo,",
  "atk-s0512a:1962_9": "sāvakabodhipaccekabodhisammāsambodhīnaṃ patiṭṭhānabhūmi,",
  "atk-s0512a:1962_10": "yaṃ yaṃ vā panicchitaṃ patthitaṃ,",
  "atk-s0512a:1962_11": "tassa tassa samijjhanūpāyabhāvato cintāmaṇikapparukkhādike ca atiseti.",
  "atk-s0512a:1963_0": "Vuttañcetaṃ bhagavatā – “ijjhati,",
  "atk-s0512a:1963_1": "bhikkhave,",
  "atk-s0512a:1963_2": "sīlavato cetopaṇidhivisuddhattā”ti.",
  "atk-s0512a:1963_3": "Aparampi vuttaṃ –",
  "atk-s0512a:1963_4": "“ākaṅkheyya ce,",
  "atk-s0512a:1963_5": "bhikkhave,",
  "atk-s0512a:1963_6": "bhikkhu ‘sabrahmacārīnaṃ piyo ca assaṃ manāpo ca garu ca bhāvanīyo cā’ti,",
  "atk-s0512a:1963_7": "sīlesvevassa paripūrakārī”tiādi.",
  "atk-s0512a:1963_8": "Tathā “avippaṭisāratthāni kho, ānanda,",
  "atk-s0512a:1963_9": "kusalāni sīlānī”ti. “Pañcime,",
  "atk-s0512a:1963_10": "gahapatayo,",
  "atk-s0512a:1963_11": "ānisaṃsā sīlavato sīlasampadāyā”tiādisuttānañca vasena sīlassa guṇā paccavekkhitabbā.",
  "atk-s0512a:1963_12": "Tathā aggikkhandhopamasuttādīnaṃ vasena sīlavirahe ādīnavā.",
  "atk-s0512a:1963_13": "Pītisomanassanimittato attānuvādaparāpavādadaṇḍaduggatibhayābhāvato viññūhi pāsaṃsabhāvato avippaṭisārahetuto",
  "atk-s0512a:1963_14": "sotthiṭṭhānato atijanasāpateyyādhipateyyāyurūpaṭṭhānabandhumittasampattīnaṃ atisayanato ca sīlaṃ paccavekkhitabbaṃ.",
  "atk-s0512a:1963_15": "Sīlavato hi attano sīlasampadāhetu mahantaṃ pītisomanassaṃ uppajjati –",
  "atk-s0512a:1963_16": "“kataṃ vata mayā kusalaṃ,",
  "atk-s0512a:1963_17": "kataṃ kalyāṇaṃ,",
  "atk-s0512a:1963_18": "kataṃ bhīruttāṇa”nti.",
  "atk-s0512a:1964_0": "Tathā sīlavato attā na upavadati,",
  "atk-s0512a:1964_1": "na pare viññū,",
  "atk-s0512a:1964_2": "daṇḍaduggatibhayānaṃ sambhavo eva natthi.",
  "atk-s0512a:1964_3": "“Sīlavā purisapuggalo kalyāṇadhammo”ti viññūnaṃ pāsaṃso hoti.",
  "atk-s0512a:1964_4": "Tathā sīlavato yvāyaṃ “kataṃ vata mayā pāpaṃ,",
  "atk-s0512a:1964_5": "kataṃ luddakaṃ,",
  "atk-s0512a:1964_6": "kataṃ kibbisa”nti dussīlassa vippaṭisāro uppajjati,",
  "atk-s0512a:1964_7": "so na hoti.",
  "atk-s0512a:1964_8": "Sīlañca nāmetaṃ appamādādhiṭṭhānato bhogabyasanādiparihāramukhena mahato atthassa sādhanato maṅgalabhāvato ca paramaṃ sotthiṭṭhānaṃ,",
  "atk-s0512a:1964_9": "nihīnajaccopi sīlavā khattiyamahāsālādīnaṃ pūjanīyo hotīti kulasampattiṃ atiseti sīlasampadā,",
  "atk-s0512a:1964_10": "“taṃ kiṃ maññasi, mahārāja?",
  "atk-s0512a:1964_11": "Idha te assa dāso kammakaro”tiādivacanañcettha sādhakaṃ.",
  "atk-s0512a:1964_12": "Corādīhi asādhāraṇato paralokānugamanato mahapphalabhāvato samathādiguṇādhiṭṭhānato ca bāhiradhanaṃ atiseti sīlaṃ.",
  "atk-s0512a:1964_13": "Paramassa cittissariyassa adhiṭṭhānabhāvato khattiyādīnaṃ issariyaṃ atiseti sīlaṃ.",
  "atk-s0512a:1964_14": "Sīlanimittañhi taṃtaṃsattanikāyesu sattānaṃ issariyaṃ,",
  "atk-s0512a:1964_15": "vassasatadīghappamāṇato jīvitato ekāhampi sīlavato jīvitassa visiṭṭhatāvacanato sati ca jīvite sikkhānikkhipanassa",
  "atk-s0512a:1964_16": "maraṇatāvacanato sīlaṃ jīvitato visiṭṭhataraṃ.",
  "atk-s0512a:1964_17": "Verīnampi manuññabhāvāvahanato jarārogavipattīhi anabhibhavanīyato ca rūpasampattiṃ atiseti sīlaṃ.",
  "atk-s0512a:1964_18": "Pāsādahammiyādiṭṭhānavisese rājayuvarājasenāpatiādiṭṭhānavisese ca atiseti sīlaṃ sukhavisesādhiṭṭhānabhāvato.",
  "atk-s0512a:1964_19": "Sabhāvasiniddhe santikāvacarepi bandhujane mittajane ca atiseti ekantahitasampādanato paralokānugamanato",
  "atk-s0512a:1964_20": "ca “na taṃ mātāpitā kayirā”tiādivacanañcettha sādhakaṃ.",
  "atk-s0512a:1964_21": "Tathā hatthiassarathapattibalakāyehi mantāgadasotthānappayogehi ca durārakkhaṃ attānaṃ ārakkhābhāvena",
  "atk-s0512a:1964_22": "sīlameva visiṭṭhataraṃ attādhīnato aparādhīnato mahāvisayato ca.",
  "atk-s0512a:1964_23": "Tenevāha –",
  "atk-s0512a:1964_24": "“dhammo have rakkhati dhammacāri”ntiādi.",
  "atk-s0512a:1964_25": "Evamanekaguṇasamannāgataṃ sīlanti paccavekkhantassa aparipuṇṇā ceva sīlasampadā pāripūriṃ gacchati aparisuddhā ca pārisuddhiṃ.",
  "atk-s0512a:1965_0": "Sace panassa dīgharattaṃ paricayena sīlapaṭipakkhā dhammā dosādayo antarantarā uppajjeyyuṃ,",
  "atk-s0512a:1965_1": "tena bodhisattapaṭiññena evaṃ paṭisañcikkhitabbaṃ –",
  "atk-s0512a:1965_2": "nanu tayā sambodhāya paṇidhānaṃ kataṃ,",
  "atk-s0512a:1965_3": "sīlavikalena ca na sakkā lokiyāpi sampattiyo pāpuṇituṃ,",
  "atk-s0512a:1965_4": "pageva lokuttarā,",
  "atk-s0512a:1965_5": "sabbasampattīnaṃ pana aggabhūtāya sammāsambodhiyā adhiṭṭhānabhūtena sīlena paramukkaṃsagatena bhavitabbaṃ,",
  "atk-s0512a:1965_6": "tasmā “kikīva aṇḍa”ntiādinā vuttanayena sammā sīlaṃ rakkhantena suṭṭhutaraṃ tayā pesalena bhavitabbaṃ.",
  "atk-s0512a:1966_0": "Api ca tayā dhammadesanāya yānattaye sattānaṃ avatāraṇaparipācanāni kātabbāni,",
  "atk-s0512a:1966_1": "sīlavikalassa ca vacanaṃ na paccetabbaṃ hoti,",
  "atk-s0512a:1966_2": "asappāyāhāravicārassa viya vejjassa tikicchanaṃ,",
  "atk-s0512a:1966_3": "tasmā kathāhaṃ saddheyyo hutvā sattānaṃ avatāraṇaparipācanāni kareyyanti sabhāvaparisuddhasīlena bhavitabbaṃ.",
  "atk-s0512a:1966_4": "Kiñca jhānādiguṇavisesayogena me sattānaṃ upakārakaraṇasamatthatā paññāpāramiādiparipūraṇañca,",
  "atk-s0512a:1966_5": "jhānādayo ca guṇā sīlapārisuddhiṃ vinā na sambhavantīti sammadeva sīlaṃ parisodhetabbaṃ.",
  "atk-s0512a:1967_0": "Tathā “sambādho gharāvāso rajopatho”tiādinā gharāvāse,",
  "atk-s0512a:1967_1": "“aṭṭhikaṅkalūpamā kāmā”tiādinā “mātāpi puttena vivadatī”tiādinā ca kāmesu,",
  "atk-s0512a:1967_2": "“seyyathāpi puriso iṇaṃ ādāya kammante payojeyyā”tiādinā kāmacchandādīsu ādīnavadassanapubbaṅgamā vuttavipariyāyena",
  "atk-s0512a:1967_3": "“abbhokāso pabbajjā”tiādinā pabbajjādīsu ānisaṃsapaṭisaṅkhāvasena nekkhammapāramiyaṃ paccavekkhaṇā veditabbā.",
  "atk-s0512a:1967_4": "Ayamettha saṅkhepo,",
  "atk-s0512a:1967_5": "vitthāro pana dukkhakkhandha-",
  "atk-s0512a:1967_6": "āsivisopamasuttā-",
  "atk-s0512a:1967_7": "divasena veditabbo.",
  "atk-s0512a:1968_0": "Tathā “paññāya vinā dānādayo dhammā na visujjhanti,",
  "atk-s0512a:1968_1": "yathāsakaṃ byāpārasamatthā ca na hontī”ti paññāguṇā manasikātabbā.",
  "atk-s0512a:1968_2": "Yatheva hi jīvitena vinā sarīrayantaṃ na sobhati,",
  "atk-s0512a:1968_3": "na ca attano kiriyāsu paṭipattisamatthaṃ hoti,",
  "atk-s0512a:1968_4": "yathā ca cakkhādīni indriyāni viññāṇena vinā yathāsakaṃ visayesu kiccaṃ kātuṃ nappahonti,",
  "atk-s0512a:1968_5": "evaṃ saddhādīni indriyāni paññāya vinā sakiccapaṭipattiyaṃ asamatthānīti pariccāgādipaṭipattiyaṃ paññā padhānakāraṇaṃ.",
  "atk-s0512a:1968_6": "Ummīlitapaññācakkhukā hi mahābodhisattā attano aṅgapaccaṅgānipi datvā anattukkaṃsakā aparavambhakā ca honti,",
  "atk-s0512a:1968_7": "bhesajjarukkhā viya vikapparahitā kālattayepi somanassajātā.",
  "atk-s0512a:1968_8": "Paññāvasena hi upāyakosallayogato pariccāgo parahitappavattiyā dānapāramibhāvaṃ upeti.",
  "atk-s0512a:1968_9": "Attatthañhi dānaṃ vaḍḍhisadisaṃ hoti.",
  "atk-s0512a:1969_0": "Tathā paññāya abhāvena taṇhādisaṃkilesāviyogato sīlassa visuddhi eva na sambhavati,",
  "atk-s0512a:1969_1": "kuto sabbaññuguṇādhiṭṭhānabhāvo.",
  "atk-s0512a:1969_2": "Paññavā eva ca gharāvāse kāmaguṇesu saṃsāre ca ādīnavaṃ pabbajjāya jhānasamāpattiyaṃ nibbāne ca ānisaṃsaṃ",
  "atk-s0512a:1969_3": "suṭṭhu sallakkhento pabbajitvā jhānasamāpattiyo nibbattetvā nibbānābhimukho pare ca tattha patiṭṭhāpeti.",
  "atk-s0512a:1969_4": "Vīriyañca paññāvirahitaṃ yathicchitamatthaṃ na sādheti durārambhabhāvato.",
  "atk-s0512a:1969_5": "Varameva hi anārambho durārambhato,",
  "atk-s0512a:1969_6": "paññāsahitena pana vīriyena na kiñci duradhigamaṃ upāyapaṭipattito.",
  "atk-s0512a:1969_7": "Tathā paññavā eva parāpakārādīnaṃ adhivāsakajātiko hoti,",
  "atk-s0512a:1969_8": "na duppañño.",
  "atk-s0512a:1969_9": "Paññāvirahitassa ca parehi upanītā apakārā khantiyā paṭipakkhameva anubrūhenti,",
  "atk-s0512a:1969_10": "paññavato pana te khantisampattiyā paribrūhanavasena assā thirabhāvāya saṃvattanti.",
  "atk-s0512a:1969_11": "Paññavā eva tīṇipi saccāni nesaṃ kāraṇāni paṭipakkhe ca yathābhūtaṃ jānitvā paresaṃ avisaṃvādako hoti.",
  "atk-s0512a:1970_0": "Tathā paññābalena attānaṃ upatthambhetvā dhitisampadāya sabbapāramīsu acalasamādānādhiṭṭhāno hoti.",
  "atk-s0512a:1970_1": "Paññavā eva ca piyamajjhattaverivibhāgaṃ akatvā sabbattha hitūpasaṃhārakusalo hoti.",
  "atk-s0512a:1970_2": "Tathā paññāvasena lābhālābhādilokadhammasannipāte nibbikāratāya majjhatto hoti.",
  "atk-s0512a:1970_3": "Evaṃ sabbāsaṃ pāramīnaṃ paññāva pārisuddhihetūti paññāguṇā paccavekkhitabbā.",
  "atk-s0512a:1970_4": "Api ca paññāya vinā na dassanasampatti,",
  "atk-s0512a:1970_5": "antarena ca diṭṭhisampadaṃ na sīlasampadā,",
  "atk-s0512a:1970_6": "sīladiṭṭhisampadāvirahitassa na samādhisampadā,",
  "atk-s0512a:1970_7": "asamāhitena ca na sakkā attahitamattampi sādhetuṃ,",
  "atk-s0512a:1970_8": "pageva ukkaṃsagataṃ parahitanti parahitāya paṭipannena “nanu tayā sakkaccaṃ paññāya parivuddhiyaṃ āyogo karaṇīyo”ti bodhisattena attā ovaditabbo.",
  "atk-s0512a:1970_9": "Paññānubhāvena hi mahāsatto caturadhiṭṭhānādhiṭṭhito catūhi saṅgahavatthūhi lokaṃ anuggaṇhanto satte niyyānamagge avatāreti,",
  "atk-s0512a:1970_10": "indriyāni ca nesaṃ paripāceti.",
  "atk-s0512a:1971_0": "Tathā paññābalena khandhāyatanādīsu pavicayabahulopavattinivattiyo yāthāvato parijānanto dānādayo guṇe",
  "atk-s0512a:1971_1": "visesanibbedhabhāgiyabhāvaṃ nayanto bodhisattasikkhāya paripūrakārī hotīti evamādinā anekākāravokāre",
  "atk-s0512a:1971_2": "paññāguṇe vavatthapetvā paññāpāramī anubrūhetabbā.",
  "atk-s0512a:1972_0": "Tathā dissamānānipi lokiyāni kammāni nihīnavīriyena pāpuṇituṃ asakkuṇeyyāni,",
  "atk-s0512a:1972_1": "agaṇitakhedena pana āraddhavīriyena duradhigamaṃ nāma natthi.",
  "atk-s0512a:1972_2": "Nihīnavīriyo hi “saṃsāramahoghato sabbasatte santāressāmī”ti ārabhitumeva na sakkuṇāti.",
  "atk-s0512a:1972_3": "Majjhimo ārabhitvā antarā vosānamāpajjati.",
  "atk-s0512a:1972_4": "Ukkaṭṭhavīriyo pana attasukhanirapekkho ārambhapāramimadhigacchatīti vīriyasampatti paccavekkhitabbā.",
  "atk-s0512a:1972_5": "Api ca “yassa attano eva saṃsārapaṅkato samuddharaṇatthamārambho,",
  "atk-s0512a:1972_6": "tassāpi na vīriyassa sithilabhāve manorathānaṃ matthakappatti sakkā sambhāvetuṃ,",
  "atk-s0512a:1972_7": "pageva sadevakassa lokassa samuddharaṇatthaṃ katābhinīhārenā”ti ca “rāgādīnaṃ dosagaṇānaṃ mattamahāgajānaṃ",
  "atk-s0512a:1972_8": "viya dunnivārabhāvato tannidānānañca kammasamādānānaṃ ukkhittāsikavadhakasadisabhāvato tannimittānañca",
  "atk-s0512a:1972_9": "duggatīnaṃ sabbadā vivaṭamukhabhāvato,",
  "atk-s0512a:1972_10": "tattha niyojakānañca pāpamittānaṃ sadā sannihitabhāvato tadovādakāritāya ca bālassa puthujjanabhāvassa",
  "atk-s0512a:1972_11": "satisambhave yuttaṃ sayameva saṃsāradukkhato nissaritunti micchāvitakkā vīriyānubhāvena dūrībhavantī”ti",
  "atk-s0512a:1972_12": "ca “yadi pana sambodhi attādhīnena vīriyena sakkā samadhigantuṃ,",
  "atk-s0512a:1972_13": "kimettha dukkara”nti ca evamādinā nayena vīriyaguṇā paccavekkhitabbā.",
  "atk-s0512a:1973_0": "Tathā khanti nāmāyaṃ niravasesaguṇapaṭipakkhassa kodhassa vidhamanato guṇasampādane sādhūnamappaṭihatamāyudhaṃ,",
  "atk-s0512a:1973_1": "parābhibhavasamatthānaṃ alaṅkāro,",
  "atk-s0512a:1973_2": "samaṇabrāhmaṇānaṃ balasampadā,",
  "atk-s0512a:1973_3": "kodhaggivinayanaudakadhārā,",
  "atk-s0512a:1973_4": "kalyāṇassa kittisaddassa sañjātideso,",
  "atk-s0512a:1973_5": "pāpapuggalānaṃ vacīvisavūpasamakaro mantāgado,",
  "atk-s0512a:1973_6": "saṃvare ṭhitānaṃ paramā dhīrapakati,",
  "atk-s0512a:1973_7": "gambhīrāsayatāya sāgaro,",
  "atk-s0512a:1973_8": "dosamahāsāgarassa velā,",
  "atk-s0512a:1973_9": "apāyadvārassa pidahanakavāṭaṃ,",
  "atk-s0512a:1973_10": "devabrahmalokānaṃ ārohaṇasopānaṃ,",
  "atk-s0512a:1973_11": "sabbaguṇānaṃ adhivāsanabhūmi,",
  "atk-s0512a:1973_12": "uttamā kāyavacīmanovisuddhīti manasikātabbaṃ.",
  "atk-s0512a:1974_0": "Api ca “ete sattā khantisampattiyā abhāvato idhaloke tappanti,",
  "atk-s0512a:1974_1": "paraloke ca tapanīyadhammānuyogato”ti ca “yadipi parāpakāranimittaṃ dukkhaṃ uppajjati,",
  "atk-s0512a:1974_2": "tassa pana dukkhassa khettabhūto attabhāvo bījabhūtañca kammaṃ mayāva abhisaṅkhata”nti ca “tassa ca dukkhassa",
  "atk-s0512a:1974_3": "āṇaṇyakāraṇameta”nti ca “apakārake asati kathaṃ mayhaṃ khantisampadā sambhavatī”ti ca “yadipāyaṃ etarahi",
  "atk-s0512a:1974_4": "apakārako,",
  "atk-s0512a:1974_5": "ayaṃ nāma pubbe anena mayhaṃ upakāro kato”ti ca “apakāro eva vā khantinimittatāya upakāro”ti ca “sabbepime sattā mayhaṃ puttasadisā,",
  "atk-s0512a:1974_6": "puttakatāparādhesu ca ko kujjhissatī”ti ca “yena kodhapisācāvesena ayaṃ mayhaṃ aparajjhati,",
  "atk-s0512a:1974_7": "svāyaṃ kodhabhūtāveso mayā vinetabbo”ti ca,",
  "atk-s0512a:1974_8": "“yena apakārena idaṃ mayhaṃ dukkhaṃ uppannaṃ,",
  "atk-s0512a:1974_9": "tassa ahampi nimitta”nti ca,",
  "atk-s0512a:1974_10": "“yehi dhammehi apakāro kato,",
  "atk-s0512a:1974_11": "yattha ca kato,",
  "atk-s0512a:1974_12": "sabbepi te tasmiṃ eva khaṇe niruddhā kassidāni kena kopo kātabbo”ti ca,",
  "atk-s0512a:1974_13": "“anattatāya sabbadhammānaṃ ko kassa aparajjhatī”ti ca paccavekkhantena khantisampadā anubrūhetabbā.",
  "atk-s0512a:1975_0": "Yadi panassa dīgharattaṃ paricayena parāpakāranimittako kodho cittaṃ pariyādāya tiṭṭheyya,",
  "atk-s0512a:1975_1": "tena iti paṭisañcikkhitabbaṃ –",
  "atk-s0512a:1975_2": "“khanti nāmesā parāpakārassa paṭipakkhapaṭipattīnaṃ paccupakārakāraṇa”nti ca “apakāro ca mayhaṃ dukkhūpanisā",
  "atk-s0512a:1975_3": "saddhāti dukkhuppādanena saddhāya sabbaloke anabhiratisaññāya ca paccayo”ti ca,",
  "atk-s0512a:1975_4": "“indriyapakati hesā yadidaṃ iṭṭhāniṭṭhavisayasamāyogo.",
  "atk-s0512a:1975_5": "Tattha aniṭṭhavisayasamāyogo mayhaṃ na siyāti taṃ kutettha labbhā”ti ca “kodhavasiko satto kodhena ummatto vikkhittacitto,",
  "atk-s0512a:1975_6": "tattha kiṃ paccapakārenā”ti ca “sabbepime sattā sammāsambuddhena orasaputtā viya paripālitā,",
  "atk-s0512a:1975_7": "tasmā na tattha mayā cittakopo kātabbo”ti ca,",
  "atk-s0512a:1975_8": "“aparādhake ca sati guṇe guṇavati mayā kopo na kātabbo”ti ca,",
  "atk-s0512a:1975_9": "“asati guṇe visesena karuṇāyitabbo”ti ca “kopena ca mayhaṃ guṇayasā nihīyantī”ti ca,",
  "atk-s0512a:1975_10": "“kujjhanena mayhaṃ dubbaṇṇadukkhaseyyādayo sapattakantā āgacchantī”ti ca,",
  "atk-s0512a:1975_11": "“kodho ca nāmāyaṃ sabbāhitakārako sabbahitavināsako balavā paccatthiko”ti ca,",
  "atk-s0512a:1975_12": "“sati ca khantiyā na koci paccatthiko”ti ca,",
  "atk-s0512a:1975_13": "“aparādhakena aparādhanimittaṃ yaṃ āyatiṃ laddhabbaṃ dukkhaṃ sati ca khantiyā mayhaṃ tadabhāvo”ti ca,",
  "atk-s0512a:1975_14": "“cintanena kujjhantena ca mayā paccatthikoyeva anuvattito hotī”ti ca,",
  "atk-s0512a:1975_15": "“kodhe ca mayā khantiyā abhibhūte tassa dāsabhūto paccatthiko sammadeva abhibhūto hotī”ti ca,",
  "atk-s0512a:1975_16": "“kodhanimittaṃ khantiguṇapariccāgo mayhaṃ na yutto”ti ca,",
  "atk-s0512a:1975_17": "“sati ca kodhe guṇavirodhapaccanīkadhamme kathaṃ me sīlādidhammā pāripūriṃ gaccheyyuṃ,",
  "atk-s0512a:1975_18": "asati ca tesu kathāhaṃ sattānaṃ upakārabahulo paṭiññānurūpaṃ uttamaṃ sampattiṃ pāpuṇissāmī”ti ca,",
  "atk-s0512a:1975_19": "“khantiyā ca sati bahiddhā vikkhepābhāvato samāhitassa sabbe saṅkhārā aniccato dukkhato sabbe dhammā",
  "atk-s0512a:1975_20": "anattato nibbānañca asaṅkhatāmatasantapaṇītatādibhāvato nijjhānaṃ khamanti buddhadhammā ca acinteyyāparimeyyappabhāvā”ti.",
  "atk-s0512a:1976_0": "Tato ca anulomiyaṃ khantiyaṃ ṭhito kevalā ime attattaniyabhāvarahitā dhammamattā yathāsakaṃ paccayehi uppajjanti vayanti,",
  "atk-s0512a:1976_1": "na kutoci āgacchanti,",
  "atk-s0512a:1976_2": "na kuhiñci gacchanti,",
  "atk-s0512a:1976_3": "na ca katthaci patiṭṭhitā,",
  "atk-s0512a:1976_4": "na cettha koci kassaci byāpāroti ahaṃkāramamaṃkārānadhiṭṭhānatā nijjhānaṃ khamati,",
  "atk-s0512a:1976_5": "yena bodhisatto bodhiyā niyato anāvattidhammo hotīti evamādinā khantipāramiyā paccavekkhaṇā veditabbā.",
  "atk-s0512a:1977_0": "Tathā saccena vinā sīlādīnaṃ asambhavato paṭiññānurūpaṃ paṭipattiyā abhāvato ca,",
  "atk-s0512a:1977_1": "saccadhammātikkame ca sabbapāpadhammānaṃ samosaraṇato asaccasandhassa apaccayikabhāvato āyatiñca anādeyyavacanatāvahanato sampannasaccassa ca,",
  "atk-s0512a:1977_2": "sabbaguṇādhiṭṭhānabhāvato saccādhiṭṭhānena sabbabodhisambhārānaṃ pārisuddhipāripūrisāmatthiyato sabhāvadhammāvisaṃvādanena",
  "atk-s0512a:1977_3": "sabbabodhisambhārakiccakaraṇato bodhisattapaṭipattiyā ca,",
  "atk-s0512a:1977_4": "parinipphattitotiādinā saccapāramiyā sampattiyo paccavekkhitabbā.",
  "atk-s0512a:1978_0": "Tathā dānādīsu daḷhasamādānaṃ taṃpaṭipakkhasannipāte ca nesaṃ acalādhiṭṭhānaṃ tattha ca dhīravīrabhāvaṃ",
  "atk-s0512a:1978_1": "vinā na dānādisambhārā sambodhinimittā sambhavantītiādinā adhiṭṭhāne guṇā paccavekkhitabbā.",
  "atk-s0512a:1979_0": "Tathā “attahitamatte avatiṭṭhantenāpi sattesu hitacittataṃ vinā na sakkā idhalokaparalokasampattiyo pāpuṇituṃ,",
  "atk-s0512a:1979_1": "pageva sabbasatte nibbānasampattiyaṃ patiṭṭhāpetukāmenā”ti ca,",
  "atk-s0512a:1979_2": "“pacchā sabbasattānaṃ lokuttarasampattiṃ ākaṅkhantena idāni lokiyasampattiākaṅkhā yuttarūpā”ti ca,",
  "atk-s0512a:1979_3": "“idāni āsayamattena paresaṃ hitasukhūpasaṃhāraṃ kātuṃ asakkonto kadā payogena taṃ sādhessāmī”ti ca,",
  "atk-s0512a:1979_4": "“idāni mayā hitasukhūpasaṃhārena saṃvaḍḍhitā pacchā dhammasaṃvibhāgasahāyā mayhaṃ bhavissantī”ti ca,",
  "atk-s0512a:1979_5": "“etehi vinā na mayhaṃ bodhisambhārā sambhavanti,",
  "atk-s0512a:1979_6": "tasmā sabbabuddhaguṇavibhūtinipphattikāraṇattā mayhaṃ ete paramaṃ puññakkhettaṃ anuttaraṃ kusalāyatanaṃ uttamaṃ gāravaṭṭhāna”nti ca,",
  "atk-s0512a:1979_7": "savisesaṃ sattesu sabbesu hitajjhāsayatā paccupaṭṭhapetabbā,",
  "atk-s0512a:1979_8": "kiñca karuṇādhiṭṭhānatopi sabbasattesu mettā anubrūhetabbā.",
  "atk-s0512a:1979_9": "Vimariyādīkatena hi cetasā sattesu hitasukhūpasaṃhāraniratassa tesaṃ ahitadukkhāpanayanakāmatā balavatī uppajjati daḷhamūlā.",
  "atk-s0512a:1979_10": "Karuṇā ca sabbesaṃ buddhakārakadhammānaṃ ādi caraṇaṃ patiṭṭhā mūlaṃ mukhaṃ pamukhanti evamādinā mettāya guṇā paccavekkhitabbā.",
  "atk-s0512a:1980_0": "Tathā “upekkhāya abhāve sattehi katā vippakārā cittassa vikāraṃ uppādeyyuṃ,",
  "atk-s0512a:1980_1": "sati ca cittavikāre dānādīnaṃ sambhārānaṃ sambhavo eva natthī”ti ca,",
  "atk-s0512a:1980_2": "“mettāsinehena sinehite citte upekkhāya vinā sambhārānaṃ pārisuddhi na hotī”ti ca,",
  "atk-s0512a:1980_3": "“anupekkhako sambhāresu puññasambhāraṃ tabbipākañca sattahitatthaṃ pariṇāmetuṃ na sakkotī”ti ca,",
  "atk-s0512a:1980_4": "“upekkhāya abhāve deyyadhammapaṭiggāhakānaṃ vibhāgaṃ akatvā pariccajituṃ na sakkotī”ti ca,",
  "atk-s0512a:1980_5": "“upekkhārahitena jīvitaparikkhārānaṃ jīvitassa ca antarāyaṃ amanasikaritvā sīlavisodhanaṃ kātuṃ na sakkotī”ti ca,",
  "atk-s0512a:1980_6": "tathā upekkhāvasena aratiratisahasseva nekkhammabalasiddhito upapattito ikkhaṇavasena sabbasambhārakiccanipphattito",
  "atk-s0512a:1980_7": "accāraddhassa vīriyassa anupekkhaṇe padhānakiccākaraṇato upekkhato eva titikkhānijjhānasambhavato upekkhāvasena",
  "atk-s0512a:1980_8": "sattasaṅkhārānaṃ avisaṃvādanato lokadhammānaṃ ajjhupekkhaṇena samādinnadhammesu acalādhiṭṭhānasiddhito",
  "atk-s0512a:1980_9": "parāpakārādīsu anābhogavaseneva mettāvihāranipphattitoti sabbabodhisambhārānaṃ samādānādhiṭṭhānapāripūrinipphattiyo",
  "atk-s0512a:1980_10": "upekkhānubhāvena sampajjantīti evamādinā nayena upekkhāpāramī paccavekkhitabbā.",
  "atk-s0512a:1980_11": "Evaṃ apariccāgapariccāgādīsu yathākkamaṃ ādīnavānisaṃsapaccavekkhaṇā dānādipāramīnaṃ paccayoti daṭṭhabbaṃ.",
  "atk-s0512a:1981_0": "Tathā saparikkhārā pañcadasa caraṇadhammā pañca ca abhiññāyo.",
  "atk-s0512a:1981_1": "Tattha caraṇadhammā nāma sīlasaṃvaro,",
  "atk-s0512a:1981_2": "indriyesu guttadvāratā,",
  "atk-s0512a:1981_3": "bhojane mattaññutā,",
  "atk-s0512a:1981_4": "jāgariyānuyogo,",
  "atk-s0512a:1981_5": "satta saddhammā,",
  "atk-s0512a:1981_6": "cattāri jhānāni ca.",
  "atk-s0512a:1981_7": "Tesu sīlādīnaṃ catunnaṃ terasāpi dhutadhammā appicchatādayo ca parikkhārā.",
  "atk-s0512a:1981_8": "Saddhammesu saddhāya buddhadhammasaṅghasīlacāgadevatūpasamānussatilūkhapuggalaparivajjana-",
  "atk-s0512a:1981_9": "siniddhapuggalasevanapasādanīyadhammapaccavekkhaṇatadadhimuttatā parikkhāro.",
  "atk-s0512a:1981_10": "Hirottappānaṃ akusalādīnavapaccavekkhaṇaapāyādīnavapaccavekkhaṇakusaladhammūpatthambhana-",
  "atk-s0512a:1981_11": "bhāvapaccavekkhaṇahirottapparahitapuggalaparivajjanahirottappasampannapuggalasenatadadhimuttatā.",
  "atk-s0512a:1981_12": "Bāhusaccassa pubbayogaparipucchaka-",
  "atk-s0512a:1981_13": "bhāvasaddhammābhiyogaanavajjavijjāṭṭhānādiparicayaparipakkindriyatākilesadūrībhāvaappassuta-",
  "atk-s0512a:1981_14": "parivajjanabahussutasevanatadadhimuttatā.",
  "atk-s0512a:1981_15": "Vīriyassa apāyabhayapaccavekkhaṇa-",
  "atk-s0512a:1981_16": "gamanavīthipaccavekkhaṇadhammamahattapaccavekkhaṇathinamiddhavinodanakusītapuggalaparivajjana-",
  "atk-s0512a:1981_17": "āraddhavīriyapuggalasevanasammappadhānapaccavekkhaṇatadadhimuttatā.",
  "atk-s0512a:1981_18": "Satiyā satisampajaññamuṭṭhassatipuggalaparivajjanaupaṭṭhitassatipuggalasevanatadadhimuttatā.",
  "atk-s0512a:1981_19": "Paññāya paripucchakabhāravatthuvisadakiriyāindriyasamattapaṭipādanaduppaññapuggala-",
  "atk-s0512a:1981_20": "parivajjanapaññavantapuggalasevanagambhīrañāṇacariyapaccavekkhaṇatadadhimuttatā.",
  "atk-s0512a:1981_21": "Catunnaṃ jhānānaṃ sīlādicatukkaṃ aṭṭhatiṃsāya ārammaṇesu pubbabhāgabhāvanā āvajjanādivasībhāvakaraṇañca parikkhāro.",
  "atk-s0512a:1981_22": "Tattha sīlādīhi payogasuddhiyā sattānaṃ abhayadāne āsayasuddhiyā āmisadāne ubhayasuddhiyā dhammadāne",
  "atk-s0512a:1981_23": "samattho hotītiādinā caraṇādīnaṃ dānādisambhārānaṃ paccayabhāvo yathārahaṃ niddhāretabbo.",
  "atk-s0512a:1981_24": "Ativitthārabhayena na niddhārayimhāti.",
  "atk-s0512a:1981_25": "Evaṃ sampatticakkādayopi dānādīnaṃ paccayoti veditabbā.",
  "atk-s0512a:1982_0": "Ko saṃkilesoti?",
  "atk-s0512a:1982_1": "Avisesena taṇhādīhi parāmaṭṭhabhāvo pāramīnaṃ saṃkileso,",
  "atk-s0512a:1982_2": "visesena pana deyyadhammapaṭiggāhakavikappā dānapāramiyā saṃkileso.",
  "atk-s0512a:1982_3": "Sattakālavikappā sīlapāramiyā,",
  "atk-s0512a:1982_4": "kāmabhavatadupasamesu abhiratianabhirativikappā nekkhammapāramiyā,",
  "atk-s0512a:1982_5": "ahaṃ mamāti vikappā paññāpāramiyā,",
  "atk-s0512a:1982_6": "līnuddhaccavikappā vīriyapāramiyā,",
  "atk-s0512a:1982_7": "attaparavikappā khantipāramiyā,",
  "atk-s0512a:1982_8": "adiṭṭhādīsu diṭṭhādivikappā saccapāramiyā,",
  "atk-s0512a:1982_9": "bodhisambhāratabbipakkhesu dosaguṇavikappā adhiṭṭhānapāramiyā,",
  "atk-s0512a:1982_10": "hitāhitavikappā mettāpāramiyā,",
  "atk-s0512a:1982_11": "iṭṭhāniṭṭhavikappā upekkhāpāramiyā saṃkilesoti daṭṭhabbaṃ.",
  "atk-s0512a:1983_0": "Kiṃ vodānanti?",
  "atk-s0512a:1983_1": "Taṇhādīhi anupaghāto yathāvuttavikappaviraho ca etāsaṃ vodānanti veditabbaṃ.",
  "atk-s0512a:1983_2": "Anupahatā hi taṇhāmānadiṭṭhikodhūpanāhamakkhapaḷāsaissāmacchariya-",
  "atk-s0512a:1983_3": "māyāsāṭheyyathambhasārambhamadappamādādīhi kilesehi deyyadhammapaṭiggāhakavikappādirahitā ca dānādipāramiyo parisuddhā pabhassarā bhavantīti.",
  "atk-s0512a:1984_0": "Ko paṭipakkhoti?",
  "atk-s0512a:1984_1": "Avisesena sabbepi saṃkilesā sabbepi akusalā dhammā etāsaṃ paṭipakkho,",
  "atk-s0512a:1984_2": "visesena pana pubbe vuttā maccherādayoti veditabbā.",
  "atk-s0512a:1984_3": "Api ca deyyadhammapaṭiggāhakadānaphalesu alobhādosāmohaguṇayogato lobhadosamohapaṭipakkhaṃ dānaṃ,",
  "atk-s0512a:1984_4": "kāyādidosavaṅkāpagamato lobhādipaṭipakkhaṃ sīlaṃ,",
  "atk-s0512a:1984_5": "kāmasukhaparūpaghātaattakilamathaparivajjanato dosattayapaṭipakkhaṃ nekkhammaṃ,",
  "atk-s0512a:1984_6": "lobhādīnaṃ andhīkaraṇato ñāṇassa ca anandhīkaraṇato lobhādipaṭipakkhā paññā,",
  "atk-s0512a:1984_7": "alīnānuddhatañāyārambhavasena lobhādipaṭipakkhaṃ vīriyaṃ,",
  "atk-s0512a:1984_8": "iṭṭhāniṭṭhasuññatānaṃ khamanato lobhādipaṭipakkhā khanti,",
  "atk-s0512a:1984_9": "satipi paresaṃ upakāre apakāre ca yathābhūtappavattiyā lobhādipaṭipakkhaṃ saccaṃ,",
  "atk-s0512a:1984_10": "lokadhamme abhibhuyya yathāsamādinnesu sambhāresu acalanato lobhādipaṭipakkhaṃ adhiṭṭhānaṃ,",
  "atk-s0512a:1984_11": "nīvaraṇavivekato lobhādipaṭipakkhā mettā,",
  "atk-s0512a:1984_12": "iṭṭhāniṭṭhesu anunayapaṭighaviddhaṃsanato samappavattito ca lobhādipaṭipakkhā upekkhāti daṭṭhabbaṃ.",
  "atk-s0512a:1985_0": "Kā paṭipattīti?",
  "atk-s0512a:1985_1": "Dānapāramiyā tāva sukhūpakaraṇasarīrajīvitapariccāgena bhayāpanudanena dhammopadesena ca bahudhā sattānaṃ anuggahakaraṇaṃ paṭipatti.",
  "atk-s0512a:1985_2": "Tattha āmisadānaṃ abhayadānaṃ dhammadānanti dātabbavatthuvasena tividhaṃ dānaṃ.",
  "atk-s0512a:1985_3": "Tesu bodhisattassa dātabbavatthu ajjhattikaṃ bāhiranti duvidhaṃ.",
  "atk-s0512a:1985_4": "Tattha bāhiraṃ annaṃ pānaṃ vatthaṃ yānaṃ mālāgandhavilepanaṃ seyyāvasathapadīpeyyanti dasavidhaṃ.",
  "atk-s0512a:1985_5": "Annādīnaṃ khādanīyabhojanīyādivibhāgena anekavidhaṃ.",
  "atk-s0512a:1985_6": "Tathā rūpārammaṇaṃ yāva dhammārammaṇanti ārammaṇato chabbidhaṃ.",
  "atk-s0512a:1985_7": "Rūpārammaṇādīnañca nīlādivibhāgena anekavidhaṃ.",
  "atk-s0512a:1985_8": "Tathā maṇikanakarajatamuttāpavāḷādi,",
  "atk-s0512a:1985_9": "khettavatthuārāmādi,",
  "atk-s0512a:1985_10": "dāsidāsagomahiṃsādi nānāvidhavittūpakaraṇavasena anekavidhaṃ.",
  "atk-s0512a:1986_0": "Tattha mahāpuriso bāhiraṃ vatthuṃ dento “yo yena atthiko,",
  "atk-s0512a:1986_1": "taṃ tassa deti,",
  "atk-s0512a:1986_2": "dento ca tassa atthiko”ti sayameva jānanto ayācitopi deti pageva yācito.",
  "atk-s0512a:1986_3": "Muttacāgo deti,",
  "atk-s0512a:1986_4": "no amuttacāgo,",
  "atk-s0512a:1986_5": "pariyattaṃ deti,",
  "atk-s0512a:1986_6": "no apariyattaṃ sati deyyadhamme.",
  "atk-s0512a:1986_7": "Na paccupakārasannissito deti.",
  "atk-s0512a:1986_8": "Asati deyyadhamme hi pariyatte saṃvibhāgārahaṃ saṃvibhajati.",
  "atk-s0512a:1986_9": "Na ca deti parūpaghātāvahaṃ satthavisamajjādikaṃ,",
  "atk-s0512a:1986_10": "nāpi kīḷanakaṃ yaṃ anatthūpasaṃhitaṃ pamādāvahañca.",
  "atk-s0512a:1986_11": "Na ca gilānassa yācakassa pānabhojanādiasappāyaṃ pamāṇarahitaṃ vā deti,",
  "atk-s0512a:1986_12": "pamāṇayuttaṃ pana sappāyameva deti.",
  "atk-s0512a:1987_0": "Tathā yācito gahaṭṭhānaṃ gahaṭṭhānucchavikaṃ deti,",
  "atk-s0512a:1987_1": "pabbajitānaṃ pabbajitānucchavikaṃ deti,",
  "atk-s0512a:1987_2": "mātāpitaro ñātisālohitā mittāmaccā puttadāradāsakammakarāti etesu kassaci pīḷaṃ ajanento deti,",
  "atk-s0512a:1987_3": "na ca uḷāraṃ deyyadhammaṃ paṭijānitvā lūkhaṃ deti,",
  "atk-s0512a:1987_4": "na ca lābhasakkārasilokasannissito deti,",
  "atk-s0512a:1987_5": "na ca paccupakārasannissito deti,",
  "atk-s0512a:1987_6": "na ca phalapāṭikaṅkhī deti aññatra sammāsambodhiyā,",
  "atk-s0512a:1987_7": "na ca yācake deyyadhammaṃ vā jigucchanto deti,",
  "atk-s0512a:1987_8": "na ca asaññatānaṃ yācakānaṃ akkosakarosakānampi apaviddhaṃ dānaṃ deti,",
  "atk-s0512a:1987_9": "aññadatthu pasannacitto anukampanto sakkaccameva deti,",
  "atk-s0512a:1987_10": "na ca kotūhalamaṅgaliko hutvā deti,",
  "atk-s0512a:1987_11": "kammaphalameva pana saddahanto deti,",
  "atk-s0512a:1987_12": "napi yācake payirupāsanādīhi parikilesetvā deti,",
  "atk-s0512a:1987_13": "aparikilesanto eva pana deti,",
  "atk-s0512a:1987_14": "na ca paresaṃ vañcanādhippāyo bhedanādhippāyo vā dānaṃ deti,",
  "atk-s0512a:1987_15": "asaṃkiliṭṭhacitto eva deti,",
  "atk-s0512a:1987_16": "napi pharusavāco bhākuṭimukho dānaṃ deti,",
  "atk-s0512a:1987_17": "piyavādī pana pubbabhāsī mitavacano hutvā deti,",
  "atk-s0512a:1987_18": "yasmiñca deyyadhamme uḷāramanuññatāya vā ciraparicayena vā gedhasabhāvatāya vā lobhadhammo adhimatto hoti,",
  "atk-s0512a:1987_19": "jānanto bodhisatto taṃ khippameva paṭivinodetvā yācake pariyesitvāpi deti,",
  "atk-s0512a:1987_20": "yañca deyyavatthu parittaṃ yācakopi paccupaṭṭhito,",
  "atk-s0512a:1987_21": "taṃ acintetvāpi attānaṃ bādhetvā dento yācakaṃ sammāneti yathā taṃ akittipaṇḍito.",
  "atk-s0512a:1987_22": "Na ca mahāpuriso attano puttadāradāsakammakaraporise yācito te asaññāpite domanassappatte yācakānaṃ deti,",
  "atk-s0512a:1987_23": "sammadeva pana saññāpite somanassappatte deti.",
  "atk-s0512a:1987_24": "Dento ca yakkharakkhasapisācādīnaṃ vā manussānaṃ kurūrakammantānaṃ vā jānanto na deti,",
  "atk-s0512a:1987_25": "tathā rajjampi tādisānaṃ na deti.",
  "atk-s0512a:1987_26": "Ye lokassa ahitāya dukkhāya anatthāya paṭipajjanti,",
  "atk-s0512a:1987_27": "ye pana dhammikā dhammena lokaṃ pālenti,",
  "atk-s0512a:1987_28": "tesaṃ deti.",
  "atk-s0512a:1987_29": "Evaṃ tāva bāhiradāne paṭipatti veditabbā.",
  "atk-s0512a:1988_0": "Ajjhattikadānaṃ pana dvīhi ākārehi veditabbaṃ. Kathaṃ?",
  "atk-s0512a:1988_1": "Yathā nāma koci puriso ghāsacchādanahetu attānaṃ parassa nissajjati,",
  "atk-s0512a:1988_2": "vidheyyabhāvaṃ upagacchati dāsabyaṃ,",
  "atk-s0512a:1988_3": "evameva mahāpuriso sambodhihetu nirāmisacitto sattānaṃ anuttaraṃ hitasukhaṃ icchanto attano dānapāramiṃ paripūretukāmo attānaṃ parassa nissajjati,",
  "atk-s0512a:1988_4": "vidheyyabhāvaṃ upagacchati yathākāmakaraṇīyataṃ.",
  "atk-s0512a:1988_5": "Karacaraṇanayanādiaṅgapaccaṅgaṃ tena tena atthikānaṃ akampito anolīno anuppadeti,",
  "atk-s0512a:1988_6": "na tattha sajjati na saṅkocaṃ āpajjati yathā taṃ bāhiravatthusmiṃ,",
  "atk-s0512a:1988_7": "tathā hi mahāpuriso dvīhi ākārehi bāhiravatthuṃ pariccajati yathāsukhaṃ paribhogāya vā yācakānaṃ tesaṃ manorathaṃ paripūrento,",
  "atk-s0512a:1988_8": "attano vasībhāvāya vā,",
  "atk-s0512a:1988_9": "tattha sabbena sabbaṃ muttacāgo,",
  "atk-s0512a:1988_10": "evamahaṃ nissaṅgabhāvanāya sambodhiṃ pāpuṇissāmīti.",
  "atk-s0512a:1988_11": "Evaṃ ajjhattikavatthusminti veditabbaṃ.",
  "atk-s0512a:1989_0": "Tattha yaṃ ajjhattikavatthu dīyamānaṃ yācakassa ekanteneva hitāya saṃvattati, taṃ deti,",
  "atk-s0512a:1989_1": "na itaraṃ.",
  "atk-s0512a:1989_2": "Na ca mahāpuriso mārassa mārakāyikānaṃ devatānaṃ vā vihiṃsādhippāyānaṃ attano attabhāvaṃ aṅgapaccaṅgāni vā jānamāno deti “mā tesaṃ anattho ahosī”ti.",
  "atk-s0512a:1989_3": "Yathā ca mārakāyikānaṃ,",
  "atk-s0512a:1989_4": "evaṃ tehi anvāviṭṭhānampi na deti,",
  "atk-s0512a:1989_5": "napi ummattakānaṃ.",
  "atk-s0512a:1989_6": "Itaresaṃ pana yāciyamāno samanantarameva deti,",
  "atk-s0512a:1989_7": "tādisāya yācanāya dullabhabhāvato tādisassa ca dānassa dukkarabhāvato.",
  "atk-s0512a:1990_0": "Abhayadānaṃ pana rājato corato aggito udakato veripuggalato sīhabyagghādivāḷamigato nāgayakkharakkhasapisācādito",
  "atk-s0512a:1990_1": "sattānaṃ bhaye paccupaṭṭhite tato parittāṇabhāvena veditabbaṃ.",
  "atk-s0512a:1991_0": "Dhammadānaṃ pana asaṃkiliṭṭhacittassa aviparītā dhammadesanā,",
  "atk-s0512a:1991_1": "opāyiko hitassa upadeso diṭṭhadhammikasamparāyikaparamatthavasena yena sāsane anotiṇṇānaṃ avatāraṇaṃ otiṇṇānaṃ paripācanaṃ.",
  "atk-s0512a:1991_2": "Tatthāyaṃ nayo –",
  "atk-s0512a:1991_3": "saṅkhepato tāva dānakathā sīlakathā saggakathā kāmānaṃ ādīnavo saṃkileso ca nekkhamme ānisaṃso.",
  "atk-s0512a:1991_4": "Vitthārato pana sāvakabodhiyaṃ adhimuttacittānaṃ saraṇagamanaṃ sīlasaṃvaro indriyesu guttadvāratā bhojane",
  "atk-s0512a:1991_5": "mattaññutā jāgariyānuyogo satta saddhammā aṭṭhatiṃsāya ārammaṇesu kammakaraṇavasena samathānuyogo rūpakāyādīsu",
  "atk-s0512a:1991_6": "vipassanābhinivesesu yathārahaṃ abhinivesamukhena vipassanānuyogo,",
  "atk-s0512a:1991_7": "tathā visuddhipaṭipadā sammattagahaṇaṃ tisso vijjā cha abhiññā catasso paṭisambhidā sāvakabodhīti etesaṃ",
  "atk-s0512a:1991_8": "guṇasaṃkittanavasena yathārahaṃ tattha tattha patiṭṭhāpanā pariyodapanā ca.",
  "atk-s0512a:1991_9": "Tathā paccekabodhiyaṃ sammāsambodhiyañca adhimuttānaṃ sattānaṃ yathārahaṃ dānādipāramīnaṃ sabhāvarasalakkhaṇādisaṃkittanamukhena",
  "atk-s0512a:1991_10": "tīsupi avatthāsu tesaṃ buddhānaṃ mahānubhāvatāvibhāvanena yānadvaye patiṭṭhāpanā pariyodapanā ca.",
  "atk-s0512a:1991_11": "Evaṃ mahāpuriso sattānaṃ dhammadānaṃ deti.",
  "atk-s0512a:1992_0": "Tathā mahāpuriso sattānaṃ āmisadānaṃ dento “imināhaṃ dānena sattānaṃ āyuvaṇṇasukhabalapaṭibhānādisampattiñca",
  "atk-s0512a:1992_1": "ramaṇīyaṃ aggaphalasampattiñca nipphādeyya”nti annadānaṃ deti,",
  "atk-s0512a:1992_2": "tathā sattānaṃ kāmakilesapipāsāvūpasamāya pānaṃ deti,",
  "atk-s0512a:1992_3": "tathā suvaṇṇavaṇṇatāya hirottappālaṅkārassa ca nipphattiyā vatthāni deti,",
  "atk-s0512a:1992_4": "tathā iddhividhassa ceva nibbānasukhassa ca nipphattiyā yānaṃ deti,",
  "atk-s0512a:1992_5": "tathā sīlagandhanipphattiyā gandhaṃ deti,",
  "atk-s0512a:1992_6": "tathā buddhaguṇasobhānipphattiyā mālāvilepanaṃ deti,",
  "atk-s0512a:1992_7": "bodhimaṇḍāsananipphattiyā āsanaṃ deti,",
  "atk-s0512a:1992_8": "tathāgataseyyānipphattiyā seyyaṃ deti,",
  "atk-s0512a:1992_9": "saraṇabhāvanipphattiyā āvasathaṃ deti,",
  "atk-s0512a:1992_10": "pañcacakkhupaṭilābhāya padīpeyyaṃ deti,",
  "atk-s0512a:1992_11": "byāmappabhānipphattiyā rūpadānaṃ deti,",
  "atk-s0512a:1992_12": "brahmassaranipphattiyā saddadānaṃ deti,",
  "atk-s0512a:1992_13": "sabbalokassa piyabhāvāya rasadānaṃ deti,",
  "atk-s0512a:1992_14": "buddhasukhumālabhāvāya phoṭṭhabbadānaṃ deti,",
  "atk-s0512a:1992_15": "ajarāmarabhāvāya bhesajjadānaṃ deti,",
  "atk-s0512a:1992_16": "kilesadāsabyavimocanatthaṃ dāsānaṃ bhujissatādānaṃ deti,",
  "atk-s0512a:1992_17": "saddhammābhiratiyā anavajjakhiḍḍāratihetudānaṃ deti,",
  "atk-s0512a:1992_18": "sabbepi satte ariyāya jātiyā attano puttabhāvūpanayanāya puttadānaṃ deti,",
  "atk-s0512a:1992_19": "sakalassapi lokassa patibhāvūpagamanāya dāradānaṃ deti,",
  "atk-s0512a:1992_20": "subhalakkhaṇasampattiyā suvaṇṇamaṇimuttāpavāḷādidānaṃ,",
  "atk-s0512a:1992_21": "anubyañjanasampattiyā nānāvidhavibhūsanadānaṃ,",
  "atk-s0512a:1992_22": "saddhammakosādhigamāya vittakosadānaṃ,",
  "atk-s0512a:1992_23": "dhammarājabhāvāya rajjadānaṃ,",
  "atk-s0512a:1992_24": "jhānādisampattiyā ārāmuyyānataḷākavanadānaṃ,",
  "atk-s0512a:1992_25": "cakkaṅkitehi pādehi bodhimaṇḍūpasaṅkamanāya caraṇadānaṃ,",
  "atk-s0512a:1992_26": "caturoghanittharaṇāya sattānaṃ saddhammahatthadānatthaṃ hatthadānaṃ,",
  "atk-s0512a:1992_27": "saddhindriyādipaṭilābhāya kaṇṇanāsādidānaṃ,",
  "atk-s0512a:1992_28": "samantacakkhupaṭilābhāya cakkhudānaṃ,",
  "atk-s0512a:1992_29": "“dassanasavanānussaraṇapāricariyādīsu sabbakālaṃ sabbasattānaṃ hitasukhāvaho,",
  "atk-s0512a:1992_30": "sabbalokena ca upajīvitabbo me kāyo bhaveyyā”ti maṃsalohitādidānaṃ,",
  "atk-s0512a:1992_31": "“sabbalokuttamo bhaveyya”nti uttamaṅgadānaṃ deti.",
  "atk-s0512a:1993_0": "Evaṃ dadanto ca na anesanāya deti,",
  "atk-s0512a:1993_1": "na ca paropaghātena,",
  "atk-s0512a:1993_2": "na bhayena,",
  "atk-s0512a:1993_3": "na lajjāya,",
  "atk-s0512a:1993_4": "na dakkhiṇeyyarosanena,",
  "atk-s0512a:1993_5": "na paṇīte sati lūkhaṃ,",
  "atk-s0512a:1993_6": "na attukkaṃsanena,",
  "atk-s0512a:1993_7": "na paravambhanena,",
  "atk-s0512a:1993_8": "na phalābhisaṅkhāya,",
  "atk-s0512a:1993_9": "na yācakajigucchāya,",
  "atk-s0512a:1993_10": "na acittīkārena deti,",
  "atk-s0512a:1993_11": "atha kho sakkaccaṃ deti,",
  "atk-s0512a:1993_12": "sahatthena deti,",
  "atk-s0512a:1993_13": "kālena deti,",
  "atk-s0512a:1993_14": "cittīkatvā deti,",
  "atk-s0512a:1993_15": "avibhāgena deti.",
  "atk-s0512a:1993_16": "Tīsu kālesu somanassito deti,",
  "atk-s0512a:1993_17": "tato eva ca datvā na pacchānutāpī hoti.",
  "atk-s0512a:1993_18": "Na paṭiggāhakavasena mānāvamānaṃ karoti,",
  "atk-s0512a:1993_19": "paṭiggāhakānaṃ piyasamudācāro hoti vadaññū yācayogo saparivāradāyako.",
  "atk-s0512a:1993_20": "Annadānañhi dento “taṃ saparivāraṃ katvā dassāmī”ti vatthādīhi saddhiṃ deti.",
  "atk-s0512a:1993_21": "Tathā vatthadānaṃ dento “taṃ saparivāraṃ katvā dassāmī”ti annādīhi saddhiṃ deti.",
  "atk-s0512a:1993_22": "Yānadānādīsupi eseva nayo.",
  "atk-s0512a:1994_0": "Tathā rūpadānaṃ dento itarārammaṇānipi tassa parivāraṃ katvā deti,",
  "atk-s0512a:1994_1": "evaṃ sesesupi.",
  "atk-s0512a:1994_2": "Tattha rūpadānaṃ nāma nīlapītalohitaodātādivaṇṇāsu pupphavatthadhātūsu aññataraṃ labhitvā rūpavasena ābhujitvā “rūpadānaṃ dassāmi,",
  "atk-s0512a:1994_3": "rūpadānaṃ mayha”nti cintetvā tādise dakkhiṇeyye dānaṃ patiṭṭhāpeti savatthukaṃ katvā.",
  "atk-s0512a:1994_4": "Etaṃ rūpadānaṃ nāma.",
  "atk-s0512a:1995_0": "Saddadānaṃ pana bherisaddādivasena veditabbaṃ.",
  "atk-s0512a:1995_1": "Tattha saddaṃ kandamūlāni viya uppāṭetvā nīluppalahatthakaṃ viya ca hatthe ṭhapetvā dātuṃ na sakkā,",
  "atk-s0512a:1995_2": "savatthukaṃ pana katvā dento saddadānaṃ deti nāma.",
  "atk-s0512a:1995_3": "Tasmā yadā “saddadānaṃ dassāmī”ti bherimudiṅgādīsu aññatarena tūriyena tiṇṇaṃ ratanānaṃ upahāraṃ karoti kāreti ca,",
  "atk-s0512a:1995_4": "“saddadānaṃ me”ti bheriādīni ṭhapeti ṭhapāpeti ca.",
  "atk-s0512a:1995_5": "Dhammakathikānaṃ pana sarabhesajjaṃ telaphāṇitādiṃ deti,",
  "atk-s0512a:1995_6": "dhammassavanaṃ ghoseti,",
  "atk-s0512a:1995_7": "sarabhaññaṃ bhaṇati,",
  "atk-s0512a:1995_8": "dhammakathaṃ katheti,",
  "atk-s0512a:1995_9": "upanisinnakakathaṃ anumodanakathañca karoti kāreti ca,",
  "atk-s0512a:1995_10": "tadā saddadānaṃ nāma hoti.",
  "atk-s0512a:1996_0": "Tathā gandhadānaṃ mūlagandhādīsu aññataraṃ rajanīyaṃ gandhavatthuṃ piṃsitameva vā gandhaṃ yaṃkiñci labhitvā",
  "atk-s0512a:1996_1": "gandhavasena ābhujitvā “gandhadānaṃ dassāmi,",
  "atk-s0512a:1996_2": "gandhadānaṃ mayha”nti buddharatanādīnaṃ pūjaṃ karoti kāreti ca,",
  "atk-s0512a:1996_3": "gandhapūjanatthāya agarucandanādike gandhavatthuke pariccajati.",
  "atk-s0512a:1996_4": "Idaṃ gandhadānaṃ.",
  "atk-s0512a:1997_0": "Tathā mūlarasādīsu yaṃkiñci rajanīyaṃ rasavatthuṃ labhitvā rasavasena ābhujitvā “rasadānaṃ dassāmi,",
  "atk-s0512a:1997_1": "rasadānaṃ mayha”nti dakkhiṇeyyānaṃ deti,",
  "atk-s0512a:1997_2": "rasavatthumeva vā dhaññagavādikaṃ pariccajati.",
  "atk-s0512a:1997_3": "Idaṃ rasadānaṃ.",
  "atk-s0512a:1998_0": "Tathā phoṭṭhabbadānaṃ mañcapīṭhādivasena attharaṇapāvuraṇādivasena ca veditabbaṃ.",
  "atk-s0512a:1998_1": "Yadā hi mañcapīṭhabhisibimbohanādikaṃ nivāsanapārupanādikaṃ vā sukhasamphassaṃ rajanīyaṃ anavajjaṃ phoṭṭhabbavatthuṃ",
  "atk-s0512a:1998_2": "labhitvā phoṭṭhabbavasena ābhujitvā “phoṭṭhabbadānaṃ dassāmi,",
  "atk-s0512a:1998_3": "phoṭṭhabbadānaṃ mayha”nti dakkhiṇeyyānaṃ deti.",
  "atk-s0512a:1998_4": "Yathāvuttaṃ phoṭṭhabbavatthuṃ labhitvā pariccajati,",
  "atk-s0512a:1998_5": "idaṃ phoṭṭhabbadānaṃ.",
  "atk-s0512a:1999_0": "Dhammadānaṃ pana dhammārammaṇassa adhippetattā ojapānajīvitavasena veditabbaṃ.",
  "atk-s0512a:1999_1": "Ojādīsu hi aññataraṃ rajanīyaṃ vatthuṃ labhitvā dhammārammaṇavasena ābhujitvā “dhammadānaṃ dassāmi,",
  "atk-s0512a:1999_2": "dhammadānaṃ mayha”nti sappinavanītādiojadānaṃ deti.",
  "atk-s0512a:1999_3": "Ambapānādiaṭṭhavidhapānadānaṃ deti,",
  "atk-s0512a:1999_4": "jīvitadānanti ābhujitvā salākabhattapakkhikabhattādīni deti,",
  "atk-s0512a:1999_5": "aphāsukabhāvena abhibhūtānaṃ byādhitānaṃ vejje paccupaṭṭhāpeti,",
  "atk-s0512a:1999_6": "jālaṃ phālāpeti,",
  "atk-s0512a:1999_7": "kuminaṃ viddhaṃsāpeti,",
  "atk-s0512a:1999_8": "sakuṇapañjaraṃ viddhaṃsāpeti,",
  "atk-s0512a:1999_9": "bandhanena baddhānaṃ sattānaṃ bandhanamokkhaṃ kāreti,",
  "atk-s0512a:1999_10": "māghātabheriṃ carāpeti,",
  "atk-s0512a:1999_11": "aññāni ca sattānaṃ jīvitaparittāṇatthaṃ evarūpāni kammāni karoti kārāpeti ca.",
  "atk-s0512a:1999_12": "Idaṃ dhammadānaṃ nāma.",
  "atk-s0512a:2000_0": "Sabbametaṃ yathāvuttaṃ dānasampadaṃ sakalalokahitasukhāya pariṇāmeti.",
  "atk-s0512a:2000_1": "Attano ca sammāsambodhiyā akuppāya vimuttiyā aparikkhayassa chandassa aparikkhayassa vīriyassa aparikkhayassa",
  "atk-s0512a:2000_2": "samādhissa aparikkhayassa paṭibhānassa aparikkhayassa ñāṇassa aparikkhayāya vimuttiyā pariṇāmeti.",
  "atk-s0512a:2000_3": "Imañca dānapāramiṃ paṭipajjantena mahāsattena jīvite aniccasaññā paccupaṭṭhāpetabbā tathā bhogesu,",
  "atk-s0512a:2000_4": "bahusādhāraṇatā ca nesaṃ manasikātabbā,",
  "atk-s0512a:2000_5": "sattesu ca mahākaruṇā satataṃ samitaṃ paccupaṭṭhāpetabbā.",
  "atk-s0512a:2000_6": "Evañhi bhoge gahetabbasāraṃ gaṇhanto ādittato viya agārato sabbaṃ sāpateyyaṃ attānañca bahi nīharanto na kiñci seseti,",
  "atk-s0512a:2000_7": "na katthaci vibhāgaṃ karoti,",
  "atk-s0512a:2000_8": "aññadatthu nirapekkho nissajjati eva.",
  "atk-s0512a:2000_9": "Ayaṃ tāva dānapāramiyā paṭipattikkamo.",
  "atk-s0512a:2001_0": "Sīlapāramiyā pana ayaṃ paṭipattikkamo –",
  "atk-s0512a:2001_1": "yasmā sabbaññusīlālaṅkārehi satte alaṅkaritukāmena mahāpurisena ādito attano eva tāva sīlaṃ visodhetabbaṃ.",
  "atk-s0512a:2001_2": "Tattha ca catūhi ākārehi sīlaṃ visujjhati –",
  "atk-s0512a:2001_3": "ajjhāsayavisuddhito,",
  "atk-s0512a:2001_4": "samādānato,",
  "atk-s0512a:2001_5": "avītikkamanato,",
  "atk-s0512a:2001_6": "sati ca vītikkame puna paṭipākatikakaraṇato.",
  "atk-s0512a:2001_7": "Visuddhāsayatāya hi ekacco attādhipati hutvā pāpajigucchanasabhāvo ajjhattaṃ hiridhammaṃ paccupaṭṭhāpetvā suparisuddhasamācāro hoti.",
  "atk-s0512a:2001_8": "Tathā parato samādāne sati ekacco lokādhipati hutvā pāpato uttasanto ottappadhammaṃ paccupaṭṭhāpetvā suparisuddhasamācāro hoti.",
  "atk-s0512a:2001_9": "Iti ubhayathāpi ete avītikkamanato sīle patiṭṭhahanti.",
  "atk-s0512a:2001_10": "Atha pana kadāci satisammosena sīlassa khaṇḍādibhāvo siyā.",
  "atk-s0512a:2001_11": "Tāyayeva yathāvuttāya hirottappasampattiyā khippameva naṃ vuṭṭhānādinā paṭipākatikaṃ karoti.",
  "atk-s0512a:2002_0": "Tayidaṃ sīlaṃ vārittaṃ,",
  "atk-s0512a:2002_1": "cārittanti duvidhaṃ.",
  "atk-s0512a:2002_2": "Tatthāyaṃ bodhisattassa vārittasīle paṭipattikkamo –",
  "atk-s0512a:2002_3": "sabbasattesu tathā dayāpannacittena bhavitabbaṃ,",
  "atk-s0512a:2002_4": "yathā supinantenapi na āghāto uppajjeyya.",
  "atk-s0512a:2002_5": "Parūpakāraniratatāya parasantako alagaddo viya na parāmasitabbo.",
  "atk-s0512a:2002_6": "Sace pabbajito hoti,",
  "atk-s0512a:2002_7": "abrahmacariyatopi ārācārī hoti sattavidhamethunasaṃyogavirahito,",
  "atk-s0512a:2002_8": "pageva paradāragamanato.",
  "atk-s0512a:2002_9": "Sace pana apabbajito gahaṭṭho samāno paresaṃ dāresu sadā pāpakaṃ cittampi na uppādeti.",
  "atk-s0512a:2002_10": "Kathento ca saccaṃ hitaṃ piyaṃ vacanaṃ parimitameva ca kālena dhammiṃ kathaṃ bhāsitā hoti,",
  "atk-s0512a:2002_11": "sabbattha anabhijjhālu abyāpannacitto aviparītadassano kammassakatañāṇena ca samannāgato sammaggatesu",
  "atk-s0512a:2002_12": "sammāpaṭipannesu niviṭṭhasaddho hoti niviṭṭhapemo.",
  "atk-s0512a:2003_0": "Iti caturāpāyavaṭṭadukkhānaṃ pathabhūtehi akusalakammapathehi akusaladhammehi ca oramitvā saggamokkhānaṃ",
  "atk-s0512a:2003_1": "pathabhūtesu kusalakammapathesu patiṭṭhitassa mahāpurisassa parisuddhāsayapayogatāya yathābhipatthitā",
  "atk-s0512a:2003_2": "sattānaṃ hitasukhūpasaṃhitā manorathā sīghaṃ sīghaṃ abhinipphajjanti,",
  "atk-s0512a:2003_3": "pāramiyo paripūrenti.",
  "atk-s0512a:2003_4": "Evaṃbhūto hi ayaṃ.",
  "atk-s0512a:2003_5": "Tattha hiṃsānivattiyā sabbasattānaṃ abhayadānaṃ deti,",
  "atk-s0512a:2003_6": "appakasireneva mettābhāvanaṃ sampādeti,",
  "atk-s0512a:2003_7": "ekādasa mettānisaṃse adhigacchati,",
  "atk-s0512a:2003_8": "appābādho hoti appātaṅko,",
  "atk-s0512a:2003_9": "dīghāyuko sukhabahulo lakkhaṇavisese pāpuṇāti,",
  "atk-s0512a:2003_10": "dosavāsanañca samucchindati.",
  "atk-s0512a:2004_0": "Tathā adinnādānanivattiyā corādīhi asādhāraṇe bhoge adhigacchati.",
  "atk-s0512a:2004_1": "Parehi anāsaṅkanīyo piyo manāpo vissasanīyo vibhavasampattīsu alaggacitto pariccāgasīlo lobhavāsanañca samucchindati.",
  "atk-s0512a:2005_0": "Abrahmacariyanivattiyā alolo hoti santakāyacitto,",
  "atk-s0512a:2005_1": "sattānaṃ piyo hoti manāpo aparisaṅkanīyo,",
  "atk-s0512a:2005_2": "kalyāṇo cassa kittisaddo abbhuggacchati,",
  "atk-s0512a:2005_3": "alaggacitto hoti mātugāmesu aluddhāsayo,",
  "atk-s0512a:2005_4": "nekkhammabahulo lakkhaṇavisese adhigacchati,",
  "atk-s0512a:2005_5": "lobhavāsanañca samucchindati.",
  "atk-s0512a:2006_0": "Musāvādanivattiyā sattānaṃ pamāṇabhūto hoti paccayiko theto ādeyyavacano,",
  "atk-s0512a:2006_1": "devatānaṃ piyo manāpo,",
  "atk-s0512a:2006_2": "surabhigandhamukho ārakkhitakāyavacīsamācāro,",
  "atk-s0512a:2006_3": "lakkhaṇavisese ca adhigacchati,",
  "atk-s0512a:2006_4": "kilesavāsanañca samucchindati.",
  "atk-s0512a:2007_0": "Pesuññanivattiyā parūpakkamehipi abhejjakāyo hoti abhejjaparivāro,",
  "atk-s0512a:2007_1": "saddhammesu ca abhejjanakasaddho,",
  "atk-s0512a:2007_2": "daḷhamitto bhavantaraparicitānaṃ viya sattānaṃ ekantapiyo asaṃkilesabahulo.",
  "atk-s0512a:2008_0": "Pharusavācānivattiyā sattānaṃ piyo hoti manāpo sukhasīlo madhuravacano sambhāvanīyo,",
  "atk-s0512a:2008_1": "aṭṭhaṅgasamannāgato cassa saro nibbattati.",
  "atk-s0512a:2009_0": "Samphappalāpanivattiyā sattānaṃ piyo hoti manāpo garu bhāvanīyo ca ādeyyavacano parimitālāpo.",
  "atk-s0512a:2009_1": "Mahesakkho ca hoti mahānubhāvo,",
  "atk-s0512a:2009_2": "ṭhānuppattikena paṭibhānena pañhānaṃ byākaraṇakusalo,",
  "atk-s0512a:2009_3": "buddhabhūmiyañca ekāya eva vācāya anekabhāsānaṃ sattānaṃ anekesaṃ pañhānaṃ byākaraṇasamattho hoti.",
  "atk-s0512a:2010_0": "Anabhijjhālutāya icchitalābhī hoti,",
  "atk-s0512a:2010_1": "uḷāresu ca bhogesu ruciṃ paṭilabhati,",
  "atk-s0512a:2010_2": "khattiyamahāsālādīnaṃ sammato hoti,",
  "atk-s0512a:2010_3": "paccatthikehi anabhibhavanīyo,",
  "atk-s0512a:2010_4": "indriyavekallaṃ na pāpuṇāti,",
  "atk-s0512a:2010_5": "appaṭipuggalo ca hoti.",
  "atk-s0512a:2011_0": "Abyāpādena piyadassano hoti,",
  "atk-s0512a:2011_1": "sattānaṃ sambhāvanīyo parahitābhinanditāya ca satte appakasireneva pasādeti,",
  "atk-s0512a:2011_2": "alūkhasabhāvo ca hoti mettāvihārī,",
  "atk-s0512a:2011_3": "mahesakkho ca hoti mahānubhāvo.",
  "atk-s0512a:2012_0": "Micchādassanābhāvena kalyāṇe sahāye paṭilabhati,",
  "atk-s0512a:2012_1": "sīsacchedampi pāpuṇanto pāpakammaṃ na karoti,",
  "atk-s0512a:2012_2": "kammassakatādassanato akotūhalamaṅgaliko ca hoti,",
  "atk-s0512a:2012_3": "saddhamme cassa saddhā patiṭṭhitā hoti mūlajātā,",
  "atk-s0512a:2012_4": "saddahati ca tathāgatānaṃ bodhiṃ,",
  "atk-s0512a:2012_5": "samayantaresu nābhiramati ukkāraṭṭhāne viya rājahaṃso,",
  "atk-s0512a:2012_6": "lakkhaṇattayaparijānanakusalo hoti,",
  "atk-s0512a:2012_7": "ante ca anāvaraṇañāṇalābhī,",
  "atk-s0512a:2012_8": "yāva bodhiṃ na pāpuṇāti,",
  "atk-s0512a:2012_9": "tāva tasmiṃ tasmiṃ sattanikāye ukkaṭṭhukkaṭṭho ca hoti,",
  "atk-s0512a:2012_10": "uḷāruḷārā sampattiyo pāpuṇāti.",
  "atk-s0512a:2012_11": "Iti hidaṃ sīlaṃ nāma sabbasampattīnaṃ adhiṭṭhānaṃ,",
  "atk-s0512a:2012_12": "sabbabuddhaguṇānaṃ pabhavabhūmi,",
  "atk-s0512a:2012_13": "sabbabuddhakārakadhammānaṃ ādi caraṇaṃ mukhaṃ pamukhanti bahumānanaṃ uppādetvā kāyavacīsaṃyame indriyadamane",
  "atk-s0512a:2012_14": "ājīvavisuddhiyaṃ paccayaparibhogesu ca satisampajaññabalena appamattena lābhasakkārasilokaṃ mittamukhapaccatthikaṃ",
  "atk-s0512a:2012_15": "viya sallakkhetvā “kikīva aṇḍa”ntiādinā vuttanayena sakkaccaṃ sīlaṃ sampādetabbaṃ.",
  "atk-s0512a:2012_16": "Ayaṃ tāva vārittasīle paṭipattikkamo.",
  "atk-s0512a:2013_0": "Cārittasīle pana paṭipatti evaṃ veditabbā –",
  "atk-s0512a:2013_1": "idha bodhisatto kalyāṇamittānaṃ garuṭṭhāniyānaṃ abhivādanaṃ paccuṭṭhānaṃ añjalikammaṃ sāmīcikammaṃ kālena kālaṃ kattā hoti,",
  "atk-s0512a:2013_2": "tathā tesaṃ kālena kālaṃ upaṭṭhānaṃ kattā hoti,",
  "atk-s0512a:2013_3": "gilānānaṃ kāyaveyyāvaṭikaṃ.",
  "atk-s0512a:2013_4": "Subhāsitapadāni sutvā sādhukāraṃ kattā hoti,",
  "atk-s0512a:2013_5": "guṇavantānaṃ guṇe vaṇṇetā paresaṃ apakāre khantā,",
  "atk-s0512a:2013_6": "upakāre anussaritā,",
  "atk-s0512a:2013_7": "puññāni anumoditā,",
  "atk-s0512a:2013_8": "attano puññāni sammāsambodhiyā pariṇāmetā,",
  "atk-s0512a:2013_9": "sabbakālaṃ appamādavihārī kusalesu dhammesu,",
  "atk-s0512a:2013_10": "sati ca accaye accayato disvā tādisānaṃ sahadhammikānaṃ yathābhūtaṃ āvikattā,",
  "atk-s0512a:2013_11": "uttari ca sammāpaṭipattiṃ sammadeva paripūretā.",
  "atk-s0512a:2014_0": "Tathā attano anurūpāsu atthūpasaṃhitāsu sattānaṃ itikattabbatāsu dakkho analaso sahāyabhāvaṃ upagacchati.",
  "atk-s0512a:2014_1": "Uppannesu ca sattānaṃ byādhiādidukkhesu yathārahaṃ patikāravidhāyako.",
  "atk-s0512a:2014_2": "Ñātibhogādibyasanapatitesu sokāpanodano ullumpanasabhāvāvaṭṭhito hutvā niggahārahānaṃ dhammeneva niggaṇhanako",
  "atk-s0512a:2014_3": "yāvadeva akusalā vuṭṭhāpetvā kusale patiṭṭhāpanāya.",
  "atk-s0512a:2014_4": "Paggahārahānaṃ dhammeneva paggaṇhanako.",
  "atk-s0512a:2014_5": "Yāni purimakānaṃ mahābodhisattānaṃ uḷāratamāni paramadukkarāni acinteyyānubhāvāni sattānaṃ ekantahitasukhāvahāni caritāni,",
  "atk-s0512a:2014_6": "yehi nesaṃ bodhisambhārā sammadeva paripākaṃ agamaṃsu,",
  "atk-s0512a:2014_7": "tāni sutvā anubbiggo anutrāso tepi mahāpurisā manussā eva,",
  "atk-s0512a:2014_8": "kamena pana sikkhāpāripūriyā bhāvitattabhāvā tādisāya uḷāratamāya ānubhāvasampattiyā bodhisambhāresu ukkaṃsapāramippattā ahesuṃ,",
  "atk-s0512a:2014_9": "tasmā mayāpi sīlādisikkhāsu sammadeva tathā paṭipajjitabbaṃ,",
  "atk-s0512a:2014_10": "yāya paṭipattiyā ahampi anukkamena sikkhaṃ paripūretvā ekantato taṃ padaṃ anupāpuṇissāmīti saddhāpurecārikaṃ",
  "atk-s0512a:2014_11": "vīriyaṃ avissajjento sammadeva sīlesu paripūrakārī hoti.",
  "atk-s0512a:2015_0": "Tathā paṭicchannakalyāṇo hoti vivaṭāparādho,",
  "atk-s0512a:2015_1": "appiccho santuṭṭho pavivitto asaṃsaṭṭho dukkhasaho aparitassanajātiko anuddhato anunnaḷo acapalo amukharo",
  "atk-s0512a:2015_2": "avikiṇṇavāco santindriyo santamānaso kuhanādimicchājīvarahito ācāragocarasampanno aṇumattesu vajjesu",
  "atk-s0512a:2015_3": "bhayadassāvī samādāya sikkhati sikkhāpadesu āraddhavīriyo pahitatto kāye ca jīvite ca nirapekkho,",
  "atk-s0512a:2015_4": "appamattakampi kāye jīvite vā apekkhaṃ nādhivāseti pajahati vinodeti,",
  "atk-s0512a:2015_5": "pageva adhimattaṃ.",
  "atk-s0512a:2015_6": "Sabbepi dussīlyahetubhūte kodhūpanāhādike upakkilese pajahati vinodeti.",
  "atk-s0512a:2015_7": "Appamattakena ca visesādhigamena aparituṭṭho hoti,",
  "atk-s0512a:2015_8": "na saṅkocaṃ āpajjati,",
  "atk-s0512a:2015_9": "uparūpari visesādhigamāya vāyamati.",
  "atk-s0512a:2016_0": "Yena yathāladdhā sampatti hānabhāgiyā vā ṭhitibhāgiyā vā na hoti,",
  "atk-s0512a:2016_1": "tathā mahāpuriso andhānaṃ pariṇāyako hoti,",
  "atk-s0512a:2016_2": "maggaṃ ācikkhati,",
  "atk-s0512a:2016_3": "badhirānaṃ hatthamuddāya saññaṃ deti,",
  "atk-s0512a:2016_4": "atthamanuggāheti,",
  "atk-s0512a:2016_5": "tathā mūgānaṃ.",
  "atk-s0512a:2016_6": "Pīṭhasappikānaṃ pīṭhaṃ deti yānaṃ deti vāheti vā.",
  "atk-s0512a:2016_7": "Assaddhānaṃ saddhāpaṭilābhāya vāyamati,",
  "atk-s0512a:2016_8": "kusītānaṃ ussāhajananāya,",
  "atk-s0512a:2016_9": "muṭṭhassatīnaṃ satisamāyogāya,",
  "atk-s0512a:2016_10": "vibbhantacittānaṃ samādhisampadāya,",
  "atk-s0512a:2016_11": "duppaññānaṃ paññādhigamāya vāyamati.",
  "atk-s0512a:2016_12": "Kāmacchandapariyuṭṭhitānaṃ kāmacchandapaṭivinodanāya vāyamati.",
  "atk-s0512a:2016_13": "Byāpādathinamiddhauddhaccakukkuccavicikicchāpariyuṭṭhitānaṃ vicikicchāvinodanāya vāyamati.",
  "atk-s0512a:2016_14": "Kāmavitakkādiapakatānaṃ kāmavitakkādimicchāvitakkavinodanāya vāyamati.",
  "atk-s0512a:2016_15": "Pubbakārīnaṃ sattānaṃ kataññutaṃ nissāya pubbabhāsī piyavādī saṅgāhako sadisena adhikena vā paccupakārena sammānetā hoti.",
  "atk-s0512a:2017_0": "Āpadāsu sahāyakiccaṃ anutiṭṭhati.",
  "atk-s0512a:2017_1": "Tesaṃ tesañca sattānaṃ pakatisabhāvañca parijānitvā yehi yathā saṃvasitabbaṃ hoti,",
  "atk-s0512a:2017_2": "tehi tathā saṃvasati.",
  "atk-s0512a:2017_3": "Yesu ca yathā paṭipajjitabbaṃ hoti,",
  "atk-s0512a:2017_4": "tesu tathā paṭipajjati.",
  "atk-s0512a:2017_5": "Tañca kho akusalato vuṭṭhāpetvā kusale patiṭṭhāpanavasena,",
  "atk-s0512a:2017_6": "na aññathā.",
  "atk-s0512a:2017_7": "Paracittānurakkhaṇā hi bodhisattānaṃ yāvadeva kusalābhivaḍḍhiyā.",
  "atk-s0512a:2017_8": "Tathā hitajjhāsayenāpi paro na hiṃsitabbo,",
  "atk-s0512a:2017_9": "na bhaṇḍitabbo,",
  "atk-s0512a:2017_10": "na maṅkubhāvamāpādetabbo,",
  "atk-s0512a:2017_11": "na parassa kukkuccaṃ uppādetabbaṃ,",
  "atk-s0512a:2017_12": "na niggahaṭṭhāne na codetabbo,",
  "atk-s0512a:2017_13": "na nīcataraṃ paṭipannassa attā uccatare ṭhapetabbo,",
  "atk-s0512a:2017_14": "na ca paresu sabbena sabbaṃ asevinā bhavitabbaṃ,",
  "atk-s0512a:2017_15": "na atisevinā bhavitabbaṃ,",
  "atk-s0512a:2017_16": "na akālasevinā.",
  "atk-s0512a:2018_0": "Sevitabbayutte pana satte desakālānurūpaṃ sevati.",
  "atk-s0512a:2018_1": "Na ca paresaṃ purato piye vigarahati,",
  "atk-s0512a:2018_2": "appiye vā pasaṃsati.",
  "atk-s0512a:2018_3": "Na avissaṭṭhavissāsī hoti.",
  "atk-s0512a:2018_4": "Na dhammikaṃ upanimantanaṃ paṭikkhipati.",
  "atk-s0512a:2018_5": "Na saññattiṃ upagacchati,",
  "atk-s0512a:2018_6": "nādhikaṃ paṭiggaṇhāti.",
  "atk-s0512a:2018_7": "Saddhāsampanne saddhānisaṃsakathāya sampahaṃsati.",
  "atk-s0512a:2018_8": "Sīlasutacāgapaññāsampanne paññāsampannakathāya sampahaṃsati.",
  "atk-s0512a:2018_9": "Sace pana bodhisatto abhiññābalappatto hoti,",
  "atk-s0512a:2018_10": "pamādāpanne satte abhiññābalena yathārahaṃ nirayādike dassento saṃvejetvā assaddhādike saddhādīsu patiṭṭhāpeti.",
  "atk-s0512a:2018_11": "Sāsane otāreti.",
  "atk-s0512a:2018_12": "Saddhādiguṇasampanne paripāceti.",
  "atk-s0512a:2018_13": "Evamayaṃ mahāpurisassa cārittabhūto aparimāṇo puññābhisando kusalābhisando uparūpari abhivaḍḍhatīti veditabbaṃ.",
  "atk-s0512a:2019_0": "Api ca yā sā “kiṃ sīlaṃ kenaṭṭhena sīla”ntiādinā pucchaṃ katvā “pāṇātipātādīhi viramantassa vattapaṭipattiṃ",
  "atk-s0512a:2019_1": "vā pūrentassa cetanādayo dhammā sīla”ntiādinā nayena nānappakārato sīlassa vitthārakathā visuddhimagge vuttā,",
  "atk-s0512a:2019_2": "sā sabbāpi idha āharitvā vattabbā.",
  "atk-s0512a:2019_3": "Kevalañhi tattha sāvakabodhisattavasena sīlakathā āgatā,",
  "atk-s0512a:2019_4": "idha mahābodhisattavasena karuṇūpāyakosallapubbaṅgamaṃ katvā vattabbāti ayameva viseso.",
  "atk-s0512a:2019_5": "Yato idaṃ sīlaṃ mahāpuriso yathā na attano duggatiyaṃ parikkilesavimuttiyā sugatiyampi,",
  "atk-s0512a:2019_6": "na rajjasampattiyā,",
  "atk-s0512a:2019_7": "na cakkavatti, na deva, na sakka, na māra,",
  "atk-s0512a:2019_8": "na brahmasampattiyā pariṇāmeti,",
  "atk-s0512a:2019_9": "tathā na attano tevijjatāya,",
  "atk-s0512a:2019_10": "na chaḷabhiññatāya,",
  "atk-s0512a:2019_11": "na catuppaṭisambhidādhigamāya,",
  "atk-s0512a:2019_12": "na sāvakabodhiyā,",
  "atk-s0512a:2019_13": "na paccekabodhiyā,",
  "atk-s0512a:2019_14": "pariṇāmeti,",
  "atk-s0512a:2019_15": "atha kho sabbaññubhāvena sabbasattānaṃ anuttarasīlālaṅkārasampādanatthameva pariṇāmetīti.",
  "atk-s0512a:2019_16": "Ayaṃ sīlapāramiyā paṭipattikkamo.",
  "atk-s0512a:2020_0": "Tathā yasmā karuṇūpāyakosallapariggahitā ādīnavadassanapubbaṅgamā kāmehi ca bhavehi ca nikkhamanavasena pavattā kusalacittuppatti nekkhammapāramī,",
  "atk-s0512a:2020_1": "tasmā sakalasaṃkilesanivāsanaṭṭhānatāya puttadārādīhi mahāsambādhatāya kasivāṇijjādinānāvidhakammantādhiṭṭhānabyākulatāya",
  "atk-s0512a:2020_2": "ca gharāvāsassa nekkhammasukhādīnaṃ anokāsataṃ,",
  "atk-s0512a:2020_3": "kāmānañca satthadhārālaggamadhubindu viya ca avaliyhamānā parittassādā vipulānatthānubandhāti ca,",
  "atk-s0512a:2020_4": "vijjulatobhāsena gahetabbanaccaṃ viya parittakālūpalabbhā,",
  "atk-s0512a:2020_5": "ummattakālaṅkāro viya viparītasaññāya anubhavitabbā,",
  "atk-s0512a:2020_6": "karīsāvacchādanā viya patikārabhūtā,",
  "atk-s0512a:2020_7": "udakatemitaṅguliyā tanūdakapānaṃ viya atittikarā,",
  "atk-s0512a:2020_8": "chātajjhattabhojanaṃ viya sābādhā,",
  "atk-s0512a:2020_9": "baḷisāmisaṃ viya byasanasannipātakāraṇaṃ,",
  "atk-s0512a:2020_10": "aggisantāpo viya kālattayepi dukkhuppattihetubhūtā,",
  "atk-s0512a:2020_11": "makkaṭalepo viya bandhanimittaṃ,",
  "atk-s0512a:2020_12": "ghātakāvacchādanā viya anatthacchādanā,",
  "atk-s0512a:2020_13": "sapattagāmavāso viya bhayaṭṭhānabhūtā,",
  "atk-s0512a:2020_14": "paccatthikaposako viya kilesamārādīnaṃ āmisabhūtā,",
  "atk-s0512a:2020_15": "chaṇasampattiyo viya vipariṇāmadukkhā,",
  "atk-s0512a:2020_16": "koṭaraggi viya antodāhakā,",
  "atk-s0512a:2020_17": "purāṇakūpāvalambībīraṇamadhupiṇḍaṃ viya anekādīnavā,",
  "atk-s0512a:2020_18": "loṇūdakapānaṃ viya pipāsāhetubhūtā,",
  "atk-s0512a:2020_19": "surāmerayaṃ viya nīcajanasevitā,",
  "atk-s0512a:2020_20": "appassādatāya aṭṭhikaṅkalūpamātiādinā ca nayena ādīnavaṃ sallakkhetvā tabbipariyāyena nekkhamme ānisaṃsaṃ",
  "atk-s0512a:2020_21": "passantena nekkhammapavivekaupasamasukhādīsu ninnapoṇapabbhāracittena nekkhammapāramiyaṃ paṭipajjitabbaṃ.",
  "atk-s0512a:2020_22": "Yasmā pana nekkhammaṃ pabbajjāmūlakaṃ,",
  "atk-s0512a:2020_23": "tasmā pabbajjā tāva anuṭṭhātabbā.",
  "atk-s0512a:2020_24": "Pabbajjamanutiṭṭhantena ca mahāsattena asati buddhuppāde kammavādīnaṃ kiriyavādīnaṃ tāpasaparibbājakānaṃ pabbajjā anuṭṭhātabbā.",
  "atk-s0512a:2021_0": "Uppannesu pana sammāsambuddhesu tesaṃ sāsane eva pabbajitabbaṃ.",
  "atk-s0512a:2021_1": "Pabbajitvā ca yathāvutte sīle patiṭṭhitena tassā eva hi sīlapāramiyā vodāpanatthaṃ dhutaguṇā samādātabbā.",
  "atk-s0512a:2021_2": "Samādinnadhutadhammā hi mahāpurisā sammadeva te pariharantā appicchāsantuṭṭhāsallekhapavivekaasaṃsaggavīriyārambhasubharatādi-",
  "atk-s0512a:2021_3": "guṇasalilavikkhālitakilesamalatāya anavajjasīlavataguṇaparisuddhasabbasamācārā porāṇe ariyavaṃsattaye",
  "atk-s0512a:2021_4": "patiṭṭhitā catutthaṃ bhāvanārāmatāsaṅkhātaṃ ariyavaṃsaṃ adhigantuṃ cattārīsāya ārammaṇesu yathārahaṃ",
  "atk-s0512a:2021_5": "upacārappanābhedaṃ jhānaṃ upasampajja viharanti.",
  "atk-s0512a:2021_6": "Evaṃ hissa sammadeva nekkhammapāramī paripūritā hoti.",
  "atk-s0512a:2022_0": "Imasmiṃ pana ṭhāne terasahi dhutadhammehi saddhiṃ dasa kasiṇāni,",
  "atk-s0512a:2022_1": "dasa asubhāni,",
  "atk-s0512a:2022_2": "dasānussatiyo,",
  "atk-s0512a:2022_3": "cattāro brahmavihārā,",
  "atk-s0512a:2022_4": "cattāro āruppā,",
  "atk-s0512a:2022_5": "ekā saññā,",
  "atk-s0512a:2022_6": "ekaṃ vavatthānanti cattārīsāya samādhibhāvanāya kammaṭṭhānāni bhāvanāvidhānañca vitthārato vattabbāni.",
  "atk-s0512a:2022_7": "Taṃ panetaṃ sabbaṃ yasmā visuddhimagge sabbākārato vitthāretvā vuttaṃ,",
  "atk-s0512a:2022_8": "tasmā tattha vuttanayeneva veditabbaṃ.",
  "atk-s0512a:2022_9": "Kevalañhi tattha sāvakabodhisattassa vasena vuttaṃ,",
  "atk-s0512a:2022_10": "idha mahābodhisattassa vasena karuṇūpāyakosallapubbaṅgamaṃ katvā vattabbanti ayameva visesoti.",
  "atk-s0512a:2022_11": "Evamettha nekkhammapāramiyā paṭipattikkamo veditabbo.",
  "atk-s0512a:2023_0": "Tathā paññāpāramiṃ sampādetukāmena yasmā paññā āloko viya andhakārena mohena saha na vattati,",
  "atk-s0512a:2023_1": "tasmā mohakāraṇāni tāva bodhisattena parivajjetabbāni.",
  "atk-s0512a:2023_2": "Tatthimāni mohakāraṇāni –",
  "atk-s0512a:2023_3": "arati tandi vijambhitā ālasiyaṃ gaṇasaṅgaṇikārāmatā niddāsīlatā anicchayasīlatā ñāṇasmiṃ akutūhalatā",
  "atk-s0512a:2023_4": "micchādhimāno aparipucchakatā kāyassa na sammāparihāro asamāhitacittatā duppaññānaṃ puggalānaṃ sevanā",
  "atk-s0512a:2023_5": "paññavantānaṃ apayirupāsanā attaparibhavo micchāvikappo viparītābhiniveso kāyadaḷhibahulatā asaṃvegasīlatā",
  "atk-s0512a:2023_6": "pañca nīvaraṇāni.",
  "atk-s0512a:2023_7": "Saṅkhepato ye vā pana dhamme āsevato anuppannā paññā nuppajjati,",
  "atk-s0512a:2023_8": "uppannā parihāyati.",
  "atk-s0512a:2023_9": "Iti imāni sammohakāraṇāni parivajjentena bāhusacce jhānādīsu ca yogo karaṇīyo.",
  "atk-s0512a:2024_0": "Tatthāyaṃ bāhusaccassa visayavibhāgo –",
  "atk-s0512a:2024_1": "pañcakkhandhā dvādasāyatanāni aṭṭhārasa dhātuyo cattāri saccāni bāvīsatindriyāni dvādasapadiko paṭiccasamuppādo",
  "atk-s0512a:2024_2": "tathā satipaṭṭhānādayo kusalādidhammappakārabhedā ca,",
  "atk-s0512a:2024_3": "yāni ca loke anavajjāni vijjāṭṭhānāni,",
  "atk-s0512a:2024_4": "ye ca sattānaṃ hitasukhavidhānayoggā byākaraṇavisesā,",
  "atk-s0512a:2024_5": "iti evaṃ pakāraṃ sakalameva sutavisayaṃ upāyakosallapubbaṅgamāya paññāya satiyā vīriyena ca sādhukaṃ",
  "atk-s0512a:2024_6": "uggahaṇasavanadhāraṇaparicayaparipucchāhi ogāhetvā tattha ca paresaṃ patiṭṭhāpanena sutamayā paññā nibbattetabbā.",
  "atk-s0512a:2025_0": "Tathā sattānaṃ itikattabbatāsu ṭhānuppattikapaṭibhānabhūtā āyāpāyaupāyakosallabhūtā ca paññā hitesitaṃ nissāya tattha tattha yathārahaṃ pavattetabbā.",
  "atk-s0512a:2025_1": "Tathā khandhādīnaṃ sabhāvadhammānaṃ ākāraparivitakkanamukhena te nijjhānaṃ khamāpentena cintāmayā paññā nibbattetabbā.",
  "atk-s0512a:2025_2": "Khandhādīnaṃyeva pana salakkhaṇasāmaññalakkhaṇapariggahaṇavasena lokiyapariññā nibbattentena pubbabhāgabhāvanāpaññā sampādetabbā.",
  "atk-s0512a:2025_3": "Evañhi nāmarūpamattamidaṃ yathārahaṃ paccayehi uppajjati ceva nirujjhati ca,",
  "atk-s0512a:2025_4": "na ettha koci kattā vā kāretā vā,",
  "atk-s0512a:2025_5": "hutvā abhāvaṭṭhena aniccaṃ,",
  "atk-s0512a:2025_6": "udayabbayapaṭipīḷanaṭṭhena dukkhaṃ,",
  "atk-s0512a:2025_7": "avasavattanaṭṭhena anattāti ajjhattikadhamme bāhirakadhamme ca nibbisesaṃ parijānanto tattha āsaṅgaṃ",
  "atk-s0512a:2025_8": "pajahanto pare ca tattha taṃ jahāpento kevalaṃ karuṇāvaseneva yāva na buddhaguṇā hatthatalaṃ āgacchanti,",
  "atk-s0512a:2025_9": "tāva yānattaye satte avatāraṇaparipācanehi patiṭṭhapento jhānavimokkhasamādhisamāpattiyo abhiññāyo ca",
  "atk-s0512a:2025_10": "lokiyā vasībhāvaṃ pāpento paññāya matthakaṃ pāpuṇāti.",
  "atk-s0512a:2026_0": "Tattha yā imā iddhividhañāṇaṃ dibbasotadhātuñāṇaṃ cetopariyañāṇaṃ pubbenivāsānussatiñāṇaṃ dibbacakkhuñāṇaṃ",
  "atk-s0512a:2026_1": "yathākammupagañāṇaṃ anāgataṃsañāṇanti saparibhaṇḍā pañcalokiyaabhiññāsaṅkhātā bhāvanāpaññā,",
  "atk-s0512a:2026_2": "yā ca khandhāyatanadhātuindriyasaccapaṭiccasamuppādādibhedesu bhūmibhūtesu dhammesu uggahaparipucchāvasena",
  "atk-s0512a:2026_3": "ñāṇaparicayaṃ katvā sīlavisuddhicittavisuddhīti mūlabhūtāsu imāsu dvīsu visuddhīsu patiṭṭhāya diṭṭhivisuddhikaṅkhāvitaraṇavisuddhimaggāmaggañāṇadassanavisuddhi-",
  "atk-s0512a:2026_4": "paṭipadāñāṇadassanavisuddhiñāṇadassanavisuddhīti sarīrabhūtā imā pañca visuddhiyo sampādentena bhāvetabbā lokiyalokuttarabhedā bhāvanāpaññā,",
  "atk-s0512a:2026_5": "tāsaṃ sampādanavidhānaṃ yasmā “tattha ekopi hutvā bahudhā hotītiādikaṃ iddhivikubbanaṃ kātukāmena ādikammikena",
  "atk-s0512a:2026_6": "yoginā”tiādinā “khandhāti rūpakkhandho vedanākkhandho saññākkhandho saṅkhārakkhandho viññāṇakkhandho”tiādinā",
  "atk-s0512a:2026_7": "ca visayavibhāgena saddhiṃ visuddhimagge sabbākārato vitthāretvā vuttaṃ,",
  "atk-s0512a:2026_8": "tasmā tattha vuttanayeneva veditabbaṃ.",
  "atk-s0512a:2026_9": "Kevalañhi tattha sāvakabodhisattassa vasena paññā āgatā,",
  "atk-s0512a:2026_10": "idha mahābodhisattassa vasena karuṇūpāyakosallapubbaṅgamaṃ katvā vattabbā,",
  "atk-s0512a:2026_11": "ñāṇadassanavisuddhiṃ apāpetvā paṭipadāñāṇadassanavisuddhiyaṃyeva vipassanā ṭhapetabbāti ayameva viseso.",
  "atk-s0512a:2026_12": "Evamettha paññāpāramiyā paṭipattikkamo veditabbo.",
  "atk-s0512a:2027_0": "Tathā yasmā sammāsambodhiyā katābhinīhārena mahāsattena pāramiparipūraṇatthaṃ sabbakālaṃ yuttappayuttena bhavitabbaṃ ābaddhaparikaraṇena,",
  "atk-s0512a:2027_1": "tasmā kālena kālaṃ “ko nu kho ajja mayā puññasambhāro ñāṇasambhāro vā upacito,",
  "atk-s0512a:2027_2": "kiṃ vā mayā parahitaṃ kata”nti divase divase paccavekkhantena sattahitatthaṃ ussāho karaṇīyo.",
  "atk-s0512a:2027_3": "Sabbesampi sattānaṃ upakārāya attano pariggahabhūtaṃ vatthu kāye jīvite ca nirapekkhacittena ossajitabbaṃ.",
  "atk-s0512a:2027_4": "Yaṃ kiñci kammaṃ karoti kāyena vācāya vā,",
  "atk-s0512a:2027_5": "taṃ sabbaṃ sambodhiyaṃ ninnacitteneva kātabbaṃ,",
  "atk-s0512a:2027_6": "bodhiyā pariṇāmetabbaṃ.",
  "atk-s0512a:2027_7": "Uḷārehi ittarehi ca kāmehi vinivattacitteneva bhavitabbaṃ.",
  "atk-s0512a:2027_8": "Sabbāsupi itikattabbatāsu upāyakosallaṃ paccupaṭṭhāpetvāva paṭipajjitabbaṃ.",
  "atk-s0512a:2028_0": "Tasmiṃ tasmiṃ sattahite āraddhavīriyena bhavitabbaṃ iṭṭhāniṭṭhādisabbasahena avisaṃvādinā.",
  "atk-s0512a:2028_1": "Sabbepi sattā anodhiso mettāya karuṇāya ca pharitabbā.",
  "atk-s0512a:2028_2": "Yā kāci sattānaṃ dukkhuppatti,",
  "atk-s0512a:2028_3": "sabbā sā attani pāṭikaṅkhitabbā.",
  "atk-s0512a:2028_4": "Sabbesañca sattānaṃ puññaṃ abbhanumoditabbaṃ.",
  "atk-s0512a:2028_5": "Buddhānaṃ mahantatā mahānubhāvatā abhiṇhaṃ paccavekkhitabbā.",
  "atk-s0512a:2028_6": "Yañca kiñci kammaṃ karoti kāyena vācāya vā,",
  "atk-s0512a:2028_7": "taṃ sabbaṃ bodhininnacittapubbaṅgamaṃ kātabbaṃ.",
  "atk-s0512a:2028_8": "Iminā hi upāyena dānādīsu yuttappayuttassa thāmavato daḷhaparakkamassa mahāsattassa bodhisattassa aparimeyyo",
  "atk-s0512a:2028_9": "puññasambhāro ñāṇasambhāro ca divase divase upacīyati.",
  "atk-s0512a:2029_0": "Api ca sattānaṃ paribhogatthaṃ paripālanatthañca attano sarīraṃ jīvitañca pariccajitvā khuppipāsāsītuṇhavātātapādidukkhapatikāro",
  "atk-s0512a:2029_1": "pariyesitabbo upanetabbo ca.",
  "atk-s0512a:2029_2": "Yañca yathāvuttadukkhapatikārajaṃ sukhaṃ attanā paṭilabhati,",
  "atk-s0512a:2029_3": "tathā ramaṇīyesu ārāmuyyānapāsādataḷākādīsu araññāyatanesu ca kāyacittasantāpābhāvena abhinibbutattā attanā sukhaṃ paṭilabhati,",
  "atk-s0512a:2029_4": "yañca suṇāti buddhānubuddhapaccekabuddhā mahābodhisattā ca nekkhammapaṭipattiyaṃ ṭhitā diṭṭhadhammasukhavihārabhūtaṃ",
  "atk-s0512a:2029_5": "īdisaṃ nāma jhānasamāpattisukhaṃ anubhavantīti,",
  "atk-s0512a:2029_6": "taṃ sabbaṃ sabbasattesu anodhiso upasaṃharatīti.",
  "atk-s0512a:2029_7": "Ayaṃ tāva nayo asamāhitabhūmiyaṃ patiṭṭhitassa.",
  "atk-s0512a:2030_0": "Samāhitabhūmiyaṃ pana patiṭṭhito attanā yathānubhūtaṃ visesādhigamanibbattaṃ pītiṃ passaddhiṃ sukhaṃ",
  "atk-s0512a:2030_1": "samādhiṃ yathābhūtañāṇañca sattesu adhimuccanto upasaṃharati pariṇāmeti.",
  "atk-s0512a:2030_2": "Tathā mahati saṃsāradukkhe tassa ca nimittabhūte kilesābhisaṅkhāradukkhe nimuggaṃ sattanikāyaṃ disvā",
  "atk-s0512a:2030_3": "tatrāpi chedanabhedanaphālanapiṃsanaggisantāpādijanitā dukkhā tibbā kharā kaṭukā vedanā nirantaraṃ cirakālaṃ",
  "atk-s0512a:2030_4": "vediyante nārake,",
  "atk-s0512a:2030_5": "aññamaññaṃ kujjhanasantāpanaviheṭhanahiṃsanaparādhīnatādīhi mahādukkhaṃ anubhavante tiracchānagate,",
  "atk-s0512a:2030_6": "jotimālākulasarīre khuppipāsāvātātapādīhi ḍayhamāne ca visussamāne ca vantakheḷādiāhāre uddhabāhuṃ viravante",
  "atk-s0512a:2030_7": "nijjhāmataṇhikādike mahādukkhaṃ vediyamāne pete ca,",
  "atk-s0512a:2030_8": "pariyeṭṭhimūlakaṃ mahantaṃ anayabyasanaṃ pāpuṇante hatthacchedādikāraṇāyogena dubbaṇṇaduddasikadaliddādibhāvena",
  "atk-s0512a:2030_9": "khuppipāsādiābādhayogena balavantehi abhibhavanīyato paresaṃ vahanato parādhīnato ca,",
  "atk-s0512a:2030_10": "nārake pete tiracchānagate ca,",
  "atk-s0512a:2030_11": "atisayante apāyadukkhanibbisesaṃ dukkhamanubhavante manusse ca,",
  "atk-s0512a:2030_12": "tathā visayavisaparibhogavikkhittacittatāya rāgādipariḷāhena ḍayhamāne vātavegasamuṭṭhitajālāsamiddhasukkhakaṭṭhasannipāte",
  "atk-s0512a:2030_13": "aggikkhandhe viya anupasantapariḷāhavuttike anupasantanihataparādhīne kāmāvacaradeve ca,",
  "atk-s0512a:2030_14": "mahatā vāyāmena vidūramākāsaṃ vigāhitasakuntā viya balavatā dūre pāṇinā khittasarā viya ca,",
  "atk-s0512a:2030_15": "satipi cirappavattiyaṃ aniccantikatāya pātapariyosānā anatikkantajātijarāmaraṇā evāti rūpārūpāvacaradeve",
  "atk-s0512a:2030_16": "ca passantena mahantaṃ saṃvegaṃ paccupaṭṭhapetvā mettāya karuṇāya ca anodhiso sattā pharitabbā.",
  "atk-s0512a:2030_17": "Evaṃ kāyena vācāya manasā ca bodhisambhāre nirantaraṃ upacinantena yathā pāramiyo pāripūriṃ gacchanti,",
  "atk-s0512a:2030_18": "evaṃ sakkaccakārinā sātaccakārinā anolīnavuttinā ussāho pavattetabbo,",
  "atk-s0512a:2030_19": "vīriyapāramī paripūretabbā.",
  "atk-s0512a:2031_0": "Api ca acinteyyāparimeyyavipuloḷāravimalanirupamanirūpakkilesaguṇanicayanidhānabhūtassa buddhabhāvassa",
  "atk-s0512a:2031_1": "ussakkitvā sampahaṃsanayoggaṃ vīriyaṃ nāma acinteyyānubhāvameva,",
  "atk-s0512a:2031_2": "yaṃ na pacurajanā sotumpi sakkuṇanti,",
  "atk-s0512a:2031_3": "pageva paṭipajjituṃ.",
  "atk-s0512a:2031_4": "Tathā hi tividhā abhinīhāracittuppatti,",
  "atk-s0512a:2031_5": "catasso buddhabhūmiyo,",
  "atk-s0512a:2031_6": "cattāri saṅgahavatthūni,",
  "atk-s0512a:2031_7": "karuṇekarasatā,",
  "atk-s0512a:2031_8": "buddhadhammesu sacchikaraṇena visesappaccayo nijjhānakhanti,",
  "atk-s0512a:2031_9": "sabbadhammesu nirupalepo,",
  "atk-s0512a:2031_10": "sabbasattesu piyaputtasaññā,",
  "atk-s0512a:2031_11": "saṃsāradukkhehi aparikhedo,",
  "atk-s0512a:2031_12": "sabbadeyyadhammapariccāgo,",
  "atk-s0512a:2031_13": "tena ca niratimānatā,",
  "atk-s0512a:2031_14": "adhisīlādiadhiṭṭhānaṃ,",
  "atk-s0512a:2031_15": "tattha ca acañcalatā,",
  "atk-s0512a:2031_16": "kusalakiriyāsu pītipāmojjaṃ,",
  "atk-s0512a:2031_17": "vivekaninnacittatā,",
  "atk-s0512a:2031_18": "jhānānuyogo,",
  "atk-s0512a:2031_19": "anavajjadhammena atitti,",
  "atk-s0512a:2031_20": "yathāsutassa dhammassa paresaṃ hitajjhāsayena desanā,",
  "atk-s0512a:2031_21": "sattānaṃ ñāye nivesanā,",
  "atk-s0512a:2031_22": "ārambhadaḷhatā,",
  "atk-s0512a:2031_23": "dhīravīrabhāvo,",
  "atk-s0512a:2031_24": "parāpavādaparāpakāresu vikārābhāvo,",
  "atk-s0512a:2031_25": "saccādhiṭṭhānaṃ,",
  "atk-s0512a:2031_26": "samāpattīsu vasībhāvo,",
  "atk-s0512a:2031_27": "abhiññāsu balappatti,",
  "atk-s0512a:2031_28": "lakkhaṇattayāvabodho,",
  "atk-s0512a:2031_29": "satipaṭṭhānādīsu yogakammābhiyogena lokuttaramaggasambhārasambharaṇaṃ,",
  "atk-s0512a:2031_30": "navalokuttarāvakkantīti evamādikā sabbāpi bodhisambhārapaṭipatti vīriyānubhāveneva samijjhatīti abhinīhārato",
  "atk-s0512a:2031_31": "yāva mahābodhi anossajjantena sakkaccaṃ nirantaraṃ vīriyaṃ yathā uparūpari visesāvahaṃ hoti,",
  "atk-s0512a:2031_32": "evaṃ sampādetabbaṃ.",
  "atk-s0512a:2031_33": "Sampajjamāne ca yathāvutte vīriye khantisaccādhiṭṭhānādayo ca dānasīlādayo ca sabbepi bodhisambhārā tadadhīnavuttitāya",
  "atk-s0512a:2031_34": "sampannā eva hontīti khantiādīsupi imināva nayena paṭipatti veditabbā.",
  "atk-s0512a:2032_0": "Iti sattānaṃ sukhūpakaraṇapariccāgena bahudhā anuggahakaraṇaṃ dānena paṭipatti,",
  "atk-s0512a:2032_1": "sīlena tesaṃ jīvitasāpateyyadārarakkhāabhedapiyahitavacanāvihiṃsādikāraṇāni,",
  "atk-s0512a:2032_2": "nekkhammena tesaṃ āmisapaṭiggahaṇadhammadānādinā anekavidhā hitacariyā,",
  "atk-s0512a:2032_3": "paññāya tesaṃ hitakaraṇūpāyakosallaṃ,",
  "atk-s0512a:2032_4": "vīriyena tattha ussāhārambhaasaṃhīrāni,",
  "atk-s0512a:2032_5": "khantiyā tadaparādhasahanaṃ,",
  "atk-s0512a:2032_6": "saccena nesaṃ avañcanatadupakārakiriyāsamādānāvisaṃvādanādi,",
  "atk-s0512a:2032_7": "adhiṭṭhānena tadupakārakaraṇe anatthasampātepi acalanaṃ,",
  "atk-s0512a:2032_8": "mettāya nesaṃ hitasukhānucintanaṃ,",
  "atk-s0512a:2032_9": "upekkhāya nesaṃ upakārāpakāresu vikārānāpattīti evaṃ aparimāṇe satte ārabbha anukampitasabbasattassa",
  "atk-s0512a:2032_10": "mahābodhisattassa puthujjanehi asādhāraṇo aparimeyyo puññañāṇasambhārūpacayo ettha paṭipattīti veditabbaṃ.",
  "atk-s0512a:2032_11": "Yo cetāsaṃ paccayo vutto,",
  "atk-s0512a:2032_12": "tassa ca sakkaccaṃ sampādanaṃ.",
  "atk-s0512a:2033_0": "Ko vibhāgoti?",
  "atk-s0512a:2033_1": "Dasa pāramiyo,",
  "atk-s0512a:2033_2": "dasa upapāramiyo,",
  "atk-s0512a:2033_3": "dasa paramatthapāramiyoti samattiṃsapāramiyo.",
  "atk-s0512a:2033_4": "Tattha katābhinīhārassa bodhisattassa parahitakaraṇābhininnāsayapayogassa kaṇhadhammavokiṇṇā sukkadhammā pāramiyo eva,",
  "atk-s0512a:2033_5": "tehi avokiṇṇā sukkadhammā upapāramiyo,",
  "atk-s0512a:2033_6": "akaṇhaasukkā paramatthapāramiyoti keci.",
  "atk-s0512a:2033_7": "Samudāgamanakālesu vā pūriyamānā pāramiyo,",
  "atk-s0512a:2033_8": "bodhisattabhūmiyaṃ puṇṇā upapāramiyo,",
  "atk-s0512a:2033_9": "buddhabhūmiyaṃ sabbākāraparipuṇṇā paramatthapāramiyo.",
  "atk-s0512a:2033_10": "Bodhisattabhūmiyaṃ vā parahitakaraṇato pāramiyo,",
  "atk-s0512a:2033_11": "attahitakaraṇato upapāramiyo,",
  "atk-s0512a:2033_12": "buddhabhūmiyaṃ balavesārajjasamadhigamena ubhayahitaparipūraṇato paramatthapāramiyo.",
  "atk-s0512a:2034_0": "Evaṃ ādimajjhapariyosānesu paṇidhānārambhapariniṭṭhānesu tesaṃ vibhāgoti apare.",
  "atk-s0512a:2034_1": "Dosūpasamakaruṇāpakatikānaṃ bhavasukhavimuttisukhaparamasukhappattānaṃ puññūpacayabhedato tabbibhāgoti aññe.",
  "atk-s0512a:2034_2": "Lajjāsatimānāpassayānaṃ lokuttaradhammādhipatīnaṃ sīlasamādhipaññāgarukānaṃ tāritataritatārayitūnaṃ anubuddhapaccekabuddhasammāsambuddhānaṃ pāramī,",
  "atk-s0512a:2034_3": "upapāramī,",
  "atk-s0512a:2034_4": "paramatthapāramīti bodhisattassuppattito yathāvuttavibhāgoti keci.",
  "atk-s0512a:2034_5": "Cittapaṇidhito yāva vacīpaṇidhi,",
  "atk-s0512a:2034_6": "tāva pavattā sambhārā pāramiyo,",
  "atk-s0512a:2034_7": "vacīpaṇidhito yāva kāyapaṇidhi,",
  "atk-s0512a:2034_8": "tāva pavattā upapāramiyo,",
  "atk-s0512a:2034_9": "kāyapaṇidhito pabhuti paramatthapāramiyoti apare.",
  "atk-s0512a:2034_10": "Aññe pana “parapuññānumodanavasena pavattā sambhārā pāramiyo,",
  "atk-s0512a:2034_11": "paresaṃ kārāpanavasena pavattā upapāramiyo,",
  "atk-s0512a:2034_12": "sayaṃkaraṇavasena pavattā paramatthapāramiyo”ti vadanti.",
  "atk-s0512a:2035_0": "Tathā bhavasukhāvaho puññañāṇasambhāro pāramī,",
  "atk-s0512a:2035_1": "attano nibbānasukhāvaho upapāramī,",
  "atk-s0512a:2035_2": "paresaṃ tadubhayasukhāvaho paramatthapāramīti eke.",
  "atk-s0512a:2035_3": "Puttadāradhanādiupakaraṇapariccāgo pana dānapāramī,",
  "atk-s0512a:2035_4": "aṅgapariccāgo dānaupapāramī,",
  "atk-s0512a:2035_5": "attano jīvitapariccāgo dānaparamatthapāramīti.",
  "atk-s0512a:2035_6": "Tathā puttadārādikassa tividhassāpi hetu avītikkamanavasena tisso sīlapāramiyo,",
  "atk-s0512a:2035_7": "tesu eva tividhesu vatthūsu ālayaṃ upacchinditvā nikkhamanavasena tisso nekkhammapāramiyo,",
  "atk-s0512a:2035_8": "upakaraṇaṅgajīvitataṇhaṃ samūhanitvā sattānaṃ hitāhitavinicchayakaraṇavasena tisso paññāpāramiyo.",
  "atk-s0512a:2035_9": "Yathāvuttabhedānaṃ pariccāgādīnaṃ vāyamanavasena tisso vīriyapāramiyo,",
  "atk-s0512a:2035_10": "upakaraṇaṅgajīvitantarāyakarānaṃ khamanavasena tisso khantipāramiyo,",
  "atk-s0512a:2035_11": "upakaraṇaṅgajīvitahetu saccāpariccāgavasena tisso saccapāramiyo,",
  "atk-s0512a:2035_12": "dānādipāramiyo akuppādhiṭṭhānavaseneva samijjhantīti,",
  "atk-s0512a:2035_13": "upakaraṇādivināsepi acalādhiṭṭhānavasena tisso adhiṭṭhānapāramiyo,",
  "atk-s0512a:2035_14": "upakaraṇādiupaghātakesupi sattesu mettāya avijahanavasena tisso mettāpāramiyo,",
  "atk-s0512a:2035_15": "yathāvuttavatthuttayassa upakārāpakāresu sattasaṅkhāresu majjhattatāpaṭilābhavasena tisso upekkhāpāramiyoti evamādinā etāsaṃ vibhāgo veditabbāti.",
  "atk-s0512a:2036_0": "Ko saṅgahoti?",
  "atk-s0512a:2036_1": "Ettha pana yathā etā vibhāgato tiṃsavidhāpi dānapāramiādibhāvato dasavidhā,",
  "atk-s0512a:2036_2": "evaṃ dānasīlakhantivīriyajhānapaññāsabhāvena chabbidhā.",
  "atk-s0512a:2036_3": "Etāsu hi nekkhammapāramī sīlapāramiyā saṅgahitā,",
  "atk-s0512a:2036_4": "tassā pabbajjābhāve,",
  "atk-s0512a:2036_5": "nīvaraṇavivekabhāve pana jhānapāramiyā kusaladhammabhāve chahipi saṅgahitā.",
  "atk-s0512a:2036_6": "Saccapāramī sīlapāramiyā ekadeso eva vacīviratisaccapakkhe,",
  "atk-s0512a:2036_7": "ñāṇasaccapakkhe pana paññāpāramiyā saṅgahitā.",
  "atk-s0512a:2036_8": "Mettāpārami jhānapāramiyā eva.",
  "atk-s0512a:2036_9": "Upekkhāpāramī jhānapaññāpāramīhi.",
  "atk-s0512a:2036_10": "Adhiṭṭhānapāramī sabbāhipi saṅgahitāti.",
  "atk-s0512a:2037_0": "Etesañca dānādīnaṃ channaṃ guṇānaṃ aññamaññasambandhānaṃ pañcadasayugalādīni pañcadasayugalādisādhakāni honti.",
  "atk-s0512a:2037_1": "Seyyathidaṃ –",
  "atk-s0512a:2037_2": "dānasīlayugalena parahitāhitānaṃ karaṇākaraṇayugalasiddhi,",
  "atk-s0512a:2037_3": "dānakhantiyugalena alobhādosayugalasiddhi,",
  "atk-s0512a:2037_4": "dānavīriyayugalena cāgasutayugalasiddhi,",
  "atk-s0512a:2037_5": "dānajhānayugalena kāmadosappahānayugalasiddhi.",
  "atk-s0512a:2037_6": "Dānapaññāyugalena ariyayānadhurayugalasiddhi,",
  "atk-s0512a:2037_7": "sīlakhantidvayena payogāsayasuddhidvayasiddhi,",
  "atk-s0512a:2037_8": "sīlavīriyadvayena bhāvanādvayasiddhi,",
  "atk-s0512a:2037_9": "sīlajhānadvayena dussīlyapariyuṭṭhānappahānadvayasiddhi,",
  "atk-s0512a:2037_10": "sīlapaññādvayena dānadvayasiddhi,",
  "atk-s0512a:2037_11": "khantivīriyayugalena khamātejadvayasiddhi,",
  "atk-s0512a:2037_12": "khantijhānayugalena virodhānurodhappahānayugalasiddhi,",
  "atk-s0512a:2037_13": "khantipaññāyugalena suññatākhantipaṭivedhadukasiddhi,",
  "atk-s0512a:2037_14": "vīriyajhānadukena paggahāvikkhepadukasiddhi,",
  "atk-s0512a:2037_15": "vīriyapaññādukena saraṇadukasiddhi,",
  "atk-s0512a:2037_16": "jhānapaññādukena yānadukasiddhi,",
  "atk-s0512a:2037_17": "dānasīlakhantittikena lobhadosamohappahānattikasiddhi,",
  "atk-s0512a:2037_18": "dānasīlavīriyattikena bhogajīvitakāyasārādānattikasiddhi,",
  "atk-s0512a:2037_19": "dānasīlajhānattikena puññakiriyavatthuttikasiddhi,",
  "atk-s0512a:2037_20": "dānasīlapaññātikena āmisābhayadhammadānattikasiddhīti.",
  "atk-s0512a:2037_21": "Evaṃ itarehipi tikehi catukkādīhi ca yathāsambhavaṃ tikāni ca catukkādīni ca yojetabbāni.",
  "atk-s0512a:2038_0": "Evaṃ chabbidhānampi pana imāsaṃ pāramīnaṃ catūhi adhiṭṭhānehi saṅgaho veditabbo.",
  "atk-s0512a:2038_1": "Sabbapāramīnaṃ samūhasaṅgahato hi cattāri adhiṭṭhānāni,",
  "atk-s0512a:2038_2": "seyyathidaṃ –",
  "atk-s0512a:2038_3": "saccādhiṭṭhānaṃ,",
  "atk-s0512a:2038_4": "cāgādhiṭṭhānaṃ,",
  "atk-s0512a:2038_5": "upasamādhiṭṭhānaṃ,",
  "atk-s0512a:2038_6": "paññādhiṭṭhānanti.",
  "atk-s0512a:2038_7": "Tattha adhitiṭṭhati etena,",
  "atk-s0512a:2038_8": "ettha vā adhitiṭṭhati,",
  "atk-s0512a:2038_9": "adhiṭṭhānamattameva vā tanti adhiṭṭhānaṃ,",
  "atk-s0512a:2038_10": "saccañca taṃ adhiṭṭhānañca,",
  "atk-s0512a:2038_11": "saccassa vā adhiṭṭhānaṃ,",
  "atk-s0512a:2038_12": "saccaṃ adhiṭṭhānametassāti vā saccādhiṭṭhānaṃ.",
  "atk-s0512a:2038_13": "Evaṃ sesesupi.",
  "atk-s0512a:2038_14": "Tattha avisesato tāva lokuttaraguṇe katābhinīhārassa anukampitasabbasattassa mahāsattassa paṭiññānurūpaṃ sabbapāramipariggahato saccādhiṭṭhānaṃ.",
  "atk-s0512a:2038_15": "Tāsaṃ paṭipakkhapariccāgato cāgādhiṭṭhānaṃ.",
  "atk-s0512a:2038_16": "Sabbapāramitāguṇehi upasamato upasamādhiṭṭhānaṃ.",
  "atk-s0512a:2038_17": "Tehi eva parahitopāyakosallato paññādhiṭṭhānaṃ.",
  "atk-s0512a:2039_0": "Visesato pana yācakajanaṃ avisaṃvādetvā dassāmīti paṭijānanato paṭiññaṃ avisaṃvādetvā dānato dānaṃ avisaṃvādetvā",
  "atk-s0512a:2039_1": "anumodanato macchariyādipaṭipakkhapariccāgato deyyadhammapaṭiggāhakadānadeyyadhammakkhayesu lobhadosamohabhayavūpasamato",
  "atk-s0512a:2039_2": "yathārahaṃ yathākālaṃ yathāvidhānañca dānato paññuttarato ca kusaladhammānaṃ caturadhiṭṭhānapadaṭṭhānaṃ dānaṃ.",
  "atk-s0512a:2039_3": "Tathā saṃvarasamādānassa avītikkamanato dussīlyapariccāgato duccaritavūpasamanato paññuttarato ca caturadhiṭṭhānapadaṭṭhānaṃ sīlaṃ.",
  "atk-s0512a:2039_4": "Yathāpaṭiññaṃ khamanato,",
  "atk-s0512a:2039_5": "parāparādhavikappapariccāgato,",
  "atk-s0512a:2039_6": "kodhapariyuṭṭhānavūpasamanato,",
  "atk-s0512a:2039_7": "paññuttarato,",
  "atk-s0512a:2039_8": "ca caturadhiṭṭhānapadaṭṭhānā khanti.",
  "atk-s0512a:2039_9": "Paṭiññānurūpaṃ parahitakaraṇato,",
  "atk-s0512a:2039_10": "visadapariccāgato,",
  "atk-s0512a:2039_11": "akusalavūpasamanato,",
  "atk-s0512a:2039_12": "paññuttarato ca caturadhiṭṭhānapadaṭṭhānaṃ vīriyaṃ.",
  "atk-s0512a:2039_13": "Paṭiññānurūpaṃ lokahitānucintanato,",
  "atk-s0512a:2039_14": "nīvaraṇapariccāgato,",
  "atk-s0512a:2039_15": "cittavūpasamanato,",
  "atk-s0512a:2039_16": "paññuttarato ca caturadhiṭṭhānapadaṭṭhānaṃ jhānaṃ.",
  "atk-s0512a:2039_17": "Yathāpaṭiññaṃ parahitūpāyakosallato,",
  "atk-s0512a:2039_18": "anupāyakiriyāpariccāgato,",
  "atk-s0512a:2039_19": "mohajapariḷāhavūpasamanato,",
  "atk-s0512a:2039_20": "sabbaññutāpaṭilābhato ca caturadhiṭṭhānapadaṭṭhānā paññā.",
  "atk-s0512a:2040_0": "Tattha ñeyyapaṭiññānuvidhānehi saccādhiṭṭhānaṃ.",
  "atk-s0512a:2040_1": "Vatthukāmakilesakāmapariccāgehi cāgādhiṭṭhānaṃ.",
  "atk-s0512a:2040_2": "Dosadukkhavūpasamehi upasamādhiṭṭhānaṃ.",
  "atk-s0512a:2040_3": "Anubodhapaṭivedhehi paññādhiṭṭhānaṃ.",
  "atk-s0512a:2040_4": "Tividhasaccapariggahitaṃ dosattayavirodhi saccādhiṭṭhānaṃ.",
  "atk-s0512a:2040_5": "Tividhacāgapariggahitaṃ dosattayavirodhi cāgādhiṭṭhānaṃ.",
  "atk-s0512a:2040_6": "Tividhavūpasamapariggahitaṃ dosattayavirodhi upasamādhiṭṭhānaṃ.",
  "atk-s0512a:2040_7": "Tividhañāṇapariggahitaṃ dosattayavirodhi paññādhiṭṭhānaṃ.",
  "atk-s0512a:2040_8": "Saccādhiṭṭhānapariggahitāni cāgūpasamapaññādhiṭṭhānāni avisaṃvādanato paṭiññānuvidhānato ca,",
  "atk-s0512a:2040_9": "cāgādhiṭṭhānapariggahitāni saccūpasamapaññādhiṭṭhānāni paṭipakkhapariccāgato sabbapariccāgaphalattā ca,",
  "atk-s0512a:2040_10": "upasamādhiṭṭhānapariggahitāni saccacāgapaññādhiṭṭhānāni kilesapariḷāhavūpasamanato kāmūpasamanato kāmapariḷāhavūpasamanato ca,",
  "atk-s0512a:2040_11": "paññādhiṭṭhānapariggahitāni saccacāgūpasamādhiṭṭhānāni ñāṇapubbaṅgamato ñāṇānuparivattanato cāti evaṃ",
  "atk-s0512a:2040_12": "sabbāpi pāramiyo saccappabhāvitā cāgaparibyañjitā upasamopabrūhitā paññāparisuddhā.",
  "atk-s0512a:2040_13": "Saccañhi etāsaṃ janakahetu.",
  "atk-s0512a:2040_14": "Cāgo pariggāhakahetu,",
  "atk-s0512a:2040_15": "upasamo parivuddhihetu,",
  "atk-s0512a:2040_16": "paññā pārisuddhihetu.",
  "atk-s0512a:2040_17": "Tathā ādimhi saccādhiṭṭhānaṃ saccapaṭiññattā,",
  "atk-s0512a:2040_18": "majjhe cāgādhiṭṭhānaṃ katapaṇidhānassa parahitāya attapariccāgato.",
  "atk-s0512a:2040_19": "Ante upasamādhiṭṭhānaṃ sabbūpasamapariyosānattā.",
  "atk-s0512a:2040_20": "Ādimajjhapariyosānesu paññādhiṭṭhānaṃ tasmiṃ sati sambhavato asati abhāvato yathāpaṭiññañca bhāvato.",
  "atk-s0512a:2041_0": "Tattha mahāpurisā satatamattahitaparahitakarehi garupiyabhāvakarehi saccacāgādhiṭṭhānehi gihibhūtā āmisadānena pare anuggaṇhanti.",
  "atk-s0512a:2041_1": "Tathā attahitaparahitakarehi garupiyabhāvakarehi upasamapaññādhiṭṭhānehi ca pabbajitabhūtā dhammadānena pare anuggaṇhanti.",
  "atk-s0512a:2042_0": "Tattha antimabhave bodhisattassa caturadhiṭṭhānaparipūraṇaṃ.",
  "atk-s0512a:2042_1": "Paripuṇṇacaturadhiṭṭhānassa hi carimakabhavūpapattīti eke.",
  "atk-s0512a:2042_2": "Tatra hi gabbhokkantiṭhitiabhinikkhamanesu paññādhiṭṭhānasamudāgamena sato sampajāno saccādhiṭṭhānapāripūriyā",
  "atk-s0512a:2042_3": "sampatijāto uttarābhimukho sattapadavītihārena gantvā sabbā disā oloketvā saccānuparivattinā vacasā –",
  "atk-s0512a:2042_4": "“aggohamasmi lokassa,",
  "atk-s0512a:2042_5": "jeṭṭhohamasmi lokassa,",
  "atk-s0512a:2042_6": "seṭṭhohamasmi lokassā”ti tikkhattuṃ sīhanādaṃ nadi.",
  "atk-s0512a:2043_0": "Upasamādhiṭṭhānasamudāgamena jiṇṇāturamatapabbajitadassāvino catudhammapadesakovidassa yobbanārogyajīvitasampattimadānaṃ upasamo.",
  "atk-s0512a:2043_1": "Cāgādhiṭṭhānasamudāgamena mahato ñātiparivaṭṭassa hatthagatassa ca cakkavattirajjassa anapekkhapariccāgoti.",
  "atk-s0512a:2044_0": "Dutiye ṭhāne abhisambodhiyaṃ caturadhiṭṭhānaṃ paripuṇṇanti keci.",
  "atk-s0512a:2044_1": "Tattha hi yathāpaṭiññaṃ saccādhiṭṭhānasamudāgamena catunnaṃ ariyasaccānaṃ abhisamayo,",
  "atk-s0512a:2044_2": "tato hi saccādhiṭṭhānaṃ paripuṇṇaṃ.",
  "atk-s0512a:2044_3": "Cāgādhiṭṭhānasamudāgamena sabbakilesūpakkilesapariccāgo,",
  "atk-s0512a:2044_4": "tato hi cāgādhiṭṭhānaṃ paripuṇṇaṃ.",
  "atk-s0512a:2044_5": "Upasamādhiṭṭhānasamudāgamena paramūpasamappatti,",
  "atk-s0512a:2044_6": "tato hi upasamādhiṭṭhānaṃ paripuṇṇaṃ.",
  "atk-s0512a:2044_7": "Paññādhiṭṭhānasamudāgamena anāvaraṇañāṇapaṭilābho,",
  "atk-s0512a:2044_8": "tato hi paññādhiṭṭhānaṃ paripuṇṇanti.",
  "atk-s0512a:2044_9": "Taṃ asiddhaṃ,",
  "atk-s0512a:2044_10": "abhisambodhiyāpi paramatthabhāvato.",
  "atk-s0512a:2045_0": "Tatiye ṭhāne dhammacakkappavattane caturadhiṭṭhānaṃ paripuṇṇanti aññe.",
  "atk-s0512a:2045_1": "Tattha hi saccādhiṭṭhānasamudāgatassa dvādasahi ākārehi ariyasaccadesanāya saccādhiṭṭhānaṃ paripuṇṇaṃ.",
  "atk-s0512a:2045_2": "Cāgādhiṭṭhānasamudāgatassa saddhammamahāyāgakaraṇena cāgādhiṭṭhānaṃ paripuṇṇaṃ.",
  "atk-s0512a:2045_3": "Upasamādhiṭṭhānasamudāgatassa sayaṃ upasantassa paresaṃ upasamanena upasamādhiṭṭhānaṃ paripuṇṇaṃ.",
  "atk-s0512a:2045_4": "Paññādhiṭṭhānasamudāgatassa veneyyānaṃ āsayādiparijānanena paññādhiṭṭhānaṃ paripuṇṇanti.",
  "atk-s0512a:2045_5": "Tadapi asiddhaṃ,",
  "atk-s0512a:2045_6": "apariyositattā buddhakiccassa.",
  "atk-s0512a:2046_0": "Catutthe ṭhāne parinibbāne caturadhiṭṭhānaṃ paripuṇṇanti apare.",
  "atk-s0512a:2046_1": "Tatra hi parinibbutattā paramatthasaccasampattiyā saccādhiṭṭhānaṃ paripuṇṇaṃ.",
  "atk-s0512a:2046_2": "Sabbūpadhipaṭinissaggena cāgādhiṭṭhānaṃ paripuṇṇaṃ.",
  "atk-s0512a:2046_3": "Sabbasaṅkhārūpasamena upasamādhiṭṭhānaṃ paripuṇṇaṃ.",
  "atk-s0512a:2046_4": "Paññāpayojanapariniṭṭhānena paññādhiṭṭhānaṃ paripuṇṇanti.",
  "atk-s0512a:2046_5": "Tatra mahāpurisassa visesena mettākhette abhijātiyaṃ saccādhiṭṭhānasamudāgatassa saccādhiṭṭhānaparipūraṇamabhibyattaṃ,",
  "atk-s0512a:2046_6": "visesena karuṇākhette abhisambodhiyaṃ paññādhiṭṭhānasamudāgatassa paññādhiṭṭhānaparipūraṇamabhibyattaṃ,",
  "atk-s0512a:2046_7": "visesena muditākhette dhammacakkappavattane cāgādhiṭṭhānasamudāgatassa cāgādhiṭṭhānaparipūraṇamabhibyattaṃ,",
  "atk-s0512a:2046_8": "visesena upekkhākhette parinibbāne upasamādhiṭṭhānasamudāgatassa upasamādhiṭṭhānaparipūraṇamabhibyattanti daṭṭhabbaṃ.",
  "atk-s0512a:2047_0": "Tatra saccādhiṭṭhānasamudāgatassa saṃvāsena sīlaṃ veditabbaṃ.",
  "atk-s0512a:2047_1": "Cāgādhiṭṭhānasamudāgatassa saṃvohārena soceyyaṃ veditabbaṃ.",
  "atk-s0512a:2047_2": "Upasamādhiṭṭhānasamudāgatassa āpadāsu thāmo veditabbo.",
  "atk-s0512a:2047_3": "Paññādhiṭṭhānasamudāgatassa sākacchāya paññā veditabbā.",
  "atk-s0512a:2047_4": "Evaṃ sīlājīvacittadiṭṭhivisuddhiyo veditabbā.",
  "atk-s0512a:2047_5": "Tathā saccādhiṭṭhānasamudāgamena dosāgatiṃ na gacchati avisaṃvādanato.",
  "atk-s0512a:2047_6": "Cāgādhiṭṭhānasamudāgamena lobhāgatiṃ na gacchati anabhisaṅgato.",
  "atk-s0512a:2047_7": "Upasamādhiṭṭhānasamudāgamena bhayāgatiṃ na gacchati anaparādhato.",
  "atk-s0512a:2047_8": "Paññādhiṭṭhānasamudāgamena mohāgatiṃ na gacchati yathā bhūtāvabodhato.",
  "atk-s0512a:2048_0": "Tathā paṭhamena aduṭṭho adhivāseti,",
  "atk-s0512a:2048_1": "dutiyena aluddho paṭisevati,",
  "atk-s0512a:2048_2": "tatiyena abhīto parivajjeti,",
  "atk-s0512a:2048_3": "catutthena asammūḷho vinodeti.",
  "atk-s0512a:2048_4": "Paṭhamena nekkhammasukhappatti,",
  "atk-s0512a:2048_5": "itarehi pavivekaupasamasambodhisukhappattiyo hontīti daṭṭhabbā.",
  "atk-s0512a:2048_6": "Tathā vivekajapītisukhasamādhijapītisukhaapītijakāyasukhasatipārisuddhija-",
  "atk-s0512a:2048_7": "upekkhāsukhappattiyo etehi catūhi yathākkamaṃ honti.",
  "atk-s0512a:2048_8": "Evamanekaguṇānubandhehi catūhi adhiṭṭhānehi sabbapāramisamūhasaṅgaho veditabbo.",
  "atk-s0512a:2048_9": "Yathā ca catūhi adhiṭṭhānehi sabbapāramisaṅgaho,",
  "atk-s0512a:2048_10": "evaṃ karuṇāpaññāhipīti daṭṭhabbaṃ.",
  "atk-s0512a:2048_11": "Sabbopi hi bodhisambhāro karuṇāpaññāhi saṅgahito.",
  "atk-s0512a:2048_12": "Karuṇāpaññāpariggahitā hi dānādiguṇā mahābodhisambhārā bhavanti buddhattasiddhipariyosānāti.",
  "atk-s0512a:2048_13": "Evametāsaṃ saṅgaho veditabbo.",
  "atk-s0512a:2049_0": "Ko sampādanūpāyoti?",
  "atk-s0512a:2049_1": "Sakalassāpi puññādisambhārassa sammāsambodhiṃ uddissa anavasesasambharaṇaṃ avekallakāritāyogena,",
  "atk-s0512a:2049_2": "tattha ca sakkaccakāritā ādarabahumānayogena,",
  "atk-s0512a:2049_3": "sātaccakāritā nirantarayogena,",
  "atk-s0512a:2049_4": "cirakālādiyogo ca antarā avosānāpajjanenāti.",
  "atk-s0512a:2049_5": "Taṃ panassa kālaparimāṇaṃ parato āvi bhavissati.",
  "atk-s0512a:2049_6": "Iti caturaṅgayogo etāsaṃ pāramīnaṃ sampādanūpāyo.",
  "atk-s0512a:2049_7": "Tathā mahāsattena bodhāya paṭipajjantena sammāsambodhāya buddhānaṃ puretarameva attā niyyātetabbo –",
  "atk-s0512a:2049_8": "“imāhaṃ attabhāvaṃ buddhānaṃ niyyātemī”ti.",
  "atk-s0512a:2049_9": "Taṃtaṃpariggahavatthuñca paṭilābhato puretarameva dānamukhe nissajjitabbaṃ.",
  "atk-s0512a:2049_10": "“Yaṃ kiñci mayhaṃ uppajjanakaṃ jīvitaparikkhārajātaṃ,",
  "atk-s0512a:2049_11": "sabbaṃ taṃ sati yācake dassāmi,",
  "atk-s0512a:2049_12": "tesaṃ pana dinnāvasesaṃ eva mayā paribhuñjitabba”nti.",
  "atk-s0512a:2050_0": "Evaṃ hissa sammadeva pariccāgāya kate cittābhisaṅkhāre yaṃ uppajjati pariggahavatthu aviññāṇakaṃ saviññāṇakaṃ vā,",
  "atk-s0512a:2050_1": "tattha ye ime pubbe dāne akataparicayo,",
  "atk-s0512a:2050_2": "pariggahavatthussa parittabhāvo,",
  "atk-s0512a:2050_3": "uḷāramanuññatā,",
  "atk-s0512a:2050_4": "parikkhayacintāti cattāro dānavinibandhā,",
  "atk-s0512a:2050_5": "tesu yadā mahābodhisattassa saṃvijjamānesu deyyadhammesu paccupaṭṭhite ca yācakajane dāne cittaṃ na pakkhandati na kamati.",
  "atk-s0512a:2050_6": "Tena niṭṭhamettha gantabbaṃ “addhāhaṃ dāne pubbe akataparicayo,",
  "atk-s0512a:2050_7": "tena me etarahi dātukamyatā citte na saṇṭhātī”ti.",
  "atk-s0512a:2050_8": "So evaṃ me ito paraṃ dānābhirataṃ cittaṃ bhavissati,",
  "atk-s0512a:2050_9": "handāhaṃ ito paṭṭhāya dānaṃ dassāmi,",
  "atk-s0512a:2050_10": "nanu mayā paṭikacceva pariggahavatthu yācakānaṃ pariccattanti dānaṃ deti muttacāgo payatapāṇī vosaggarato yācayogo dānasaṃvibhāgarato.",
  "atk-s0512a:2050_11": "Evaṃ mahāsattassa paṭhamo dānavinibandho hato hoti vihato samucchinno.",
  "atk-s0512a:2051_0": "Tathā mahāsatto deyyadhammassa parittabhāve sati vekalle ca iti paṭisañcikkhati –",
  "atk-s0512a:2051_1": "“ahaṃ kho pubbe adānasīlatāya etarahi evaṃ paccayavikalo jāto,",
  "atk-s0512a:2051_2": "tasmā idāni mayā parittena vā hīnena vā yathāladdhena deyyadhammena attānaṃ pīḷetvāpi dānameva dātabbaṃ,",
  "atk-s0512a:2051_3": "yenāhaṃ āyatimpi dānapāramiṃ matthakaṃ pāpessāmī”ti.",
  "atk-s0512a:2051_4": "So itarītarena taṃ dānaṃ deti muttacāgo payatapāṇī vosaggarato yācayogo dānasaṃvibhāgarato.",
  "atk-s0512a:2051_5": "Evaṃ mahāsattassa dutiyo dānavinibandho hato hoti vihato samucchinno.",
  "atk-s0512a:2052_0": "Tathā mahāsatto deyyadhammassa uḷāramanuññatāya adātukamyatācitte uppajjamāne iti paṭisañcikkhati –",
  "atk-s0512a:2052_1": "“nanu tayā sappurisa uḷāratamā sabbaseṭṭhā sammāsambodhi abhipatthitā,",
  "atk-s0512a:2052_2": "tasmā tadatthaṃ tayā uḷāramanuññe eva deyyadhamme dātuṃ yuttarūpa”nti.",
  "atk-s0512a:2052_3": "So uḷāraṃ manuññañca deti muttacāgo payatapāṇī vossaggarato yācayogo dānasaṃvibhāgarato.",
  "atk-s0512a:2052_4": "Evaṃ mahāpurisassa tatiyo dānavinibandho hato hoti vihato samucchinno.",
  "atk-s0512a:2053_0": "Tathā mahāsatto dānaṃ dento yadā deyyadhammassa parikkhayaṃ passati,",
  "atk-s0512a:2053_1": "so iti paṭisañcikkhati –",
  "atk-s0512a:2053_2": "“ayaṃ kho bhogānaṃ sabhāvo,",
  "atk-s0512a:2053_3": "yadidaṃ khayadhammatā vayadhammatā ca.",
  "atk-s0512a:2053_4": "Api ca me pubbe tādisassa dānassa akatattā evaṃ bhogānaṃ parikkhayo dissati,",
  "atk-s0512a:2053_5": "handāhaṃ yathāladdhena deyyadhammena parittena vā vipulena vā dānameva dadeyyaṃ,",
  "atk-s0512a:2053_6": "yenāhaṃ āyatiṃ dānapāramiyā matthakaṃ pāpuṇissāmī”ti.",
  "atk-s0512a:2053_7": "So yathāladdhena dānaṃ deti muttacāgo payatapāṇī vosaggarato yācayogo dānasaṃvibhāgarato.",
  "atk-s0512a:2053_8": "Evaṃ mahāsattassa catuttho dānavinibandho hato hoti vihato samucchinno.",
  "atk-s0512a:2053_9": "Evaṃ ye ye dānapāramiyā vinibandhabhūtā anatthā,",
  "atk-s0512a:2053_10": "tesaṃ tesaṃ yathārahaṃ paccavekkhitvā paṭivinodanaṃ upāyo.",
  "atk-s0512a:2053_11": "Yathā ca dānapāramiyā,",
  "atk-s0512a:2053_12": "evaṃ sīlapāramiādīsupi daṭṭhabbaṃ.",
  "atk-s0512a:2054_0": "Api ca yaṃ mahāsattassa buddhānaṃ attasanniyyātanaṃ,",
  "atk-s0512a:2054_1": "taṃ sammadeva sabbapāramīnaṃ sampādanūpāyo.",
  "atk-s0512a:2054_2": "Buddhānañhi attānaṃ niyyātetvā ṭhito mahāpuriso tattha tattha bodhisambhārapāripūriyā ghaṭento vāyamanto",
  "atk-s0512a:2054_3": "sarīrassa sukhūpakaraṇānañca upacchedakesu dussahesupi kicchesu durabhisambhavesupi sattasaṅkhārasamupanītesu",
  "atk-s0512a:2054_4": "anatthesu tibbesu pāṇaharesu “ayaṃ mayā attabhāvo buddhānaṃ pariccatto,",
  "atk-s0512a:2054_5": "yaṃ vā taṃ vā ettha hotū”ti taṃnimittaṃ na kampati na vedhati,",
  "atk-s0512a:2054_6": "īsakampi aññathattaṃ na gacchati,",
  "atk-s0512a:2054_7": "kusalārambhe aññadatthu acalādhiṭṭhānova hoti,",
  "atk-s0512a:2054_8": "evaṃ attasanniyyātanampi etāsaṃ sampādanūpāyo.",
  "atk-s0512a:2055_0": "Api ca samāsato katābhinīhārassa attani sinehassa parisosanaṃ paresu ca sinehassa parivaḍḍhanaṃ etāsaṃ sampādanūpāyo.",
  "atk-s0512a:2055_1": "Sammāsambodhisamadhigamāya hi katamahāpaṇidhānassa mahāsattassa yāthāvato parijānanena sabbesu dhammesu",
  "atk-s0512a:2055_2": "anupalittassa attani sineho parikkhayaṃ pariyādānaṃ gacchati,",
  "atk-s0512a:2055_3": "mahākaruṇāsamāsevanena pana piyaputte viya sabbasatte sampassamānassa tesu mettākaruṇāsineho parivaḍḍhati,",
  "atk-s0512a:2055_4": "tato ca taṃtadavatthānurūpaṃ attaparasantānesu lobhadosamohavigamena vidūrīkatamacchariyādibodhisambhārapaṭipakkho",
  "atk-s0512a:2055_5": "mahāpuriso dānapiyavacanaatthacariyāsamānattatāsaṅkhātehi catūhi saṅgahavatthūhi caturadhiṭṭhānānugatehi",
  "atk-s0512a:2055_6": "accantaṃ janassa saṅgahakaraṇena upari yānattaye avatāraṇaṃ paripācanañca karoti.",
  "atk-s0512a:2056_0": "Mahāsattānañhi mahākaruṇā mahāpaññā ca dānena alaṅkatā,",
  "atk-s0512a:2056_1": "dānaṃ piyavacanena,",
  "atk-s0512a:2056_2": "piyavacanaṃ atthacariyāya,",
  "atk-s0512a:2056_3": "atthacariyā samānattatāya alaṅkatā saṅgahitā ca.",
  "atk-s0512a:2056_4": "Tesaṃ sabbepi satte attanā nibbisese katvā bodhisambhāresu paṭipajjantānaṃ sabbattha samānasukhadukkhatāya samānattatāya siddhi.",
  "atk-s0512a:2056_5": "Buddhabhūtānampi ca teheva catūhi saṅgahavatthūhi caturadhiṭṭhānaparipūritābhivuddhehi janassa accantikasaṅgahakaraṇena abhivinayanaṃ sijjhati.",
  "atk-s0512a:2056_6": "Dānañhi sammāsambuddhānaṃ cāgādhiṭṭhānena paripūritābhivuddhaṃ,",
  "atk-s0512a:2056_7": "piyavacanaṃ saccādhiṭṭhānena,",
  "atk-s0512a:2056_8": "atthacariyā paññādhiṭṭhānena,",
  "atk-s0512a:2056_9": "samānattatā upasamādhiṭṭhānena paripūritābhivuddhā.",
  "atk-s0512a:2056_10": "Tathāgatānañhi sabbasāvakapaccekabuddhehi samānattatā parinibbāne.",
  "atk-s0512a:2056_11": "Tatra hi nesaṃ avisesato ekībhāvo.",
  "atk-s0512a:2056_12": "Tenevāha “natthi vimuttiyā nānatta”nti.",
  "atk-s0512a:2056_13": "Honti cettha –",
  "atk-s0512a:2057_0": "“Sacco cāgī upasanto, paññavā anukampako;",
  "atk-s0512a:2058_0": "Sambhatasabbasambhāro, kaṃ nāmatthaṃ na sādhaye.",
  "atk-s0512a:2059_0": "“Mahākāruṇiko satthā, hitesī ca upekkhako;",
  "atk-s0512a:2060_0": "Nirapekkho ca sabbattha, aho acchariyo jino.",
  "atk-s0512a:2061_0": "“Viratto sabbadhammesu, sattesu ca upekkhako;",
  "atk-s0512a:2062_0": "Sadā sattahite yutto, aho acchariyo jino.",
  "atk-s0512a:2063_0": "“Sabbadā sabbasattānaṃ, hitāya ca sukhāya ca;",
  "atk-s0512a:2064_0": "Uyyutto akilāsū ca, aho acchariyo jino”ti.",
  "atk-s0512a:2065_0": "Kittakena kālena sampādananti?",
  "atk-s0512a:2065_1": "Heṭṭhimena tāva paricchedena cattāri asaṅkhyeyyāni mahākappānaṃ satasahassañca,",
  "atk-s0512a:2065_2": "majjhimena aṭṭha asaṅkhyeyyāni mahākappānaṃ satasahassañca,",
  "atk-s0512a:2065_3": "uparimena pana soḷasa asaṅkhyeyyāni mahākappānaṃ satasahassañca.",
  "atk-s0512a:2065_4": "Ete ca bhedā yathākkamaṃ paññādhikasaddhādhikavīriyādhikavasena ñātabbā.",
  "atk-s0512a:2065_5": "Paññādhikānañhi saddhā mandā hoti paññā tikkhā,",
  "atk-s0512a:2065_6": "saddhādhikānaṃ paññā majjhimā hoti,",
  "atk-s0512a:2065_7": "vīriyādhikānaṃ paññā mandā,",
  "atk-s0512a:2065_8": "paññānubhāvena ca sammāsambodhi adhigantabbāti aṭṭhakathāyaṃ vuttaṃ.",
  "atk-s0512a:2066_0": "Apare pana “vīriyassa tikkhamajjhimamudubhāvena bodhisattānaṃ ayaṃ kālavibhāgo”ti vadanti.",
  "atk-s0512a:2066_1": "Avisesena pana vimuttiparipācanīyānaṃ dhammānaṃ tikkhamajjhimamudubhāvena yathāvuttakālabhedena bodhisambhārā",
  "atk-s0512a:2066_2": "tesaṃ pāripūriṃ gacchantīti tayopete kālabhedā yuttātipi vadanti.",
  "atk-s0512a:2066_3": "Evaṃ tividhā hi bodhisattā abhinīhārakkhaṇe bhavanti ugghahaṭitaññūvipañcitaññūneyyabhedena.",
  "atk-s0512a:2066_4": "Tesu yo ugghaṭitaññū,",
  "atk-s0512a:2066_5": "so sammāsambuddhassa sammukhā catuppadikaṃ gāthaṃ suṇanto gāthāya tatiyapade apariyosite eva chahi abhiññāhi",
  "atk-s0512a:2066_6": "saha paṭisambhidāhi arahattaṃ adhigantuṃ samatthūpanissayo hoti,",
  "atk-s0512a:2066_7": "sace sāvakabodhiyaṃ adhimutto siyā.",
  "atk-s0512a:2067_0": "Dutiyo bhagavato sammukhā catuppadikaṃ gāthaṃ suṇanto apariyosite eva gāthāya catutthapade chahi abhiññāhi",
  "atk-s0512a:2067_1": "arahattaṃ adhigantuṃ samatthūpanissayo hoti,",
  "atk-s0512a:2067_2": "yadi sāvakabodhiyaṃ adhimutto siyā.",
  "atk-s0512a:2068_0": "Itaro pana bhagavato sammukhā catuppadikaṃ gāthaṃ sutvā pariyositāya gāthāya chahi abhiññāhi arahattaṃ pattuṃ samatthūpanissayo hoti.",
  "atk-s0512a:2069_0": "Tayopete vinā kālabhedena katābhinīhāro buddhānaṃ santike laddhabyākaraṇā ca anukkamena pāramiyo paripūrentā",
  "atk-s0512a:2069_1": "yathākkamaṃ yathāvuttabhedena kālena sammāsambodhiṃ pāpuṇanti.",
  "atk-s0512a:2069_2": "Tesu tesu pana kālabhedesu aparipuṇṇesu te te mahāsattā divase divase vessantaradānasadisaṃ mahādānaṃ",
  "atk-s0512a:2069_3": "dentāpi tadanurūpe sīlādisabbapāramidhamme ācinantāpi pañca mahāpariccāge pariccajantāpi ñātatthacariyā",
  "atk-s0512a:2069_4": "lokatthacariyā buddhatthacariyā paramakoṭiṃ pāpentāpi antarā ca sammāsambuddhā bhavissantīti netaṃ ṭhānaṃ vijjati. Kasmā?",
  "atk-s0512a:2069_5": "Ñāṇassa aparipaccanato buddhakārakadhammānaṃ apariniṭṭhānato.",
  "atk-s0512a:2069_6": "Paricchinnakālanipphāditaṃ viya hi sassaṃ yathāvuttakālaparicchedena parinipphāditā sammāsambodhi tadanantarā",
  "atk-s0512a:2069_7": "sabbussāhena vāyamantenāpi na sakkā adhigantunti pāramipāripūri yathāvuttakālavisesena sampajjatīti veditabbaṃ.",
  "atk-s0512a:2070_0": "Ko ānisaṃsoti? Ye te katābhinīhārānaṃ bodhisattānaṃ –",
  "atk-s0512a:2071_0": "“Evaṃ sabbaṅgasampannā, bodhiyā niyatā narā;",
  "atk-s0512a:2072_0": "Saṃsaraṃ dīghamaddhānaṃ, kappakoṭisatehipi.",
  "atk-s0512a:2073_0": "“Avīcimhi nuppajjanti, tathā lokantaresu ca;",
  "atk-s0512a:2074_0": "Nijjhāmataṇhā khuppipāsā, na honti kālakañjikā.",
  "atk-s0512a:2075_0": "“Na honti khuddakā pāṇā, upapajjantāpi duggatiṃ;",
  "atk-s0512a:2076_0": "Jāyamānā manussesu, jaccandhā na bhavanti te.",
  "atk-s0512a:2077_0": "“Sotavekallatā natthi, na bhavanti mūgapakkhikā;",
  "atk-s0512a:2078_0": "Itthibhāvaṃ na gacchanti, ubhatobyañjanapaṇḍakā.",
  "atk-s0512a:2079_0": "“Na bhavanti pariyāpannā, bodhiyā niyatā narā;",
  "atk-s0512a:2080_0": "Muttā ānantarikehi, sabbattha suddhagocarā.",
  "atk-s0512a:2081_0": "“Micchādiṭṭhiṃ na sevanti, kammakiriyadassanā;",
  "atk-s0512a:2082_0": "Vasamānāpi saggesu, asaññaṃ nūpapajjare.",
  "atk-s0512a:2083_0": "“Suddhāvāsesu devesu, hetu nāma na vijjati;",
  "atk-s0512a:2084_0": "Nekkhammaninnā sappurisā, visaṃyuttā bhavābhave;",
  "atk-s0512a:2085_0": "Caranti lokatthacariyāyo, pūrenti sabbapāramī”ti. –",
  "atk-s0512a:2086_0": "Evaṃ saṃvaṇṇitā ānisaṃsā.",
  "atk-s0512a:2086_1": "Ye ca “sato sampajāno, ānanda,",
  "atk-s0512a:2086_2": "bodhisatto tusitā kāyā cavitvā mātukucchiṃ okkamatī”tiādinā soḷasa acchariyabbhutadhammappakārā,",
  "atk-s0512a:2086_3": "ye ca “sītaṃ byapagataṃ hoti,",
  "atk-s0512a:2086_4": "uṇhañca upasammatī”tiādinā “jāyamāne kho,",
  "atk-s0512a:2086_5": "sāriputta,",
  "atk-s0512a:2086_6": "bodhisatte ayaṃ dasasahassī lokadhātu saṅkampati sampakampati sampavedhatī”tiādinā ca dvattiṃsa pubbanimittappakārā,",
  "atk-s0512a:2086_7": "ye vā panaññepi bodhisattānaṃ adhippāyasamijjhanaṃ kammādīsu vasībhāvoti evamādayo tattha tattha jātakabuddhavaṃsādīsu dassitākārā ānisaṃsā,",
  "atk-s0512a:2086_8": "te sabbepi etāsaṃ ānisaṃsā.",
  "atk-s0512a:2086_9": "Tathā yathānidassitabhedā alobhādosādiguṇayugalādayo cāti veditabbā.",
  "atk-s0512a:2087_0": "Api ca yasmā bodhisatto abhinīhārato paṭṭhāya sabbasattānaṃ pitusamo hoti hitesitāya,",
  "atk-s0512a:2087_1": "dakkhiṇeyyako garu bhāvanīyo paramañca puññakkhettaṃ hoti guṇavisesayogena.",
  "atk-s0512a:2087_2": "Yebhuyyena ca manussānaṃ piyo hoti,",
  "atk-s0512a:2087_3": "amanussānaṃ piyo hoti,",
  "atk-s0512a:2087_4": "devatāhi anupālīyati,",
  "atk-s0512a:2087_5": "mettākaruṇāparibhāvitasantānatāya vāḷamigādīhi ca anabhibhavanīyo hoti,",
  "atk-s0512a:2087_6": "yasmiṃ yasmiñca sattanikāye paccājāyati,",
  "atk-s0512a:2087_7": "tasmiṃ tasmiṃ uḷārena vaṇṇena uḷārena yasena uḷārena sukhena uḷārena balena uḷārena ādhipateyyena aññe satte abhibhavati puññavisesayogato.",
  "atk-s0512a:2088_0": "Appābādho hoti appātaṅko,",
  "atk-s0512a:2088_1": "suvisuddhā cassa saddhā hoti suvisadā,",
  "atk-s0512a:2088_2": "suvisuddhaṃ vīriyaṃ,",
  "atk-s0512a:2088_3": "satisamādhipaññā suvisadā,",
  "atk-s0512a:2088_4": "mandakileso hoti mandadaratho mandapariḷāho,",
  "atk-s0512a:2088_5": "kilesānaṃ mandabhāveneva suvaco hoti padakkhiṇaggāhī,",
  "atk-s0512a:2088_6": "khamo hoti sorato,",
  "atk-s0512a:2088_7": "sakhilo hoti paṭisanthārakusalo,",
  "atk-s0512a:2088_8": "akkodhano hoti anupanāhī,",
  "atk-s0512a:2088_9": "amakkhī hoti apaḷāsī,",
  "atk-s0512a:2088_10": "anissukī hoti amaccharī,",
  "atk-s0512a:2088_11": "asaṭho hoti amāyāvī,",
  "atk-s0512a:2088_12": "athaddho hoti anatimānī,",
  "atk-s0512a:2088_13": "asāraddho hoti appamatto,",
  "atk-s0512a:2088_14": "parato upatāpasaho hoti paresaṃ anupatāpī,",
  "atk-s0512a:2088_15": "yasmiñca gāmakhette paṭivasati,",
  "atk-s0512a:2088_16": "tattha sattānaṃ bhayādayo upaddavā yebhuyyena anuppannā nuppajjanti,",
  "atk-s0512a:2088_17": "uppannā ca vūpasammanti,",
  "atk-s0512a:2088_18": "yesu ca apāyesu uppajjati,",
  "atk-s0512a:2088_19": "na tattha pacurajano viya dukkhena adhimattaṃ pīḷīyati,",
  "atk-s0512a:2088_20": "bhiyyosomattāya saṃvegamāpajjati.",
  "atk-s0512a:2088_21": "Tasmā mahāpurisassa yathārahaṃ tasmiṃ tasmiṃ bhave labbhamānā ete sattānaṃ pitusamatādakkhiṇeyyatādayo guṇavisesā ānisaṃsāti veditabbā.",
  "atk-s0512a:2089_0": "Tathā āyusampadā rūpasampadā kulasampadā issariyasampadā ādeyyavacanatā mahānubhāvatāti etepi mahāpurisassa pāramīnaṃ ānisaṃsāti veditabbā.",
  "atk-s0512a:2089_1": "Tattha āyusampadā nāma tassaṃ tassaṃ upapattiyaṃ dīghāyukatā ciraṭṭhitikatā,",
  "atk-s0512a:2089_2": "tāya yathāraddhāni kusalasamādānāni pariyosāpeti,",
  "atk-s0512a:2089_3": "bahuñca kusalaṃ upacinoti.",
  "atk-s0512a:2089_4": "Rūpasampadā nāma abhirūpatā dassanīyatā pāsādikatā,",
  "atk-s0512a:2089_5": "tāya rūpappamāṇānaṃ sattānaṃ pasādāvaho hoti sambhāvanīyo.",
  "atk-s0512a:2089_6": "Kulasampadā nāma uḷāresu kulesu abhinibbatti,",
  "atk-s0512a:2089_7": "tāya jātimadādimadamattānampi upasaṅkamanīyo hoti payirupāsanīyo,",
  "atk-s0512a:2089_8": "tena te nibbisevane karoti.",
  "atk-s0512a:2089_9": "Issariyasampadā nāma mahāvibhavatā mahesakkhatā mahāparivāratā ca,",
  "atk-s0512a:2089_10": "tāhi saṅgaṇhitabbe catūhi saṅgahavatthūhi saṅgaṇhituṃ,",
  "atk-s0512a:2089_11": "niggahetabbe dhammena niggahetuñca samattho hoti.",
  "atk-s0512a:2090_0": "Ādeyyavacanatā nāma saddheyyatā paccayikatā,",
  "atk-s0512a:2090_1": "tāya sattānaṃ pamāṇabhūto hoti,",
  "atk-s0512a:2090_2": "alaṅghanīyā cassa āṇā hoti.",
  "atk-s0512a:2090_3": "Mahānubhāvatā nāma ānubhāvamahantatā,",
  "atk-s0512a:2090_4": "tāya parehi na abhibhūyati,",
  "atk-s0512a:2090_5": "sayameva pana pare aññadatthu abhibhavati dhammena samena yathābhūtaguṇehi ca,",
  "atk-s0512a:2090_6": "evamete āyusampadādayo mahāpurisassa pāramīnaṃ ānisaṃsā,",
  "atk-s0512a:2090_7": "sayañca aparimāṇassa puññasambhārassa parivuḍḍhihetubhūtā yānattaye sattānaṃ avatāraṇassa paripācanassa ca kāraṇabhūtāti veditabbā.",
  "atk-s0512a:2091_0": "Kiṃ phalanti?",
  "atk-s0512a:2091_1": "Samāsato tāva sammāsambuddhabhāvo etāsaṃ phalaṃ,",
  "atk-s0512a:2091_2": "vitthārato pana dvattiṃsamahāpurisalakkhaṇaasītianubyañjanabyāmappabhādianekaguṇagaṇasamujjalarūpakāyasampatti-",
  "atk-s0512a:2091_3": "adhiṭṭhānasabalacatuvesārajjachaasādhāraṇañāṇaaṭṭhārasāveṇika-",
  "atk-s0512a:2091_4": "buddhadhammappabhutianantāparimāṇa guṇasamudayopasobhinī dhammakāyasirī.",
  "atk-s0512a:2091_5": "Yāvatā pana buddhaguṇā ye anekehipi kappehi sammāsambuddhenāpi vācāya pariyosāpetuṃ na sakkā,",
  "atk-s0512a:2091_6": "idametāsaṃ phalaṃ.",
  "atk-s0512a:2091_7": "Vuttañcetaṃ –",
  "atk-s0512a:2092_0": "“Buddhopi buddhassa bhaṇeyya vaṇṇaṃ, kappampi ce aññamabhāsamāno;",
  "atk-s0512a:2093_0": "Khīyetha kappo ciradīghamantare, vaṇṇo na khīyetha tathāgatassā”ti. ;",
  "atk-s0512a:2094_0": "Evamettha pāramīsu pakiṇṇakakathā veditabbā.",
  "atk-s0512a:2095_0": "Yaṃ pana pāḷiyaṃ “datvā dātabbakaṃ dāna”ntiādinā sabbāpi pāramī ekajjhaṃ dassetvā parato “kosajjaṃ bhayato",
  "atk-s0512a:2095_1": "disvā”tiādinā pariyosānagāthādvayaṃ vuttaṃ,",
  "atk-s0512a:2095_2": "taṃ yehi vīriyārambhamettābhāvanā appamādavihārehi yathāvuttā buddhakārakadhammā visadabhāvaṃ gatā sammāsambodhisaṅkhātā",
  "atk-s0512a:2095_3": "ca attano vimutti paripācitā,",
  "atk-s0512a:2095_4": "tehi veneyyānampi vimuttiparipācanāya ovādadānatthaṃ vutthaṃ.",
  "atk-s0512a:2096_0": "Tattha kosajjaṃ bhayato disvā,",
  "atk-s0512a:2096_1": "vīriyārambhañca khematoti iminā paṭipakkhe ādīnavadassanamukhena vīriyārambhe ānisaṃsaṃ dasseti.",
  "atk-s0512a:2096_2": "Āraddhavīriyā hothāti iminā vīriyārambhe niyojeti.",
  "atk-s0512a:2096_3": "Yasmā ca –",
  "atk-s0512a:2097_0": "“Sabbapāpassa akaraṇaṃ, kusalassa upasampadā;",
  "atk-s0512a:2098_0": "Sacittapariyodapanaṃ, etaṃ buddhāna sāsana”nti. –",
  "atk-s0512a:2099_0": "Saṅkhepato.",
  "atk-s0512a:2099_1": "Vitthārato pana sakalena buddhavacanena pakāsitā sabbāpi sampattiyo ekanteneva sammappadhānādhīnā,",
  "atk-s0512a:2099_2": "tasmā bhagavā vīriyārambhe niyojetvā “esā buddhānusāsanī”ti āha.",
  "atk-s0512a:2100_0": "Tatrāyaṃ saṅkhepattho –",
  "atk-s0512a:2100_1": "yvāyaṃ sabbasaṃkilesamūlabhāvato sabbānatthavidhāyakanti kosajjaṃ bhayato tappaṭipakkhato catūhi yogehi",
  "atk-s0512a:2100_2": "anupaddavabhāvasādhanato vīriyārambhañca khemato disvā adhisīlasikkhādisampādanavasena vīriyassa ārambho",
  "atk-s0512a:2100_3": "sammappadhānānuyogo,",
  "atk-s0512a:2100_4": "tattha yaṃ sammadeva niyojana,",
  "atk-s0512a:2100_5": "“āraddhavīriyā hothā”ti,",
  "atk-s0512a:2100_6": "esā buddhānaṃ bhagavantānaṃ anusāsanī anusiṭṭhi ovādoti.",
  "atk-s0512a:2100_7": "Sesagāthāsupi imināva nayena attho veditabbo.",
  "atk-s0512a:2101_0": "Ayaṃ pana viseso –",
  "atk-s0512a:2101_1": "vivādanti viruddhavādaṃ,",
  "atk-s0512a:2101_2": "chavivādavatthuvasena vivadananti attho.",
  "atk-s0512a:2101_3": "Avivādanti vivādapaṭipakkhaṃ mettāvacīkammaṃ,",
  "atk-s0512a:2101_4": "mettābhāvanaṃ vā.",
  "atk-s0512a:2101_5": "Atha vā avivādanti avivādahetubhūtaṃ chabbidhaṃ sāraṇīyadhammaṃ.",
  "atk-s0512a:2101_6": "Samaggāti avaggā,",
  "atk-s0512a:2101_7": "kāyena ceva cittena ca sahitā aviramitā aviyuttāti attho.",
  "atk-s0512a:2101_8": "Sakhilāti sakkīlā mudusīlā,",
  "atk-s0512a:2101_9": "aññamaññamhi muduhadayāti attho.",
  "atk-s0512a:2101_10": "Esā buddhānusāsanīti ettha sabbena sabbaṃ vivādamanupagamma yadidaṃ chasāraṇīyadhammaparipūraṇavasena samaggavāse niyojanaṃ,",
  "atk-s0512a:2101_11": "esā buddhānaṃ anusiṭṭhīti yojetabbaṃ.",
  "atk-s0512a:2101_12": "Samaggavāsañhi vasamānā sīladiṭṭhisāmaññagatā avivadamānā sukheneva tisso sikkhā paripūressantīti satthā",
  "atk-s0512a:2101_13": "samaggavāse niyojanaṃ attano sāsananti dassesi.",
  "atk-s0512a:2102_0": "Pamādanti pamajjanaṃ,",
  "atk-s0512a:2102_1": "kusalānaṃ dhammānaṃ pamussanaṃ akusalesu ca dhammesu cittavossaggaṃ.",
  "atk-s0512a:2102_2": "Vuttañhetaṃ –",
  "atk-s0512a:2102_3": "“tattha katamo pamādo,",
  "atk-s0512a:2102_4": "kāyaduccarite vā vacīduccarite vā manoduccarite vā pañcasu vā kāmaguṇesu cittassa vosaggo vosaggānuppadānaṃ",
  "atk-s0512a:2102_5": "kusalānaṃ vā dhammānaṃ bhāvanāya asakkaccakiriyatā,",
  "atk-s0512a:2102_6": "asātaccakiriyatā,",
  "atk-s0512a:2102_7": "anaṭṭhitakiriyatā,",
  "atk-s0512a:2102_8": "olīnavuttitā,",
  "atk-s0512a:2102_9": "nikkhittachandatā,",
  "atk-s0512a:2102_10": "nikkhittadhuratā anāsevanā abhāvanā abahulīkammaṃ…pe…",
  "atk-s0512a:2102_11": "yo evarūpo pamādo pamajjanā pamajjitattaṃ,",
  "atk-s0512a:2102_12": "ayaṃ vuccati pamādo”ti.",
  "atk-s0512a:2103_0": "Appamādanti appamajjanaṃ.",
  "atk-s0512a:2103_1": "Taṃ pamādassa paṭipakkhato veditabbaṃ.",
  "atk-s0512a:2103_2": "Atthato hi appamādo nāma satiyā avippavāso,",
  "atk-s0512a:2103_3": "“satiyā avippavāso”ti ca niccaṃ upaṭṭhitāya satiyā evetaṃ nāmaṃ.",
  "atk-s0512a:2103_4": "Apare pana “satisampajaññappadhānā tathā pavattā cattāro arūpino khandhā appamādo”ti vadanti.",
  "atk-s0512a:2103_5": "Yasmā pana appamādabhāvanā nāma visuṃ ekā bhāvanā natthi.",
  "atk-s0512a:2103_6": "Yā hi kāci puññakiriyā kusalakiriyā,",
  "atk-s0512a:2103_7": "sabbā sā appamādabhāvanātveva veditabbā.",
  "atk-s0512a:2104_0": "Visesato pana vivaṭṭūpanissayaṃ saraṇagamanaṃ kāyikavācasikasaṃvarañca upādāya sabbā sīlabhāvanā,",
  "atk-s0512a:2104_1": "sabbā samādhibhāvanā,",
  "atk-s0512a:2104_2": "sabbā paññābhāvanā,",
  "atk-s0512a:2104_3": "sabbā kusalabhāvanā,",
  "atk-s0512a:2104_4": "anavajjabhāvanā,",
  "atk-s0512a:2104_5": "appamādabhāvanā.",
  "atk-s0512a:2104_6": "“Appamādo”ti hi idaṃ padaṃ mahantaṃ atthaṃ dīpeti,",
  "atk-s0512a:2104_7": "mahantaṃ atthaṃ pariggahetvā tiṭṭhati,",
  "atk-s0512a:2104_8": "sakalampi tepiṭakaṃ buddhavacanaṃ āharitvā appamādapadassa atthaṃ katvā kathento dhammakathiko “atitthena pakkhando”ti na vattabbo. Kasmā?",
  "atk-s0512a:2104_9": "Appamādapadassa mahantabhāvato.",
  "atk-s0512a:2104_10": "Tathā hi sammāsambuddho kusinārāyaṃ yamakasālānamantare parinibbānasamaye nipanno abhisambodhito paṭṭhāya",
  "atk-s0512a:2104_11": "pañcacattālīsāya vassesu attanā bhāsitaṃ dhammaṃ ekeneva padena saṅgahetvā dassento “appamādena sampādethā”ti",
  "atk-s0512a:2104_12": "bhikkhūnaṃ ovādamadāsi.",
  "atk-s0512a:2104_13": "Tathā cāha –",
  "atk-s0512a:2104_14": "“seyyathāpi,",
  "atk-s0512a:2104_15": "bhikkhave,",
  "atk-s0512a:2104_16": "yāni kānici jaṅgamānaṃ pāṇānaṃ padajātāni,",
  "atk-s0512a:2104_17": "sabbāni tāni hatthipade samodhānaṃ gacchanti,",
  "atk-s0512a:2104_18": "hatthipadaṃ tesaṃ aggamakkhāyati yadidaṃ mahantattena,",
  "atk-s0512a:2104_19": "evameva kho,",
  "atk-s0512a:2104_20": "bhikkhave,",
  "atk-s0512a:2104_21": "ye keci kusalā dhammā,",
  "atk-s0512a:2104_22": "sabbe te appamādamūlakā appamādasamosaraṇā,",
  "atk-s0512a:2104_23": "appamādo tesaṃ aggamakkhāyatī”ti.",
  "atk-s0512a:2104_24": "Tattha appamādabhāvanaṃ sikhāppattaṃ dassento satthā “bhāvethaṭṭhaṅgikaṃ magga”nti āha.",
  "atk-s0512a:2105_0": "Tassattho –",
  "atk-s0512a:2105_1": "yo esa sīlādikhandhattayasaṅgaho sammādiṭṭhipubbaṅgamo sammādiṭṭhiādīnaṃyeva aṭṭhannaṃ aṅgānaṃ vasena aṭṭhaṅgiko ariyamaggo,",
  "atk-s0512a:2105_2": "taṃ bhāvetha attano santāne uppādetha.",
  "atk-s0512a:2105_3": "Dassanamaggamatte aṭhatvā upari tiṇṇaṃ maggānaṃ uppādanavasena vaḍḍhetha,",
  "atk-s0512a:2105_4": "evaṃ vo appamādabhāvanā sikhāppattā bhavissatīti.",
  "atk-s0512a:2105_5": "Esā buddhānusāsanīti yadidaṃ kusalesu dhammesu appamajjanaṃ,",
  "atk-s0512a:2105_6": "tañca ussukkāpetvā ariyamaggassa bhāvanā esā buddhānaṃ bhagavantānaṃ anusiṭṭhi ovādoti.",
  "atk-s0512a:2106_0": "Iti bhagavā arahattanikūṭeneva cariyāpiṭakadesanaṃ niṭṭhāpesi.",
  "atk-s0512a:2106_1": "Itthaṃ sudantiādīsu itthanti kappe ca satasahassetiādinā pakārena.",
  "atk-s0512a:2106_2": "Sudanti nipātamattaṃ.",
  "atk-s0512a:2106_3": "Bhagavāti bhāgyavantatādīhi kāraṇehi bhagavā.",
  "atk-s0512a:2106_4": "Attano pubbacariyanti purimāsu akittipaṇḍitādijātīsu attano paṭipattidukkarakiriyaṃ.",
  "atk-s0512a:2106_5": "Sambhāvayamānoti hatthatale āmalakaṃ viya sammadeva pakāsento.",
  "atk-s0512a:2106_6": "Buddhāpadāniyaṃ nāmāti buddhānaṃ purātanakammaṃ porāṇaṃ dukkarakiriyaṃ adhikicca pavattattā desitattā buddhāpadāniyanti evaṃnāmakaṃ.",
  "atk-s0512a:2106_7": "Dhammapariyāyanti dhammadesanaṃ dhammabhūtaṃ vā kāraṇaṃ.",
  "atk-s0512a:2106_8": "Abhāsitthāti avoca.",
  "atk-s0512a:2106_9": "Yaṃ panettha na vuttaṃ,",
  "atk-s0512a:2106_10": "taṃ heṭṭhā vuttanayattā uttānatthattā ca na vuttanti veditabbaṃ.",
  "atk-s0512a:2107_0": "Nigamanakathā",
  "atk-s0512a:2108_0": "Ettāvatā ca –",
  "atk-s0512a:2109_0": "Visuddhacarito satthā, buddhicariyāya pāragū;",
  "atk-s0512a:2110_0": "Sabbacariyāsu kusalo, lokācariyo anuttaro.",
  "atk-s0512a:2111_0": "Yaṃ acchariyadhammānaṃ, sabbamacchariyātigo;",
  "atk-s0512a:2112_0": "Attano pubbacariyānaṃ, ānubhāvavibhāvanaṃ.",
  "atk-s0512a:2113_0": "Desesi nātho cariyā-piṭakaṃ yañca tādino;",
  "atk-s0512a:2114_0": "Dhammasaṅgāhakā therā, saṅgāyiṃsu tatheva ca.",
  "atk-s0512a:2115_0": "Tassa atthaṃ pakāsetuṃ, porāṇaṭṭhakathānayaṃ;",
  "atk-s0512a:2116_0": "Nissāya yā samāraddhā, atthasaṃvaṇṇanā mayā.",
  "atk-s0512a:2117_0": "Yā tattha paramatthānaṃ, niddhāretvā yathārahaṃ;",
  "atk-s0512a:2118_0": "Pakāsanā paramattha-dīpanī nāma nāmato.",
  "atk-s0512a:2119_0": "Sampattā pariniṭṭhānaṃ, anākulavinicchayā;",
  "atk-s0512a:2120_0": "Sādhikāyaṭṭhavīsāya, pāḷiyā bhāṇavārato.",
  "atk-s0512a:2121_0": "Iti taṃ saṅkharontena, yaṃ taṃ adhigataṃ mayā;",
  "atk-s0512a:2122_0": "Puññaṃ tassānubhāvena, lokanāthassa sāsanaṃ.",
  "atk-s0512a:2123_0": "Ogāhetvā visuddhāya, sīlādipaṭipattiyā;",
  "atk-s0512a:2124_0": "Sabbepi dehino hontu, vimuttirasabhāgino.",
  "atk-s0512a:2125_0": "Ciraṃ tiṭṭhatu lokasmiṃ, sammāsambuddhasāsanaṃ;",
  "atk-s0512a:2126_0": "Tasmiṃ sagāravā niccaṃ, hontu sabbepi pāṇino.",
  "atk-s0512a:2127_0": "Sammā vassatu kālena, devopi jagatīpati;",
  "atk-s0512a:2128_0": "Saddhammanirato lokaṃ, dhammeneva pasāsatūti.",
  "atk-s0512a:2129_0": "Iti badaratitthavihāravāsinā ācariyadhammapālena",
  "atk-s0512a:2130_0": "Katā",
  "atk-s0512a:2131_0": "Cariyāpiṭakavaṇṇanā niṭṭhitā."
}