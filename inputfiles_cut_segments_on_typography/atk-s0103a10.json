{
  "atk-s0103a10:0_0": "11. Dasuttarasuttavaṇṇanā",
  "atk-s0103a10:1_0": "350.Evaṁme sutanti dasuttarasuttaṁ.",
  "atk-s0103a10:1_1": "Tatrāyaṁ apubbapadavaṇṇanā –",
  "atk-s0103a10:1_2": "āvuso bhikkhaveti sāvakānaṁ ālapanametaṁ.",
  "atk-s0103a10:1_3": "Buddhā hi parisaṁ āmantayamānā ‘bhikkhave’ti vadanti.",
  "atk-s0103a10:1_4": "Sāvakā satthāraṁ uccaṭṭhāne ṭhapessāmāti satthu ālapanena anālapitvā āvusoti ālapanti.",
  "atk-s0103a10:1_5": "Te bhikkhūti te dhammasenāpatiṁ parivāretvā nisinnā bhikkhū.",
  "atk-s0103a10:1_6": "Ke pana te bhikkhūti?",
  "atk-s0103a10:1_7": "Anibaddhavāsā disāgamanīyā bhikkhū.",
  "atk-s0103a10:1_8": "Buddhakāle dve vāre bhikkhū sannipatanti –",
  "atk-s0103a10:1_9": "upakaṭṭhavassūpanāyikakāle ca pavāraṇakāle ca.",
  "atk-s0103a10:1_10": "Upakaṭṭhavassūpanāyikāya dasapi vīsatipi tiṁsampi cattālīsampi paññāsampi bhikkhū vaggā vaggā kammaṭṭhānatthāya āgacchanti.",
  "atk-s0103a10:1_11": "Bhagavā tehi saddhiṁ sammoditvā kasmā,",
  "atk-s0103a10:1_12": "bhikkhave,",
  "atk-s0103a10:1_13": "upakaṭṭhāya vassūpanāyikāya vicarathāti pucchati.",
  "atk-s0103a10:1_14": "Atha te “bhagavā kammaṭṭhānatthaṁ āgatamha,",
  "atk-s0103a10:1_15": "kammaṭṭhānaṁ no dethā”ti yācanti.",
  "atk-s0103a10:2_0": "Satthā tesaṁ cariyavasena rāgacaritassa asubhakammaṭṭhānaṁ deti.",
  "atk-s0103a10:2_1": "Dosacaritassa mettākammaṭṭhānaṁ,",
  "atk-s0103a10:2_2": "mohacaritassa uddeso paripucchā –",
  "atk-s0103a10:2_3": "‘kālena dhammassavanaṁ,",
  "atk-s0103a10:2_4": "kālena dhammasākacchā,",
  "atk-s0103a10:2_5": "idaṁ tuyhaṁ sappāya’nti ācikkhati.",
  "atk-s0103a10:2_6": "Vitakkacaritassa ānāpānassatikammaṭṭhānaṁ deti.",
  "atk-s0103a10:2_7": "Saddhācaritassa pasādanīyasuttante buddhasubodhiṁ dhammasudhammataṁ saṅghasuppaṭipattiñca pakāseti.",
  "atk-s0103a10:2_8": "Ñāṇacaritassa aniccatādipaṭisaṁyutte gambhīre suttante katheti.",
  "atk-s0103a10:2_9": "Te kammaṭṭhānaṁ gahetvā sace sappāyaṁ hoti,",
  "atk-s0103a10:2_10": "tattheva vasanti.",
  "atk-s0103a10:2_11": "No ce hoti,",
  "atk-s0103a10:2_12": "sappāyaṁ senāsanaṁ pucchitvā gacchanti.",
  "atk-s0103a10:2_13": "Te tattha vasantā temāsikaṁ paṭipadaṁ gahetvā ghaṭetvā vāyamantā sotāpannāpi honti sakadāgāminopi anāgāminopi arahantopi.",
  "atk-s0103a10:3_0": "Tato vutthavassā pavāretvā satthu santikaṁ gantvā “bhagavā ahaṁ tumhākaṁ santike kammaṭṭhānaṁ gahetvā sotāpattiphalaṁ patto…pe…",
  "atk-s0103a10:3_1": "ahaṁ aggaphalaṁ arahatta”nti paṭiladdhaguṇaṁ ārocenti.",
  "atk-s0103a10:3_2": "Tattha ime bhikkhū upakaṭṭhāya vassūpanāyikāya āgatā.",
  "atk-s0103a10:3_3": "Evaṁ āgantvā gacchante pana bhikkhū bhagavā aggasāvakānaṁ santikaṁ peseti,",
  "atk-s0103a10:3_4": "yathāha “apaloketha pana,",
  "atk-s0103a10:3_5": "bhikkhave,",
  "atk-s0103a10:3_6": "sāriputtamoggallāne”ti.",
  "atk-s0103a10:3_7": "Bhikkhū ca vadanti “kiṁ nu kho mayaṁ, bhante,",
  "atk-s0103a10:3_8": "apalokema sāriputtamoggallāne”ti.",
  "atk-s0103a10:3_9": "Atha ne bhagavā tesaṁ dassane uyyojesi. “Sevatha,",
  "atk-s0103a10:3_10": "bhikkhave,",
  "atk-s0103a10:3_11": "sāriputtamoggallāne; bhajatha,",
  "atk-s0103a10:3_12": "bhikkhave,",
  "atk-s0103a10:3_13": "sāriputtamoggallāne.",
  "atk-s0103a10:3_14": "Paṇḍitā bhikkhū anuggāhakā sabrahmacārīnaṁ.",
  "atk-s0103a10:3_15": "Seyyathāpi,",
  "atk-s0103a10:3_16": "bhikkhave,",
  "atk-s0103a10:3_17": "janetā evaṁ sāriputto.",
  "atk-s0103a10:3_18": "Seyyathāpi jātassa āpādetā evaṁ moggallāno.",
  "atk-s0103a10:3_19": "Sāriputto,",
  "atk-s0103a10:3_20": "bhikkhave,",
  "atk-s0103a10:3_21": "sotāpattiphale vineti,",
  "atk-s0103a10:3_22": "moggallāno uttamatthe”ti.",
  "atk-s0103a10:4_0": "Tadāpi bhagavā imehi bhikkhūhi saddhiṁ paṭisanthāraṁ katvā tesaṁ bhikkhūnaṁ āsayaṁ upaparikkhanto “ime bhikkhū sāvakavineyyā”ti addasa.",
  "atk-s0103a10:4_1": "Sāvakavineyyā nāma ye buddhānampi dhammadesanāya bujjhanti sāvakānampi.",
  "atk-s0103a10:4_2": "Buddhavineyyā pana sāvakā bodhetuṁ na sakkonti.",
  "atk-s0103a10:4_3": "Sāvakavineyyabhāvaṁ pana etesaṁ ñatvā katarassa bhikkhuno desanāya bujjhissantīti olokento sāriputtassāti disvā therassa santikaṁ pesesi.",
  "atk-s0103a10:4_4": "Thero te bhikkhū pucchi “satthu santikaṁ gatattha āvuso”ti. “Āma,",
  "atk-s0103a10:4_5": "gatamha satthārā pana amhe tumhākaṁ santikaṁ pesitā”ti.",
  "atk-s0103a10:4_6": "Tato thero “ime bhikkhū mayhaṁ desanāya bujjhissanti,",
  "atk-s0103a10:4_7": "kīdisī nu kho tesaṁ desanā vaṭṭatī”ti cintento “ime bhikkhū samaggārāmā,",
  "atk-s0103a10:4_8": "sāmaggirasassa dīpikā nesaṁ desanā vaṭṭatī”ti sanniṭṭhānaṁ katvā tathārūpaṁ desanaṁ desetukāmo dasuttaraṁ pavakkhāmītiādimāha.",
  "atk-s0103a10:4_9": "Tattha dasadhā mātikaṁ ṭhapetvā vibhattoti dasuttaro,",
  "atk-s0103a10:4_10": "ekakato paṭṭhāya yāva dasakā gatotipi dasuttaro,",
  "atk-s0103a10:4_11": "ekekasmiṁ pabbe dasa dasa pañhā visesitātipi dasuttaro,",
  "atk-s0103a10:4_12": "taṁ dasuttaraṁ.",
  "atk-s0103a10:4_13": "Pavakkhāmīti kathessāmi.",
  "atk-s0103a10:4_14": "Dhammanti suttaṁ.",
  "atk-s0103a10:4_15": "Nibbānapattiyāti nibbānapaṭilābhatthāya.",
  "atk-s0103a10:4_16": "Dukkhassantakiriyāyāti sakalassa vaṭṭadukkhassa pariyantakaraṇatthaṁ.",
  "atk-s0103a10:4_17": "Sabbaganthappamocananti abhijjhākāyaganthādīnaṁ sabbaganthānaṁ pamocanaṁ.",
  "atk-s0103a10:5_0": "Iti thero desanaṁ uccaṁ karonto bhikkhūnaṁ tattha pemaṁ janento evametaṁ uggahetabbaṁ pariyāpuṇitabbaṁ",
  "atk-s0103a10:5_1": "dhāretabbaṁ vācetabbaṁ maññissantīti catūhi padehi vaṇṇaṁ kathesi,",
  "atk-s0103a10:5_2": "“ekāyano ayaṁ,",
  "atk-s0103a10:5_3": "bhikkhave,",
  "atk-s0103a10:5_4": "maggo”tiādinā nayena tesaṁ tesaṁ suttānaṁ bhagavā viya.",
  "atk-s0103a10:6_0": "Ekadhammavaṇṇanā",
  "atk-s0103a10:7_0": "351. (Ka) tattha bahukāroti bahūpakāro.",
  "atk-s0103a10:8_0": "(Kha) bhāvetabboti vaḍḍhetabbo.",
  "atk-s0103a10:9_0": "(Ga) pariññeyyoti tīhi pariññāhi parijānitabbo.",
  "atk-s0103a10:10_0": "(Gha) pahātabboti pahānānupassanāya pajahitabbo.",
  "atk-s0103a10:11_0": "(Ṅa) hānabhāgiyoti apāyagāmiparihānāya saṁvattanako.",
  "atk-s0103a10:12_0": "(Ca) visesabhāgiyoti visesagāmivisesāya saṁvattanako.",
  "atk-s0103a10:13_0": "(Cha) duppaṭivijjhoti duppaccakkhakaro.",
  "atk-s0103a10:14_0": "(Ja) uppādetabboti nipphādetabbo.",
  "atk-s0103a10:15_0": "(Jha) abhiññeyyoti ñātapariññāya abhijānitabbo.",
  "atk-s0103a10:16_0": "(Ña) sacchikātabboti paccakkhaṁ kātabbo.",
  "atk-s0103a10:17_0": "Evaṁ sabbattha mātikāsu attho veditabbo.",
  "atk-s0103a10:17_1": "Iti āyasmā sāriputto yathā nāma dakkho veḷukāro sammukhībhūtaṁ veḷuṁ chetvā niggaṇṭhiṁ katvā dasadhā",
  "atk-s0103a10:17_2": "khaṇḍe katvā ekamekaṁ khaṇḍaṁ hīraṁ hīraṁ karonto phāleti,",
  "atk-s0103a10:17_3": "evameva tesaṁ bhikkhūnaṁ sappāyaṁ desanaṁ upaparikkhitvā dasadhā mātikaṁ ṭhapetvā ekekakoṭṭhāse ekekapadaṁ vibhajanto “katamo eko dhammo bahukāro,",
  "atk-s0103a10:17_4": "appamādo kusalesu dhammesūti”tiādinā nayena desanaṁ vitthāretuṁ āraddho.",
  "atk-s0103a10:18_0": "Tattha appamādo kusalesu dhammesūti sabbatthakaṁ upakārakaṁ appamādaṁ kathesi.",
  "atk-s0103a10:18_1": "Ayañhi appamādo nāma sīlapūraṇe,",
  "atk-s0103a10:18_2": "indriyasaṁvare,",
  "atk-s0103a10:18_3": "bhojane mattaññutāya,",
  "atk-s0103a10:18_4": "jāgariyānuyoge,",
  "atk-s0103a10:18_5": "sattasu saddhammesu,",
  "atk-s0103a10:18_6": "vipassanāgabbhaṁ gaṇhāpane,",
  "atk-s0103a10:18_7": "atthapaṭisambhidādīsu,",
  "atk-s0103a10:18_8": "sīlakkhandhādipañcadhammakkhandhesu,",
  "atk-s0103a10:18_9": "ṭhānāṭṭhānesu,",
  "atk-s0103a10:18_10": "mahāvihārasamāpattiyaṁ,",
  "atk-s0103a10:18_11": "ariyasaccesu,",
  "atk-s0103a10:18_12": "satipaṭṭhānādīsu,",
  "atk-s0103a10:18_13": "bodhipakkhiyesu,",
  "atk-s0103a10:18_14": "vipassanāñāṇādīsu aṭṭhasu vijjāsūti sabbesu anavajjaṭṭhena kusalesu dhammesu bahūpakāro.",
  "atk-s0103a10:19_0": "Teneva naṁ bhagavā “yāvatā,",
  "atk-s0103a10:19_1": "bhikkhave,",
  "atk-s0103a10:19_2": "sattā apadā vā…pe…",
  "atk-s0103a10:19_3": "tathāgato tesaṁ aggamakkhāyati.",
  "atk-s0103a10:19_4": "Evameva kho,",
  "atk-s0103a10:19_5": "bhikkhave,",
  "atk-s0103a10:19_6": "ye keci kusalā dhammā,",
  "atk-s0103a10:19_7": "sabbete appamādamūlakā appamādasamosaraṇā,",
  "atk-s0103a10:19_8": "appamādo tesaṁ dhammānaṁ aggamakkhāyatī”tiādinā nayena hatthipadādīhi opammehi opamento saṁyuttanikāyeappamādavagge nānappakāraṁ thometi.",
  "atk-s0103a10:19_9": "Taṁ sabbaṁ ekapadeneva saṅgahetvā thero appamādo kusalesu dhammesūti āha.",
  "atk-s0103a10:19_10": "Dhammapade appamādavaggenāpissa bahūpakāratā dīpetabbā.",
  "atk-s0103a10:19_11": "Asokavatthunāpi dīpetabbā –",
  "atk-s0103a10:20_0": "(Ka) asokarājā hi nigrodhasāmaṇerassa “appamādo amatapada”nti gāthaṁ sutvā eva “tiṭṭha, tāta,",
  "atk-s0103a10:20_1": "mayhaṁ tayā tepiṭakaṁ buddhavacanaṁ kathita”nti sāmaṇere pasīditvā caturāsītivihārasahassāni kāresi.",
  "atk-s0103a10:20_2": "Iti thāmasampannena bhikkhunā appamādassa bahūpakāratā tīhi piṭakehi dīpetvā kathetabbā.",
  "atk-s0103a10:20_3": "Yaṁkiñci suttaṁ vā gāthaṁ vā appamādadīpanatthaṁ āharanto “aṭṭhāne ṭhatvā āharasi,",
  "atk-s0103a10:20_4": "atitthena pakkhando”ti na vattabbo.",
  "atk-s0103a10:20_5": "Dhammakathikassevettha thāmo ca balañca pamāṇaṁ.",
  "atk-s0103a10:21_0": "(Kha) kāyagatāsatīti ānāpānaṁ catuiriyāpatho satisampajaññaṁ dvattiṁsākāro catudhātuvavatthānaṁ dasa",
  "atk-s0103a10:21_1": "asubhā nava sivathikā cuṇṇikamanasikāro kesādīsu cattāri rūpajjhānānīti ettha uppannasatiyā etaṁ adhivacanaṁ.",
  "atk-s0103a10:21_2": "Sātasahagatāti ṭhapetvā catutthajjhānaṁ aññattha sātasahagatā hoti sukhasampayuttā,",
  "atk-s0103a10:21_3": "taṁ sandhāyetaṁ vuttaṁ.",
  "atk-s0103a10:22_0": "(Ga) sāsavo upādāniyoti āsavānañceva upādānānañca paccayabhūto. Iti tebhūmakadhammameva niyameti.",
  "atk-s0103a10:23_0": "(Gha) asmimānoti rūpādīsu asmīti māno.",
  "atk-s0103a10:24_0": "(Ṅa) ayoniso manasikāroti anicce niccantiādinā nayena pavatto uppathamanasikāro.",
  "atk-s0103a10:25_0": "(Ca) vipariyāyena yoniso manasikāro veditabbo.",
  "atk-s0103a10:26_0": "(Cha) ānantarikocetosamādhīti aññattha maggānantaraṁ phalaṁ ānantariko cetosamādhi nāma.",
  "atk-s0103a10:26_1": "Idha pana vipassanānantaro maggo vipassanāya vā anantarattā attano vā anantaraṁ phaladāyakattā ānantariko cetosamādhīti adhippeto.",
  "atk-s0103a10:27_0": "(Ja) akuppaṁ ñāṇanti aññattha phalapaññā akuppañāṇaṁ nāma. Idha paccavekkhaṇapaññā adhippetā.",
  "atk-s0103a10:28_0": "(Jha) āhāraṭṭhitikāti paccayaṭṭhitikā.",
  "atk-s0103a10:28_1": "Ayaṁ eko dhammoti yena paccayena tiṭṭhanti,",
  "atk-s0103a10:28_2": "ayaṁ eko dhammo ñātapariññāya abhiññeyyo.",
  "atk-s0103a10:29_0": "(Ña) akuppācetovimuttīti arahattaphalavimutti.",
  "atk-s0103a10:30_0": "Imasmiṁ vāre abhiññāya ñātapariññā kathitā.",
  "atk-s0103a10:30_1": "Pariññāya tīraṇapariññā.",
  "atk-s0103a10:30_2": "Pahātabbasacchikātabbehi pahānapariññā.",
  "atk-s0103a10:30_3": "Duppaṭivijjhoti ettha pana maggo kathito.",
  "atk-s0103a10:30_4": "Sacchikātabboti phalaṁ kathitaṁ,",
  "atk-s0103a10:30_5": "maggo ekasmiṁyeva pade labbhati.",
  "atk-s0103a10:30_6": "Phalaṁ pana anekesupi labbhatiyeva.",
  "atk-s0103a10:31_0": "Bhūtāti sabhāvato vijjamānā.",
  "atk-s0103a10:31_1": "Tacchāti yāthāvā.",
  "atk-s0103a10:31_2": "Tathāti yathā vuttā tathāsabhāvā.",
  "atk-s0103a10:31_3": "Avitathāti yathā vuttā na tathā na honti.",
  "atk-s0103a10:31_4": "Anaññathāti vuttappakārato na aññathā.",
  "atk-s0103a10:31_5": "Sammā tathāgatena abhisambuddhāti tathāgatena bodhipallaṅke nisīditvā hetunā kāraṇena sayameva abhisambuddhā ñātā viditā sacchikatā.",
  "atk-s0103a10:31_6": "Iminā thero “ime dhammā tathāgatena abhisambuddhā,",
  "atk-s0103a10:31_7": "ahaṁ pana tumhākaṁ rañño lekhavācakasadiso”ti jinasuttaṁ dassento okappanaṁ janesi.",
  "atk-s0103a10:32_0": "Ekadhammavaṇṇanā niṭṭhitā.",
  "atk-s0103a10:33_0": "Dvedhammavaṇṇanā",
  "atk-s0103a10:34_0": "352.",
  "atk-s0103a10:34_1": "(Ka) ime dve dhammā bahukārāti ime dve satisampajaññā dhammā sīlapūraṇādīsu appamādo viya sabbattha upakārakā hitāvahā.",
  "atk-s0103a10:35_0": "(Kha) samathoca vipassanā cāti ime dve saṅgītisutte lokiyalokuttarā kathitā.",
  "atk-s0103a10:35_1": "Imasmiṁ dasuttarasutte pubbabhāgā kathitā.",
  "atk-s0103a10:36_0": "(Cha) sattānaṁ saṁkilesāya sattānaṁ visuddhiyāti ayoniso manasikāro hetu ceva paccayo ca sattānaṁ saṁkilesāya,",
  "atk-s0103a10:36_1": "yoniso manasikāro visuddhiyā.",
  "atk-s0103a10:36_2": "Tathā dovacassatā pāpamittatā saṁkilesāya;",
  "atk-s0103a10:36_3": "sovacassatā kalyāṇamittatā visuddhiyā.",
  "atk-s0103a10:36_4": "Tathā tīṇi akusalamūlāni;",
  "atk-s0103a10:36_5": "tīṇi kusalamūlāni.",
  "atk-s0103a10:36_6": "Cattāro yogā cattāro visaṁyogā.",
  "atk-s0103a10:36_7": "Pañca cetokhilā pañcindriyāni.",
  "atk-s0103a10:36_8": "Cha agāravā cha gāravā.",
  "atk-s0103a10:36_9": "Satta asaddhammā satta saddhammā.",
  "atk-s0103a10:36_10": "Aṭṭha kusītavatthūni aṭṭha ārambhavatthūni.",
  "atk-s0103a10:36_11": "Nava āghātavatthūni nava āghātappaṭivinayā.",
  "atk-s0103a10:36_12": "Dasa akusalakammapathā dasa kusalakammapathāti evaṁ pabhedā ime dve dhammā duppaṭivijjhāti veditabbā.",
  "atk-s0103a10:37_0": "(Jha) saṅkhatā dhātūti paccayehi katā pañcakkhandhā. Asaṅkhatā dhātūti paccayehi akataṁ nibbānaṁ.",
  "atk-s0103a10:38_0": "(Ña) vijjā ca vimutti cāti ettha vijjāti tisso vijjā. Vimuttīti arahattaphalaṁ.",
  "atk-s0103a10:39_0": "Imasmiṁ vāre abhiññādīni ekakasadisāneva,",
  "atk-s0103a10:39_1": "uppādetabbapade pana maggo kathito,",
  "atk-s0103a10:39_2": "sacchikātabbapade phalaṁ.",
  "atk-s0103a10:40_0": "Dvedhammavaṇṇanā niṭṭhitā.",
  "atk-s0103a10:41_0": "Tayodhammavaṇṇanā",
  "atk-s0103a10:42_0": "353.",
  "atk-s0103a10:42_1": "(Cha) kāmānametaṁ nissaraṇaṁ yadidaṁ nekkhammanti ettha nekkhammanti anāgāmimaggo adhippeto.",
  "atk-s0103a10:42_2": "So hi sabbaso kāmānaṁ nissaraṇaṁ.",
  "atk-s0103a10:42_3": "Rūpānaṁ nissaraṇaṁ yadidaṁ āruppanti ettha āruppepi arahattamaggo.",
  "atk-s0103a10:42_4": "Puna uppattinivāraṇato sabbaso rūpānaṁ nissaraṇaṁ nāma.",
  "atk-s0103a10:42_5": "Nirodho tassanissaraṇanti idha arahattaphalaṁ nirodhoti adhippetaṁ.",
  "atk-s0103a10:42_6": "Arahattaphalena hi nibbāne diṭṭhe puna āyatiṁ sabbasaṅkhārā na hontīti arahattaṁ saṅkhatanirodhassa paccayattā nirodhoti vuttaṁ.",
  "atk-s0103a10:43_0": "(Ja) atītaṁse ñāṇanti atītaṁsārammaṇaṁ ñāṇaṁ itaresupi eseva nayo.",
  "atk-s0103a10:44_0": "Imasmimpi vāre abhiññādayo ekakasadisāva.",
  "atk-s0103a10:44_1": "Duppaṭivijjhapade pana maggo kathito,",
  "atk-s0103a10:44_2": "sacchikātabbe phalaṁ.",
  "atk-s0103a10:45_0": "Tayodhammavaṇṇanā niṭṭhitā.",
  "atk-s0103a10:46_0": "Cattārodhammavaṇṇanā",
  "atk-s0103a10:47_0": "354.",
  "atk-s0103a10:47_1": "(Ka) cattāri cakkānīti ettha cakkaṁ nāma dārucakkaṁ,",
  "atk-s0103a10:47_2": "ratanacakkaṁ,",
  "atk-s0103a10:47_3": "dhammacakkaṁ,",
  "atk-s0103a10:47_4": "iriyāpathacakkaṁ,",
  "atk-s0103a10:47_5": "sampatticakkanti pañcavidhaṁ.",
  "atk-s0103a10:47_6": "Tattha “yaṁ panidaṁ samma,",
  "atk-s0103a10:47_7": "rathakāra,",
  "atk-s0103a10:47_8": "cakkaṁ chahi māsehi niṭṭhitaṁ,",
  "atk-s0103a10:47_9": "chārattūnehī”ti idaṁ dārucakkaṁ.",
  "atk-s0103a10:47_10": "“Pitarā pavattitaṁ cakkaṁ anuppavattetī”ti idaṁ ratanacakkaṁ.",
  "atk-s0103a10:47_11": "“Pavattitaṁ cakka”nti idaṁ dhammacakkaṁ.",
  "atk-s0103a10:47_12": "“Catucakkaṁ navadvāra”nti idaṁ iriyāpathacakkaṁ.",
  "atk-s0103a10:47_13": "“Cattārimāni,",
  "atk-s0103a10:47_14": "bhikkhave, cakkāni,",
  "atk-s0103a10:47_15": "yehi samannāgatānaṁ devamanussānaṁ catucakkaṁ pavattatī”ti idaṁ sampatticakkaṁ.",
  "atk-s0103a10:47_16": "Idhāpi etadeva adhippetaṁ.",
  "atk-s0103a10:48_0": "Patirūpadesavāsoti yattha catasso parisā sandissanti,",
  "atk-s0103a10:48_1": "evarūpe anucchavike dese vāso.",
  "atk-s0103a10:48_2": "Sappurisūpanissayoti buddhādīnaṁ sappurisānaṁ avassayanaṁ sevanaṁ bhajanaṁ.",
  "atk-s0103a10:48_3": "Attasammāpaṇidhīti attano sammā ṭhapanaṁ,",
  "atk-s0103a10:48_4": "sace pana pubbe assaddhādīhi samannāgato hoti,",
  "atk-s0103a10:48_5": "tāni pahāya saddhādīsu patiṭṭhāpanaṁ.",
  "atk-s0103a10:48_6": "Pubbe ca katapuññatāti pubbe upacitakusalatā.",
  "atk-s0103a10:48_7": "Idamevettha pamāṇaṁ.",
  "atk-s0103a10:48_8": "Yena hi ñāṇasampayuttacittena kusalaṁ kataṁ hoti,",
  "atk-s0103a10:48_9": "tadeva kusalaṁ taṁ purisaṁ patirūpadese upaneti,",
  "atk-s0103a10:48_10": "sappurise bhajāpesi.",
  "atk-s0103a10:48_11": "So eva ca puggalo attānaṁ sammā ṭhapeti.",
  "atk-s0103a10:48_12": "Catūsu āhāresu paṭhamo lokiyova.",
  "atk-s0103a10:48_13": "Sesā pana tayo saṅgītisutte lokiyalokuttaramissakā kathitā.",
  "atk-s0103a10:48_14": "Idha pubbabhāge lokiyā.",
  "atk-s0103a10:49_0": "(Ca) kāmayogavisaṁyogādayo anāgāmimaggādivasena veditabbā.",
  "atk-s0103a10:50_0": "(Cha) hānabhāgiyādīsu paṭhamassa jhānassa lābhī kāmasahagatā saññāmanasikārā samudācaranti hānabhāgiyo samādhi.",
  "atk-s0103a10:50_1": "Tadanudhammatā sati santiṭṭhati ṭhitibhāgiyo samādhi.",
  "atk-s0103a10:50_2": "Vitakkasahagatā saññāmanasikārā samudācaranti visesabhāgiyo samādhi.",
  "atk-s0103a10:50_3": "Nibbidāsahagatā saññāmanasikārā samudācaranti virāgūpasañhito nibbedhabhāgiyo samādhīti iminā nayena sabbasamāpattiyo vitthāretvā attho veditabbo.",
  "atk-s0103a10:50_4": "Visuddhimagge panassa vinicchayakathā kathitāva.",
  "atk-s0103a10:51_0": "Imasmimpi vāre abhiññādīni ekakasadisāneva.",
  "atk-s0103a10:51_1": "Abhiññāpade panettha maggo kathito.",
  "atk-s0103a10:51_2": "Sacchikātabbapade phalaṁ.",
  "atk-s0103a10:52_0": "Cattārodhammavaṇṇanā niṭṭhitā.",
  "atk-s0103a10:53_0": "Pañcadhammavaṇṇanā",
  "atk-s0103a10:54_0": "355.",
  "atk-s0103a10:54_1": "(Kha) pītipharaṇatādīsu pītiṁ pharamānā uppajjatīti dvīsu jhānesu paññā pītipharaṇatā nāma.",
  "atk-s0103a10:54_2": "Sukhaṁ pharamānaṁ uppajjatīti tīsu jhānesu paññā sukhapharaṇatā nāma.",
  "atk-s0103a10:54_3": "Paresaṁ ceto pharamānā uppajjatīti cetopariyapaññā cetopharaṇatā nāma.",
  "atk-s0103a10:54_4": "Ālokapharaṇe uppajjatīti dibbacakkhupaññā ālokapharaṇatā nāma.",
  "atk-s0103a10:54_5": "Paccavekkhaṇañāṇaṁ paccavekkhaṇanimittaṁ nāma.",
  "atk-s0103a10:54_6": "Vuttampi cetaṁ “dvīsu jhānesu paññā pītipharaṇatā,",
  "atk-s0103a10:54_7": "tīsu jhānesu paññā sukhapharaṇatā.",
  "atk-s0103a10:54_8": "Paracitte paññā cetopharaṇatā,",
  "atk-s0103a10:54_9": "dibbacakkhu ālokapharaṇatā.",
  "atk-s0103a10:54_10": "Tamhā tamhā samādhimhā vuṭṭhitassa paccavekkhaṇañāṇaṁ paccavekkhaṇanimitta”nti.",
  "atk-s0103a10:55_0": "Tattha pītipharaṇatā sukhapharaṇatā dve pādā viya.",
  "atk-s0103a10:55_1": "Cetopharaṇatā ālokapharaṇatā dve hatthā viya.",
  "atk-s0103a10:55_2": "Abhiññāpādakajjhānaṁ majjhimakāyo viya.",
  "atk-s0103a10:55_3": "Paccavekkhaṇanimittaṁ sīsaṁ viya.",
  "atk-s0103a10:55_4": "Iti āyasmā sāriputtatthero pañcaṅgikaṁ sammāsamādhiṁ aṅgapaccaṅgasampannaṁ purisaṁ katvā dassesi.",
  "atk-s0103a10:56_0": "(Ja) ayaṁ samādhi paccuppannasukho ce vātiādīsu arahattaphalasamādhi adhippeto.",
  "atk-s0103a10:56_1": "So hi appitappitakkhaṇe sukhattā paccuppannasukho.",
  "atk-s0103a10:56_2": "Purimo purimo pacchimassa pacchimassa samādhisukhassa paccayattā āyatiṁ sukhavipāko.",
  "atk-s0103a10:57_0": "Kilesehi ārakattā ariyo.",
  "atk-s0103a10:57_1": "Kāmāmisavaṭṭāmisalokāmisānaṁ abhāvā nirāmiso.",
  "atk-s0103a10:57_2": "Buddhādīhi mahāpurisehi sevitattā akāpurisasevito.",
  "atk-s0103a10:57_3": "Aṅgasantatāya ārammaṇasantatāya sabbakilesadarathasantatāya ca santo.",
  "atk-s0103a10:57_4": "Atappanīyaṭṭhena paṇīto.",
  "atk-s0103a10:57_5": "Kilesapaṭippassaddhiyā laddhattā kilesapaṭippassaddhibhāvaṁ vā laddhattā paṭippassaddhaladdho.",
  "atk-s0103a10:57_6": "Paṭippassaddhaṁ paṭippassaddhīti hi idaṁ atthato ekaṁ.",
  "atk-s0103a10:57_7": "Paṭippassaddhakilesena vā arahatā laddhattā paṭippassaddhaladdho.",
  "atk-s0103a10:57_8": "Ekodibhāvena adhigatattā ekodibhāvameva vā adhigatattā ekodibhāvādhigato.",
  "atk-s0103a10:57_9": "Appaguṇasāsavasamādhi viya sasaṅkhārena sappayogena cittena paccanīkadhamme niggayha kilese vāretvā anadhigatattā nasasaṅkhāraniggayhavāritagato.",
  "atk-s0103a10:57_10": "Tañca samādhiṁ samāpajjanto tato vā vuṭṭhahanto sativepullapattattā.",
  "atk-s0103a10:57_11": "Satova samāpajjati sato vuṭṭhahati.",
  "atk-s0103a10:57_12": "Yathāparicchinnakālavasena vā sato samāpajjati sato vuṭṭhahati.",
  "atk-s0103a10:57_13": "Tasmā yadettha “ayaṁ samādhi paccuppannasukho ceva āyatiñca sukhavipāko”ti evaṁ paccavekkhamānassa paccattaṁyeva aparappaccayaṁ ñāṇaṁ uppajjati,",
  "atk-s0103a10:57_14": "taṁ ekamaṅgaṁ.",
  "atk-s0103a10:57_15": "Esa nayo sesesupi.",
  "atk-s0103a10:57_16": "Evamimehi pañcahi paccavekkhaṇañāṇehi ayaṁ samādhi “pañcañāṇiko sammāsamādhī”ti vutto.",
  "atk-s0103a10:58_0": "Imasmiṁ vāre visesabhāgiyapade maggo kathito. Sacchikātabbapade phalaṁ. Sesaṁ purimasadisameva.",
  "atk-s0103a10:59_0": "Chadhammavaṇṇanā",
  "atk-s0103a10:60_0": "356. Chakkesu sabbaṁ uttānatthameva. Duppaṭivijjhapade panettha maggo kathito. Sesaṁ purimasadisaṁ.",
  "atk-s0103a10:61_0": "Sattadhammavaṇṇanā",
  "atk-s0103a10:62_0": "357.",
  "atk-s0103a10:62_1": "(Ña) sammappaññāyasudiṭṭhā hontīti hetunā nayena vipassanāñāṇena sudiṭṭhā honti.",
  "atk-s0103a10:62_2": "Kāmāti vatthukāmā ca kilesakāmā ca,",
  "atk-s0103a10:62_3": "dvepi sapariḷāhaṭṭhena aṅgārakāsu viya sudiṭṭhā honti.",
  "atk-s0103a10:62_4": "Vivekaninnanti nibbānaninnaṁ.",
  "atk-s0103a10:62_5": "Poṇaṁ pabbhāranti ninnassetaṁ vevacanaṁ.",
  "atk-s0103a10:62_6": "Byantībhūtanti niyatibhūtaṁ.",
  "atk-s0103a10:62_7": "Nittaṇhanti attho. Kuto?",
  "atk-s0103a10:62_8": "Sabbaso āsavaṭṭhānīyehi dhammehi tebhūmakadhammehīti attho.",
  "atk-s0103a10:62_9": "Idha bhāvetabbapade maggo kathito.",
  "atk-s0103a10:62_10": "Sesaṁ purimasadisameva.",
  "atk-s0103a10:63_0": "Aṭṭhadhammavaṇṇanā",
  "atk-s0103a10:64_0": "358.",
  "atk-s0103a10:64_1": "(Ka) ādibrahmacariyikāya paññāyāti sikkhattayasaṅgahassa maggabrahmacariyassa ādibhūtāya pubbabhāge taruṇasamathavipassanāpaññāya.",
  "atk-s0103a10:64_2": "Aṭṭhaṅgikassa vā maggassa ādibhūtāya sammādiṭṭhipaññāya.",
  "atk-s0103a10:64_3": "Tibbanti balavaṁ.",
  "atk-s0103a10:64_4": "Hirottappanti hirī ca ottappañca.",
  "atk-s0103a10:64_5": "Pemanti gehassitapemaṁ.",
  "atk-s0103a10:64_6": "Gāravoti garucittabhāvo.",
  "atk-s0103a10:64_7": "Garubhāvanīyañhi upanissāya viharato kilesā nuppajjanti ovādānusāsaniṁ labhati.",
  "atk-s0103a10:64_8": "Tasmā taṁ nissāya vihāro paññāpaṭilābhassa paccayo hoti.",
  "atk-s0103a10:65_0": "(Cha) akkhaṇesu yasmā petā asurānaṁ āvāhanaṁ gacchanti,",
  "atk-s0103a10:65_1": "vivāhanaṁ gacchanti,",
  "atk-s0103a10:65_2": "tasmā pettivisayeneva asurakāyo gahitoti veditabbo.",
  "atk-s0103a10:66_0": "(Ja) appicchassāti ettha paccayaappiccho,",
  "atk-s0103a10:66_1": "adhigamaappiccho,",
  "atk-s0103a10:66_2": "pariyattiappiccho,",
  "atk-s0103a10:66_3": "dhutaṅgaappicchoti cattāro appicchā.",
  "atk-s0103a10:66_4": "Tattha paccayaappiccho bahuṁ dente appaṁ gaṇhāti,",
  "atk-s0103a10:66_5": "appaṁ dente appataraṁ vā gaṇhāti,",
  "atk-s0103a10:66_6": "na vā gaṇhāti,",
  "atk-s0103a10:66_7": "na anavasesagāhī hoti.",
  "atk-s0103a10:66_8": "Adhigamaappiccho majjhantikatthero viya attano adhigamaṁ aññesaṁ jānituṁ na deti.",
  "atk-s0103a10:66_9": "Pariyattiappiccho tepiṭakopi samāno na bahussutabhāvaṁ jānāpetukāmo hoti sāketatissatthero viya.",
  "atk-s0103a10:66_10": "Dhutaṅgaappiccho dhutaṅgapariharaṇabhāvaṁ aññesaṁ jānituṁ na deti dvebhātikattheresu jeṭṭhakatthero viya.",
  "atk-s0103a10:66_11": "Vatthu visuddhimagge kathitaṁ.",
  "atk-s0103a10:66_12": "Ayaṁ dhammoti evaṁ santaguṇanigūhanena ca paccayapaṭiggahaṇe mattaññutāya ca appicchassa puggalassa ayaṁ navalokuttaradhammo sampajjati,",
  "atk-s0103a10:66_13": "no mahicchassa.",
  "atk-s0103a10:66_14": "Evaṁ sabbattha yojetabbaṁ.",
  "atk-s0103a10:67_0": "Santuṭṭhassāti catūsu paccayesu tīhi santosehi santuṭṭhassa.",
  "atk-s0103a10:67_1": "Pavivittassāti kāyacittaupadhivivekehi vivittassa.",
  "atk-s0103a10:67_2": "Tattha kāyaviveko nāma gaṇasaṅgaṇikaṁ vinodetvā aṭṭhaārambhavatthuvasena ekībhāvo.",
  "atk-s0103a10:67_3": "Ekībhāvamattena pana kammaṁ na nipphajjatīti kasiṇaparikammaṁ katvā aṭṭha samāpattiyo nibbatteti,",
  "atk-s0103a10:67_4": "ayaṁ cittaviveko nāma.",
  "atk-s0103a10:67_5": "Samāpattimatteneva kammaṁ na nipphajjatīti jhānaṁ pādakaṁ katvā saṅkhāre sammasitvā saha paṭisambhidāhi arahattaṁ pāpuṇāti,",
  "atk-s0103a10:67_6": "ayaṁ upadhiviveko nāma.",
  "atk-s0103a10:67_7": "Tenāha bhagavā –",
  "atk-s0103a10:67_8": "“kāyaviveko ca vivekaṭṭhakāyānaṁ nekkhammābhiratānaṁ.",
  "atk-s0103a10:67_9": "Cittaviveko ca parisuddhacittānaṁ paramavodānappattānaṁ.",
  "atk-s0103a10:67_10": "Upadhiviveko ca nirupadhīnaṁ puggalānaṁ visaṅkhāragatāna”nti.",
  "atk-s0103a10:68_0": "Saṅgaṇikārāmassāti gaṇasaṅgaṇikāya ceva kilesasaṅgaṇikāya ca ratassa.",
  "atk-s0103a10:68_1": "Āraddhavīriyassāti kāyikacetasikavīriyavasena āraddhavīriyassa.",
  "atk-s0103a10:68_2": "Upaṭṭhitasatissāti catusatipaṭṭhānavasena upaṭṭhitasatissa.",
  "atk-s0103a10:68_3": "Samāhitassāti ekaggacittassa.",
  "atk-s0103a10:68_4": "Paññavatoti kammassakatapaññāya paññavato.",
  "atk-s0103a10:68_5": "Nippapañcassāti vigatamānataṇhādiṭṭhipapañcassa.",
  "atk-s0103a10:69_0": "Idha bhāvetabbapade maggo kathito. Sesaṁ purimasadisameva.",
  "atk-s0103a10:70_0": "Navadhammavaṇṇanā",
  "atk-s0103a10:71_0": "359.",
  "atk-s0103a10:71_1": "(Kha) sīlavisuddhīti visuddhiṁ pāpetuṁ samatthaṁ catupārisuddhisīlaṁ.",
  "atk-s0103a10:71_2": "Pārisuddhipadhāniyaṅganti parisuddhabhāvassa padhānaṅgaṁ.",
  "atk-s0103a10:71_3": "Cittavisuddhīti vipassanāya padaṭṭhānabhūtā aṭṭha paguṇasamāpattiyo.",
  "atk-s0103a10:71_4": "Diṭṭhivisuddhīti sapaccayanāmarūpadassanaṁ.",
  "atk-s0103a10:71_5": "Kaṅkhāvitaraṇavisuddhīti paccayākārañāṇaṁ.",
  "atk-s0103a10:71_6": "Addhattayepi hi paccayavaseneva dhammā pavattantīti passato kaṅkhaṁ vitarati.",
  "atk-s0103a10:71_7": "Maggāmaggañāṇadassanavisuddhīti obhāsādayo na maggo,",
  "atk-s0103a10:71_8": "vīthippaṭipannaṁ udayabbayañāṇaṁ maggoti evaṁ maggāmagge ñāṇaṁ.",
  "atk-s0103a10:71_9": "Paṭipadāñāṇadassanavisuddhīti rathavinīte vuṭṭhānagāminivipassanā kathitā,",
  "atk-s0103a10:71_10": "idha taruṇavipassanā.",
  "atk-s0103a10:71_11": "Ñāṇadassanavisuddhīti rathavinīte maggo kathito,",
  "atk-s0103a10:71_12": "idha vuṭṭhānagāminivipassanā.",
  "atk-s0103a10:71_13": "Etā pana sattapi visuddhiyo vitthārena visuddhimagge kathitā.",
  "atk-s0103a10:71_14": "Paññāti arahattaphalapaññā.",
  "atk-s0103a10:71_15": "Vimuttipi arahattaphalavimuttiyeva.",
  "atk-s0103a10:72_0": "(Cha) dhātunānattaṁ paṭicca uppajjati phassanānattanti cakkhādidhātunānattaṁ paṭicca cakkhusamphassādinānattaṁ uppajjatīti attho.",
  "atk-s0103a10:72_1": "Phassanānattaṁ paṭiccāti cakkhusamphassādinānattaṁ paṭicca.",
  "atk-s0103a10:72_2": "Vedanānānattanti cakkhusamphassajādivedanānānattaṁ.",
  "atk-s0103a10:72_3": "Saññānānattaṁ paṭiccāti kāmasaññādinānattaṁ paṭicca.",
  "atk-s0103a10:72_4": "Saṅkappanānattanti kāmasaṅkappādinānattaṁ.",
  "atk-s0103a10:72_5": "Saṅkappanānattaṁ paṭicca uppajjati chandanānattanti saṅkappanānattatāya rūpe chando sadde chandoti evaṁ chandanānattaṁ uppajjati.",
  "atk-s0103a10:72_6": "Pariḷāhanānattanti chandanānattatāya rūpapariḷāho saddapariḷāhoti evaṁ pariḷāhanānattaṁ uppajjati.",
  "atk-s0103a10:72_7": "Pariyesanānānattanti pariḷāhanānattatāya rūpapariyesanādinānattaṁ uppajjati.",
  "atk-s0103a10:72_8": "Lābhanānattanti pariyesanānānattatāya rūpapaṭilābhādinānattaṁ uppajjati.",
  "atk-s0103a10:73_0": "(Ja) saññāsu maraṇasaññāti maraṇānupassanāñāṇe saññā.",
  "atk-s0103a10:73_1": "Āhārepaṭikūlasaññāti āhāraṁ pariggaṇhantassa uppannasaññā.",
  "atk-s0103a10:73_2": "Sabbalokeanabhiratisaññāti sabbasmiṁ vaṭṭe ukkaṇṭhantassa uppannasaññā.",
  "atk-s0103a10:73_3": "Sesā heṭṭhā kathitā eva.",
  "atk-s0103a10:73_4": "Idha bahukārapade maggo kathito.",
  "atk-s0103a10:73_5": "Sesaṁ purimasadisameva.",
  "atk-s0103a10:74_0": "Dasadhammavaṇṇanā",
  "atk-s0103a10:75_0": "360.",
  "atk-s0103a10:75_1": "(Jha) nijjaravatthūnīti nijjarakāraṇāni.",
  "atk-s0103a10:75_2": "Micchādiṭṭhi nijjiṇṇā hotīti ayaṁ heṭṭhā vipassanāyapi nijjiṇṇā eva pahīnā.",
  "atk-s0103a10:75_3": "Kasmā puna gahitāti asamucchinnattā.",
  "atk-s0103a10:75_4": "Vipassanāya hi kiñcāpi jiṇṇā,",
  "atk-s0103a10:75_5": "na pana samucchinnā,",
  "atk-s0103a10:75_6": "maggo pana uppajjitvā taṁ samucchindati,",
  "atk-s0103a10:75_7": "na puna vuṭṭhātuṁ deti.",
  "atk-s0103a10:75_8": "Tasmā puna gahitā.",
  "atk-s0103a10:75_9": "Evaṁ sabbapadesu nayo netabbo.",
  "atk-s0103a10:76_0": "Ettha ca sammādiṭṭhipaccayā catusaṭṭhi dhammā bhāvanāpāripūriṁ gacchanti.",
  "atk-s0103a10:76_1": "Katame catusaṭṭhi?",
  "atk-s0103a10:76_2": "Sotāpattimaggakkhaṇe adhimokkhaṭṭhena saddhindriyaṁ paripūreti,",
  "atk-s0103a10:76_3": "paggahaṭṭhena vīriyindriyaṁ paripūreti,",
  "atk-s0103a10:76_4": "anussaraṇaṭṭhena satindriyaṁ paripūreti,",
  "atk-s0103a10:76_5": "avikkhepaṭṭhena samādhindriyaṁ paripūreti,",
  "atk-s0103a10:76_6": "dassanaṭṭhena paññindriyaṁ paripūreti,",
  "atk-s0103a10:76_7": "vijānanaṭṭhena manindriyaṁ,",
  "atk-s0103a10:76_8": "abhinandanaṭṭhena somanassindriyaṁ,",
  "atk-s0103a10:76_9": "pavattasantatiadhipateyyaṭṭhena jīvitindriyaṁ paripūreti…pe…",
  "atk-s0103a10:76_10": "arahattaphalakkhaṇe adhimokkhaṭṭhena saddhindriyaṁ,",
  "atk-s0103a10:76_11": "pavattasantatiadhipateyyaṭṭhena jīvitindriyaṁ paripūretīti evaṁ catūsu maggesu catūsu phalesu aṭṭha aṭṭha hutvā catusaṭṭhi dhammā pāripūriṁ gacchanti.",
  "atk-s0103a10:76_12": "Idha abhiññeyyapade maggo kathito.",
  "atk-s0103a10:76_13": "Sesaṁ purimasadisameva.",
  "atk-s0103a10:77_0": "Idha ṭhatvā pañhā samodhānetabbā.",
  "atk-s0103a10:77_1": "Dasake sataṁ pañhā kathitā.",
  "atk-s0103a10:77_2": "Ekake ca navake ca sataṁ,",
  "atk-s0103a10:77_3": "duke ca aṭṭhake ca sataṁ,",
  "atk-s0103a10:77_4": "tike ca sattake ca sataṁ,",
  "atk-s0103a10:77_5": "catukke ca chakke ca sataṁ,",
  "atk-s0103a10:77_6": "pañcake paññāsāti aḍḍhachaṭṭhāni pañhasatāni kathitāni honti.",
  "atk-s0103a10:78_0": "“Idamavoca āyasmā sāriputto,",
  "atk-s0103a10:78_1": "attamanā te bhikkhū āyasmato sāriputtassa bhāsitaṁ abhinandu”nti sādhu,",
  "atk-s0103a10:78_2": "sādhūti abhinandantā sirasā sampaṭicchiṁsu.",
  "atk-s0103a10:78_3": "Tāya ca pana attamanatāya imameva suttaṁ āvajjamānā pañcasatāpi te bhikkhū saha paṭisambhidāhi aggaphale arahatte patiṭṭhahiṁsūti.",
  "atk-s0103a10:79_0": "Sumaṅgalavilāsiniyā dīghanikāyaṭṭhakathāya",
  "atk-s0103a10:80_0": "Dasuttarasuttavaṇṇanā niṭṭhitā.",
  "atk-s0103a10:81_0": "Niṭṭhitā ca pāthikavaggassa vaṇṇanāti.",
  "atk-s0103a10:82_0": "Pāthikavaggaṭṭhakathā niṭṭhitā.",
  "atk-s0103a10:83_0": "Nigamanakathā",
  "atk-s0103a10:84_0": "Ettāvatā ca –",
  "atk-s0103a10:85_0": "Āyācito sumaṅgala, pariveṇanivāsinā thiraguṇena;",
  "atk-s0103a10:86_0": "Dāṭhānāgasaṅghattherena, theravaṁsanvayena.",
  "atk-s0103a10:87_0": "Dīghāgamavarassa dasabala, guṇagaṇaparidīpanassa aṭṭhakathaṁ;",
  "atk-s0103a10:88_0": "Yaṁ ārabhiṁ sumaṅgala, vilāsiniṁ nāma nāmena.",
  "atk-s0103a10:89_0": "Sā hi mahāṭṭhakathāya, sāramādāya niṭṭhitā;",
  "atk-s0103a10:90_0": "Esā ekāsītipamāṇāya, pāḷiyā bhāṇavārehi.",
  "atk-s0103a10:91_0": "Ekūnasaṭṭhimatto, visuddhimaggopi bhāṇavārehi;",
  "atk-s0103a10:92_0": "Atthappakāsanatthāya, āgamānaṁ kato yasmā.",
  "atk-s0103a10:93_0": "Tasmā tena sahā’yaṁ, aṭṭhakathā bhāṇavāragaṇanāya;",
  "atk-s0103a10:94_0": "Suparimitaparicchinnaṁ, cattālīsasataṁ hoti.",
  "atk-s0103a10:95_0": "Sabbaṁ cattālīsādhikasata, parimāṇaṁ bhāṇavārato evaṁ;",
  "atk-s0103a10:96_0": "Samayaṁ pakāsayantiṁ, mahāvihāre nivāsinaṁ.",
  "atk-s0103a10:97_0": "Mūlakaṭṭhakathāsāra, mādāya mayā imaṁ karontena;",
  "atk-s0103a10:98_0": "Yaṁ puññamupacitaṁ tena, hotu sabbo sukhī lokoti.",
  "atk-s0103a10:99_0": "Paramavisuddhasaddhābuddhivīriyapaṭimaṇḍitena sīlācārajjavamaddavādiguṇasamudayasamuditena sakasamayasamayantaragahanajjhogāhaṇasamatthena",
  "atk-s0103a10:99_1": "paññāveyyattiyasamannāgatena tipiṭakapariyattippabhede sāṭṭhakathe satthusāsane appaṭihatañāṇappabhāvena",
  "atk-s0103a10:99_2": "mahāveyyākaraṇena karaṇasampattijanitasukhaviniggatamadhurodāravacanalāvaṇṇayuttena yuttamuttavādinā",
  "atk-s0103a10:99_3": "vādīvarena mahākavinā pabhinnapaṭisambhidāparivāre chaḷabhiññādippabhedaguṇapaṭimaṇḍite uttarimanussadhamme",
  "atk-s0103a10:99_4": "suppatiṭṭhitabuddhīnaṁ theravaṁsappadīpānaṁ therānaṁ mahāvihāravāsīnaṁ vaṁsālaṅkārabhūtena vipulavisuddhabuddhinā",
  "atk-s0103a10:99_5": "buddhaghosoti garūhi gahitanāmadheyyena therena katā ayaṁ sumaṅgalavilāsinī nāma dīghanikāyaṭṭhakathā –",
  "atk-s0103a10:100_0": "Tāva tiṭṭhatu lokasmiṁ, lokanittharaṇesinaṁ;",
  "atk-s0103a10:101_0": "Dassentī kulaputtānaṁ, nayaṁ diṭṭhivisuddhiyā.",
  "atk-s0103a10:102_0": "Yāva buddhoti nāmampi, suddhacittassa tādino;",
  "atk-s0103a10:103_0": "Lokamhi lokajeṭṭhassa, pavattati mahesinoti.",
  "atk-s0103a10:104_0": "Sumaṅgalavilāsinī nāma",
  "atk-s0103a10:105_0": "Dīghanikāyaṭṭhakathā niṭṭhitā."
}