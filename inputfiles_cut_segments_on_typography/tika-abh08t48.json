{
  "tika-abh08t48:0_0": "24. Catuvīsatimo paricchedo",
  "tika-abh08t48:1_0": "Paccayaniddesavaṇṇanā",
  "tika-abh08t48:2_0": "1395. Idāni nesaṁ paccayavidhiṁ dassetuṁ “yesa”ntiādi āraddhaṁ.",
  "tika-abh08t48:3_0": "Paṭicca enaṁ phalameti pavattati, tiṭṭhati,",
  "tika-abh08t48:3_1": "uppajjati vāti paccayo,",
  "tika-abh08t48:3_2": "hinoti patiṭṭhāti etthāti hetu,",
  "tika-abh08t48:3_3": "anekatthattā dhātusaddānaṁ hi-",
  "tika-abh08t48:3_4": "saddo mūla-",
  "tika-abh08t48:3_5": "saddo viya patiṭṭhattho veditabbo,",
  "tika-abh08t48:3_6": "hinoti vā etena kammanidānabhūtena uddhaṁ ojaṁ atiharantena mūlena viya pādapo tappaccayaṁ phalaṁ gacchati viruḷhiṁ āpajjatīti hetu,",
  "tika-abh08t48:3_7": "hetu ca so mūlaṭṭhena,",
  "tika-abh08t48:3_8": "paccayo ca upakārakaṭṭhenāti hetupaccayo,",
  "tika-abh08t48:3_9": "hetu hutvā paccayo hetubhāvena paccayoti attho.",
  "tika-abh08t48:4_0": "Evaṁ ārammaṇapaccayādīsu daṭṭhabbaṁ.",
  "tika-abh08t48:4_1": "Svāyaṁ paṭisandhiyaṁ kammasamuṭṭhānānaṁ,",
  "tika-abh08t48:4_2": "pavattiyaṁ cittasamuṭṭhānānaṁ rūpānaṁ,",
  "tika-abh08t48:4_3": "ubhayattha sahajātanāmadhammānañca paccayo.",
  "tika-abh08t48:4_4": "Sabbalokiyalokuttaranti iminā paññattiyāpi loke viditabhāvena lokiyapadena saṅgahitattā rūpādibhedesu",
  "tika-abh08t48:4_5": "chabbidhesu saṅkhatāsaṅkhatapaññattidhammesu na koci dhammo ārammaṇapaccayo na hotīti dasseti.",
  "tika-abh08t48:4_6": "Teneva “yaṁ yaṁ dhammaṁ ārabbhā”ti aniyato katoti.",
  "tika-abh08t48:4_7": "Nanu ca “yaṁ yaṁ dhamma”nti vuttattā paññattiyā gahaṇaṁ na hotīti?",
  "tika-abh08t48:4_8": "Nāyaṁ doso dhammasaddassa ñeyyavacanattā.",
  "tika-abh08t48:4_9": "Ārabbhāti ālambitvā,",
  "tika-abh08t48:4_10": "gahetvāti attho.",
  "tika-abh08t48:4_11": "Uppajjantīti idaṁ nidassanamattaṁ.",
  "tika-abh08t48:4_12": "Te pana taṁ ārabbha uppajjanti ceva tiṭṭhanti ca.",
  "tika-abh08t48:4_13": "Yathā hi dubbalo puriso daṇḍaṁ vā rajjuṁ vā ālambitvā uṭṭhahati ceva tiṭṭhati ca,",
  "tika-abh08t48:4_14": "evaṁ cittacetasikā dhammā rūpādiārammaṇaṁ ālambitvā uppajjanti ceva tiṭṭhanti cāti.",
  "tika-abh08t48:5_0": "Jeṭṭhakaṭṭhena upakārako dhammo adhipatipaccayo.",
  "tika-abh08t48:5_1": "Jeṭṭhakaṭṭhenāti ca pamukhabhāvena.",
  "tika-abh08t48:5_2": "Attādhīnānañhi patibhūto dhammo adhipatīti so tesaṁ pamukhabhāvena pavattati.",
  "tika-abh08t48:5_3": "“Chandādhipati chandasampayuttakānaṁ dhammānaṁ taṁsamuṭṭhānānañca rūpānaṁ adhipatipaccayena paccayo”tiādivacanato",
  "tika-abh08t48:5_4": "chandādayo cattāro dhammā sahajātanāmarūpānaṁ sahajātādhipatīti dassento āha “tattha sahajātādhipatī”tiādi.",
  "tika-abh08t48:5_5": "“Chandavato kiṁ nāma kammaṁ na sijjhatī”tiādikaṁ purimābhisaṅkhārūpanissayaṁ labhitvā uppajjamāne cittuppāde",
  "tika-abh08t48:5_6": "chandādayo dhurabhūtā jeṭṭhakabhūtā sampayuttadhamme,",
  "tika-abh08t48:5_7": "taṁsamuṭṭhānarūpe ca sādhayamānā vase vattayamānā hutvā pavattanti,",
  "tika-abh08t48:5_8": "te ca tesaṁ vasena vattanti hīnādibhāvena tadanuvattanato.",
  "tika-abh08t48:5_9": "Tena te adhipatipaccayā honti,",
  "tika-abh08t48:5_10": "no ca kho ekato.",
  "tika-abh08t48:5_11": "Yadā hi chandaṁ dhuraṁ chandaṁ jeṭṭhakaṁ katvā cittaṁ pavattati,",
  "tika-abh08t48:5_12": "tadā chandova adhipati, na itare.",
  "tika-abh08t48:5_13": "Esa nayo sesesupi.",
  "tika-abh08t48:5_14": "Adhipatibhāvopi hi nesaṁ attano pavattinivārake abhibhuyya pavattanato hoti.",
  "tika-abh08t48:5_15": "Avasesanti yathāvuttānaṁ tesaṁ garukātabbatābhāvato,",
  "tika-abh08t48:5_16": "garukatasseva ca ārammaṇādhipatibhāvavacanato.",
  "tika-abh08t48:5_17": "Vuttañhetaṁ “yaṁ yaṁ dhammaṁ garuṁ katvā ye ye dhammā uppajjanti cittacetasikā dhammā,",
  "tika-abh08t48:5_18": "te te dhammā tesaṁ tesaṁ dhammānaṁ adhipatipaccayena paccayo”ti.",
  "tika-abh08t48:5_19": "Tattha garuṁ katvāti garukāracittīkāravasena vā assādanavasena vā garuṁ bhārikaṁ laddhabbaṁ anavaññātaṁ katvā.",
  "tika-abh08t48:5_20": "Garukātabbañhi ārammaṇaṁ tanninnapoṇapabbhārānaṁ assādanapaccavekkhaṇamaggaphalānaṁ attano vase vattayamānaṁ viya paccayo hoti,",
  "tika-abh08t48:5_21": "tasmā ayaṁ attādhīnānaṁ patibhāvena upakārakattā adhipatipaccayo daṭṭhabbo.",
  "tika-abh08t48:6_0": "Antarayatīti antaraṁ,",
  "tika-abh08t48:6_1": "byavadhāyakanti attho,",
  "tika-abh08t48:6_2": "nāssa antaraṁ vijjatīti anantaro,",
  "tika-abh08t48:6_3": "soyeva paccayoti anantarapaccayo,",
  "tika-abh08t48:6_4": "anantarabhāvena upakārako dhammoti adhippāyo.",
  "tika-abh08t48:6_5": "Anantaraniruddhāti attano nirodhānantaraṁ anurūpacittuppādassa uppattipaccayabhāvena tassa uppattiyā purimabhāge anantaraṁ hutvā niruddhā,",
  "tika-abh08t48:6_6": "rūpadhammā pana anantarapaccayā natthi.",
  "tika-abh08t48:7_0": "Samanantarabhāvena upakārako dhammo samanantarapaccayo,",
  "tika-abh08t48:7_1": "tathā samanantarapaccayopīti ṭhapetvā upasaggamattaṁ na ettha koci viseso.",
  "tika-abh08t48:7_2": "Yo hi anantarapaccayo,",
  "tika-abh08t48:7_3": "sova samanantarapaccayoti.",
  "tika-abh08t48:7_4": "Purimapacchimānañhi anantaruppādabhāvato nirantaruppādanasamatthatā anantarapaccayatā,",
  "tika-abh08t48:7_5": "rūpakalāpānaṁ viya saṇṭhānābhāvato paccayapaccayuppannānaṁ sahaṭṭhānābhāvato ca “idamito uddhaṁ heṭṭhā",
  "tika-abh08t48:7_6": "tiriya”nti vibhāgābhāvā attano ekattamiva upanetvā suṭṭhu anantarabhāvena uppādetuṁ samatthatā samanantarapaccayatā,",
  "tika-abh08t48:7_7": "tasmā dhammato avisesepi vineyyavasena byañjanatthamattato visesaṁ gahetvā tesaṁ visuṁ desanā katā.",
  "tika-abh08t48:7_8": "Yampi “atthānantaratāya anantarapaccayo,",
  "tika-abh08t48:7_9": "kālānantaratāya samanantarapaccayo”ti ācariyānaṁ mataṁ,",
  "tika-abh08t48:7_10": "taṁ “nirodhā vuṭṭhahantassa nevasaññānāsaññāyatanaṁ kusalaṁ phalasamāpattiyā samanantarapaccayena paccayo”tiādīhi virujjhatītiādinā paṭikkhittaṁ.",
  "tika-abh08t48:8_0": "Uppajjamānova sahuppādanavasena upakārako dhammo sahajātapaccayo pakāsassa padīpo viya,",
  "tika-abh08t48:8_1": "so panāyaṁ “cittacetasikā dhammā aññamaññaṁ,",
  "tika-abh08t48:8_2": "sahajātarūpānañca,",
  "tika-abh08t48:8_3": "mahābhūtā aññamaññaṁ,",
  "tika-abh08t48:8_4": "upādārūpānañca,",
  "tika-abh08t48:8_5": "paṭisandhikkhaṇe vatthuvipākā aññamañña”nti ca tividho hoti,",
  "tika-abh08t48:8_6": "tasmā vuttaṁ “cittacetasikā”tiādi.",
  "tika-abh08t48:8_7": "Yampi hi pāḷiyaṁ arūpakkhandhādivasenassa chabbidhataṁ vuttaṁ,",
  "tika-abh08t48:8_8": "tampi ettheva saṅgahitaṁ.",
  "tika-abh08t48:8_9": "Yo panettha sesarūpadhammānaṁ,",
  "tika-abh08t48:8_10": "ubhayattha vatthuno ca pavattiyā arūpadhammānaṁ,",
  "tika-abh08t48:8_11": "upādārūpānañca aññamaññaṁ mahābhūtānaṁ sahajātapaccayattābhāvo,",
  "tika-abh08t48:8_12": "so paccayabhāvasāmatthiyavisesāyogatoti daṭṭhabbaṁ.",
  "tika-abh08t48:9_0": "Aññamaññaṁ uppādanupatthambhanabhāvena attano upakārakassa upakārako dhammo aññamaññapaccayo.",
  "tika-abh08t48:9_1": "Aññamaññupatthambhakatidaṇḍakaṁ viya upakārakatā ca aññamaññatāvaseneva daṭṭhabbā,",
  "tika-abh08t48:9_2": "na sahajātādivasena.",
  "tika-abh08t48:9_3": "Sahajātādipaccayo hontoyeva hi koci kassaci aññamaññapaccayo na hoti cittacetasikānaṁ cittajarūpe sati,",
  "tika-abh08t48:9_4": "mahābhūtānaṁ upādārūpe sati aññamaññapaccayattābhāvato.",
  "tika-abh08t48:9_5": "Yathāha “cattāro khandhā arūpino aññamaññapaccayena paccayo,",
  "tika-abh08t48:9_6": "cattāro mahābhūtā…pe…",
  "tika-abh08t48:9_7": "okkantikkhaṇe nāmarūpaṁ aññamaññapaccayena paccayo”ti.",
  "tika-abh08t48:9_8": "Ācariyena pana paccayuppannadhamme aparāmasitvā vuccamānattā avisesena vuttaṁ “tathā aññamaññapaccayo”ti.",
  "tika-abh08t48:10_0": "Taruādīnaṁ pathavī viya adhiṭṭhānākārena,",
  "tika-abh08t48:10_1": "cittakammādīnaṁ paṭādayo viya ca nissayākārena upakārako dhammo nissayapaccayo.",
  "tika-abh08t48:10_2": "Vatthurūpānīti sattannaṁ viññāṇadhātūnaṁ adhiṭṭhānākārena nissayapaccayabhūtāni vatthurūpāni.",
  "tika-abh08t48:10_3": "Mahābhūtā cittacetasikā cāti aññamaññaṁ,",
  "tika-abh08t48:10_4": "upādārūpānañca tatheva nissayabhūtāni mahābhūtāni aññamaññaṁ,",
  "tika-abh08t48:10_5": "sahajātarūpānañca nissayākārena paccayāni cittacetasikāni,",
  "tika-abh08t48:10_6": "tadadhīnavuttitāya attano phalena nissito na paṭikkhittoti nissayo.",
  "tika-abh08t48:11_0": "Yathā pana bhuso āyāso upāyāso,",
  "tika-abh08t48:11_1": "evaṁ bhuso nissayo upanissayo,",
  "tika-abh08t48:11_2": "balavakāraṇanti attho,",
  "tika-abh08t48:11_3": "tasmā balavakāraṇabhāvena upakārako dhammo upanissayapaccayoti veditabbo.",
  "tika-abh08t48:11_4": "So ārammaṇūpanissayo anantarūpanissayo pakatūpanissayoti tividhoti āha “ārammaṇā”tiādi. Tattha –",
  "tika-abh08t48:12_0": "“Dānaṁ datvā sīlaṁ samādiyitvā uposathakammaṁ katvā taṁ garuṁ katvā paccavekkhati,",
  "tika-abh08t48:12_1": "pubbe suciṇṇāni garuṁ katvā paccavekkhati,",
  "tika-abh08t48:12_2": "jhānā vuṭṭhahitvā jhānaṁ garuṁ katvā paccavekkhati,",
  "tika-abh08t48:12_3": "sekhā gotrabhuṁ garuṁ katvā paccavekkhanti,",
  "tika-abh08t48:12_4": "vodānaṁ garuṁ katvā paccavekkhanti,",
  "tika-abh08t48:12_5": "sekhā maggā vuṭṭhahitvā maggaṁ garuṁ katvā paccavekkhantī”ti –",
  "tika-abh08t48:13_0": "Evamādinā nayena ārammaṇūpanissayo tāva ārammaṇādhipatinā saddhiṁ nānattaṁ akatvāva vibhatto.",
  "tika-abh08t48:13_1": "Tenāha “ārammaṇūpanissayo ārammaṇādhipatiyevā”ti.",
  "tika-abh08t48:13_2": "Kiñcāpi nānattaṁ akatvā vibhatto,",
  "tika-abh08t48:13_3": "tathāpi ayaṁ tesaṁ viseso –",
  "tika-abh08t48:13_4": "yaṁ ārammaṇaṁ garuṁ katvā cittacetasikā uppajjanti,",
  "tika-abh08t48:13_5": "taṁ niyamato tesaṁ ārammaṇesu balavārammaṇaṁ hoti.",
  "tika-abh08t48:13_6": "Iti garukātabbamattaṭṭhena ārammaṇādhipati,",
  "tika-abh08t48:13_7": "balavakāraṇaṭṭhena ārammaṇūpanissayoti ca evametesaṁ nānattaṁ veditabbaṁ.",
  "tika-abh08t48:14_0": "Anantarūpanissayopi “purimā purimā kusalā khandhā pacchimānaṁ pacchimānaṁ kusalānaṁ khandhānaṁ upanissayapaccayena",
  "tika-abh08t48:14_1": "paccayo”tiādinā nayena anantarapaccayena saddhiṁ nānattaṁ akatvāva vibhattoti āha “anantarūpanissayo",
  "tika-abh08t48:14_2": "pana anantarapaccayovā”ti.",
  "tika-abh08t48:14_3": "Evaṁ santepi attano anantarā anurūpacittuppādavasena anantarapaccayo,",
  "tika-abh08t48:14_4": "balavakāraṇavasena anantarūpanissayapaccayoti evametesaṁ nānattaṁ veditabbaṁ.",
  "tika-abh08t48:15_0": "Pakatiyā eva paccayantararahitena attano sabhāveneva upanissayo pakatūpanissayo,",
  "tika-abh08t48:15_1": "ārammaṇaanantarehi amissova puthageva koci upanissayoti vuttaṁ hoti.",
  "tika-abh08t48:15_2": "Atha vā pakato upanissayo pakatūpanissayo.",
  "tika-abh08t48:15_3": "Pakatoti cettha pa-",
  "tika-abh08t48:15_4": "kāro upasaggo,",
  "tika-abh08t48:15_5": "so attano phalassa uppādanasamatthabhāvena santāne nipphāditabhāvaṁ,",
  "tika-abh08t48:15_6": "upasevitabhāvañca dīpeti,",
  "tika-abh08t48:15_7": "tasmā attano santāne nipphanno vā kāyikasukhadukkhasaddhāsīlādi upasevito vā utubhojanādi pakatūpanissayoti attho.",
  "tika-abh08t48:15_8": "Upasevanañcettha duvidhaṁ upayogopasevanaṁ ārammaṇūpasevanañca.",
  "tika-abh08t48:15_9": "Evañca katvā anāgatassāpi upanissayapaccayatā laddhā hoti.",
  "tika-abh08t48:15_10": "Kāyikasukha…pe…",
  "tika-abh08t48:15_11": "yo cāti ettha kāyikasukhadukkhāni rāgasaddhādīnaṁ,",
  "tika-abh08t48:15_12": "utubhojanādayo cittasamādhānādīnaṁ,",
  "tika-abh08t48:15_13": "saddhāsīlādayo saddhāsīlādīnañca upanissayā honti. Ādi-",
  "tika-abh08t48:15_14": "saddena yaṁ yaṁ upanissāya yassa yassa sambhavo,",
  "tika-abh08t48:15_15": "taṁ taṁ tassa tassa upanissayapaccayabhūtaṁ saṅgaṇhāti.",
  "tika-abh08t48:15_16": "Paccayamahāpadeso hesa,",
  "tika-abh08t48:15_17": "yadidaṁ upanissayapaccayoti.",
  "tika-abh08t48:16_0": "Paccayuppannato paṭhamataraṁ uppajjitvā vattamānabhāvena upakārako dhammo purejātapaccayo.",
  "tika-abh08t48:16_1": "So ca rūpadhammova samāno arūpadhammasseva hoti.",
  "tika-abh08t48:16_2": "Tenāha “vatthupurejātonāmā”tiādi.",
  "tika-abh08t48:16_3": "Yathā cettha “vatthurūpānī”ti hadayavatthunopi gahaṇaṁ,",
  "tika-abh08t48:16_4": "evaṁ “rūpādīnī”tiādi-",
  "tika-abh08t48:16_5": "ggahaṇena dhammārammaṇassāpi gahaṇaṁ daṭṭhabbaṁ.",
  "tika-abh08t48:16_6": "Nanu ca pañcārammaṇāneva ārammaṇapurejātabhāvena āgatānīti?",
  "tika-abh08t48:16_7": "Saccaṁ āgatāni,",
  "tika-abh08t48:16_8": "pañhāvāre pana “sekhā vā puthujjanā vā cakkhuṁ aniccato dukkhato anattato vipassantī”tiādinā avisesena",
  "tika-abh08t48:16_9": "paccuppannacakkhādīnampi gahitattā dhammārammaṇassa ārammaṇapurejātabhāvo na sakkā paṭibāhituṁ.",
  "tika-abh08t48:16_10": "Atthatopi hetaṁ siddhaṁ “yaṁ yaṁ paccuppannaṁ ārammaṇaṁ gahetvā manodvāre cittaṁ pavattati,",
  "tika-abh08t48:16_11": "taṁ tassa ārammaṇapurejātaṁ hotī”ti.",
  "tika-abh08t48:16_12": "Ettha ca nissayārammaṇākārādīhi visiṭṭhā purejātabhāvena vinā upakārabhāvaṁ agacchantānaṁ vatthārammaṇānaṁ",
  "tika-abh08t48:16_13": "purejātākārena upakārakatā purejātapaccayatāti ayamassa nissayārammaṇapaccayatāhi viseso.",
  "tika-abh08t48:17_0": "Gijjhapotakasarīrānaṁ āhārāsā cetanā viya purejātānaṁ rūpānaṁ upatthambhakabhāvena upakārako dhammo pacchājātapaccayo.",
  "tika-abh08t48:17_1": "Manosañcetanāhāravasena hi pacchājātacittacetasikehi vinā santānaṭṭhitihetubhāvaṁ agacchantānaṁ pacchājātākārena",
  "tika-abh08t48:17_2": "cittacetasikānaṁ upakārakatā vippayuttākārādīhi visiṭṭhā pacchājātapaccayatāti evaṁ sabbapaccayānaṁ paccayantarākāravisiṭṭhā",
  "tika-abh08t48:17_3": "upakārakatā daṭṭhabbā.",
  "tika-abh08t48:17_4": "So pana “pacchājātā cittacetasikā dhammā purejātassa imassa kāyassa pacchājātapaccayena paccayo”ti āgatattā ekavidhoti āha “cittacetasikāvā”ti.",
  "tika-abh08t48:18_0": "Purimapurimaparicitagantho viya uttaruttarassa ganthassa kusalādibhāvena attasadisapaguṇabalavabhāvavisiṭṭhaṁ attasajātiyatāgāhakaṁ āsevanaṁ,",
  "tika-abh08t48:18_1": "tena paccayā sajātiyadhammāva āsevanapaccayo.",
  "tika-abh08t48:18_2": "Bhinnajātikā hi bhinnajātikānaṁ āsevanaguṇena paguṇabalavabhāvavisiṭṭhaṁ kusalādibhāvasaṅkhātaṁ attano gatiṁ gāhāpetuṁ na sakkonti,",
  "tika-abh08t48:18_3": "na ca sayaṁ tato gaṇhanti.",
  "tika-abh08t48:18_4": "Te pana anantarātītāni lokiyakusalākusalāni ceva anāvajjanakiriyājavanāni cāti āha “ṭhapetvā āvajjanadvaya”ntiādi.",
  "tika-abh08t48:18_5": "“Na maggapaccayā āsevane eka”nti vacanato ahetukakiriyāsu hasituppādasseva āsevanabhāvena,",
  "tika-abh08t48:18_6": "āvajjanadvayaṁ āsevanapaccayo na hoti,",
  "tika-abh08t48:18_7": "lokuttarampi kusalaṁ bhinnajātikasseva phalassa purecarattā na tena,",
  "tika-abh08t48:18_8": "āsevanaguṇaṁ gaṇhāpeti,",
  "tika-abh08t48:18_9": "vipākābyākatampi kammavasena.",
  "tika-abh08t48:18_10": "Vipākabhāvappattaṁ kammapariṇāmitaṁ kammavegakkhittaṁ patitaṁ viya hutvā pavattamānaṁ attano sabhāvaṁ",
  "tika-abh08t48:18_11": "gāhetvā paribhāvetvā neva aññavipākaṁ pavatteti,",
  "tika-abh08t48:18_12": "na ca purimavipākānubhāvaṁ gahetvā uppajjati.",
  "tika-abh08t48:18_13": "Lokuttaravipākampi hi kiñcāpi javanavasena uppajjati,",
  "tika-abh08t48:18_14": "āsevanaguṇaṁ pana gaṇhāti,",
  "tika-abh08t48:18_15": "na ca aññaṁ gāhāpeti.",
  "tika-abh08t48:18_16": "Yampi “āsevanavinimuttaṁ javanaṁ natthī”ti ācariyadhammapālattherena vuttaṁ,",
  "tika-abh08t48:18_17": "tampi “yebhuyyavasena vutta”nti viññāyati,",
  "tika-abh08t48:18_18": "itarathā pana ācariyassa asamapekkhitāvidhāyakattappasaṅgato.",
  "tika-abh08t48:18_19": "Tathā hi vuttaṁ paṭṭhānaṭṭhakathāyaṁ “lokuttaro pana āsevanapaccayo nāma natthī”ti.",
  "tika-abh08t48:18_20": "Maggo pana gotrabhuto āsevanaṁ na gaṇhātīti natthi bhūmiādivasena nānājātikatāya anadhippetattā.",
  "tika-abh08t48:18_21": "Tathā hi vuttaṁ paṭṭhāne “gotrabhu maggassa āsevanapaccayena paccayo,",
  "tika-abh08t48:18_22": "vodānaṁ maggassa āsevanapaccayena paccayo”ti.",
  "tika-abh08t48:19_0": "Cittappayogasaṅkhātaāyūhanakiriyābhāvena sahajātānaṁ,",
  "tika-abh08t48:19_1": "nānakkhaṇikānañca upakārako dhammo kammapaccayo.",
  "tika-abh08t48:19_2": "Kammanti hi cetanā vuccati,",
  "tika-abh08t48:19_3": "sā ca āyūhanabyāpārā.",
  "tika-abh08t48:19_4": "Paccayuppannena saha uppannā sahajātā,",
  "tika-abh08t48:19_5": "paccayuppannato nānakkhaṇe bhavā nānakkhaṇikā.",
  "tika-abh08t48:19_6": "Sahajātā lokiyalokuttarā cetanāti sambandho.",
  "tika-abh08t48:19_7": "Sā sahajātanāmānaṁ,",
  "tika-abh08t48:19_8": "taṁsamuṭṭhānānañca rūpānaṁ paccayo,",
  "tika-abh08t48:19_9": "itarā pana vipākakaṭattārūpānanti daṭṭhabbaṁ.",
  "tika-abh08t48:19_10": "Sāsavakusalākusalacetanāti attano uppādavisiṭṭhe santāne sesapaccayasamāgame pavattamānānaṁ vipākakaṭattārūpānaṁ",
  "tika-abh08t48:19_11": "santānavisesanakiriyābhāvena upakārikā kāmarūpārūpakusalacetanā,",
  "tika-abh08t48:19_12": "akusalacetanā ca.",
  "tika-abh08t48:19_13": "Tassā hi tathā kiriyābhāvena pavattattā tesaṁ pavatti,",
  "tika-abh08t48:19_14": "na aññathā.",
  "tika-abh08t48:19_15": "Itarā pana sahajātānaṁ āyūhanakiriyābhāvena pavattamānā upakārikāti vattabbaṁ.",
  "tika-abh08t48:19_16": "Avadhāraṇena panettha cetanāsampayuttaṁ abhijjhādikammaṁ paṭikkhipati satipi vipākadhammasabhāve cetanāvajjānaṁ ataṁsabhāvattā.",
  "tika-abh08t48:19_17": "Anāsava…pe…",
  "tika-abh08t48:19_18": "paccayoti iminā lokiyakusalacetanāya visesamattaṁ dasseti,",
  "tika-abh08t48:19_19": "na nānakkhaṇikakammapaccayatābhāvaṁ.",
  "tika-abh08t48:19_20": "Evañca katvā vuttaṁ aṭṭhakathāyaṁ “arūpāvacaracetanā,",
  "tika-abh08t48:19_21": "pana lokuttaracetanā ca uppajjitvā niruddhā attano attano vipākakkhandhānaṁ nānakkhaṇikakammapaccayena paccayo”ti.",
  "tika-abh08t48:20_0": "Attano nirussāhasantabhāvena sahajātanāmarūpānaṁ nirussāhasantabhāvāya upakārakā arūpadhammāva vipākapaccayo.",
  "tika-abh08t48:20_1": "Tenāha “vipākacittacetasikā”ti.",
  "tika-abh08t48:20_2": "Te hi payogena asādhetabbatāya kammassa katattā nipphajjanamattato nirussāhasantabhāvā honti,",
  "tika-abh08t48:20_3": "na kilesavūpasamasantabhāvā.",
  "tika-abh08t48:20_4": "Nirussāhasantabhāvato eva hi bhavaṅgādayo duviññeyyā.",
  "tika-abh08t48:20_5": "Pañcadvārepi hi javanappavattiyāva rūpādīnaṁ gahitatā viññāyati.",
  "tika-abh08t48:20_6": "Abhinipātasampaṭicchanasantīraṇamattā pana vipākā duviññeyyā eva.",
  "tika-abh08t48:21_0": "Rūpārūpānaṁ upatthambhakaṭṭhena upakāro āhārapaccayo.",
  "tika-abh08t48:21_1": "Satipi hi janakabhāve upatthambhakattameva āhārassa padhānakiccaṁ,",
  "tika-abh08t48:21_2": "janayantopi ca āhāro avicchedavasena upatthambhentova janetīti upatthambhanabhāvova āhārabhāvoti.",
  "tika-abh08t48:21_3": "Tattha kabaḷīkāro āhāro rūpakāyasseva upatthambhako,",
  "tika-abh08t48:21_4": "sesā tayo rūpārūpakāyassa.",
  "tika-abh08t48:21_5": "Na kevalañhi te nāmadhammānameva avicchedahetukā,",
  "tika-abh08t48:21_6": "atha kho paṭisandhiyaṁ kaṭattārūpānaṁ,",
  "tika-abh08t48:21_7": "pavatte cittajarūpānampi.",
  "tika-abh08t48:22_0": "Tesu tesu kiccesu paccayuppannadhammehi attānaṁ anuvattāpanakasaṅkhātaādhipaccaṭṭhena paccayo indriyapaccayo.",
  "tika-abh08t48:22_1": "Adhipatipaccayadhammānañhi pavattivinivārake abhibhavitvā pavattanena garubhāvo adhipatiyaṭṭho,",
  "tika-abh08t48:22_2": "indriyānaṁ pana dassanādikiccesu cakkhuviññāṇādīhi,",
  "tika-abh08t48:22_3": "jīvane kammajarūpehi,",
  "tika-abh08t48:22_4": "arūpadhammehi ca jīvantehi sukhitādibhāvesu sukhitādīhi adhimokkhapaggahaupaṭṭhānāvikkhepappajānanesu “anaññātaṁ ñassāmī”ti pavattiyaṁ ājānane,",
  "tika-abh08t48:22_5": "aññātāvibhāve ca saddhādisahajātehīti evaṁ taṁtaṁkiccesu cakkhādipaccayehi dhammehi cakkhādīnaṁ anuvattaniyatāmattaṁ",
  "tika-abh08t48:22_6": "indriyānaṁ ādhipaccaṭṭhoti ayameva tesaṁ viseso.",
  "tika-abh08t48:22_7": "Rūpasattaka-",
  "tika-abh08t48:22_8": "ggahaṇena cakkhādīni pañca,",
  "tika-abh08t48:22_9": "itthipurisindriyadvayañca dasseti.",
  "tika-abh08t48:22_10": "Jīvitindriyaṁ pana arūpajīvitindriyena saddhiṁ ekato katvā jīvita-",
  "tika-abh08t48:22_11": "ggahaṇena gahitaṁ.",
  "tika-abh08t48:22_12": "Evañhi dvāvīsati indriyāni honti.",
  "tika-abh08t48:22_13": "“Anādimati saṁsāre anaññātaṁ asacchikataṁ catusaccadhammaṁ,",
  "tika-abh08t48:22_14": "nibbānameva vā ñassāmī”ti pavattassa indriyaṁ anaññātaññassāmītindriyaṁ,",
  "tika-abh08t48:22_15": "paṭhamamaggañāṇaṁ.",
  "tika-abh08t48:22_16": "Ājānato paṭhamamaggena diṭṭhamariyādaṁ anatikkamitvā jānato indriyaṁ aññindriyaṁ,",
  "tika-abh08t48:22_17": "sotāpattiphalato yāva arahattamaggā chasu ñāṇaṁ,",
  "tika-abh08t48:22_18": "aññātāvino catūsu saccesu pariniṭṭhitakiccassa indriyaṁ aññātāvindriyaṁ,",
  "tika-abh08t48:22_19": "arahattaphalañāṇaṁ.",
  "tika-abh08t48:22_20": "Paṭhamaṁ pariyāyato indriyattaṁ sandhāya rūpasattaka-",
  "tika-abh08t48:22_21": "ggahaṇena gahetvāpi puna kathañci upakārakattābhāvato itthipurisindriyānaṁ ettha aggahaṇaṁ dassetuṁ “tesū”tiādi vuttaṁ.",
  "tika-abh08t48:22_22": "Tāni hi yebhuyyena liṅgādīhi anuvattiyamānānipi paccayabhāvato nānuvattīyantīti vuttovāyamattho.",
  "tika-abh08t48:23_0": "Ārammaṇūpanijjhānalakkhaṇūpanijjhānavasena upagantvā ārammaṇanijjhānaṁ jhānapaccayatā,",
  "tika-abh08t48:23_1": "so ca vitakkādīnameva āveṇiko sabhāvoti āha “jhānapaccayo”tiādi.",
  "tika-abh08t48:23_2": "Te pana paṭisandhiyaṁ kaṭattārūpānaṁ,",
  "tika-abh08t48:23_3": "pavatte cittajarūpānaṁ,",
  "tika-abh08t48:23_4": "ubhayattha nāmadhammānañca paccayāti daṭṭhabbaṁ.",
  "tika-abh08t48:24_0": "Sugatito,",
  "tika-abh08t48:24_1": "duggatito, kusalato,",
  "tika-abh08t48:24_2": "akusalato vā niyyānaṭṭhena sahajātānaṁ upakārakatā maggapaccayatā,",
  "tika-abh08t48:24_3": "sā ca sammādiṭṭhādīnanti āha “maggapaccayo”tiādi. Saṅkappa-",
  "tika-abh08t48:24_4": "ggahaṇena sammāsaṅkappaṁ,",
  "tika-abh08t48:24_5": "micchāsaṅkappañca dasseti.",
  "tika-abh08t48:24_6": "Evaṁ sesesupi.",
  "tika-abh08t48:24_7": "Micchāsaṅkappādayo hi apāyamaggaṅgā,",
  "tika-abh08t48:24_8": "micchāsatimicchāvācādayo cettha tathāpavattacittuppādā,",
  "tika-abh08t48:24_9": "cetanā ca,",
  "tika-abh08t48:24_10": "ayampi jhānapaccaye vuttānameva paccayuppannānaṁ paccayoti daṭṭhabbaṁ.",
  "tika-abh08t48:25_0": "Paramatthena bhinnānampi ekībhāvagatānaṁ viya ekuppādādibhāvasaṅkhātasampayogalakkhaṇena upakārakatā sampayuttapaccayatā,",
  "tika-abh08t48:25_1": "sā ca nāmadhammānameva,",
  "tika-abh08t48:25_2": "na rūpadhammānanti āha “sampayuttapaccayo”tiādi.",
  "tika-abh08t48:26_0": "Aññamaññasambandhatāya yuttānampi samānānaṁ vippayuttabhāvena visaṁsaṭṭhatāya nānattūpagamanena upakārakatā vippayuttapaccayatā,",
  "tika-abh08t48:26_1": "sā ca vatthūnaṁ,",
  "tika-abh08t48:26_2": "cittacetasikānameva vāti āha “vippayuttapaccayo”tiādi.",
  "tika-abh08t48:26_3": "Cha vatthūni hi sattannaṁ viññāṇānaṁ yathārahaṁ paṭisandhiyaṁ, pavatte,",
  "tika-abh08t48:26_4": "cittacetasikā paṭisandhiyaṁ kaṭattārūpānaṁ,",
  "tika-abh08t48:26_5": "pavattiyaṁ cittasamuṭṭhānānañca vippayuttapaccayo.",
  "tika-abh08t48:26_6": "Vatthupurejātānīti idaṁ cakkhādivatthuvaseneva vuttaṁ,",
  "tika-abh08t48:26_7": "hadayavatthu pana paṭisandhiyampi paccayabhāvato sahajātampi labbhati.",
  "tika-abh08t48:26_8": "Vuttampi hetaṁ abyākatapadassa sahajātavibhaṅge “paṭisandhikkhaṇe vipākābyākatā khandhā kaṭattārūpānaṁ,",
  "tika-abh08t48:26_9": "khandhā vatthussa,",
  "tika-abh08t48:26_10": "vatthu khandhānaṁ vippayuttapaccayena paccayo”ti.",
  "tika-abh08t48:26_11": "Tathā pacchājātā cittacetasikāti ca cakkhuviññāṇādivaseneva vuttaṁ,",
  "tika-abh08t48:26_12": "“sahajātā kusalā khandhā cittasamuṭṭhānānaṁ rūpānaṁ vippayuttapaccayena paccayo”tiādivacanato pana sahajātāpi labbhanti.",
  "tika-abh08t48:26_13": "Evañca katvā vuttaṁ aṭṭhakathāyaṁ “vippayuttapaccayo sahajātapurejātapacchājātavasena tividho”ti.",
  "tika-abh08t48:26_14": "Ayaṁ pana rūpadhammo samāno rūpadhammassa paccayo na hoti sampayogāsaṅkāya abhāvato.",
  "tika-abh08t48:27_0": "Yesañhi nāmānaṁ cakkhādīnaṁ abbhantarato nikkhamantānaṁ viya pavatti,",
  "tika-abh08t48:27_1": "rūpānañca nāmasannissayeneva uppajjamānānaṁ sampayogāsaṅkā hoti,",
  "tika-abh08t48:27_2": "tesameva vippayuttapaccayatā vuttā.",
  "tika-abh08t48:27_3": "Rūpānaṁ pana rūpehi sāsaṅkā natthi,",
  "tika-abh08t48:27_4": "vatthusannissayeneva ca jāyantānaṁ nāmānaṁ visayamattaṁ ārammaṇanti tenāpi tesaṁ sampayogāsaṅkā natthi.",
  "tika-abh08t48:27_5": "Paccuppannasabhāvena atthibhāvena tādisasseva dhammassa upatthambhakattena upakārakatā atthipaccayatā.",
  "tika-abh08t48:27_6": "Satipi hi janakatte ṭhitiyaṁyeva sātisayo atthipaccayānaṁ byāpāroti upatthambhakatā tesaṁ gahitā,",
  "tika-abh08t48:27_7": "te ca rūpajīvitindriyādīnevāti āha “atthipaccayo”tiādi.",
  "tika-abh08t48:27_8": "Rūpajīvitindriyañhi kaṭattārūpānaṁ,",
  "tika-abh08t48:27_9": "kabaḷīkārāhāro imassa kāyassa,",
  "tika-abh08t48:27_10": "ārammaṇapurejātāni cittacetasikānaṁ nissayapaccaye vuttadhammā,",
  "tika-abh08t48:27_11": "tattheva vuttapaccayuppannañca atthipaccayo.",
  "tika-abh08t48:27_12": "Nissayapaccaye vuttadhammāti ca vatthurūpamahābhūtacittacetasikānaṁ dhammasāmaññeneva gahaṇaṁ,",
  "tika-abh08t48:27_13": "na nissayapaccayabhāvīnaṁyeva.",
  "tika-abh08t48:27_14": "Pacchājātānampi cittacetasikānaṁ purejātassa kāyassa pañhāvāre paccayabhāvena niddiṭṭhattā.",
  "tika-abh08t48:27_15": "Ettha ca atthibhāvābhāvena anupakārakānameva atthibhāvena upakārakatāya atthipaccayatābhāvato natthi nibbānassa sabbadā bhāvino atthipaccayatā,",
  "tika-abh08t48:27_16": "uppādādiyuttānaṁ vā natthibhāvopakāratāviruddho upakārakabhāvo atthipaccayatāti na tassa tappaccayattappasaṅgo.",
  "tika-abh08t48:28_0": "Natthipaccayotiādīsu anantaratāmattena,",
  "tika-abh08t48:28_1": "cittaniyāmakabhāvena vā upakārakatā anantarapaccayatā.",
  "tika-abh08t48:28_2": "Ekasmiṁ phassādidhammasamudāye pavattamāne dutiyassa abhāvato attano ṭhitiyā okāsamalabhantānaṁ anantaraṁ",
  "tika-abh08t48:28_3": "uppajjamānakacittacetasikānaṁ okāsadānavasena upakārakatā natthipaccayatā.",
  "tika-abh08t48:28_4": "Attano sabhāvāvigamena appavattamānānaṁ vigatabhāvena upakārakatā vigatapaccayatā.",
  "tika-abh08t48:28_5": "Atthato pana dvinnampi anantarapaccayabhāvīdhammattā aviseso vutto.",
  "tika-abh08t48:28_6": "Sabhāvatāmattena upakārakatā atthipaccayatā,",
  "tika-abh08t48:28_7": "nirodhānupagamanavasena upakārakatā avigatapaccayatāti paccayaviseso tesaṁ dhammāvisesepi veditabbo.",
  "tika-abh08t48:28_8": "Dhammānañhi samatthatāvisesaṁ sabbākārena ñatvā bhagavatā catuvīsatipaccayā desitāti bhagavati saddhāya",
  "tika-abh08t48:28_9": "“evaṁ visesā ete dhammā”ti sutamayañāṇaṁ uppādetvā cintābhāvanāmayañāṇehi tadabhisamayāya yogo karaṇīyo.",
  "tika-abh08t48:28_10": "Avisesepi dhammasāmatthiyassa tathā tathā vinetabbapuggalānaṁ vasena heṭṭhā vuttopi paccayo puna pakārantarena",
  "tika-abh08t48:28_11": "vuccati yathā ahetukadukaṁ vatvāpi hetuvippayuttadukaṁ viyāti daṭṭhabbaṁ.",
  "tika-abh08t48:29_0": "Yasmā mahābhūtā aññamaññaṁ,",
  "tika-abh08t48:29_1": "upādārūpānañca sahajātapaccayā,",
  "tika-abh08t48:29_2": "mahābhūtā aññamaññaṁ aññamaññanissayapaccayā,",
  "tika-abh08t48:29_3": "upādārūpānaṁ nissayapaccayāva,",
  "tika-abh08t48:29_4": "kabaḷīkāro āhāro imassa kāyassa āhārapaccayo,",
  "tika-abh08t48:29_5": "mahābhūtā aññamaññaṁ,",
  "tika-abh08t48:29_6": "upādārūpānañca jīvitindriyaṁ kaṭattārūpānañca atthiavigataindriyapaccayā,",
  "tika-abh08t48:29_7": "tasmā vuttaṁ “rūpaṁ rūpassa…pe…",
  "tika-abh08t48:29_8": "sattadhā paccayo hotī”ti.",
  "tika-abh08t48:30_0": "Rūpaṁ arūpassātiādīsupi heṭṭhā vuttapaccayuppannadhamme suṭṭhu upalakkhetvā paccayo yojetabbo.",
  "tika-abh08t48:30_1": "Rūpaṁ rūpārūpassāti natthīti idaṁ sahajātapaccayabhūtampi rūpaṁ rūpārūpadvayassa paccayabhāvena anāgatanti katvā vuttaṁ.",
  "tika-abh08t48:31_0": "Sabbesaṁ paccayānaṁ ārammaṇapaccaye upanissayapaccaye,",
  "tika-abh08t48:31_1": "sahajātanānakkhaṇikacetanāya kammapaccaye,",
  "tika-abh08t48:31_2": "sahajātapurejātapacchājātādibhedassa atthipaccaye ca samodhānato sabbepi paccayā saṅkhepato catubbidhāyevāti dassento āha “sabbe panime”tiādi.",
  "tika-abh08t48:32_0": "Iti abhidhammatthavikāsiniyā nāma",
  "tika-abh08t48:33_0": "Abhidhammāvatārasaṁvaṇṇanāya",
  "tika-abh08t48:34_0": "Paccayaniddesavaṇṇanā niṭṭhitā.",
  "tika-abh08t48:35_0": "Nigamanakathāvaṇṇanā",
  "tika-abh08t48:36_0": "1400- 2.",
  "tika-abh08t48:36_1": "Sabbadhammesu appaṭihatagatitāya sundarā mati imassāti sumati,",
  "tika-abh08t48:36_2": "tassa sumatissa bhagavato mativicāraṁ ñāṇacāraṁ bodhetīti sumatimativicārabodhano.",
  "tika-abh08t48:36_3": "Viruddhā mati yesaṁ te vimatino,",
  "tika-abh08t48:36_4": "viruddhā matīti ca viruddhadassananti attho.",
  "tika-abh08t48:36_5": "Tesaṁ vimohaṁ vināsetīti vimativimohavināsano.",
  "tika-abh08t48:36_6": "Yato yasmā nāmato sumatinā bhikkhunā mānato bahumānena āyācitasammānato āyācito hutvā sammā avanato sadāyeva mato ayaṁ,",
  "tika-abh08t48:36_7": "tato tasmā mayā racito abhidhammāvatāro.",
  "tika-abh08t48:36_8": "Tathā hi bhāvanā sādhūnaṁ sambhāvanā hitavibhāvanā hitappakāsanato sadā tosadāti yojanā.",
  "tika-abh08t48:37_0": "1403-",
  "tika-abh08t48:37_1": "14.Ayuttaṁvā viruddhaṁ vāti ettha “aṭṭhakathāya vimukhabhūtaṁ ayuttaṁ nāma,",
  "tika-abh08t48:37_2": "pāḷiyā vimukhabhūtaṁ viruddha”nti vadanti.",
  "tika-abh08t48:37_3": "Byappathānanti ca vācanāmaggānanti attho.",
  "tika-abh08t48:37_4": "Tividhāti eko byappatho saddasampanno,",
  "tika-abh08t48:37_5": "na atthasampanno,",
  "tika-abh08t48:37_6": "eko atthasampanno,",
  "tika-abh08t48:37_7": "na saddasampanno,",
  "tika-abh08t48:37_8": "eko ubhayasampannoti tippakārāti attho.",
  "tika-abh08t48:37_9": "Hitameva atthoti hitattho,",
  "tika-abh08t48:37_10": "taṁ attano kāmetīti hitatthakāmo.",
  "tika-abh08t48:37_11": "Asaṁkiṇṇakulākulehi asambhinnakulehi saṁkiṇṇe.",
  "tika-abh08t48:37_12": "Kelāsoyeva sikharoti kelāsasikharo,",
  "tika-abh08t48:37_13": "so hi himavato caturāsītiyā kūṭasahassānaṁ pāmokkho rajatamayo mahāsikharo.",
  "tika-abh08t48:37_14": "Tadākārehi sabbasetehi pāsādehi paṭimaṇḍitattā kelāsa…pe… maṇḍito.",
  "tika-abh08t48:37_15": "Kaṇhadāsenāti evaṁnāmakena upāsakena.",
  "tika-abh08t48:37_16": "Pācīnapāsādeti pācīnadisābhāgasannissite pāsāde.",
  "tika-abh08t48:37_17": "Ayanti ayamabhidhammāvatāro.",
  "tika-abh08t48:38_0": "Niṭṭhitāyaṁ abhidhammatthavikāsinī nāma",
  "tika-abh08t48:39_0": "Abhidhammāvatārasaṁvaṇṇanā.",
  "tika-abh08t48:40_0": "Nigamanakathā",
  "tika-abh08t48:41_0": "1.",
  "tika-abh08t48:42_0": "Ramme pulatthinagare nagarādhirāje,",
  "tika-abh08t48:43_0": "Raññā parakkamabhujena mahābhujena;",
  "tika-abh08t48:44_0": "Kārāpite vasati jetavane vihāre,",
  "tika-abh08t48:45_0": "Yo rammahammiyavarūpavanābhirāme.",
  "tika-abh08t48:46_0": "2.",
  "tika-abh08t48:47_0": "Sampannasīladamasaṁyamatositehi,",
  "tika-abh08t48:48_0": "Sammānito vasigaṇehi guṇākarehi;",
  "tika-abh08t48:49_0": "Patto munindavacanādisu nekagantha-",
  "tika-abh08t48:50_0": "Jātesu cācariyataṁ mahitaṁ vidūhi.",
  "tika-abh08t48:51_0": "3..",
  "tika-abh08t48:52_0": "Ñāṇānubhāvamiha yassa ca sūcayantī,",
  "tika-abh08t48:53_0": "Saṁvaṇṇanā ca vinayaṭṭhakathādikānaṁ;",
  "tika-abh08t48:54_0": "Sāratthadīpanimukhā madhuratthasāra-",
  "tika-abh08t48:55_0": "Sandīpanena sujanaṁ paritosayantī.",
  "tika-abh08t48:56_0": "4.",
  "tika-abh08t48:57_0": "Tassānukampamavalambiya sāriputta-",
  "tika-abh08t48:58_0": "Ttherassa thāmagatasāraguṇākarassa;",
  "tika-abh08t48:59_0": "Yo sāsane jinavarassa ratiṁ uḷāraṁ,",
  "tika-abh08t48:60_0": "Pappoti nandipariveṇanivāsavāsī.",
  "tika-abh08t48:61_0": "5.",
  "tika-abh08t48:62_0": "Sa sādhayaṁ sotuhitaṁ anappakaṁ,",
  "tika-abh08t48:63_0": "Sumaṅgalodīritanāmavissuto;",
  "tika-abh08t48:64_0": "Akābhidhammatthavikāsiniṁ imaṁ,",
  "tika-abh08t48:65_0": "Pakāsayantiṁ madhuratthasampadanti.",
  "tika-abh08t48:66_0": "Abhidhammāvatāraṭīkā samattā."
}