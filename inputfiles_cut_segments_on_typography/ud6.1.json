{
  "ud6.1:0.1_0": "Udāna 6.1",
  "ud6.1:0.2_0": "Āyusaṅkhārossajjanasutta",
  "ud6.1:1.1_0": "Evaṁ me sutaṁ—",
  "ud6.1:1.2_0": "ekaṁ samayaṁ bhagavā vesāliyaṁ viharati mahāvane kūṭāgārasālāyaṁ.",
  "ud6.1:1.3_0": "Atha kho bhagavā pubbaṇhasamayaṁ nivāsetvā pattacīvaramādāya vesāliṁ piṇḍāya pāvisi.",
  "ud6.1:1.4_0": "Vesāliyaṁ piṇḍāya caritvā pacchābhattaṁ piṇḍapātapaṭikkanto āyasmantaṁ ānandaṁ āmantesi:",
  "ud6.1:1.5_0": "“gaṇhāhi, ānanda, nisīdanaṁ.",
  "ud6.1:1.6_0": "Yena cāpālaṁ cetiyaṁ tenupasaṅkamissāma divāvihārāyā”ti.",
  "ud6.1:2.1_0": "“Evaṁ,",
  "ud6.1:2.1_1": "bhante”ti kho āyasmā ānando bhagavato paṭissutvā nisīdanaṁ ādāya bhagavantaṁ piṭṭhito piṭṭhito anubandhi.",
  "ud6.1:2.2_0": "Atha kho bhagavā yena cāpālaṁ cetiyaṁ tenupasaṅkami; upasaṅkamitvā paññatte āsane nisīdi.",
  "ud6.1:2.3_0": "Nisajja kho bhagavā āyasmantaṁ ānandaṁ āmantesi:",
  "ud6.1:3.1_0": "“Ramaṇīyā, ānanda, vesālī;",
  "ud6.1:3.1_1": "ramaṇīyaṁ udenaṁ cetiyaṁ;",
  "ud6.1:3.1_2": "ramaṇīyaṁ gotamakaṁ cetiyaṁ;",
  "ud6.1:3.1_3": "ramaṇīyaṁ sattambaṁ cetiyaṁ;",
  "ud6.1:3.1_4": "ramaṇīyaṁ bahuputtaṁ cetiyaṁ;",
  "ud6.1:3.1_5": "ramaṇīyaṁ sārandadaṁ cetiyaṁ;",
  "ud6.1:3.1_6": "ramaṇīyaṁ cāpālaṁ cetiyaṁ.",
  "ud6.1:3.2_0": "Yassa kassaci, ānanda,",
  "ud6.1:3.2_1": "cattāro iddhipādā bhāvitā bahulīkatā yānīkatā vatthukatā anuṭṭhitā paricitā susamāraddhā,",
  "ud6.1:3.2_2": "so ākaṅkhamāno (…) kappaṁ vā tiṭṭheyya kappāvasesaṁ vā.",
  "ud6.1:3.3_0": "Tathāgatassa kho, ānanda,",
  "ud6.1:3.3_1": "cattāro iddhipādā bhāvitā bahulīkatā yānīkatā vatthukatā anuṭṭhitā paricitā susamāraddhā.",
  "ud6.1:3.3_2": "Ākaṅkhamāno, ānanda,",
  "ud6.1:3.3_3": "tathāgato kappaṁ vā tiṭṭheyya kappāvasesaṁ vā”ti.",
  "ud6.1:4.1_0": "Evampi kho āyasmā ānando bhagavatā oḷārike nimitte kayiramāne,",
  "ud6.1:4.1_1": "oḷārike obhāse kayiramāne,",
  "ud6.1:4.1_2": "nāsakkhi paṭivijjhituṁ;",
  "ud6.1:4.2_0": "na bhagavantaṁ yāci:",
  "ud6.1:4.3_0": "“tiṭṭhatu, bhante,",
  "ud6.1:4.3_1": "bhagavā kappaṁ;",
  "ud6.1:4.3_2": "tiṭṭhatu sugato kappaṁ bahujanahitāya bahujanasukhāya lokānukampāya atthāya hitāya sukhāya devamanussānan”ti,",
  "ud6.1:4.3_3": "yathā taṁ mārena pariyuṭṭhitacitto.",
  "ud6.1:4.4_0": "Dutiyampi kho …pe…",
  "ud6.1:4.5_0": "tatiyampi kho bhagavā āyasmantaṁ ānandaṁ āmantesi:",
  "ud6.1:5.1_0": "“Ramaṇīyā, ānanda, vesālī;",
  "ud6.1:5.1_1": "ramaṇīyaṁ udenaṁ cetiyaṁ;",
  "ud6.1:5.1_2": "ramaṇīyaṁ gotamakaṁ cetiyaṁ;",
  "ud6.1:5.1_3": "ramaṇīyaṁ sattambaṁ cetiyaṁ;",
  "ud6.1:5.1_4": "ramaṇīyaṁ bahuputtaṁ cetiyaṁ;",
  "ud6.1:5.1_5": "ramaṇīyaṁ sārandadaṁ cetiyaṁ;",
  "ud6.1:5.1_6": "ramaṇīyaṁ cāpālaṁ cetiyaṁ.",
  "ud6.1:5.2_0": "Yassa kassaci, ānanda,",
  "ud6.1:5.2_1": "cattāro iddhipādā bhāvitā bahulīkatā yānīkatā vatthukatā anuṭṭhitā paricitā susamāraddhā,",
  "ud6.1:5.2_2": "so ākaṅkhamāno kappaṁ vā tiṭṭheyya kappāvasesaṁ vā.",
  "ud6.1:5.3_0": "Tathāgatassa kho, ānanda,",
  "ud6.1:5.3_1": "cattāro iddhipādā bhāvitā bahulīkatā yānīkatā vatthukatā anuṭṭhitā paricitā susamāraddhā.",
  "ud6.1:5.3_2": "Ākaṅkhamāno, ānanda,",
  "ud6.1:5.3_3": "tathāgato kappaṁ vā tiṭṭheyya kappāvasesaṁ vā”ti.",
  "ud6.1:6.1_0": "Evampi kho āyasmā ānando bhagavatā oḷārike nimitte kayiramāne,",
  "ud6.1:6.1_1": "oḷārike obhāse kayiramāne,",
  "ud6.1:6.1_2": "nāsakkhi paṭivijjhituṁ;",
  "ud6.1:6.2_0": "na bhagavantaṁ yāci:",
  "ud6.1:6.3_0": "“tiṭṭhatu, bhante,",
  "ud6.1:6.3_1": "bhagavā kappaṁ;",
  "ud6.1:6.3_2": "tiṭṭhatu sugato kappaṁ bahujanahitāya bahujanasukhāya lokānukampāya atthāya hitāya sukhāya devamanussānan”ti,",
  "ud6.1:6.3_3": "yathā taṁ mārena pariyuṭṭhitacitto.",
  "ud6.1:7.1_0": "Atha kho bhagavā āyasmantaṁ ānandaṁ āmantesi:",
  "ud6.1:7.2_0": "“gaccha tvaṁ, ānanda, yassadāni kālaṁ maññasī”ti.",
  "ud6.1:7.3_0": "“Evaṁ,",
  "ud6.1:7.3_1": "bhante”ti kho āyasmā ānando bhagavato paṭissutvā uṭṭhāyāsanā bhagavantaṁ abhivādetvā padakkhiṇaṁ katvā avidūre aññatarasmiṁ rukkhamūle nisīdi.",
  "ud6.1:8.1_0": "Atha kho māro pāpimā,",
  "ud6.1:8.1_1": "acirapakkante āyasmante ānande,",
  "ud6.1:8.1_2": "yena bhagavā tenupasaṅkami;",
  "ud6.1:8.1_3": "upasaṅkamitvā ekamantaṁ aṭṭhāsi.",
  "ud6.1:8.1_4": "Ekamantaṁ ṭhito kho māro pāpimā bhagavantaṁ etadavoca:",
  "ud6.1:9.1_0": "“Parinibbātu dāni, bhante, bhagavā; parinibbātu sugato; parinibbānakālo dāni, bhante, bhagavato.",
  "ud6.1:9.2_0": "Bhāsitā kho panesā, bhante, bhagavatā vācā:",
  "ud6.1:9.3_0": "‘na tāvāhaṁ, pāpima,",
  "ud6.1:9.3_1": "parinibbāyissāmi yāva me bhikkhū na sāvakā bhavissanti viyattā vinītā visāradā bahussutā dhammadharā",
  "ud6.1:9.3_2": "dhammānudhammappaṭipannā sāmīcippaṭipannā anudhammacārino,",
  "ud6.1:9.3_3": "sakaṁ ācariyakaṁ uggahetvā ācikkhissanti desessanti paññapessanti paṭṭhapessanti vivarissanti vibhajissanti",
  "ud6.1:9.3_4": "uttānīkarissanti uppannaṁ parappavādaṁ sahadhammena suniggahitaṁ niggahetvā sappāṭihāriyaṁ dhammaṁ desessantī’ti.",
  "ud6.1:9.4_0": "Etarahi kho pana, bhante,",
  "ud6.1:9.4_1": "bhikkhū bhagavato sāvakā viyattā vinītā visāradā bahussutā dhammadharā dhammānudhammappaṭipannā sāmīcippaṭipannā",
  "ud6.1:9.4_2": "anudhammacārino sakaṁ ācariyakaṁ uggahetvā ācikkhanti desenti paññapenti paṭṭhapenti vivaranti vibhajanti",
  "ud6.1:9.4_3": "uttānīkaronti uppannaṁ parappavādaṁ sahadhammena suniggahitaṁ niggahetvā sappāṭihāriyaṁ dhammaṁ desenti.",
  "ud6.1:9.5_0": "Parinibbātu dāni, bhante, bhagavā; parinibbātu sugato; parinibbānakālo dāni, bhante, bhagavato.",
  "ud6.1:10.1_0": "Bhāsitā kho panesā, bhante, bhagavatā vācā:",
  "ud6.1:10.2_0": "‘na tāvāhaṁ, pāpima,",
  "ud6.1:10.2_1": "parinibbāyissāmi yāva me bhikkhuniyo na sāvikā bhavissanti viyattā vinītā visāradā bahussutā dhammadharā",
  "ud6.1:10.2_2": "dhammānudhammappaṭipannā sāmīcippaṭipannā anudhammacāriniyo sakaṁ ācariyakaṁ uggahetvā ācikkhissanti",
  "ud6.1:10.2_3": "desessanti paññapessanti paṭṭhapessanti vivarissanti vibhajissanti uttānīkarissanti uppannaṁ parappavādaṁ",
  "ud6.1:10.2_4": "sahadhammena suniggahitaṁ niggahetvā sappāṭihāriyaṁ dhammaṁ desessantī’ti.",
  "ud6.1:10.3_0": "Etarahi kho pana, bhante,",
  "ud6.1:10.3_1": "bhikkhuniyo bhagavato sāvikā viyattā vinītā visāradā bahussutā dhammadharā dhammānudhammappaṭipannā sāmīcippaṭipannā",
  "ud6.1:10.3_2": "anudhammacāriniyo sakaṁ ācariyakaṁ uggahetvā ācikkhanti desenti paññapenti paṭṭhapenti vivaranti vibhajanti",
  "ud6.1:10.3_3": "uttānīkaronti uppannaṁ parappavādaṁ sahadhammena suniggahitaṁ niggahetvā sappāṭihāriyaṁ dhammaṁ desenti.",
  "ud6.1:10.4_0": "Parinibbātu dāni, bhante, bhagavā; parinibbātu sugato; parinibbānakālo dāni, bhante, bhagavato.",
  "ud6.1:11.1_0": "Bhāsitā kho panesā, bhante, bhagavatā vācā:",
  "ud6.1:11.2_0": "‘na tāvāhaṁ, pāpima,",
  "ud6.1:11.2_1": "parinibbāyissāmi yāva me upāsakā na sāvakā bhavissanti viyattā vinītā visāradā bahussutā dhammadharā",
  "ud6.1:11.2_2": "dhammānudhammappaṭipannā sāmīcippaṭipannā anudhammacārino sakaṁ ācariyakaṁ uggahetvā ācikkhissanti desessanti",
  "ud6.1:11.2_3": "paññapessanti paṭṭhapessanti vivarissanti vibhajissanti uttānīkarissanti uppannaṁ parappavādaṁ sahadhammena",
  "ud6.1:11.2_4": "suniggahitaṁ niggahetvā sappāṭihāriyaṁ dhammaṁ desessantī’ti.",
  "ud6.1:11.3_0": "Etarahi kho pana, bhante,",
  "ud6.1:11.3_1": "upāsakā bhagavato sāvakā viyattā vinītā visāradā bahussutā dhammadharā dhammānudhammappaṭipannā sāmīcippaṭipannā",
  "ud6.1:11.3_2": "anudhammacārino sakaṁ ācariyakaṁ uggahetvā ācikkhanti desenti paññapenti paṭṭhapenti vivaranti vibhajanti",
  "ud6.1:11.3_3": "uttānīkaronti uppannaṁ parappavādaṁ sahadhammena suniggahitaṁ niggahetvā sappāṭihāriyaṁ dhammaṁ desenti.",
  "ud6.1:11.4_0": "Parinibbātu dāni, bhante, bhagavā; parinibbātu sugato; parinibbānakālo dāni, bhante, bhagavato.",
  "ud6.1:12.1_0": "Bhāsitā kho panesā, bhante, bhagavatā vācā:",
  "ud6.1:12.2_0": "‘na tāvāhaṁ, pāpima,",
  "ud6.1:12.2_1": "parinibbāyissāmi yāva me upāsikā na sāvikā bhavissanti viyattā vinītā visāradā bahussutā dhammadharā",
  "ud6.1:12.2_2": "dhammānudhammappaṭipannā sāmīcippaṭipannā anudhammacāriniyo sakaṁ ācariyakaṁ uggahetvā ācikkhissanti",
  "ud6.1:12.2_3": "desessanti paññapessanti paṭṭhapessanti vivarissanti vibhajissanti uttānīkarissanti uppannaṁ parappavādaṁ",
  "ud6.1:12.2_4": "sahadhammena suniggahitaṁ niggahetvā sappāṭihāriyaṁ dhammaṁ desessantī’ti.",
  "ud6.1:12.3_0": "Etarahi kho pana, bhante,",
  "ud6.1:12.3_1": "upāsikā bhagavato sāvikā viyattā vinītā visāradā bahussutā dhammadharā dhammānudhammappaṭipannā sāmīcippaṭipannā",
  "ud6.1:12.3_2": "anudhammacāriniyo sakaṁ ācariyakaṁ uggahetvā ācikkhanti desenti paññapenti paṭṭhapenti vivaranti vibhajanti",
  "ud6.1:12.3_3": "uttānīkaronti uppannaṁ parappavādaṁ sahadhammena suniggahitaṁ niggahetvā sappāṭihāriyaṁ dhammaṁ desenti.",
  "ud6.1:12.4_0": "Parinibbātu dāni, bhante, bhagavā; parinibbātu sugato; parinibbānakālo dāni, bhante, bhagavato.",
  "ud6.1:13.1_0": "Bhāsitā kho panesā, bhante, bhagavatā vācā:",
  "ud6.1:13.2_0": "‘na tāvāhaṁ, pāpima,",
  "ud6.1:13.2_1": "parinibbāyissāmi yāva me idaṁ brahmacariyaṁ na iddhañceva bhavissati phītañca vitthārikaṁ bāhujaññaṁ puthubhūtaṁ yāva devamanussehi suppakāsitan’ti.",
  "ud6.1:13.3_0": "Etarahi kho pana, bhante,",
  "ud6.1:13.3_1": "bhagavato brahmacariyaṁ iddhañceva phītañca vitthārikaṁ bāhujaññaṁ puthubhūtaṁ yāva devamanussehi suppakāsitaṁ.",
  "ud6.1:13.4_0": "Parinibbātu dāni, bhante, bhagavā; parinibbātu sugato; parinibbānakālo dāni, bhante, bhagavato”ti.",
  "ud6.1:14.1_0": "Evaṁ vutte, bhagavā māraṁ pāpimantaṁ etadavoca:",
  "ud6.1:14.2_0": "“appossukko tvaṁ, pāpima, hohi. Na ciraṁ tathāgatassa parinibbānaṁ bhavissati.",
  "ud6.1:14.3_0": "Ito tiṇṇaṁ māsānaṁ accayena tathāgato parinibbāyissatī”ti.",
  "ud6.1:15.1_0": "Atha kho bhagavā cāpāle cetiye sato sampajāno āyusaṅkhāraṁ ossaji.",
  "ud6.1:15.2_0": "Ossaṭṭhe ca bhagavatā āyusaṅkhāre mahābhūmicālo ahosi bhiṁsanako lomahaṁso,",
  "ud6.1:15.2_1": "devadundubhiyo ca phaliṁsu.",
  "ud6.1:16.1_0": "Atha kho bhagavā etamatthaṁ viditvā tāyaṁ velāyaṁ imaṁ udānaṁ udānesi:",
  "ud6.1:17.1_0": "“Tulamatulañca sambhavaṁ,",
  "ud6.1:17.2_0": "Bhavasaṅkhāramavassaji muni;",
  "ud6.1:17.3_0": "Ajjhattarato samāhito,",
  "ud6.1:17.4_0": "Abhindi kavacamivattasambhavan”ti.",
  "ud6.1:17.5_0": "Paṭhamaṁ."
}