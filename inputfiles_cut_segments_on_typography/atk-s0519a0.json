{
  "atk-s0519a0:0_0": "Namo tassa bhagavato arahato sammāsambuddhassa",
  "atk-s0519a0:1_0": "Khuddakanikāye",
  "atk-s0519a0:2_0": "Nettippakaraṇa-aṭṭhakathā",
  "atk-s0519a0:3_0": "Ganthārambhakathā",
  "atk-s0519a0:4_0": "Mahākāruṇikaṁ nāthaṁ, ñeyyasāgarapāraguṁ;",
  "atk-s0519a0:5_0": "Vande nipuṇagambhīra-vicitranayadesanaṁ.",
  "atk-s0519a0:6_0": "Vijjācaraṇasampannā, yena niyyanti lokato;",
  "atk-s0519a0:7_0": "Vande tamuttamaṁ dhammaṁ, sammāsambuddhapūjitaṁ.",
  "atk-s0519a0:8_0": "Sīlādiguṇasampanno, ṭhito maggaphalesu yo;",
  "atk-s0519a0:9_0": "Vande ariyasaṅghaṁ taṁ, puññakkhettaṁ anuttaraṁ.",
  "atk-s0519a0:10_0": "Vandanājanitaṁ puññaṁ, iti yaṁ ratanattaye;",
  "atk-s0519a0:11_0": "Hatantarāyo sabbattha, hutvāhaṁ tassa tejasā.",
  "atk-s0519a0:12_0": "Ṭhitiṁ ākaṅkhamānena, ciraṁ saddhammanettiyā;",
  "atk-s0519a0:13_0": "Dhammarakkhitanāmena, therena abhiyācito.",
  "atk-s0519a0:14_0": "Padumuttaranāthassa, pādamūle pavattitaṁ;",
  "atk-s0519a0:15_0": "Passatā abhinīhāraṁ, sampattaṁ yassa matthakaṁ.",
  "atk-s0519a0:16_0": "Saṁkhittaṁ vibhajantānaṁ, eso aggoti tādinā;",
  "atk-s0519a0:17_0": "Ṭhapito etadaggasmiṁ, yo mahāsāvakuttamo.",
  "atk-s0519a0:18_0": "Chaḷabhiñño vasippatto, pabhinnapaṭisambhido;",
  "atk-s0519a0:19_0": "Mahākaccāyano thero, sambuddhena pasaṁsito.",
  "atk-s0519a0:20_0": "Tena yā bhāsitā netti, satthārā anumoditā;",
  "atk-s0519a0:21_0": "Sāsanassa sadāyattā, navaṅgassatthavaṇṇanā.",
  "atk-s0519a0:22_0": "Tassā gambhīrañāṇehi, ogāhetabbabhāvato;",
  "atk-s0519a0:23_0": "Kiñcāpi dukkarā kātuṁ, atthasaṁvaṇṇanā mayā.",
  "atk-s0519a0:24_0": "Saha saṁvaṇṇanaṁ yasmā, dharate satthusāsanaṁ;",
  "atk-s0519a0:25_0": "Pubbācariyasīhānaṁ, tiṭṭhateva vinicchayo.",
  "atk-s0519a0:26_0": "Tasmā tamupanissāya, ogāhetvāna pañcapi;",
  "atk-s0519a0:27_0": "Nikāye peṭakenāpi, saṁsanditvā yathābalaṁ.",
  "atk-s0519a0:28_0": "Suvisuddhamasaṁkiṇṇaṁ, nipuṇatthavinicchayaṁ;",
  "atk-s0519a0:29_0": "Mahāvihāravāsīnaṁ, samayaṁ avilomayaṁ.",
  "atk-s0519a0:30_0": "Pamādalekhaṁ vajjetvā, pāḷiṁ sammā niyojayaṁ;",
  "atk-s0519a0:31_0": "Upadesaṁ vibhāvento, karissāmatthavaṇṇanaṁ.",
  "atk-s0519a0:32_0": "Iti atthaṁ asaṅkiṇṇaṁ, nettippakaraṇassa me;",
  "atk-s0519a0:33_0": "Vibhajantassa sakkaccaṁ, nisāmayatha sādhavoti.",
  "atk-s0519a0:34_0": "Tattha kenaṭṭhena netti?",
  "atk-s0519a0:34_1": "Saddhammanayanaṭṭhena netti.",
  "atk-s0519a0:34_2": "Yathā hi taṇhā satte kāmādibhavaṁ nayatīti “bhavanettī”ti vuccati,",
  "atk-s0519a0:34_3": "evamayampi veneyyasatte ariyadhammaṁ nayatīti saddhammanayanaṭṭhena “nettī”ti vuccati.",
  "atk-s0519a0:34_4": "Atha vā nayanti tāyāti netti.",
  "atk-s0519a0:34_5": "Nettippakaraṇena hi karaṇabhūtena dhammakathikā veneyyasatte dassanamaggaṁ nayanti sampāpentīti,",
  "atk-s0519a0:34_6": "nīyanti vā ettha etasmiṁ pakaraṇe adhiṭṭhānabhūte patiṭṭhāpetvā veneyyā nibbānaṁ sampāpiyantīti netti.",
  "atk-s0519a0:34_7": "Na hi nettiupadesasannissayena vinā aviparītasuttatthāvabodho sambhavati.",
  "atk-s0519a0:34_8": "Tathā hi vuttaṁ –",
  "atk-s0519a0:34_9": "“tasmā nibbāyitukāmenā”tiādi.",
  "atk-s0519a0:34_10": "Sabbāpi hi suttassa atthasaṁvaṇṇanā nettiupadesāyattā,",
  "atk-s0519a0:34_11": "netti ca suttappabhavā,",
  "atk-s0519a0:34_12": "suttaṁ sammāsambuddhappabhavanti.",
  "atk-s0519a0:35_0": "Sā panāyaṁ netti pakaraṇaparicchedato tippabhedā hāranayapaṭṭhānānaṁ vasena.",
  "atk-s0519a0:35_1": "Paṭhamañhi hāravicāro,",
  "atk-s0519a0:35_2": "tato nayavicāro,",
  "atk-s0519a0:35_3": "pacchā paṭṭhānavicāroti.",
  "atk-s0519a0:35_4": "Pāḷivavatthānato pana saṅgahavāravibhāgavāravasena duvidhā.",
  "atk-s0519a0:35_5": "Sabbāpi hi netti saṅgahavāro vibhāgavāroti vāradvayameva hoti.",
  "atk-s0519a0:36_0": "Tattha saṅgahavāro ādito pañcahi gāthāhi paricchinno.",
  "atk-s0519a0:36_1": "Sabbo hi pakaraṇattho “yaṁ loko pūjayate”tiādīhi pañcahi gāthāhi apariggahito nāma natthi.",
  "atk-s0519a0:36_2": "Nanu cettha paṭṭhānaṁ asaṅgahitanti?",
  "atk-s0519a0:36_3": "Nayidamevaṁ daṭṭhabbaṁ,",
  "atk-s0519a0:36_4": "mūlapadaggahaṇena paṭṭhānassa saṅgahitattā.",
  "atk-s0519a0:36_5": "Tathā hi vakkhati –",
  "atk-s0519a0:36_6": "“aṭṭhārasa mūlapadā kuhiṁ daṭṭhabbā sāsanapaṭṭhāne”ti.",
  "atk-s0519a0:36_7": "Mūlapadapaṭṭhānāni hi atthanayasaṅkhārattikā viya aññamaññaṁ saṅgahitāni.",
  "atk-s0519a0:37_0": "Vibhāgavāro pana uddesaniddesapaṭiniddesavasena tividho.",
  "atk-s0519a0:37_1": "Tesu “tattha katame soḷasa hārā”ti ārabhitvā yāva “bhavanti aṭṭhārasa padānī”ti ayaṁ uddesavāro.",
  "atk-s0519a0:37_2": "“Assādādīnavatā”ti ārabhitvā yāva “tettiṁsā ettikā nettī”ti ayaṁ niddesavāro.",
  "atk-s0519a0:37_3": "Paṭiniddesavāro pana hāravibhaṅgavāro hārasampātavāro nayasamuṭṭhānavāro sāsanapaṭṭhānavāroti catubbidho.",
  "atk-s0519a0:37_4": "Tesu “tattha katamo desanāhāro”ti ārabhitvā yāva “ayaṁ pahānena samāropanā”ti ayaṁ hāravibhaṅgavāro.",
  "atk-s0519a0:37_5": "Tattha “katamo desanāhārasampāto”ti ārabhitvā yāva “anupādisesā ca nibbānadhātū”ti ayaṁ hārasampātavāro. Etthāha –",
  "atk-s0519a0:37_6": "hāravibhaṅgahārasampātavārānaṁ kiṁ nānākaraṇanti? Vuccate –",
  "atk-s0519a0:37_7": "yattha anekehipi udāharaṇasuttehi eko hāro niddisīyati,",
  "atk-s0519a0:37_8": "ayaṁ hāravibhaṅgavāro.",
  "atk-s0519a0:37_9": "Yattha pana ekasmiṁ sutte aneke hārā sampatanti,",
  "atk-s0519a0:37_10": "ayaṁ hārasampātavāro.",
  "atk-s0519a0:37_11": "Vuttañhetaṁ peṭake –",
  "atk-s0519a0:38_0": "“Yattha ca sabbe hārā, sampatamānā nayanti suttatthaṁ;",
  "atk-s0519a0:39_0": "Byañjanavidhiputhuttā, sā bhūmī hārasampāto”ti.",
  "atk-s0519a0:40_0": "Nayasamuṭṭhānasāsanapaṭṭhānavāravibhāgo pākaṭo eva.",
  "atk-s0519a0:40_1": "Sāsanapaṭṭhānavāro pana saṅgahavāre viya uddesaniddesavāresupi na sarūpato uddhaṭoti. Etthāha –",
  "atk-s0519a0:40_2": "“idaṁ nettippakaraṇaṁ mahāsāvakabhāsitaṁ,",
  "atk-s0519a0:40_3": "bhagavatā anumodita”nti ca kathametaṁ viññāyatīti?",
  "atk-s0519a0:40_4": "Pāḷito eva.",
  "atk-s0519a0:40_5": "Na hi pāḷito aññaṁ pamāṇataraṁ atthi.",
  "atk-s0519a0:40_6": "Yā hi catūhi mahāpadesehi aviruddhā pāḷi,",
  "atk-s0519a0:40_7": "sā pamāṇaṁ.",
  "atk-s0519a0:40_8": "Tathā hi agarahitāya ācariyaparamparāya peṭakopadeso viya idaṁ nettippakaraṇaṁ ābhataṁ.",
  "atk-s0519a0:40_9": "Yadi evaṁ kasmāssa nidānaṁ na vuttaṁ.",
  "atk-s0519a0:40_10": "Sāvakabhāsitānampi hi subhasutta-",
  "atk-s0519a0:40_11": "anaṅgaṇasutta-",
  "atk-s0519a0:40_12": "kaccāyanasaṁyuttādīnaṁ nidānaṁ bhāsitanti?",
  "atk-s0519a0:40_13": "Nayidaṁ ekantikaṁ.",
  "atk-s0519a0:40_14": "Sāvakabhāsitānaṁ buddhabhāsitānampi hi ekaccānaṁ paṭisambhidāmagganiddesādīnaṁ dhammapadabuddhavaṁsādīnañca nidānaṁ na bhāsitaṁ,",
  "atk-s0519a0:40_15": "na ca tāvatā tāni appamāṇaṁ,",
  "atk-s0519a0:40_16": "evamidhāpi daṭṭhabbaṁ.",
  "atk-s0519a0:41_0": "Nidānañca nāma suttavinayānaṁ dhammabhaṇḍāgārikaupālittherādīhi mahāsāvakeheva bhāsitaṁ,",
  "atk-s0519a0:41_1": "idañca mahāsāvakabhāsitaṁ,",
  "atk-s0519a0:41_2": "theraṁ muñcitvā anaññavisayattā imissā vicāraṇāyāti kimetena nidānagavesanena,",
  "atk-s0519a0:41_3": "atthoyevettha gavesitabbo,",
  "atk-s0519a0:41_4": "yo pāḷiyā aviruddhoti.",
  "atk-s0519a0:41_5": "Atha vā pāḷiyā atthasaṁvaṇṇanābhāvato na imassa pakaraṇassa visuṁ nidānavacanakiccaṁ atthi,",
  "atk-s0519a0:41_6": "paṭisambhidāmagganiddesādīnaṁ viyāti daṭṭhabbaṁ.",
  "atk-s0519a0:42_0": "Idāni etasmiṁ pakaraṇe nānappakārakosallatthaṁ ayaṁ vibhāgo veditabbo –",
  "atk-s0519a0:42_1": "sabbameva cetaṁ pakaraṇaṁ sāsanapariyeṭṭhibhāvato ekavidhaṁ,",
  "atk-s0519a0:42_2": "tathā ariyamaggasampādanato vimuttirasato ca.",
  "atk-s0519a0:42_3": "Byañjanatthavicārabhāvato duvidhaṁ,",
  "atk-s0519a0:42_4": "tathā saṅgahavibhāgabhāvato dhammavinayatthasaṁvaṇṇanato lokiyalokuttaratthasaṅgahaṇato rūpārūpadhammapariggāhakato",
  "atk-s0519a0:42_5": "lakkhaṇalakkhiyabhāvato pavattinivattivacanato sabhāgavisabhāganiddesato sādhāraṇāsādhāraṇadhammavibhāgato ca.",
  "atk-s0519a0:43_0": "Tividhaṁ puggalattayaniddesato tividhakalyāṇavibhāgato pariññattayakathanato pahānattayūpadesato sikkhattayasaṅgahaṇato",
  "atk-s0519a0:43_1": "tividhasaṁkilesavisodhanato mūlagītianugītisaṅgītibhedato piṭakattayatthasaṁvaṇṇanato hāranayapaṭṭhānappabhedato ca.",
  "atk-s0519a0:44_0": "Catubbidhaṁ catuppaṭisambhidāvisayato catunayadesanato dhammatthadesanāpaṭivedhagambhīrabhāvato ca.",
  "atk-s0519a0:44_1": "Pañcavidhaṁ abhiññeyyādidhammavibhāgato pañcakkhandhaniddesato pañcagatiparicchedato pañcanikāyatthavivaraṇato ca.",
  "atk-s0519a0:44_2": "Chabbidhaṁ chaḷārammaṇavibhāgato chaajjhattikabāhirāyatanavibhāgato ca.",
  "atk-s0519a0:44_3": "Sattavidhaṁ sattaviññāṇaṭṭhitiparicchedato.",
  "atk-s0519a0:44_4": "Navavidhaṁ suttādinavaṅganiddesato.",
  "atk-s0519a0:44_5": "Cuddasavidhaṁ suttādhiṭṭhānavibhāgato.",
  "atk-s0519a0:44_6": "Soḷasavidhaṁ aṭṭhavīsatividhañca sāsanapaṭṭhānappabhedato.",
  "atk-s0519a0:44_7": "Caturāsītisahassavidhaṁ caturāsītisahassadhammakkhandhavicārabhāvatotiādinā nayena pakaraṇavibhāgo veditabbo.",
  "atk-s0519a0:45_0": "Tattha sāsanapariyeṭṭhibhāvatoti sakalaṁ nettippakaraṇaṁ sikkhattayasaṅgahassa navaṅgassa satthusāsanassa atthasaṁvaṇṇanābhāvato.",
  "atk-s0519a0:45_1": "Ariyamaggasampādanatoti dassanabhūmibhāvanābhūmisampādanato.",
  "atk-s0519a0:45_2": "Vimuttirasatoti sāsanassa amatapariyosānattā vuttaṁ.",
  "atk-s0519a0:45_3": "Byañjanatthavicārabhāvatoti hārabyañjanapadakammanayānaṁ byañjanavicārattā atthapadaatthanayānaṁ atthavicārattā vuttaṁ.",
  "atk-s0519a0:45_4": "Saṅgahavibhāgabhāvo parato āvi bhavissati.",
  "atk-s0519a0:45_5": "Dhammavinayatthasaṁvaṇṇanatoti sakalassāpi pariyattisāsanassa dhammavinayabhāvato vuttaṁ.",
  "atk-s0519a0:45_6": "Lakkhaṇalakkhiyabhāvatoti nettivacanassa lakkhaṇattā udāharaṇasuttānañca lakkhiyattā vuttaṁ.",
  "atk-s0519a0:45_7": "Sabhāgavisabhāganiddesatoti samānajātiyā dhammā sabhāgā,",
  "atk-s0519a0:45_8": "paṭipakkhā visabhāgā,",
  "atk-s0519a0:45_9": "taṁvicārabhāvatoti attho.",
  "atk-s0519a0:45_10": "Sādhāraṇāsādhāraṇadhammavibhāgatoti pahānekaṭṭhasahajekaṭṭhatādisāmaññena ye dhammā yesaṁ dhammānaṁ nāmavatthādinā",
  "atk-s0519a0:45_11": "sādhāraṇā tabbidhuratāya asādhāraṇā ca,",
  "atk-s0519a0:45_12": "taṁvibhāgato duvidhanti attho.",
  "atk-s0519a0:46_0": "Puggalattayaniddesatoti ugghaṭitaññuādi puggalattayaniddesato.",
  "atk-s0519a0:46_1": "Tividhakalyāṇavibhāgatoti ādikalyāṇādivibhāgato.",
  "atk-s0519a0:46_2": "Mūlagītianugītisaṅgītibhedatoti paṭhamaṁ vacanaṁ mūlagīti,",
  "atk-s0519a0:46_3": "vuttasseva atthassa saṅgahagāthā anugīti,",
  "atk-s0519a0:46_4": "taṁtaṁsuttatthayojanavasena vippakiṇṇassa pakaraṇassa saṅgāyanaṁ saṅgīti,",
  "atk-s0519a0:46_5": "sā therassa parato pavattitāti veditabbā,",
  "atk-s0519a0:46_6": "etāsaṁ tissannaṁ bhedato tividhanti attho.",
  "atk-s0519a0:46_7": "Pañcakkhandhaniddesatoti rūpādipañcakkhandhasīlādipañcadhammakkhandhaniddesato pañcavidhanti attho.",
  "atk-s0519a0:46_8": "Suttādhiṭṭhānavibhāgatoti lobhadosamohānaṁ alobhādosāmohānaṁ kāyavacīmanokammānaṁ saddhādipañcindriyānañca",
  "atk-s0519a0:46_9": "vasena cuddasavidhassa suttādhiṭṭhānassa vibhāgavacanato cuddasavidhanti attho.",
  "atk-s0519a0:46_10": "Sesaṁ suviññeyyanti na papañcitaṁ."
}