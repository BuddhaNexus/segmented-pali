{
  "anya-e0101n:6_0": "Namo tassa bhagavato arahato sammāsambuddhassa",
  "anya-e0101n:7_0": "Visuddhimaggo",
  "anya-e0101n:8_0": "(Paṭhamo bhāgo)",
  "anya-e0101n:9_0": "Nidānādikathā",
  "anya-e0101n:10_0": "1.",
  "anya-e0101n:11_0": "Sīle patiṭṭhāya naro sapañño, cittaṃ paññañca bhāvayaṃ;",
  "anya-e0101n:12_0": "Ātāpī nipako bhikkhu, so imaṃ vijaṭaye jaṭanti. ;",
  "anya-e0101n:13_0": "Iti hidaṃ vuttaṃ,",
  "anya-e0101n:13_1": "kasmā panetaṃ vuttaṃ,",
  "anya-e0101n:13_2": "bhagavantaṃ kira sāvatthiyaṃ viharantaṃ rattibhāge aññataro devaputto upasaṅkamitvā attano saṃsayasamugghāṭatthaṃ –",
  "anya-e0101n:14_0": "Antojaṭā bahijaṭā, jaṭāya jaṭitā pajā;",
  "anya-e0101n:15_0": "Taṃ taṃ gotama pucchāmi, ko imaṃ vijaṭaye jaṭanti. –",
  "anya-e0101n:16_0": "Imaṃ pañhaṃ pucchi.",
  "anya-e0101n:16_1": "Tassāyaṃ saṅkhepattho –",
  "anya-e0101n:16_2": "jaṭāti taṇhāya jāliniyā etaṃ adhivacanaṃ.",
  "anya-e0101n:16_3": "Sā hi rūpādīsu ārammaṇesu heṭṭhupariyavasena punappunaṃ uppajjanato saṃsibbanaṭṭhena veḷugumbādīnaṃ sākhājālasaṅkhātā jaṭā viyāti jaṭā,",
  "anya-e0101n:16_4": "sā panesā sakaparikkhāraparaparikkhāresu sakaattabhāvaparaattabhāvesu ajjhattikāyatanabāhirāyatanesu ca uppajjanato antojaṭā bahijaṭāti vuccati.",
  "anya-e0101n:16_5": "Tāya evaṃ uppajjamānāya jaṭāya jaṭitā pajā.",
  "anya-e0101n:16_6": "Yathā nāma veḷugumbajaṭādīhi veḷuādayo,",
  "anya-e0101n:16_7": "evaṃ tāya taṇhājaṭāya sabbāpi ayaṃ sattanikāyasaṅkhātā pajā jaṭitā vinaddhā,",
  "anya-e0101n:16_8": "saṃsibbitāti attho.",
  "anya-e0101n:16_9": "Yasmā ca evaṃ jaṭitā.",
  "anya-e0101n:16_10": "Taṃ taṃ gotama pucchāmīti tasmā taṃ pucchāmi.",
  "anya-e0101n:16_11": "Gotamāti bhagavantaṃ gottena ālapati.",
  "anya-e0101n:16_12": "Ko imaṃ vijaṭaye jaṭanti imaṃ evaṃ tedhātukaṃ jaṭetvā ṭhitaṃ jaṭaṃ ko vijaṭeyya,",
  "anya-e0101n:16_13": "vijaṭetuṃ ko samatthoti pucchati.",
  "anya-e0101n:17_0": "Evaṃ puṭṭho panassa sabbadhammesu appaṭihatañāṇacāro devadevo sakkānaṃ atisakko brahmānaṃ atibrahmā catuvesārajjavisārado",
  "anya-e0101n:17_1": "dasabaladharo anāvaraṇañāṇo samantacakkhu bhagavā tamatthaṃ vissajjento –",
  "anya-e0101n:18_0": "Sīle patiṭṭhāya naro sapañño, cittaṃ paññañca bhāvayaṃ;",
  "anya-e0101n:19_0": "Ātāpī nipako bhikkhu, so imaṃ vijaṭaye jaṭanti. –",
  "anya-e0101n:20_0": "Imaṃ gāthamāha.",
  "anya-e0101n:21_0": "2.",
  "anya-e0101n:22_0": "Imissā dāni gāthāya, kathitāya mahesinā;",
  "anya-e0101n:23_0": "Vaṇṇayanto yathābhūtaṃ, atthaṃ sīlādibhedanaṃ.",
  "anya-e0101n:24_0": "Sudullabhaṃ labhitvāna, pabbajjaṃ jinasāsane;",
  "anya-e0101n:25_0": "Sīlādisaṅgahaṃ khemaṃ, ujuṃ maggaṃ visuddhiyā.",
  "anya-e0101n:26_0": "Yathābhūtaṃ ajānantā, suddhikāmāpi ye idha;",
  "anya-e0101n:27_0": "Visuddhiṃ nādhigacchanti, vāyamantāpi yogino.",
  "anya-e0101n:28_0": "Tesaṃ pāmojjakaraṇaṃ, suvisuddhavinicchayaṃ;",
  "anya-e0101n:29_0": "Mahāvihāravāsīnaṃ, desanānayanissitaṃ.",
  "anya-e0101n:30_0": "Visuddhimaggaṃ bhāsissaṃ, taṃ me sakkacca bhāsato;",
  "anya-e0101n:31_0": "Visuddhikāmā sabbepi, nisāmayatha sādhavoti.",
  "anya-e0101n:32_0": "3.",
  "anya-e0101n:32_1": "Tattha visuddhīti sabbamalavirahitaṃ accantaparisuddhaṃ nibbānaṃ veditabbaṃ.",
  "anya-e0101n:32_2": "Tassā visuddhiyā maggoti visuddhimaggo.",
  "anya-e0101n:32_3": "Maggoti adhigamūpāyo vuccati.",
  "anya-e0101n:32_4": "Taṃ visuddhimaggaṃ bhāsissāmīti attho.",
  "anya-e0101n:33_0": "So panāyaṃ visuddhimaggo katthaci vipassanāmattavaseneva desito. Yathāha –",
  "anya-e0101n:34_0": "“Sabbe saṅkhārā aniccāti, yadā paññāya passati;",
  "anya-e0101n:35_0": "Atha nibbindati dukkhe, esa maggo visuddhiyā”ti. ;",
  "anya-e0101n:36_0": "Katthaci jhānapaññāvasena. Yathāha –",
  "anya-e0101n:37_0": "“Yamhi jhānañca paññā ca, sa ve nibbānasantike”ti. ;",
  "anya-e0101n:38_0": "Katthaci kammādivasena. Yathāha –",
  "anya-e0101n:39_0": "“Kammaṃ vijjā ca dhammo ca, sīlaṃ jīvitamuttamaṃ;",
  "anya-e0101n:40_0": "Etena maccā sujjhanti, na gottena dhanena vā”ti. ;",
  "anya-e0101n:41_0": "Katthaci sīlādivasena. Yathāha –",
  "anya-e0101n:42_0": "“Sabbadā sīlasampanno, paññavā susamāhito;",
  "anya-e0101n:43_0": "Āraddhavīriyo pahitatto, oghaṃ tarati duttara”nti. ;",
  "anya-e0101n:44_0": "Katthaci satipaṭṭhānādivasena. Yathāha –",
  "anya-e0101n:45_0": "“Ekāyano ayaṃ,",
  "anya-e0101n:45_1": "bhikkhave,",
  "anya-e0101n:45_2": "maggo sattānaṃ visuddhiyā…pe…",
  "anya-e0101n:45_3": "nibbānassa sacchikiriyāya,",
  "anya-e0101n:45_4": "yadidaṃ cattāro satipaṭṭhānā”ti.",
  "anya-e0101n:46_0": "Sammappadhānādīsupi eseva nayo. Imasmiṃ pana pañhābyākaraṇe sīlādivasena desito.",
  "anya-e0101n:47_0": "4.",
  "anya-e0101n:47_1": "Tatrāyaṃ saṅkhepavaṇṇanā –",
  "anya-e0101n:47_2": "sīle patiṭṭhāyāti sīle ṭhatvā,",
  "anya-e0101n:47_3": "sīlaṃ paripūrayamānoyeva cettha sīle ṭhitoti vuccati.",
  "anya-e0101n:47_4": "Tasmā sīlaparipūraṇena sīle patiṭṭhahitvāti ayamettha attho.",
  "anya-e0101n:47_5": "Naroti satto.",
  "anya-e0101n:47_6": "Sapaññoti kammajatihetukapaṭisandhipaññāya paññavā.",
  "anya-e0101n:47_7": "Cittaṃ paññañca bhāvayanti samādhiñceva vipassanañca bhāvayamāno,",
  "anya-e0101n:47_8": "cittasīsena hettha samādhi niddiṭṭho.",
  "anya-e0101n:47_9": "Paññānāmena ca vipassanāti.",
  "anya-e0101n:47_10": "Ātāpīti vīriyavā.",
  "anya-e0101n:47_11": "Vīriyañhi kilesānaṃ ātāpanaparitāpanaṭṭhena ātāpoti vuccati.",
  "anya-e0101n:47_12": "Tadassa atthīti ātāpī.",
  "anya-e0101n:47_13": "Nipakoti nepakkaṃ vuccati paññā,",
  "anya-e0101n:47_14": "tāya samannāgatoti attho.",
  "anya-e0101n:47_15": "Iminā padena pārihārikapaññaṃ dasseti.",
  "anya-e0101n:47_16": "Imasmiñhi pañhābyākaraṇe tikkhattuṃ paññā āgatā.",
  "anya-e0101n:47_17": "Tattha paṭhamā jātipaññā,",
  "anya-e0101n:47_18": "dutiyā vipassanāpaññā,",
  "anya-e0101n:47_19": "tatiyā sabbakiccapariṇāyikā pārihārikapaññā.",
  "anya-e0101n:47_20": "Saṃsāre bhayaṃ ikkhatīti bhikkhu.",
  "anya-e0101n:47_21": "So imaṃ vijaṭaye jaṭanti so iminā ca sīlena iminā ca cittasīsena niddiṭṭhasamādhinā imāya ca tividhāya",
  "anya-e0101n:47_22": "paññāya iminā ca ātāpenāti chahi dhammehi samannāgato bhikkhu.",
  "anya-e0101n:47_23": "Seyyathāpi nāma puriso pathaviyaṃ patiṭṭhāya sunisitaṃ satthaṃ ukkhipitvā mahantaṃ veḷugumbaṃ vijaṭeyya,",
  "anya-e0101n:47_24": "evameva sīlapathaviyaṃ patiṭṭhāya samādhisilāyaṃ sunisitaṃ vipassanāpaññāsatthaṃ vīriyabalapaggahitena",
  "anya-e0101n:47_25": "pārihārikapaññāhatthena ukkhipitvā sabbampi taṃ attano santāne patitaṃ taṇhājaṭaṃ vijaṭeyya sañchindeyya",
  "anya-e0101n:47_26": "sampadāleyya.",
  "anya-e0101n:47_27": "Maggakkhaṇe panesa taṃ jaṭaṃ vijaṭeti nāma.",
  "anya-e0101n:47_28": "Phalakkhaṇe vijaṭitajaṭo sadevakassa lokassa aggadakkhiṇeyyo hoti.",
  "anya-e0101n:47_29": "Tenāha bhagavā –",
  "anya-e0101n:48_0": "“Sīle patiṭṭhāya naro sapañño, cittaṃ paññañca bhāvayaṃ;",
  "anya-e0101n:49_0": "Ātāpī nipako bhikkhu, so imaṃ vijaṭaye jaṭa”nti. ;",
  "anya-e0101n:50_0": "5.",
  "anya-e0101n:50_1": "Tatrāyaṃ yāya paññāya sapaññoti vutto,",
  "anya-e0101n:50_2": "tatrāssa karaṇīyaṃ natthi.",
  "anya-e0101n:50_3": "Purimakammānubhāveneva hissa sā siddhā.",
  "anya-e0101n:50_4": "Ātāpī nipakoti ettha vuttavīriyavasena pana tena sātaccakārinā paññāvasena ca sampajānakārinā hutvā sīle",
  "anya-e0101n:50_5": "patiṭṭhāya cittapaññāvasena vuttā samathavipassanā bhāvetabbāti imamatra bhagavā sīlasamādhipaññāmukhena",
  "anya-e0101n:50_6": "visuddhimaggaṃ dasseti.",
  "anya-e0101n:51_0": "Ettāvatā hi tisso sikkhā,",
  "anya-e0101n:51_1": "tividhakalyāṇaṃ sāsanaṃ,",
  "anya-e0101n:51_2": "tevijjatādīnaṃ upanissayo,",
  "anya-e0101n:51_3": "antadvayavajjanamajjhimapaṭipattisevanāni,",
  "anya-e0101n:51_4": "apāyādisamatikkamanupāyo,",
  "anya-e0101n:51_5": "tīhākārehi kilesappahānaṃ,",
  "anya-e0101n:51_6": "vītikkamādīnaṃ paṭipakkho,",
  "anya-e0101n:51_7": "saṃkilesattayavisodhanaṃ,",
  "anya-e0101n:51_8": "sotāpannādibhāvassa ca kāraṇaṃ pakāsitaṃ hoti.",
  "anya-e0101n:52_0": "Kathaṃ?",
  "anya-e0101n:52_1": "Ettha hi sīlena adhisīlasikkhā pakāsitā hoti,",
  "anya-e0101n:52_2": "samādhinā adhicittasikkhā,",
  "anya-e0101n:52_3": "paññāya adhipaññāsikkhā.",
  "anya-e0101n:53_0": "Sīlena ca sāsanassa ādikalyāṇatā pakāsitā hoti.",
  "anya-e0101n:53_1": "“Ko cādi kusalānaṃ dhammānaṃ,",
  "anya-e0101n:53_2": "sīlañca suvisuddha”nti hi vacanato,",
  "anya-e0101n:53_3": "“sabbapāpassa akaraṇa”nti ādivacanato ca sīlaṃ sāsanassa ādi,",
  "anya-e0101n:53_4": "tañca kalyāṇaṃ,",
  "anya-e0101n:53_5": "avippaṭisārādiguṇāvahattā.",
  "anya-e0101n:53_6": "Samādhinā majjhekalyāṇatā pakāsitā hoti.",
  "anya-e0101n:53_7": "“Kusalassa upasampadā”ti ādivacanato hi samādhi sāsanassa majjhe,",
  "anya-e0101n:53_8": "so ca kalyāṇo,",
  "anya-e0101n:53_9": "iddhividhādiguṇāvahattā.",
  "anya-e0101n:53_10": "Paññāya sāsanassa pariyosānakalyāṇatā pakāsitā hoti.",
  "anya-e0101n:53_11": "“Sacittapariyodāpanaṃ,",
  "anya-e0101n:53_12": "etaṃ buddhāna sāsana”nti hi vacanato,",
  "anya-e0101n:53_13": "paññuttarato ca paññā sāsanassa pariyosānaṃ,",
  "anya-e0101n:53_14": "sā ca kalyāṇaṃ,",
  "anya-e0101n:53_15": "iṭṭhāniṭṭhesu tādibhāvāvahanato.",
  "anya-e0101n:54_0": "“Selo yathā ekaghano, vātena na samīrati;",
  "anya-e0101n:55_0": "Evaṃ nindāpasaṃsāsu, na samiñjanti paṇḍitā”ti. ; –",
  "anya-e0101n:56_0": "Hi vuttaṃ.",
  "anya-e0101n:57_0": "Tathā sīlena tevijjatāya upanissayo pakāsito hoti.",
  "anya-e0101n:57_1": "Sīlasampattiñhi nissāya tisso vijjā pāpuṇāti,",
  "anya-e0101n:57_2": "na tato paraṃ.",
  "anya-e0101n:57_3": "Samādhinā chaḷabhiññatāya upanissayo pakāsito hoti.",
  "anya-e0101n:57_4": "Samādhisampadañhi nissāya cha abhiññā pāpuṇāti,",
  "anya-e0101n:57_5": "na tato paraṃ.",
  "anya-e0101n:57_6": "Paññāya paṭisambhidāpabhedassa upanissayo pakāsito hoti.",
  "anya-e0101n:57_7": "Paññāsampattiñhi nissāya catasso paṭisambhidā pāpuṇāti,",
  "anya-e0101n:57_8": "na aññena kāraṇena.",
  "anya-e0101n:58_0": "Sīlena ca kāmasukhallikānuyogasaṅkhātassa antassa vajjanaṃ pakāsitaṃ hoti,",
  "anya-e0101n:58_1": "samādhinā attakilamathānuyogasaṅkhātassa.",
  "anya-e0101n:58_2": "Paññāya majjhimāya paṭipattiyā sevanaṃ pakāsitaṃ hoti.",
  "anya-e0101n:59_0": "Tathā sīlena apāyasamatikkamanupāyo pakāsito hoti,",
  "anya-e0101n:59_1": "samādhinā kāmadhātusamatikkamanupāyo,",
  "anya-e0101n:59_2": "paññāya sabbabhavasamatikkamanupāyo.",
  "anya-e0101n:60_0": "Sīlena ca tadaṅgappahānavasena kilesappahānaṃ pakāsitaṃ hoti,",
  "anya-e0101n:60_1": "samādhinā vikkhambhanappahānavasena,",
  "anya-e0101n:60_2": "paññāya samucchedappahānavasena.",
  "anya-e0101n:61_0": "Tathā sīlena kilesānaṃ vītikkamapaṭipakkho pakāsito hoti,",
  "anya-e0101n:61_1": "samādhinā pariyuṭṭhānapaṭipakkho,",
  "anya-e0101n:61_2": "paññāya anusayapaṭipakkho.",
  "anya-e0101n:62_0": "Sīlena ca duccaritasaṃkilesavisodhanaṃ pakāsitaṃ hoti,",
  "anya-e0101n:62_1": "samādhinā taṇhāsaṃkilesavisodhanaṃ,",
  "anya-e0101n:62_2": "paññāya diṭṭhisaṃkilesavisodhanaṃ.",
  "anya-e0101n:63_0": "Tathā sīlena sotāpannasakadāgāmibhāvassa kāraṇaṃ pakāsitaṃ hoti,",
  "anya-e0101n:63_1": "samādhinā anāgāmibhāvassa,",
  "anya-e0101n:63_2": "paññāya arahattassa.",
  "anya-e0101n:63_3": "Sotāpanno hi “sīlesu paripūrakārī”ti vutto,",
  "anya-e0101n:63_4": "tathā sakadāgāmī.",
  "anya-e0101n:63_5": "Anāgāmī pana “samādhismiṃ paripūrakārī”ti.",
  "anya-e0101n:63_6": "Arahā pana “paññāya paripūrakārī”ti.",
  "anya-e0101n:64_0": "Evaṃ ettāvatā tisso sikkhā,",
  "anya-e0101n:64_1": "tividhakalyāṇaṃ sāsanaṃ,",
  "anya-e0101n:64_2": "tevijjatādīnaṃ upanissayo,",
  "anya-e0101n:64_3": "antadvayavajjanamajjhimapaṭipattisevanāni,",
  "anya-e0101n:64_4": "apāyādisamatikkamanupāyo,",
  "anya-e0101n:64_5": "tīhākārehi kilesappahānaṃ,",
  "anya-e0101n:64_6": "vītikkamādīnaṃ paṭipakkho,",
  "anya-e0101n:64_7": "saṃkilesattayavisodhanaṃ,",
  "anya-e0101n:64_8": "sotāpannādibhāvassa ca kāraṇanti ime nava,",
  "anya-e0101n:64_9": "aññe ca evarūpā guṇattikā pakāsitā hontīti.",
  "anya-e0101n:65_0": "1. Sīlaniddeso",
  "anya-e0101n:66_0": "Sīlasarūpādikathā",
  "anya-e0101n:67_0": "6.",
  "anya-e0101n:67_1": "Evaṃ anekaguṇasaṅgāhakena sīlasamādhipaññāmukhena desitopi panesa visuddhimaggo atisaṅkhepadesitoyeva hoti.",
  "anya-e0101n:67_2": "Tasmā nālaṃ sabbesaṃ upakārāyāti vitthāramassa dassetuṃ sīlaṃ tāva ārabbha idaṃ pañhākammaṃ hoti.",
  "anya-e0101n:68_0": "Kiṃ sīlaṃ,",
  "anya-e0101n:68_1": "kenaṭṭhena sīlaṃ,",
  "anya-e0101n:68_2": "kānassa lakkhaṇarasapaccupaṭṭhānapadaṭṭhānāni,",
  "anya-e0101n:68_3": "kimānisaṃsaṃ sīlaṃ,",
  "anya-e0101n:68_4": "katividhaṃ cetaṃ sīlaṃ,",
  "anya-e0101n:68_5": "ko cassa saṃkileso,",
  "anya-e0101n:68_6": "kiṃ vodānanti.",
  "anya-e0101n:69_0": "Tatridaṃ vissajjanaṃ.",
  "anya-e0101n:69_1": "Kiṃ sīlanti pāṇātipātādīhi vā viramantassa vattapaṭipattiṃ vā pūrentassa cetanādayo dhammā.",
  "anya-e0101n:69_2": "Vuttañhetaṃ paṭisambhidāyaṃ “kiṃ sīlanti cetanā sīlaṃ,",
  "anya-e0101n:69_3": "cetasikaṃ sīlaṃ,",
  "anya-e0101n:69_4": "saṃvaro sīlaṃ,",
  "anya-e0101n:69_5": "avītikkamo sīla”nti.",
  "anya-e0101n:69_6": "Tattha cetanā sīlaṃ nāma pāṇātipātādīhi vā viramantassa vattapaṭipattiṃ vā pūrentassa cetanā.",
  "anya-e0101n:69_7": "Cetasikaṃ sīlaṃ nāma pāṇātipātādīhi viramantassa virati.",
  "anya-e0101n:69_8": "Apica cetanā sīlaṃ nāma pāṇātipātādīni pajahantassa satta kammapathacetanā.",
  "anya-e0101n:69_9": "Cetasikaṃ sīlaṃ nāma “abhijjhaṃ pahāya vigatābhijjhena cetasā viharatī”ti ādinā nayena vuttā anabhijjhābyāpādasammādiṭṭhidhammā.",
  "anya-e0101n:69_10": "Saṃvaro sīlanti ettha pañcavidhena saṃvaro veditabbo pātimokkhasaṃvaro,",
  "anya-e0101n:69_11": "satisaṃvaro,",
  "anya-e0101n:69_12": "ñāṇasaṃvaro,",
  "anya-e0101n:69_13": "khantisaṃvaro,",
  "anya-e0101n:69_14": "vīriyasaṃvaroti.",
  "anya-e0101n:69_15": "Tattha iminā pātimokkhasaṃvarena upeto hoti samupetoti ayaṃ pātimokkhasaṃvaro.",
  "anya-e0101n:69_16": "Rakkhati cakkhundriyaṃ,",
  "anya-e0101n:69_17": "cakkhundriye saṃvaraṃ āpajjatīti ayaṃ satisaṃvaro.",
  "anya-e0101n:70_0": "Yāni sotāni lokasmiṃ, (ajitāti bhagavā;)",
  "anya-e0101n:71_0": "Sati tesaṃ nivāraṇaṃ;",
  "anya-e0101n:72_0": "Sotānaṃ saṃvaraṃ brūmi, paññāyete pidhiyyareti. ;",
  "anya-e0101n:73_0": "Ayaṃ ñāṇasaṃvaro.",
  "anya-e0101n:73_1": "Paccayapaṭisevanampi ettheva samodhānaṃ gacchati.",
  "anya-e0101n:73_2": "Yo panāyaṃ khamo hoti sītassa uṇhassātiādinā nayena āgato,",
  "anya-e0101n:73_3": "ayaṃ khantisaṃvaro nāma.",
  "anya-e0101n:73_4": "Yo cāyaṃ uppannaṃ kāmavitakkaṃ nādhivāsetītiādinā nayena āgato,",
  "anya-e0101n:73_5": "ayaṃ vīriyasaṃvaro nāma.",
  "anya-e0101n:73_6": "Ājīvapārisuddhipi ettheva samodhānaṃ gacchati.",
  "anya-e0101n:73_7": "Iti ayaṃ pañcavidhopi saṃvaro,",
  "anya-e0101n:73_8": "yā ca pāpabhīrukānaṃ kulaputtānaṃ sampattavatthuto virati,",
  "anya-e0101n:73_9": "sabbampetaṃ saṃvarasīlanti veditabbaṃ.",
  "anya-e0101n:73_10": "Avītikkamo sīlanti samādinnasīlassa kāyikavācasiko anatikkamo.",
  "anya-e0101n:73_11": "Idaṃ tāva kiṃ sīlanti pañhassa vissajjanaṃ.",
  "anya-e0101n:74_0": "7.",
  "anya-e0101n:74_1": "Avasesesu kenaṭṭhena sīlanti sīlanaṭṭhena sīlaṃ.",
  "anya-e0101n:74_2": "Kimidaṃ sīlanaṃ nāma.",
  "anya-e0101n:74_3": "Samādhānaṃ vā,",
  "anya-e0101n:74_4": "kāyakammādīnaṃ susīlyavasena avippakiṇṇatāti attho.",
  "anya-e0101n:74_5": "Upadhāraṇaṃ vā,",
  "anya-e0101n:74_6": "kusalānaṃ dhammānaṃ patiṭṭhānavasena ādhārabhāvoti attho.",
  "anya-e0101n:74_7": "Etadeva hettha atthadvayaṃ saddalakkhaṇavidū anujānanti.",
  "anya-e0101n:74_8": "Aññe pana siraṭṭho sīlattho,",
  "anya-e0101n:74_9": "sītalaṭṭho sīlatthoti evamādināpi nayenettha atthaṃ vaṇṇayanti.",
  "anya-e0101n:75_0": "8. Idāni kānassa lakkhaṇarasapaccupaṭṭhānapadaṭṭhānānīti ettha –",
  "anya-e0101n:76_0": "Sīlanaṃ lakkhaṇaṃ tassa, bhinnassāpi anekadhā;",
  "anya-e0101n:77_0": "Sanidassanattaṃ rūpassa, yathā bhinnassanekadhā.",
  "anya-e0101n:78_0": "Yathā hi nīlapītādibhedena anekadhā bhinnassāpi rūpāyatanassa sanidassanattaṃ lakkhaṇaṃ,",
  "anya-e0101n:78_1": "nīlādibhedena bhinnassāpi sanidassana bhāvānatikkamanato.",
  "anya-e0101n:78_2": "Tathā sīlassa cetanādibhedena anekadhā bhinnassāpi yadetaṃ kāyakammādīnaṃ samādhānavasena kusalānañca dhammānaṃ patiṭṭhānavasena vuttaṃ sīlanaṃ,",
  "anya-e0101n:78_3": "tadeva lakkhaṇaṃ,",
  "anya-e0101n:78_4": "cetanādibhedena bhinnassāpi samādhānapatiṭṭhānabhāvānatikkamanato.",
  "anya-e0101n:78_5": "Evaṃ lakkhaṇassa panassa –",
  "anya-e0101n:79_0": "Dussīlyaviddhaṃsanatā, anavajjaguṇo tathā;",
  "anya-e0101n:80_0": "Kiccasampattiatthena, raso nāma pavuccati.",
  "anya-e0101n:81_0": "Tasmā idaṃ sīlaṃ nāma kiccaṭṭhena rasena dussīlyaviddhaṃsanarasaṃ,",
  "anya-e0101n:81_1": "sampattiatthena rasena anavajjarasanti veditabbaṃ.",
  "anya-e0101n:81_2": "Lakkhaṇādīsu hi kiccameva sampatti vā rasoti vuccati.",
  "anya-e0101n:82_0": "Soceyyapaccupaṭṭhānaṃ, tayidaṃ tassa viññuhi;",
  "anya-e0101n:83_0": "Ottappañca hirī ceva, padaṭṭhānanti vaṇṇitaṃ.",
  "anya-e0101n:84_0": "Tayidaṃ sīlaṃ kāyasoceyyaṃ vacīsoceyyaṃ manosoceyyanti evaṃ vuttasoceyyapaccupaṭṭhānaṃ,",
  "anya-e0101n:84_1": "soceyyabhāvena paccupaṭṭhāti gahaṇabhāvaṃ gacchati.",
  "anya-e0101n:84_2": "Hirottappañca panassa viññūhi padaṭṭhānanti vaṇṇitaṃ,",
  "anya-e0101n:84_3": "āsannakāraṇanti attho.",
  "anya-e0101n:84_4": "Hirottappe hi sati sīlaṃ uppajjati ceva tiṭṭhati ca.",
  "anya-e0101n:84_5": "Asati neva uppajjati,",
  "anya-e0101n:84_6": "na tiṭṭhatīti.",
  "anya-e0101n:84_7": "Evaṃ sīlassa lakkhaṇarasapaccupaṭṭhānapadaṭṭhānāni veditabbāni.",
  "anya-e0101n:85_0": "Sīlānisaṃsakathā",
  "anya-e0101n:86_0": "9.",
  "anya-e0101n:86_1": "Kimānisaṃsaṃ sīlanti avippaṭisārādianekaguṇapaṭilābhānisaṃsaṃ.",
  "anya-e0101n:86_2": "Vuttañhetaṃ –",
  "anya-e0101n:86_3": "“avippaṭisāratthāni kho, ānanda,",
  "anya-e0101n:86_4": "kusalāni sīlāni avippaṭisārānisaṃsānī”ti.",
  "anya-e0101n:87_0": "Aparampi vuttaṃ “pañcime gahapatayo ānisaṃsā sīlavato sīlasampadāya.",
  "anya-e0101n:87_1": "Katame pañca?",
  "anya-e0101n:87_2": "Idha gahapatayo sīlavā sīlasampanno appamādādhikaraṇaṃ mahantaṃ bhogakkhandhaṃ adhigacchati,",
  "anya-e0101n:87_3": "ayaṃ paṭhamo ānisaṃso sīlavato sīlasampadāya.",
  "anya-e0101n:87_4": "Puna caparaṃ gahapatayo sīlavato sīlasampannassa kalyāṇo kittisaddo abbhuggacchati,",
  "anya-e0101n:87_5": "ayaṃ dutiyo ānisaṃso sīlavato sīlasampadāya.",
  "anya-e0101n:87_6": "Puna caparaṃ gahapatayo sīlavā sīlasampanno yaññadeva parisaṃ upasaṅkamati yadi khattiyaparisaṃ yadi",
  "anya-e0101n:87_7": "brāhmaṇaparisaṃ yadi gahapatiparisaṃ yadi samaṇaparisaṃ,",
  "anya-e0101n:87_8": "visārado upasaṅkamati amaṅkubhūto,",
  "anya-e0101n:87_9": "ayaṃ tatiyo ānisaṃso sīlavato sīlasampadāya.",
  "anya-e0101n:87_10": "Puna caparaṃ gahapatayo sīlavā sīlasampanno asammūḷho kālaṃ karoti,",
  "anya-e0101n:87_11": "ayaṃ catuttho ānisaṃso sīlavato sīlasampadāya.",
  "anya-e0101n:87_12": "Puna caparaṃ gahapatayo sīlavā sīlasampanno kāyassa bhedā paraṃ maraṇā sugatiṃ saggaṃ lokaṃ upapajjati,",
  "anya-e0101n:87_13": "ayaṃ pañcamo ānisaṃso sīlavato sīlasampadāyā”ti.",
  "anya-e0101n:88_0": "Aparepi “ākaṅkheyya ce,",
  "anya-e0101n:88_1": "bhikkhave,",
  "anya-e0101n:88_2": "bhikkhu sabrahmacārīnaṃ piyo ca assaṃ manāpo ca garu ca bhāvanīyo cāti,",
  "anya-e0101n:88_3": "sīlesvevassa paripūrakārī”tiādinā nayena piyamanāpatādayo āsavakkhayapariyosānā anekā sīlānisaṃsā vuttā.",
  "anya-e0101n:88_4": "Evaṃ avippaṭisārādianekaguṇānisaṃsaṃ sīlaṃ. Apica –",
  "anya-e0101n:89_0": "Sāsane kulaputtānaṃ, patiṭṭhā natthi yaṃ vinā;",
  "anya-e0101n:90_0": "Ānisaṃsaparicchedaṃ, tassa sīlassa ko vade.",
  "anya-e0101n:91_0": "Na gaṅgā yamunā cāpi, sarabhū vā sarasvatī;",
  "anya-e0101n:92_0": "Ninnagā vāciravatī, mahī vāpi mahānadī.",
  "anya-e0101n:93_0": "Sakkuṇanti visodhetuṃ, taṃ malaṃ idha pāṇinaṃ;",
  "anya-e0101n:94_0": "Visodhayati sattānaṃ, yaṃ ve sīlajalaṃ malaṃ.",
  "anya-e0101n:95_0": "Na taṃ sajaladā vātā, na cāpi haricandanaṃ;",
  "anya-e0101n:96_0": "Neva hārā na maṇayo, na candakiraṇaṅkurā.",
  "anya-e0101n:97_0": "Samayantīdha sattānaṃ, pariḷāhaṃ surakkhitaṃ;",
  "anya-e0101n:98_0": "Yaṃ sameti idaṃ ariyaṃ, sīlaṃ accantasītalaṃ.",
  "anya-e0101n:99_0": "Sīlagandhasamo gandho, kuto nāma bhavissati;",
  "anya-e0101n:100_0": "Yo samaṃ anuvāte ca, paṭivāte ca vāyati.",
  "anya-e0101n:101_0": "Saggārohaṇasopānaṃ, aññaṃ sīlasamaṃ kuto;",
  "anya-e0101n:102_0": "Dvāraṃ vā pana nibbāna, nagarassa pavesane.",
  "anya-e0101n:103_0": "Sobhantevaṃ na rājāno, muttāmaṇivibhūsitā;",
  "anya-e0101n:104_0": "Yathā sobhanti yatino, sīlabhūsanabhūsitā.",
  "anya-e0101n:105_0": "Attānuvādādibhayaṃ, viddhaṃsayati sabbaso;",
  "anya-e0101n:106_0": "Janeti kittihāsañca, sīlaṃ sīlavataṃ sadā.",
  "anya-e0101n:107_0": "Guṇānaṃ mūlabhūtassa, dosānaṃ balaghātino;",
  "anya-e0101n:108_0": "Iti sīlassa viññeyyaṃ, ānisaṃsakathāmukhanti.",
  "anya-e0101n:109_0": "Sīlappabhedakathā",
  "anya-e0101n:110_0": "10.",
  "anya-e0101n:110_1": "Idāni yaṃ vuttaṃ katividhaṃ cetaṃ sīlanti,",
  "anya-e0101n:110_2": "tatridaṃ vissajjanaṃ.",
  "anya-e0101n:110_3": "Sabbameva tāva idaṃ sīlaṃ attano sīlanalakkhaṇena ekavidhaṃ.",
  "anya-e0101n:111_0": "Cārittavārittavasena duvidhaṃ.",
  "anya-e0101n:111_1": "Tathā ābhisamācārikaādibrahmacariyakavasena,",
  "anya-e0101n:111_2": "viratiavirativasena,",
  "anya-e0101n:111_3": "nissitānissitavasena,",
  "anya-e0101n:111_4": "kālapariyantaāpāṇakoṭikavasena,",
  "anya-e0101n:111_5": "sapariyantāpariyantavasena,",
  "anya-e0101n:111_6": "lokiyalokuttaravasena ca.",
  "anya-e0101n:112_0": "Tividhaṃ hīnamajjhimapaṇītavasena.",
  "anya-e0101n:112_1": "Tathā attādhipateyyalokādhipateyyadhammādhipateyyavasena,",
  "anya-e0101n:112_2": "parāmaṭṭhāparāmaṭṭhapaṭippassaddhivasena,",
  "anya-e0101n:112_3": "visuddhāvisuddhavematikavasena,",
  "anya-e0101n:112_4": "sekkhāsekkhanevasekkhanāsekkhavasena ca.",
  "anya-e0101n:113_0": "Catubbidhaṃ hānabhāgiyaṭhitibhāgiyavisesabhāgiyanibbedhabhāgiyavasena.",
  "anya-e0101n:113_1": "Tathā bhikkhubhikkhunīanupasampannagahaṭṭhasīlavasena,",
  "anya-e0101n:113_2": "pakatiācāradhammatāpubbahetukasīlavasena,",
  "anya-e0101n:113_3": "pātimokkhasaṃvaraindriyasaṃvaraājīvapārisuddhipaccayasannissitasīlavasena ca.",
  "anya-e0101n:114_0": "Pañcavidhaṃ pariyantapārisuddhisīlādivasena.",
  "anya-e0101n:114_1": "Vuttampi cetaṃ paṭisambhidāyaṃ “pañca sīlāni –",
  "anya-e0101n:114_2": "pariyantapārisuddhisīlaṃ,",
  "anya-e0101n:114_3": "apariyantapārisuddhisīlaṃ,",
  "anya-e0101n:114_4": "paripuṇṇapārisuddhisīlaṃ,",
  "anya-e0101n:114_5": "aparāmaṭṭhapārisuddhisīlaṃ,",
  "anya-e0101n:114_6": "paṭippassaddhipārisuddhisīla”nti.",
  "anya-e0101n:114_7": "Tathā pahānaveramaṇīcetanāsaṃvarāvītikkamavasena.",
  "anya-e0101n:115_0": "11.",
  "anya-e0101n:115_1": "Tattha ekavidhakoṭṭhāse attho vuttanayeneva veditabbo.",
  "anya-e0101n:115_2": "Duvidhakoṭṭhāse yaṃ bhagavatā “idaṃ kattabba”nti paññattasikkhāpadapūraṇaṃ,",
  "anya-e0101n:115_3": "taṃ cārittaṃ.",
  "anya-e0101n:115_4": "Yaṃ “idaṃ na kattabba”nti paṭikkhittassa akaraṇaṃ,",
  "anya-e0101n:115_5": "taṃ vārittaṃ.",
  "anya-e0101n:115_6": "Tatrāyaṃ vacanattho.",
  "anya-e0101n:115_7": "Caranti tasmiṃ sīlesu paripūrakāritāya pavattantīti cārittaṃ.",
  "anya-e0101n:115_8": "Vāritaṃ tāyanti rakkhanti tenāti vārittaṃ.",
  "anya-e0101n:115_9": "Tattha saddhāvīriyasādhanaṃ cārittaṃ,",
  "anya-e0101n:115_10": "saddhāsādhanaṃ vārittaṃ.",
  "anya-e0101n:115_11": "Evaṃ cārittavārittavasena duvidhaṃ.",
  "anya-e0101n:116_0": "Dutiyaduke abhisamācāroti uttamasamācāro.",
  "anya-e0101n:116_1": "Abhisamācāro eva ābhisamācārikaṃ.",
  "anya-e0101n:116_2": "Abhisamācāraṃ vā ārabbha paññattaṃ ābhisamācārikaṃ,",
  "anya-e0101n:116_3": "ājīvaṭṭhamakato avasesasīlassetaṃ adhivacanaṃ.",
  "anya-e0101n:116_4": "Maggabrahmacariyassa ādibhāvabhūtanti ādibrahmacariyakaṃ,",
  "anya-e0101n:116_5": "ājīvaṭṭhamakasīlassetaṃ adhivacanaṃ.",
  "anya-e0101n:116_6": "Tañhi maggassa ādibhāvabhūtaṃ,",
  "anya-e0101n:116_7": "pubbabhāgeyeva parisodhetabbato. Tenāha –",
  "anya-e0101n:116_8": "“pubbeva kho panassa kāyakammaṃ vacīkammaṃ ājīvo suparisuddho hotī”ti.",
  "anya-e0101n:116_9": "Yāni vā sikkhāpadāni khuddānukhuddakānīti vuttāni,",
  "anya-e0101n:116_10": "idaṃ ābhisamācārikasīlaṃ.",
  "anya-e0101n:116_11": "Sesaṃ ādibrahmacariyakaṃ.",
  "anya-e0101n:116_12": "Ubhatovibhaṅgapariyāpannaṃ vā ādibrahmacariyakaṃ.",
  "anya-e0101n:116_13": "Khandhakavattapariyāpannaṃ ābhisamācārikaṃ.",
  "anya-e0101n:116_14": "Tassa sampattiyā ādibrahmacariyakaṃ sampajjati.",
  "anya-e0101n:116_15": "Tenevāha – “so vata,",
  "anya-e0101n:116_16": "bhikkhave,",
  "anya-e0101n:116_17": "bhikkhu ābhisamācārikaṃ dhammaṃ aparipūretvā ādibrahmacariyakaṃ dhammaṃ paripūressatīti netaṃ ṭhānaṃ vijjatī”ti.",
  "anya-e0101n:116_18": "Evaṃ ābhisamācārikaādibrahmacariyakavasena duvidhaṃ.",
  "anya-e0101n:117_0": "Tatiyaduke pāṇātipātādīhi veramaṇimattaṃ viratisīlaṃ.",
  "anya-e0101n:117_1": "Sesaṃ cetanādi aviratisīlanti evaṃ viratiavirativasena duvidhaṃ.",
  "anya-e0101n:118_0": "Catutthaduke nissayoti dve nissayā taṇhānissayo ca diṭṭhinissayo ca.",
  "anya-e0101n:118_1": "Tattha yaṃ “imināhaṃ sīlena devo vā bhavissāmi devaññataro vā”ti evaṃ bhavasampattiṃ ākaṅkhamānena pavattitaṃ,",
  "anya-e0101n:118_2": "idaṃ taṇhānissitaṃ.",
  "anya-e0101n:118_3": "Yaṃ “sīlena suddhī”ti evaṃ suddhidiṭṭhiyā pavattitaṃ,",
  "anya-e0101n:118_4": "idaṃ diṭṭhinissitaṃ.",
  "anya-e0101n:118_5": "Yaṃ pana lokuttaraṃ lokiyañca tasseva sambhārabhūtaṃ,",
  "anya-e0101n:118_6": "idaṃ anissitanti evaṃ nissitānissitavasena duvidhaṃ.",
  "anya-e0101n:119_0": "Pañcamaduke kālaparicchedaṃ katvā samādinnaṃ sīlaṃ kālapariyantaṃ.",
  "anya-e0101n:119_1": "Yāvajīvaṃ samādiyitvā tatheva pavattitaṃ āpāṇakoṭikanti evaṃ kālapariyantaāpāṇakoṭikavasena duvidhaṃ.",
  "anya-e0101n:120_0": "Chaṭṭhaduke lābhayasañātiaṅgajīvitavasena diṭṭhapariyantaṃ sapariyantaṃ nāma.",
  "anya-e0101n:120_1": "Viparītaṃ apariyantaṃ.",
  "anya-e0101n:120_2": "Vuttampi cetaṃ paṭisambhidāyaṃ “katamaṃ taṃ sīlaṃ sapariyantaṃ?",
  "anya-e0101n:120_3": "Atthi sīlaṃ lābhapariyantaṃ,",
  "anya-e0101n:120_4": "atthi sīlaṃ yasapariyantaṃ,",
  "anya-e0101n:120_5": "atthi sīlaṃ ñātipariyantaṃ,",
  "anya-e0101n:120_6": "atthi sīlaṃ aṅgapariyantaṃ,",
  "anya-e0101n:120_7": "atthi sīlaṃ jīvitapariyantaṃ.",
  "anya-e0101n:120_8": "Katamaṃ taṃ sīlaṃ lābhapariyantaṃ?",
  "anya-e0101n:120_9": "Idhekacco lābhahetu lābhapaccayā lābhakāraṇā yathāsamādinnaṃ sikkhāpadaṃ vītikkamati,",
  "anya-e0101n:120_10": "idaṃ taṃ sīlaṃ lābhapariyanta”nti.",
  "anya-e0101n:120_11": "Eteneva upāyena itarānipi vitthāretabbāni.",
  "anya-e0101n:120_12": "Apariyantavissajjanepi vuttaṃ “katamaṃ taṃ sīlaṃ na lābhapariyantaṃ?",
  "anya-e0101n:120_13": "Idhekacco lābhahetu lābhapaccayā lābhakāraṇā yathāsamādinnaṃ sikkhāpadaṃ vītikkamāya cittampi na uppādeti,",
  "anya-e0101n:120_14": "kiṃ so vītikkamissati,",
  "anya-e0101n:120_15": "idaṃ taṃ sīlaṃ na lābhapariyanta”nti.",
  "anya-e0101n:120_16": "Etenevupāyena itarānipi vitthāretabbāni.",
  "anya-e0101n:120_17": "Evaṃ sapariyantāpariyantavasena duvidhaṃ.",
  "anya-e0101n:121_0": "Sattamaduke sabbampi sāsavaṃ sīlaṃ lokiyaṃ.",
  "anya-e0101n:121_1": "Anāsavaṃ lokuttaraṃ.",
  "anya-e0101n:121_2": "Tattha lokiyaṃ bhavavisesāvahaṃ hoti bhavanissaraṇassa ca sambhāro. Yathāha –",
  "anya-e0101n:121_3": "“vinayo saṃvaratthāya,",
  "anya-e0101n:121_4": "saṃvaro avippaṭisāratthāya,",
  "anya-e0101n:121_5": "avippaṭisāro pāmojjatthāya,",
  "anya-e0101n:121_6": "pāmojjaṃ pītatthāya,",
  "anya-e0101n:121_7": "pīti passaddhatthāya,",
  "anya-e0101n:121_8": "passaddhi sukhatthāya,",
  "anya-e0101n:121_9": "sukhaṃ samādhatthāya,",
  "anya-e0101n:121_10": "samādhi yathābhūtañāṇadassanatthāya,",
  "anya-e0101n:121_11": "yathābhūtañāṇadassanaṃ nibbidatthāya,",
  "anya-e0101n:121_12": "nibbidā virāgatthāya,",
  "anya-e0101n:121_13": "virāgo vimuttatthāya,",
  "anya-e0101n:121_14": "vimutti vimuttiñāṇadassanatthāya,",
  "anya-e0101n:121_15": "vimuttiñāṇadassanaṃ anupādāparinibbānatthāya,",
  "anya-e0101n:121_16": "etadatthā kathā,",
  "anya-e0101n:121_17": "etadatthā mantanā,",
  "anya-e0101n:121_18": "etadatthā upanisā,",
  "anya-e0101n:121_19": "etadatthaṃ sotāvadhānaṃ,",
  "anya-e0101n:121_20": "yadidaṃ anupādācittassa vimokkho”ti.",
  "anya-e0101n:121_21": "Lokuttaraṃ bhavanissaraṇāvahaṃ hoti paccavekkhaṇañāṇassa ca bhūmīti evaṃ lokiyalokuttaravasena duvidhaṃ.",
  "anya-e0101n:122_0": "12.",
  "anya-e0101n:122_1": "Tikesu paṭhamattike hīnena chandena cittena vīriyena vīmaṃsāya vā pavattitaṃ hīnaṃ.",
  "anya-e0101n:122_2": "Majjhimehi chandādīhi pavattitaṃ majjhimaṃ.",
  "anya-e0101n:122_3": "Paṇītehi paṇītaṃ.",
  "anya-e0101n:122_4": "Yasakāmatāya vā samādinnaṃ hīnaṃ.",
  "anya-e0101n:122_5": "Puññaphalakāmatāya majjhimaṃ.",
  "anya-e0101n:122_6": "Kattabbamevidanti ariyabhāvaṃ nissāya samādinnaṃ paṇītaṃ.",
  "anya-e0101n:122_7": "“Ahamasmi sīlasampanno,",
  "anya-e0101n:122_8": "ime panaññe bhikkhū dussīlā pāpadhammā”ti evaṃ attukkaṃsanaparavambhanādīhi upakkiliṭṭhaṃ vā hīnaṃ.",
  "anya-e0101n:122_9": "Anupakkiliṭṭhaṃ lokiyaṃ sīlaṃ majjhimaṃ.",
  "anya-e0101n:122_10": "Lokuttaraṃ paṇītaṃ.",
  "anya-e0101n:122_11": "Taṇhāvasena vā bhavabhogatthāya pavattitaṃ hīnaṃ.",
  "anya-e0101n:122_12": "Attano vimokkhatthāya pavattitaṃ majjhimaṃ.",
  "anya-e0101n:122_13": "Sabbasattānaṃ vimokkhatthāya pavattitaṃ pāramitāsīlaṃ paṇītanti evaṃ hīnamajjhimapaṇītavasena tividhaṃ.",
  "anya-e0101n:123_0": "Dutiyattike attano ananurūpaṃ pajahitukāmena attagarunā attanigāravena pavattitaṃ attādhipateyyaṃ.",
  "anya-e0101n:123_1": "Lokāpavādaṃ pariharitukāmena lokagarunā loke gāravena pavattitaṃ lokādhipateyyaṃ.",
  "anya-e0101n:123_2": "Dhammamahattaṃ pūjetukāmena dhammagarunā dhammagāravena pavattitaṃ dhammādhipateyyanti evaṃ attādhipateyyādivasena tividhaṃ.",
  "anya-e0101n:124_0": "Tatiyattike yaṃ dukesu nissitanti vuttaṃ,",
  "anya-e0101n:124_1": "taṃ taṇhādiṭṭhīhi parāmaṭṭhattā parāmaṭṭhaṃ.",
  "anya-e0101n:124_2": "Puthujjanakalyāṇakassa maggasambhārabhūtaṃ sekkhānañca maggasampayuttaṃ aparāmaṭṭhaṃ.",
  "anya-e0101n:124_3": "Sekkhāsekkhānaṃ phalasampayuttaṃ paṭippassaddhanti evaṃ parāmaṭṭhādivasena tividhaṃ.",
  "anya-e0101n:125_0": "Catutthattike yaṃ āpattiṃ anāpajjantena pūritaṃ,",
  "anya-e0101n:125_1": "āpajjitvā vā puna katapaṭikammaṃ,",
  "anya-e0101n:125_2": "taṃ visuddhaṃ.",
  "anya-e0101n:125_3": "Āpattiṃ āpannassa akatapaṭikammaṃ avisuddhaṃ.",
  "anya-e0101n:125_4": "Vatthumhi vā āpattiyā vā ajjhācāre vā vematikassa sīlaṃ vematikasīlaṃ nāma.",
  "anya-e0101n:125_5": "Tattha yoginā avisuddhasīlaṃ visodhetabbaṃ,",
  "anya-e0101n:125_6": "vematike vatthujjhācāraṃ akatvā vimati paṭivinetabbā “iccassa phāsu bhavissatī”ti evaṃ visuddhādivasena tividhaṃ.",
  "anya-e0101n:126_0": "Pañcamattike catūhi ariyamaggehi tīhi ca sāmaññaphalehi sampayuttaṃ sīlaṃ sekkhaṃ.",
  "anya-e0101n:126_1": "Arahattaphalasampayuttaṃ asekkhaṃ.",
  "anya-e0101n:126_2": "Sesaṃ nevasekkhanāsekkhanti evaṃ sekkhādivasena tividhaṃ.",
  "anya-e0101n:127_0": "Paṭisambhidāyaṃ pana yasmā loke tesaṃ tesaṃ sattānaṃ pakatipi sīlanti vuccati,",
  "anya-e0101n:127_1": "yaṃ sandhāya “ayaṃ sukhasīlo,",
  "anya-e0101n:127_2": "ayaṃ dukkhasīlo,",
  "anya-e0101n:127_3": "ayaṃ kalahasīlo,",
  "anya-e0101n:127_4": "ayaṃ maṇḍanasīlo”ti bhaṇanti,",
  "anya-e0101n:127_5": "tasmā tena pariyāyena “tīṇi sīlāni,",
  "anya-e0101n:127_6": "kusalasīlaṃ akusalasīlaṃ abyākatasīlanti.",
  "anya-e0101n:127_7": "Evaṃ kusalādivasenapi tividhanti vuttaṃ.",
  "anya-e0101n:127_8": "Tattha akusalaṃ imasmiṃ atthe adhippetassa sīlassa lakkhaṇādīsu ekenapi na sametīti idha na upanītaṃ,",
  "anya-e0101n:127_9": "tasmā vuttanayenevassa tividhatā veditabbā.",
  "anya-e0101n:128_0": "13. Catukkesu paṭhamacatukke –",
  "anya-e0101n:129_0": "Yodha sevati dussīle, sīlavante na sevati;",
  "anya-e0101n:130_0": "Vatthuvītikkame dosaṃ, na passati aviddasu.",
  "anya-e0101n:131_0": "Micchāsaṅkappabahulo, indriyāni na rakkhati;",
  "anya-e0101n:132_0": "Evarūpassa ve sīlaṃ, jāyate hānabhāgiyaṃ.",
  "anya-e0101n:133_0": "Yo panattamano hoti, sīlasampattiyā idha;",
  "anya-e0101n:134_0": "Kammaṭṭhānānuyogamhi, na uppādeti mānasaṃ.",
  "anya-e0101n:135_0": "Tuṭṭhassa sīlamattena, aghaṭantassa uttari;",
  "anya-e0101n:136_0": "Tassa taṃ ṭhitibhāgiyaṃ, sīlaṃ bhavati bhikkhuno.",
  "anya-e0101n:137_0": "Sampannasīlo ghaṭati, samādhatthāya yo pana;",
  "anya-e0101n:138_0": "Visesabhāgiyaṃ sīlaṃ, hoti etassa bhikkhuno.",
  "anya-e0101n:139_0": "Atuṭṭho sīlamattena, nibbidaṃ yonuyuñjati;",
  "anya-e0101n:140_0": "Hoti nibbedhabhāgiyaṃ, sīlametassa bhikkhunoti.",
  "anya-e0101n:141_0": "Evaṃ hānabhāgiyādivasena catubbidhaṃ.",
  "anya-e0101n:142_0": "Dutiyacatukke bhikkhū ārabbha paññattasikkhāpadāni,",
  "anya-e0101n:142_1": "yāni ca nesaṃ bhikkhunīnaṃ paññattito rakkhitabbāni,",
  "anya-e0101n:142_2": "idaṃ bhikkhusīlaṃ.",
  "anya-e0101n:142_3": "Bhikkhuniyo ārabbha paññattasikkhāpadāni,",
  "anya-e0101n:142_4": "yāni ca tāsaṃ bhikkhūnaṃ paññattito rakkhitabbāni,",
  "anya-e0101n:142_5": "idaṃ bhikkhunisīlaṃ.",
  "anya-e0101n:142_6": "Sāmaṇerasāmaṇerīnaṃ dasasīlāni anupasampannasīlaṃ.",
  "anya-e0101n:142_7": "Upāsakaupāsikānaṃ niccasīlavasena pañcasikkhāpadāni,",
  "anya-e0101n:142_8": "sati vā ussāhe dasa,",
  "anya-e0101n:142_9": "uposathaṅgavasena aṭṭhāti idaṃ gahaṭṭhasīlanti evaṃ bhikkhusīlādivasena catubbidhaṃ.",
  "anya-e0101n:143_0": "Tatiyacatukke uttarakurukānaṃ manussānaṃ avītikkamo pakatisīlaṃ.",
  "anya-e0101n:143_1": "Kuladesapāsaṇḍānaṃ attano attano mariyādācārittaṃ ācārasīlaṃ.",
  "anya-e0101n:143_2": "“Dhammatā esā, ānanda,",
  "anya-e0101n:143_3": "yadā bodhisatto mātukucchiṃ okkanto hoti na bodhisattamātu purisesu mānasaṃ uppajji kāmaguṇūpasaṃhita”nti",
  "anya-e0101n:143_4": "evaṃ vuttaṃ bodhisattamātusīlaṃ dhammatāsīlaṃ.",
  "anya-e0101n:143_5": "Mahākassapādīnaṃ pana suddhasattānaṃ,",
  "anya-e0101n:143_6": "bodhisattassa ca tāsu tāsu jātīsu sīlaṃ pubbahetukasīlanti evaṃ pakatisīlādivasena catubbidhaṃ.",
  "anya-e0101n:144_0": "Catutthacatukke yaṃ bhagavatā “idha bhikkhu pātimokkhasaṃvarasaṃvuto viharati ācāragocarasampanno aṇumattesu",
  "anya-e0101n:144_1": "vajjesu bhayadassāvī samādāya sikkhati sikkhāpadesū”ti vaṃ vuttaṃ sīlaṃ,",
  "anya-e0101n:144_2": "idaṃ pātimokkhasaṃvarasīlaṃ nāma.",
  "anya-e0101n:144_3": "Yaṃ pana “so cakkhunā rūpaṃ disvā na nimittaggāhī hoti nānubyañjanaggāhī,",
  "anya-e0101n:144_4": "yatvādhikaraṇamenaṃ cakkhundriyaṃ asaṃvutaṃ viharantaṃ abhijjhādomanassā pāpakā akusalā dhammā anvāssaveyyuṃ,",
  "anya-e0101n:144_5": "tassa saṃvarāya paṭipajjati,",
  "anya-e0101n:144_6": "rakkhati cakkhundriyaṃ,",
  "anya-e0101n:144_7": "cakkhundriye saṃvaraṃ āpajjati.",
  "anya-e0101n:144_8": "Sotena saddaṃ sutvā…pe…",
  "anya-e0101n:144_9": "ghānena gandhaṃ ghāyitvā…pe…",
  "anya-e0101n:144_10": "jivhāya rasaṃ sāyitvā…pe…",
  "anya-e0101n:144_11": "kāyena phoṭṭhabbaṃ phusitvā…pe…",
  "anya-e0101n:144_12": "manasā dhammaṃ viññāya na nimittaggāhī…pe…",
  "anya-e0101n:144_13": "manindriye saṃvaraṃ āpajjatī”ti vuttaṃ,",
  "anya-e0101n:144_14": "idaṃ indriyasaṃvarasīlaṃ.",
  "anya-e0101n:144_15": "Yā pana ājīvahetupaññattānaṃ channaṃ sikkhāpadānaṃ vītikkamassa,",
  "anya-e0101n:144_16": "“kuhanā lapanā nemittikatā nippesikatā lābhena lābhaṃ nijigīsanatā”ti evamādīnañca pāpadhammānaṃ vasena pavattā micchājīvā virati,",
  "anya-e0101n:144_17": "idaṃ ājīvapārisuddhisīlaṃ.",
  "anya-e0101n:144_18": "“Paṭisaṅkhā yoniso cīvaraṃ paṭisevati,",
  "anya-e0101n:144_19": "yāvadeva sītassa paṭighātāyā”ti ādinā nayena vutto paṭisaṅkhānaparisuddho catupaccayaparibhogo paccayasannissitasīlaṃ nāma.",
  "anya-e0101n:145_0": "Pātimokkhasaṃvarasīlaṃ",
  "anya-e0101n:146_0": "14.",
  "anya-e0101n:146_1": "Tatrāyaṃ ādito paṭṭhāya anupubbapadavaṇṇanāya saddhiṃ vinicchayakathā.",
  "anya-e0101n:146_2": "Idhāti imasmiṃ sāsane.",
  "anya-e0101n:146_3": "Bhikkhūti saṃsāre bhayaṃ ikkhaṇatāya vā bhinnapaṭadharāditāya vā evaṃ laddhavohāro saddhāpabbajito kulaputto.",
  "anya-e0101n:146_4": "Pātimokkhasaṃvarasaṃvutoti ettha pātimokkhanti sikkhāpadasīlaṃ.",
  "anya-e0101n:146_5": "Tañhi yo naṃ pāti rakkhati,",
  "anya-e0101n:146_6": "taṃ mokkheti mocayati āpāyikādīhi dukkhehi,",
  "anya-e0101n:146_7": "tasmā pātimokkhanti vuccati.",
  "anya-e0101n:146_8": "Saṃvaraṇaṃ saṃvaro,",
  "anya-e0101n:146_9": "kāyikavācasikassa avītikkamassetaṃ nāmaṃ.",
  "anya-e0101n:146_10": "Pātimokkhameva saṃvaro pātimokkhasaṃvaro.",
  "anya-e0101n:146_11": "Tena pātimokkhasaṃvarena saṃvuto pātimokkhasaṃvarasaṃvuto,",
  "anya-e0101n:146_12": "upagato samannāgatoti attho.",
  "anya-e0101n:146_13": "Viharatīti iriyati.",
  "anya-e0101n:146_14": "Ācāragocarasampannotiādīnamattho pāḷiyaṃ āgatanayeneva veditabbo.",
  "anya-e0101n:146_15": "Vuttañhetaṃ –",
  "anya-e0101n:147_0": "“Ācāragocarasampanno”ti atthi ācāro, atthi anācāro;",
  "anya-e0101n:148_0": "Tattha katamo anācāro?",
  "anya-e0101n:148_1": "Kāyiko vītikkamo vācasiko vītikkamo kāyikavācasiko vītikkamo,",
  "anya-e0101n:148_2": "ayaṃ vuccati anācāro.",
  "anya-e0101n:148_3": "Sabbampi dussīlyaṃ anācāro.",
  "anya-e0101n:148_4": "Idhekacco veḷudānena vā pattadānena vā pupphaphalasinānadantakaṭṭhadānena vā cāṭukamyatāya vā muggasūpyatāya",
  "anya-e0101n:148_5": "vā pāribhaṭyatāya vā jaṅghapesanikena vā aññataraññatarena vā buddhapaṭikuṭṭhena micchāājīvena jīvikaṃ kappeti,",
  "anya-e0101n:148_6": "ayaṃ vuccati anācāro.",
  "anya-e0101n:149_0": "Tattha katamo ācāro?",
  "anya-e0101n:149_1": "Kāyiko avītikkamo vācasiko avītikkamo kāyikavācasiko avītikkamo,",
  "anya-e0101n:149_2": "ayaṃ vuccati ācāro.",
  "anya-e0101n:149_3": "Sabbopi sīlasaṃvaro ācāro.",
  "anya-e0101n:149_4": "Idhekacco na veḷudānena vā na pattana pupphana phalana sinānana dantakaṭṭhadānena vā na cāṭukamyatāya",
  "anya-e0101n:149_5": "vā na muggasūpyatāya vā na pāribhaṭyatāya vā na jaṅghapesanikena vā na aññataraññatarena vā buddhapaṭikuṭṭhena",
  "anya-e0101n:149_6": "micchāājīvena jīvikaṃ kappeti,",
  "anya-e0101n:149_7": "ayaṃ vuccati ācāro.",
  "anya-e0101n:150_0": "Gocaroti atthi gocaro atthi agocaro.",
  "anya-e0101n:151_0": "Tattha katamo agocaro?",
  "anya-e0101n:151_1": "Idhekacco vesiyāgocaro vā hoti vidhavā,",
  "anya-e0101n:151_2": "thullakumārikā, paṇḍaka,",
  "anya-e0101n:151_3": "bhikkhunī,",
  "anya-e0101n:151_4": "pānāgāragocaro vā hoti,",
  "anya-e0101n:151_5": "saṃsaṭṭho viharati rājūhi rājamahāmattehi titthiyehi titthiyasāvakehi ananulomikena saṃsaggena,",
  "anya-e0101n:151_6": "yāni vā pana tāni kulāni assaddhāni appasannāni anopānabhūtāni akkosakaparibhāsakāni anatthakāmāni ahitakāmāni",
  "anya-e0101n:151_7": "aphāsukakāmāni ayogakkhemakāmāni bhikkhūnaṃ bhikkhunīnaṃ upāsakānaṃ upāsikānaṃ,",
  "anya-e0101n:151_8": "tathārūpāni kulāni sevati bhajati payirupāsati,",
  "anya-e0101n:151_9": "ayaṃ vuccati agocaro.",
  "anya-e0101n:152_0": "Tattha katamo gocaro?",
  "anya-e0101n:152_1": "Idhekacco na vesiyāgocaro vā hoti…pe…",
  "anya-e0101n:152_2": "na pānāgāragocaro vā hoti,",
  "anya-e0101n:152_3": "asaṃsaṭṭho viharati rājūhi…pe…",
  "anya-e0101n:152_4": "titthiyasāvakehi ananulomikena saṃsaggena,",
  "anya-e0101n:152_5": "yāni vā pana tāni kulāni saddhāni pasannāni opānabhūtāni kāsāvapajjotāni isivātapaṭivātāni atthakāmāni…pe…",
  "anya-e0101n:152_6": "yogakkhemakāmāni bhikkhūnaṃ…pe…",
  "anya-e0101n:152_7": "upāsikānaṃ,",
  "anya-e0101n:152_8": "tathārūpāni kulāni sevati bhajati payirupāsati,",
  "anya-e0101n:152_9": "ayaṃ vuccati gocaro.",
  "anya-e0101n:152_10": "Iti iminā ca ācārena iminā ca gocarena upeto hoti samupeto upagato samupagato upapanno sampanno samannāgato,",
  "anya-e0101n:152_11": "tena vuccati “ācāragocarasampanno”ti.",
  "anya-e0101n:153_0": "Api cettha imināpi nayena ācāragocarā veditabbā.",
  "anya-e0101n:153_1": "Duvidho hi anācāro kāyiko vācasiko ca.",
  "anya-e0101n:153_2": "Tattha katamo kāyiko anācāro?",
  "anya-e0101n:153_3": "Idhekacco saṅghagatopi acittīkārakato there bhikkhū ghaṭṭayantopi tiṭṭhati,",
  "anya-e0101n:153_4": "ghaṭṭayantopi nisīdati,",
  "anya-e0101n:153_5": "puratopi tiṭṭhati,",
  "anya-e0101n:153_6": "puratopi nisīdati,",
  "anya-e0101n:153_7": "uccepi āsane nisīdati,",
  "anya-e0101n:153_8": "sasīsampi pārupitvā nisīdati,",
  "anya-e0101n:153_9": "ṭhitakopi bhaṇati,",
  "anya-e0101n:153_10": "bāhāvikkhepakopi bhaṇati,",
  "anya-e0101n:153_11": "therānaṃ bhikkhūnaṃ anupāhanānaṃ caṅkamantānaṃ saupāhano caṅkamati,",
  "anya-e0101n:153_12": "nīce caṅkame caṅkamantānaṃ ucce caṅkame caṅkamati,",
  "anya-e0101n:153_13": "chamāya caṅkamantānaṃ caṅkame caṅkamati,",
  "anya-e0101n:153_14": "there bhikkhū anupakhajjāpi tiṭṭhati,",
  "anya-e0101n:153_15": "anupakhajjāpi nisīdati,",
  "anya-e0101n:153_16": "navepi bhikkhū āsanena paṭibāhati,",
  "anya-e0101n:153_17": "jantāgharepi there bhikkhū anāpucchā kaṭṭhaṃ pakkhipati,",
  "anya-e0101n:153_18": "dvāraṃ pidahati,",
  "anya-e0101n:153_19": "udakatitthepi there bhikkhū ghaṭṭayantopi otarati,",
  "anya-e0101n:153_20": "puratopi otarati,",
  "anya-e0101n:153_21": "ghaṭṭayantopi nhāyati,",
  "anya-e0101n:153_22": "puratopi nhāyati,",
  "anya-e0101n:153_23": "ghaṭṭayantopi uttarati,",
  "anya-e0101n:153_24": "puratopi uttarati,",
  "anya-e0101n:153_25": "antaragharaṃ pavisantopi there bhikkhū ghaṭṭayantopi gacchati,",
  "anya-e0101n:153_26": "puratopi gacchati,",
  "anya-e0101n:153_27": "vokkamma ca therānaṃ bhikkhūnaṃ purato purato gacchati,",
  "anya-e0101n:153_28": "yānipi tāni honti kulānaṃ ovarakāni gūḷhāni ca paṭicchannāni ca yattha kulitthiyo kulakumāriyo nisīdanti,",
  "anya-e0101n:153_29": "tatthapi sahasā pavisati,",
  "anya-e0101n:153_30": "kumārakassapi sīsaṃ parāmasati,",
  "anya-e0101n:153_31": "ayaṃ vuccati kāyiko anācāro.",
  "anya-e0101n:154_0": "Tattha katamo vācasiko anācāro?",
  "anya-e0101n:154_1": "Idhekacco saṅghagatopi acittīkārakato there bhikkhū anāpucchā dhammaṃ bhaṇati.",
  "anya-e0101n:154_2": "Pañhaṃ vissajjeti,",
  "anya-e0101n:154_3": "pātimokkhaṃ uddisati,",
  "anya-e0101n:154_4": "ṭhitakopi bhaṇati,",
  "anya-e0101n:154_5": "bāhāvikkhepakopi bhaṇati,",
  "anya-e0101n:154_6": "antaragharaṃ paviṭṭhopi itthiṃ vā kumāriṃ vā evamāha –",
  "anya-e0101n:154_7": "“itthannāme itthaṃgotte kiṃ atthi,",
  "anya-e0101n:154_8": "yāgu atthi,",
  "anya-e0101n:154_9": "bhattaṃ atthi,",
  "anya-e0101n:154_10": "khādanīyaṃ atthi,",
  "anya-e0101n:154_11": "kiṃ pivissāma,",
  "anya-e0101n:154_12": "kiṃ khādissāma,",
  "anya-e0101n:154_13": "kiṃ bhuñjissāma.",
  "anya-e0101n:154_14": "Kiṃ vā me dassathā”ti vippalapati,",
  "anya-e0101n:154_15": "ayaṃ vuccati vācasiko anācāro.",
  "anya-e0101n:154_16": "Paṭipakkhavasena panassa ācāro veditabbo.",
  "anya-e0101n:155_0": "Apica bhikkhu sagāravo sappatisso hirottappasampanno sunivattho supāruto pāsādikena abhikkantena paṭikkantena",
  "anya-e0101n:155_1": "ālokitena vilokitena samiñjitena pasāritena okkhittacakkhu iriyāpathasampanno indriyesu guttadvāro bhojane",
  "anya-e0101n:155_2": "mattaññū jāgariyamanuyutto satisampajaññena samannāgato appiccho santuṭṭho āraddhavīriyo ābhisamācārikesu",
  "anya-e0101n:155_3": "sakkaccakārī garucittīkārabahulo viharati,",
  "anya-e0101n:155_4": "ayaṃ vuccati ācāro.",
  "anya-e0101n:155_5": "Evaṃ tāva ācāro veditabbo.",
  "anya-e0101n:156_0": "Gocaro pana tividho upanissayagocaro ārakkhagocaro upanibandhagocaroti.",
  "anya-e0101n:156_1": "Tattha katamo upanissayagocaro?",
  "anya-e0101n:156_2": "Dasakathāvatthuguṇasamannāgato kalyāṇamitto,",
  "anya-e0101n:156_3": "yaṃ nissāya assutaṃ suṇāti,",
  "anya-e0101n:156_4": "sutaṃ pariyodapeti,",
  "anya-e0101n:156_5": "kaṅkhaṃ vitarati,",
  "anya-e0101n:156_6": "diṭṭhiṃ ujuṃ karoti,",
  "anya-e0101n:156_7": "cittaṃ pasādeti.",
  "anya-e0101n:156_8": "Yassa vā pana anusikkhamāno saddhāya vaḍḍhati, sīlena, sutena, cāgena,",
  "anya-e0101n:156_9": "paññāya vaḍḍhati,",
  "anya-e0101n:156_10": "ayaṃ vuccati upanissayagocaro.",
  "anya-e0101n:157_0": "Katamo ārakkhagocaro?",
  "anya-e0101n:157_1": "Idha bhikkhu antaragharaṃ paviṭṭho vīthiṃ paṭipanno okkhittacakkhu yugamattadassāvī susaṃvuto gacchati,",
  "anya-e0101n:157_2": "na hatthiṃ olokento, na assaṃ,",
  "anya-e0101n:157_3": "na rathaṃ,",
  "anya-e0101n:157_4": "na pattiṃ,",
  "anya-e0101n:157_5": "na itthiṃ,",
  "anya-e0101n:157_6": "na purisaṃ olokento,",
  "anya-e0101n:157_7": "na uddhaṃ ullokento,",
  "anya-e0101n:157_8": "na adho olokento,",
  "anya-e0101n:157_9": "na disāvidisaṃ pekkhamāno gacchati,",
  "anya-e0101n:157_10": "ayaṃ vuccati ārakkhagocaro.",
  "anya-e0101n:158_0": "Katamo upanibandhagocaro?",
  "anya-e0101n:158_1": "Cattāro satipaṭṭhānā yattha cittaṃ upanibandhati.",
  "anya-e0101n:158_2": "Vuttañhetaṃ bhagavatā – “ko ca,",
  "anya-e0101n:158_3": "bhikkhave,",
  "anya-e0101n:158_4": "bhikkhuno gocaro sako pettiko visayo?",
  "anya-e0101n:158_5": "Yadidaṃ cattāro satipaṭṭhānā”ti,",
  "anya-e0101n:158_6": "ayaṃ vuccati upanibandhagocaro.",
  "anya-e0101n:158_7": "Iti iminā ca ācārena iminā ca gocarena upeto…pe…",
  "anya-e0101n:158_8": "samannāgato.",
  "anya-e0101n:158_9": "Tenapi vuccati ācāragocarasampannoti.",
  "anya-e0101n:159_0": "Aṇumattesu vajjesu bhayadassāvīti aṇuppamāṇesu asañcicca āpannasekhiyaakusalacittuppādādibhedesu vajjesu bhayadassanasīlo.",
  "anya-e0101n:159_1": "Samādāya sikkhati sikkhāpadesūti yaṃkiñci sikkhāpadesu sikkhitabbaṃ,",
  "anya-e0101n:159_2": "taṃ sabbaṃ sammā ādāya sikkhati.",
  "anya-e0101n:159_3": "Ettha ca “pātimokkhasaṃvarasaṃvuto”ti ettāvatā ca puggalādhiṭṭhānāya desanāya pātimokkhasaṃvarasīlaṃ dassitaṃ.",
  "anya-e0101n:159_4": "“Ācāragocarasampanno”tiādi pana sabbaṃ yathāpaṭipannassa taṃ sīlaṃ sampajjati,",
  "anya-e0101n:159_5": "taṃ paṭipattiṃ dassetuṃ vuttanti veditabbaṃ.",
  "anya-e0101n:160_0": "Indriyasaṃvarasīlaṃ",
  "anya-e0101n:161_0": "15.",
  "anya-e0101n:161_1": "Yaṃ panetaṃ tadanantaraṃ “so cakkhunā rūpaṃ disvā”tiādinā nayena dassitaṃ indriyasaṃvarasīlaṃ,",
  "anya-e0101n:161_2": "tattha soti pātimokkhasaṃvarasīle ṭhito bhikkhu.",
  "anya-e0101n:161_3": "Cakkhunā rūpaṃ disvāti kāraṇavasena cakkhūti laddhavohārena rūpadassanasamatthena cakkhuviññāṇena rūpaṃ disvā.",
  "anya-e0101n:161_4": "Porāṇā panāhu “cakkhu rūpaṃ na passati,",
  "anya-e0101n:161_5": "acittakattā,",
  "anya-e0101n:161_6": "cittaṃ na passati,",
  "anya-e0101n:161_7": "acakkhukattā,",
  "anya-e0101n:161_8": "dvārārammaṇasaṅghaṭṭe pana cakkhupasādavatthukena cittena passati.",
  "anya-e0101n:161_9": "Īdisī panesā ‘dhanunā vijjhatī’tiādīsu viya sasambhārakathā nāma hoti,",
  "anya-e0101n:161_10": "tasmā cakkhuviññāṇena rūpaṃ disvāti ayamevettha attho”ti.",
  "anya-e0101n:161_11": "Na nimittaggāhīti itthipurisanimittaṃ vā subhanimittādikaṃ vā kilesavatthubhūtaṃ nimittaṃ na gaṇhāti,",
  "anya-e0101n:161_12": "diṭṭhamatteyeva saṇṭhāti.",
  "anya-e0101n:161_13": "Nānubyañjanaggāhīti kilesānaṃ anuanubyañjanato pākaṭabhāvakaraṇato anubyañjananti laddhavohāraṃ hatthapādasitahasitakathitavilokitādibhedaṃ",
  "anya-e0101n:161_14": "ākāraṃ na gaṇhāti,",
  "anya-e0101n:161_15": "yaṃ tattha bhūtaṃ,",
  "anya-e0101n:161_16": "tadeva gaṇhāti,",
  "anya-e0101n:161_17": "cetiyapabbatavāsī mahātissatthero viya.",
  "anya-e0101n:162_0": "Theraṃ kira cetiyapabbatā anurādhapuraṃ piṇḍacāratthāya āgacchantaṃ aññatarā kulasuṇhā sāmikena saddhiṃ",
  "anya-e0101n:162_1": "bhaṇḍitvā sumaṇḍitapasādhitā devakaññā viya kālasseva anurādhapurato nikkhamitvā ñātigharaṃ gacchantī",
  "anya-e0101n:162_2": "antarāmagge disvā vipallatthacittā mahāhasitaṃ hasi.",
  "anya-e0101n:162_3": "Thero kimetanti olokento tassā dantaṭṭhike asubhasaññaṃ paṭilabhitvā arahattaṃ pāpuṇi.",
  "anya-e0101n:162_4": "Tena vuttaṃ –",
  "anya-e0101n:163_0": "“Tassā dantaṭṭhikaṃ disvā, pubbasaññaṃ anussari;",
  "anya-e0101n:164_0": "Tattheva so ṭhito thero, arahattaṃ apāpuṇī”ti.",
  "anya-e0101n:165_0": "Sāmikopi kho panassā anumaggaṃ gacchanto theraṃ disvā “kiñci, bhante,",
  "anya-e0101n:165_1": "itthiṃ passathā”ti pucchi.",
  "anya-e0101n:165_2": "Taṃ thero āha –",
  "anya-e0101n:166_0": "“Nābhijānāmi itthī vā, puriso vā ito gato;",
  "anya-e0101n:167_0": "Apica aṭṭhisaṅghāṭo, gacchatesa mahāpathe”ti.",
  "anya-e0101n:168_0": "Yatvādhikaraṇamenantiādimhi yaṃkāraṇā yassa cakkhundriyāsaṃvarassa hetu etaṃ puggalaṃ satikavāṭena cakkhundriyaṃ",
  "anya-e0101n:168_1": "asaṃvutaṃ apihitacakkhudvāraṃ hutvā viharantaṃ ete abhijjhādayo dhammā anvāssaveyyuṃ anubandheyyuṃ.",
  "anya-e0101n:168_2": "Tassa saṃvarāya paṭipajjatīti tassa cakkhundriyassa satikavāṭena pidahanatthāya paṭipajjati.",
  "anya-e0101n:168_3": "Evaṃ paṭipajjantoyeva ca rakkhati cakkhundriyaṃ,",
  "anya-e0101n:168_4": "cakkhundriye saṃvaraṃ āpajjatītipi vuccati.",
  "anya-e0101n:168_5": "Tattha kiñcāpi cakkhundriye saṃvaro vā asaṃvaro vā natthi.",
  "anya-e0101n:168_6": "Na hi cakkhupasādaṃ nissāya sati vā muṭṭhasaccaṃ vā uppajjati.",
  "anya-e0101n:168_7": "Apica yadā rūpārammaṇaṃ cakkhussa āpāthaṃ āgacchati,",
  "anya-e0101n:168_8": "tadā bhavaṅge dvikkhattuṃ uppajjitvā niruddhe kiriyamanodhātu āvajjanakiccaṃ sādhayamānā uppajjitvā nirujjhati.",
  "anya-e0101n:168_9": "Tato cakkhuviññāṇaṃ dassanakiccaṃ.",
  "anya-e0101n:168_10": "Tato vipākamanodhātu sampaṭicchanakiccaṃ.",
  "anya-e0101n:168_11": "Tato vipākāhetukamanoviññāṇadhātu santīraṇakiccaṃ.",
  "anya-e0101n:168_12": "Tato kiriyāhetukamanoviññāṇadhātu voṭṭhabbanakiccaṃ sādhayamānā uppajjitvā nirujjhati,",
  "anya-e0101n:168_13": "tadanantaraṃ javanaṃ javati.",
  "anya-e0101n:169_0": "Tatrāpi neva bhavaṅgasamaye,",
  "anya-e0101n:169_1": "na āvajjanādīnaṃ aññatarasamaye saṃvaro vā asaṃvaro vā atthi.",
  "anya-e0101n:169_2": "Javanakkhaṇe pana sace dussīlyaṃ vā muṭṭhasaccaṃ vā aññāṇaṃ vā akkhanti vā kosajjaṃ vā uppajjati,",
  "anya-e0101n:169_3": "asaṃvaro hoti.",
  "anya-e0101n:169_4": "Evaṃ honto pana so cakkhundriye asaṃvaroti vuccati. Kasmā?",
  "anya-e0101n:169_5": "Yasmā tasmiṃ sati dvārampi aguttaṃ hoti,",
  "anya-e0101n:169_6": "bhavaṅgampi āvajjanādīnipi vīthicittāni.",
  "anya-e0101n:169_7": "Yathā kiṃ?",
  "anya-e0101n:169_8": "Yathā nagare catūsu dvāresu asaṃvutesu kiñcāpi antogharadvārakoṭṭhakagabbhādayo susaṃvutā honti,",
  "anya-e0101n:169_9": "tathāpi antonagare sabbaṃ bhaṇḍaṃ arakkhitaṃ agopitameva hoti.",
  "anya-e0101n:169_10": "Nagaradvārena hi pavisitvā corā yadicchanti,",
  "anya-e0101n:169_11": "taṃ kareyyuṃ,",
  "anya-e0101n:169_12": "evameva javane dussīlyādīsu uppannesu tasmiṃ asaṃvare sati dvārampi aguttaṃ hoti,",
  "anya-e0101n:169_13": "bhavaṅgampi āvajjanādīnipi vīthicittāni.",
  "anya-e0101n:170_0": "Tasmiṃ pana sīlādīsu uppannesu dvārampi guttaṃ hoti,",
  "anya-e0101n:170_1": "bhavaṅgampi āvajjanādīnipi vīthicittāni.",
  "anya-e0101n:170_2": "Yathā kiṃ?",
  "anya-e0101n:170_3": "Yathā nagaradvāresu saṃvutesu kiñcāpi antogharādayo asaṃvutā honti,",
  "anya-e0101n:170_4": "tathāpi antonagare sabbaṃ bhaṇḍaṃ surakkhitaṃ sugopitameva hoti.",
  "anya-e0101n:170_5": "Nagaradvāresu hi pihitesu corānaṃ paveso natthi,",
  "anya-e0101n:170_6": "evameva javane sīlādīsu uppannesu dvārampi guttaṃ hoti,",
  "anya-e0101n:170_7": "bhavaṅgampi āvajjanādīnipi vīthicittāni.",
  "anya-e0101n:170_8": "Tasmā javanakkhaṇe uppajjamānopi cakkhundriye saṃvaroti vutto.",
  "anya-e0101n:171_0": "Sotena saddaṃ sutvātiādīsupi eseva nayo.",
  "anya-e0101n:171_1": "Evamidaṃ saṅkhepato rūpādīsu kilesānubandhanimittādiggāhaparivajjanalakkhaṇaṃ indriyasaṃvarasīlanti veditabbaṃ.",
  "anya-e0101n:172_0": "Ājīvapārisuddhisīlaṃ",
  "anya-e0101n:173_0": "16.",
  "anya-e0101n:173_1": "Idāni indriyasaṃvarasīlānantaraṃ vutte ājīvapārisuddhisīle ājīvahetu paññattānaṃ channaṃ sikkhāpadānanti",
  "anya-e0101n:173_2": "yāni tāni “ājīvahetu ājīvakāraṇā pāpiccho icchāpakato asantaṃ abhūtaṃ uttarimanussadhammaṃ ullapati,",
  "anya-e0101n:173_3": "āpatti pārājikassa.",
  "anya-e0101n:173_4": "Ājīvahetu ājīvakāraṇā sañcarittaṃ samāpajjati,",
  "anya-e0101n:173_5": "āpatti saṅghādisesassa.",
  "anya-e0101n:173_6": "Ājīvahetu ājīvakāraṇā ‘yo te vihāre vasati so bhikkhu arahā’ti bhaṇati,",
  "anya-e0101n:173_7": "paṭivijānantassa āpatti thullaccayassa.",
  "anya-e0101n:173_8": "Ājīvahetu ājīvakāraṇā bhikkhu paṇītabhojanāni agilāno attano atthāya viññāpetvā bhuñjati,",
  "anya-e0101n:173_9": "āpatti pācittiyassa.",
  "anya-e0101n:173_10": "Ājīvahetu ājīvakāraṇā bhikkhunī paṇītabhojanāni agilānā attano atthāya viññāpetvā bhuñjati,",
  "anya-e0101n:173_11": "āpatti pāṭidesanīyassa.",
  "anya-e0101n:173_12": "Ājīvahetu ājīvakāraṇā sūpaṃ vā odanaṃ vā agilāno attano atthāya viññāpetvā bhuñjati,",
  "anya-e0101n:173_13": "āpatti dukkaṭassā”ti evaṃ paññattāni cha sikkhāpadāni,",
  "anya-e0101n:173_14": "imesaṃ channaṃ sikkhāpadānaṃ.",
  "anya-e0101n:174_0": "Kuhanātiādīsu ayaṃ pāḷi,",
  "anya-e0101n:174_1": "“tattha katamā kuhanā?",
  "anya-e0101n:174_2": "Lābhasakkārasilokasannissitassa pāpicchassa icchāpakatassa yā paccayapaṭisevanasaṅkhātena vā sāmantajappitena",
  "anya-e0101n:174_3": "vā iriyāpathassa vā aṭṭhapanā ṭhapanā saṇṭhapanā bhākuṭikā bhākuṭiyaṃ kuhanā kuhāyanā kuhitattaṃ,",
  "anya-e0101n:174_4": "ayaṃ vuccati kuhanā.",
  "anya-e0101n:175_0": "“Tattha katamā lapanā?",
  "anya-e0101n:175_1": "Lābhasakkārasilokasannissitassa pāpicchassa icchāpakatassa yā paresaṃ ālapanā lapanā sallapanā ullapanā",
  "anya-e0101n:175_2": "samullapanā unnahanā samunnahanā ukkācanā samukkācanā anuppiyabhāṇitā cāṭukamyatā muggasūpyatā pāribhaṭyatā,",
  "anya-e0101n:175_3": "ayaṃ vuccati lapanā.",
  "anya-e0101n:176_0": "“Tattha katamā nemittikatā?",
  "anya-e0101n:176_1": "Lābhasakkārasilokasannissitassa pāpicchassa icchāpakatassa yaṃ paresaṃ nimittaṃ nimittakammaṃ obhāso obhāsakammaṃ sāmantajappā parikathā,",
  "anya-e0101n:176_2": "ayaṃ vuccati nemittikatā.",
  "anya-e0101n:177_0": "“Tattha katamā nippesikatā?",
  "anya-e0101n:177_1": "Lābhasakkārasilokasannissitassa pāpicchassa icchāpakatassa yā paresaṃ akkosanā vambhanā garahanā ukkhepanā",
  "anya-e0101n:177_2": "samukkhepanā khipanā saṃkhipanā pāpanā sampāpanā avaṇṇahārikā parapiṭṭhimaṃsikatā,",
  "anya-e0101n:177_3": "ayaṃ vuccati nippesikatā.",
  "anya-e0101n:178_0": "“Tattha katamā lābhena lābhaṃ nijigīsanatā?",
  "anya-e0101n:178_1": "Lābhasakkārasilokasannissito pāpiccho icchāpakato ito laddhaṃ āmisaṃ amutra harati,",
  "anya-e0101n:178_2": "amutra vā laddhaṃ āmisaṃ idha āharati.",
  "anya-e0101n:178_3": "Yā evarūpā āmisena āmisassa eṭṭhi gaveṭṭhi pariyeṭṭhi esanā gavesanā pariyesanā,",
  "anya-e0101n:178_4": "ayaṃ vuccati lābhena lābhaṃ nijigīsanatā”ti.",
  "anya-e0101n:179_0": "17.",
  "anya-e0101n:179_1": "Imissā pana pāḷiyā evamattho veditabbo.",
  "anya-e0101n:179_2": "Kuhananiddese tāva lābhasakkārasilokasannissitassāti lābhañca sakkārañca kittisaddañca sannissitassa,",
  "anya-e0101n:179_3": "patthayantassāti attho.",
  "anya-e0101n:179_4": "Pāpicchassāti asantaguṇadīpanakāmassa.",
  "anya-e0101n:179_5": "Icchāpakatassāti icchāya apakatassa,",
  "anya-e0101n:179_6": "upaddutassāti attho.",
  "anya-e0101n:180_0": "Ito paraṃ yasmā paccayapaṭisevanasāmantajappanairiyāpathasannissitavasena mahāniddese tividhaṃ kuhanavatthu āgataṃ.",
  "anya-e0101n:180_1": "Tasmā tividhampetaṃ dassetuṃ paccayapaṭisevanasaṅkhātena vāti evamādi āraddhaṃ.",
  "anya-e0101n:180_2": "Tattha cīvarādīhi nimantitassa tadatthikasseva sato pāpicchataṃ nissāya paṭikkhipanena,",
  "anya-e0101n:180_3": "te ca gahapatike attani suppatiṭṭhitasaddhe ñatvā puna tesaṃ “aho ayyo appiccho na kiñci paṭiggaṇhituṃ icchati,",
  "anya-e0101n:180_4": "suladdhaṃ vata no assa sace appamattakampi kiñci paṭiggaṇheyyā”ti nānāvidhehi upāyehi paṇītāni cīvarādīni",
  "anya-e0101n:180_5": "upanentānaṃ tadanuggahakāmataṃyeva āvikatvā paṭiggahaṇena ca tato pabhuti api sakaṭabhārehi upanāmanahetubhūtaṃ",
  "anya-e0101n:180_6": "vimhāpanaṃ paccayapaṭisevanasaṅkhātaṃ kuhanavatthūti veditabbaṃ.",
  "anya-e0101n:180_7": "Vuttañhetaṃ mahāniddese –",
  "anya-e0101n:181_0": "“Katamaṃ paccayapaṭisevanasaṅkhātaṃ kuhanavatthu?",
  "anya-e0101n:181_1": "Idha gahapatikā bhikkhuṃ nimantenti cīvarapiṇḍapātasenāsanagilānapaccayabhesajjaparikkhārehi.",
  "anya-e0101n:181_2": "So pāpiccho icchāpakato atthiko cīvara…pe…",
  "anya-e0101n:181_3": "parikkhārānaṃ bhiyyokamyataṃ upādāya cīvaraṃ paccakkhāti.",
  "anya-e0101n:181_4": "Piṇḍapātaṃ…pe…",
  "anya-e0101n:181_5": "senāsanaṃ.",
  "anya-e0101n:181_6": "Gilānapaccayabhesajjaparikkhāraṃ paccakkhāti.",
  "anya-e0101n:181_7": "So evamāha –",
  "anya-e0101n:181_8": "‘kiṃ samaṇassa mahagghena cīvarena,",
  "anya-e0101n:181_9": "etaṃ sāruppaṃ yaṃ samaṇo susānā vā saṅkārakūṭā vā pāpaṇikā vā nantakāni uccinitvā saṅghāṭiṃ katvā dhāreyya.",
  "anya-e0101n:181_10": "Kiṃ samaṇassa mahagghena piṇḍapātena etaṃ sāruppaṃ yaṃ samaṇo uñchācariyāya piṇḍiyālopena jīvikaṃ kappeyya.",
  "anya-e0101n:181_11": "Kiṃ samaṇassa mahagghena senāsanena,",
  "anya-e0101n:181_12": "etaṃ sāruppaṃ yaṃ samaṇo rukkhamūliko vā assa abbhokāsiko vā.",
  "anya-e0101n:181_13": "Kiṃ samaṇassa mahagghena gilānapaccayabhesajjaparikkhārena,",
  "anya-e0101n:181_14": "etaṃ sāruppaṃ yaṃ samaṇo pūtimuttena vā hariṭakīkhaṇḍena vā osadhaṃ kareyyā’ti.",
  "anya-e0101n:181_15": "Tadupādāya lūkhaṃ cīvaraṃ dhāreti,",
  "anya-e0101n:181_16": "lūkhaṃ piṇḍapātaṃ paribhuñjati,",
  "anya-e0101n:181_17": "lūkhaṃ senāsanaṃ paṭisevati,",
  "anya-e0101n:181_18": "lūkhaṃ gilānapaccayabhesajjaparikkhāraṃ paṭisevati,",
  "anya-e0101n:181_19": "tamenaṃ gahapatikā evaṃ jānanti ‘ayaṃ samaṇo appiccho santuṭṭho pavivitto asaṃsaṭṭho āraddhavīriyo dhutavādo’ti.",
  "anya-e0101n:181_20": "Bhiyyo bhiyyo nimantenti cīvara…pe…",
  "anya-e0101n:181_21": "parikkhārehi.",
  "anya-e0101n:181_22": "So evamāha –",
  "anya-e0101n:181_23": "‘tiṇṇaṃ sammukhībhāvā saddho kulaputto bahuṃ puññaṃ pasavati.",
  "anya-e0101n:181_24": "Saddhāya sammukhībhāvā saddho kulaputto bahuṃ puññaṃ pasavati.",
  "anya-e0101n:181_25": "Deyyadhammassa…pe…",
  "anya-e0101n:181_26": "dakkhiṇeyyānaṃ sammukhībhāvāsaddhokulaputto bahuṃ puññaṃ pasavati.",
  "anya-e0101n:181_27": "Tumhākañcevāyaṃ saddhā atthi,",
  "anya-e0101n:181_28": "deyyadhammo ca saṃvijjati,",
  "anya-e0101n:181_29": "ahañca paṭiggāhako,",
  "anya-e0101n:181_30": "sacehaṃ na paṭiggahessāmi,",
  "anya-e0101n:181_31": "evaṃ tumhe puññena paribāhirā bhavissanti,",
  "anya-e0101n:181_32": "na mayhaṃ iminā attho.",
  "anya-e0101n:181_33": "Apica tumhākaṃyeva anukampāya paṭiggaṇhāmī’ti.",
  "anya-e0101n:181_34": "Tadupādāya bahumpi cīvaraṃ paṭiggaṇhāti.",
  "anya-e0101n:181_35": "Bahumpi piṇḍapātaṃ…pe…",
  "anya-e0101n:181_36": "bhesajjaparikkhāraṃ paṭiggaṇhāti.",
  "anya-e0101n:181_37": "Yā evarūpā bhākuṭikā bhākuṭiyaṃ kuhanā kuhāyanā kuhitattaṃ,",
  "anya-e0101n:181_38": "idaṃ paccayapaṭisevanasaṅkhātaṃ kuhanavatthū”ti.",
  "anya-e0101n:182_0": "Pāpicchasseva pana sato uttarimanussadhammādhigamaparidīpanavācāya tathā tathā vimhāpanaṃ sāmantajappanasaṅkhātaṃ kuhanavatthūti veditabbaṃ. Yathāha –",
  "anya-e0101n:183_0": "“Katamaṃ sāmantajappanasaṅkhātaṃ kuhanavatthu?",
  "anya-e0101n:183_1": "Idhekacco pāpiccho icchāpakato sambhāvanādhippāyo ‘evaṃ maṃ jano sambhāvessatī’ti ariyadhammasannissitaṃ vācaṃ bhāsati ‘yo evarūpaṃ cīvaraṃ dhāreti,",
  "anya-e0101n:183_2": "so samaṇo mahesakkho’ti bhaṇati.",
  "anya-e0101n:183_3": "‘Yo evarūpaṃ pattaṃ lohathālakaṃ.",
  "anya-e0101n:183_4": "Dhammakaraṇaṃ parissāvanaṃ kuñcikaṃ,",
  "anya-e0101n:183_5": "kāyabandhanaṃ upāhanaṃ dhāreti,",
  "anya-e0101n:183_6": "so samaṇo mahesakkho’ti bhaṇati.",
  "anya-e0101n:183_7": "Yassa evarūpo upajjhāyo ācariyo samānupajjhāyako,",
  "anya-e0101n:183_8": "samānācariyako mitto sandiṭṭho sambhatto sahāyo.",
  "anya-e0101n:183_9": "Yo evarūpe vihāre vasati aḍḍhayoge pāsāde hammiye guhāyaṃ leṇe kuṭiyā kūṭāgāre aṭṭe māḷe uddaṇḍe upaṭṭhānasālāyaṃ maṇḍape rukkhamūle vasati,",
  "anya-e0101n:183_10": "so samaṇo mahesakkho’ti bhaṇati.",
  "anya-e0101n:183_11": "Atha vā ‘korajikakorajiko bhākuṭikabhākuṭiko kuhakakuhako lapakalapako mukhasambhāviko,",
  "anya-e0101n:183_12": "ayaṃ samaṇo imāsaṃ evarūpānaṃ santānaṃ vihārasamāpattīnaṃ lābhī’ti tādisaṃ gambhīraṃ gūḷhaṃ nipuṇaṃ paṭicchannaṃ",
  "anya-e0101n:183_13": "lokuttaraṃ suññatāpaṭisaṃyuttaṃ kathaṃ kathesi.",
  "anya-e0101n:183_14": "Yā evarūpā bhākuṭikā bhākuṭiyaṃ kuhanā kuhāyanā kuhitattaṃ,",
  "anya-e0101n:183_15": "idaṃ sāmantajappanasaṅkhātaṃ kuhanavatthū”ti.",
  "anya-e0101n:184_0": "Pāpicchasseva pana sato sambhāvanādhippāyakatena iriyāpathena vimhāpanaṃ iriyāpathasannissitaṃ kuhanavatthūti veditabbaṃ. Yathāha –",
  "anya-e0101n:184_1": "“katamaṃ iriyāpathasaṅkhātaṃ kuhanavatthu.",
  "anya-e0101n:184_2": "Idhekacco pāpiccho icchāpakato sambhāvanādhippāyo ‘evaṃ maṃ jano sambhāvessatī’ti gamanaṃ saṇṭhapeti,",
  "anya-e0101n:184_3": "ṭhānaṃ saṇṭhapeti,",
  "anya-e0101n:184_4": "nisajjaṃ saṇṭhapeti,",
  "anya-e0101n:184_5": "sayanaṃ saṇṭhapeti,",
  "anya-e0101n:184_6": "paṇidhāya gacchati,",
  "anya-e0101n:184_7": "paṇidhāya tiṭṭhati,",
  "anya-e0101n:184_8": "paṇidhāya nisīdati,",
  "anya-e0101n:184_9": "paṇidhāya seyyaṃ kappeti,",
  "anya-e0101n:184_10": "samāhito viya gacchati,",
  "anya-e0101n:184_11": "samāhito viya tiṭṭhati, nisīdati,",
  "anya-e0101n:184_12": "seyyaṃ kappeti,",
  "anya-e0101n:184_13": "āpāthakajjhāyī ca hoti,",
  "anya-e0101n:184_14": "yā evarūpā iriyāpathassa aṭṭhapanā ṭhapanā saṇṭhapanā bhākuṭikā bhākuṭiyaṃ kuhanā kuhāyanā kuhitattaṃ,",
  "anya-e0101n:184_15": "idaṃ vuccati iriyāpathasaṅkhātaṃ kuhanavatthū”ti.",
  "anya-e0101n:185_0": "Tattha paccayapaṭisevanasaṅkhātenāti paccayapaṭisevananti evaṃ saṅkhātena paccayapaṭisevanena vā saṅkhātena.",
  "anya-e0101n:185_1": "Sāmantajappitenāti samīpabhaṇitena.",
  "anya-e0101n:185_2": "Iriyāpathassa vāti catuiriyāpathassa.",
  "anya-e0101n:185_3": "Aṭṭhapanātiādi ṭhapanā,",
  "anya-e0101n:185_4": "ādarena vā ṭhapanā.",
  "anya-e0101n:185_5": "Ṭhapanāti ṭhapanākāro.",
  "anya-e0101n:185_6": "Saṇṭhapanāti abhisaṅkharaṇā,",
  "anya-e0101n:185_7": "pāsādikabhāvakaraṇanti vuttaṃ hoti.",
  "anya-e0101n:185_8": "Bhākuṭikāti padhānapurimaṭṭhitabhāvadassanena bhākuṭikaraṇaṃ,",
  "anya-e0101n:185_9": "mukhasaṅkocoti vuttaṃ hoti.",
  "anya-e0101n:185_10": "Bhākuṭikaraṇaṃ sīlamassāti bhākuṭiko.",
  "anya-e0101n:185_11": "Bhākuṭikassa bhāvo bhākuṭiyaṃ.",
  "anya-e0101n:185_12": "Kuhanāti vimhāpanā.",
  "anya-e0101n:185_13": "Kuhassa āyanā kuhāyanā.",
  "anya-e0101n:185_14": "Kuhitassa bhāvo kuhitattanti.",
  "anya-e0101n:186_0": "Lapanāniddese ālapanāti vihāraṃ āgate manusse disvā “kimatthāya bhonto āgatā,",
  "anya-e0101n:186_1": "kiṃ bhikkhū nimantituṃ,",
  "anya-e0101n:186_2": "yadi evaṃ gacchatha re,",
  "anya-e0101n:186_3": "ahaṃ pacchato pattaṃ gahetvā āgacchāmī”ti evaṃ āditova lapanā.",
  "anya-e0101n:186_4": "Atha vā attānaṃ upanetvā “ahaṃ tisso,",
  "anya-e0101n:186_5": "mayi rājā pasanno,",
  "anya-e0101n:186_6": "mayi asuko ca asuko ca rājamahāmatto pasanno”ti evaṃ attupanāyikā lapanā ālapanā.",
  "anya-e0101n:186_7": "Lapanāti puṭṭhassa sato vuttappakārameva lapanaṃ.",
  "anya-e0101n:186_8": "Sallapanāti gahapatikānaṃ ukkaṇṭhane bhītassa okāsaṃ datvā datvā suṭṭhu lapanā.",
  "anya-e0101n:186_9": "Ullapanāti mahākuṭumbiko mahānāviko mahādānapatīti evaṃ uddhaṃ katvā lapanā.",
  "anya-e0101n:186_10": "Samullapanāti sabbatobhāgena uddhaṃ katvā lapanā.",
  "anya-e0101n:187_0": "Unnahanāti “upāsakā pubbe īdise kāle navadānaṃ detha,",
  "anya-e0101n:187_1": "idāni kiṃ na dethā”ti evaṃ yāva “dassāma, bhante,",
  "anya-e0101n:187_2": "okāsaṃ na labhāmā”tiādīni vadanti,",
  "anya-e0101n:187_3": "tāva uddhaṃ uddhaṃ nahanā,",
  "anya-e0101n:187_4": "veṭhanāti vuttaṃ hoti.",
  "anya-e0101n:187_5": "Atha vā ucchuhatthaṃ disvā “kuto ābhataṃ upāsakā”ti pucchati.",
  "anya-e0101n:187_6": "Ucchukhettato, bhanteti.",
  "anya-e0101n:187_7": "Kiṃ tattha ucchu madhuranti. Khāditvā, bhante,",
  "anya-e0101n:187_8": "jānitabbanti. “Na, upāsaka,",
  "anya-e0101n:187_9": "bhikkhussa ucchuṃ dethā”ti vattuṃ vaṭṭatīti.",
  "anya-e0101n:187_10": "Yā evarūpā nibbeṭhentassāpi veṭhanakathā,",
  "anya-e0101n:187_11": "sā unnahanā.",
  "anya-e0101n:187_12": "Sabbatobhāgena punappunaṃ unnahanā samunnahanā.",
  "anya-e0101n:188_0": "Ukkācanāti “etaṃ kulaṃ maṃyeva jānāti.",
  "anya-e0101n:188_1": "Sace ettha deyyadhammo uppajjati,",
  "anya-e0101n:188_2": "mayhameva detī”ti evaṃ ukkhipitvā kācanā ukkācanā,",
  "anya-e0101n:188_3": "uddīpanāti vuttaṃ hoti.",
  "anya-e0101n:188_4": "Telakandarikavatthu cettha vattabbaṃ.",
  "anya-e0101n:188_5": "Sabbatobhāgena pana punappunaṃ ukkācanā samukkācanā.",
  "anya-e0101n:189_0": "Anuppiyabhāṇitāti saccānurūpaṃ dhammānurūpaṃ vā anapaloketvā punappunaṃ piyabhaṇanameva.",
  "anya-e0101n:189_1": "Cāṭukamyatāti nīcavuttitā attānaṃ heṭṭhato heṭṭhato ṭhapetvā vattanaṃ.",
  "anya-e0101n:189_2": "Muggasūpyatāti muggasūpasadisatā.",
  "anya-e0101n:189_3": "Yathā hi muggesu paccamānesu kocideva na paccati,",
  "anya-e0101n:189_4": "avasesā paccanti,",
  "anya-e0101n:189_5": "evaṃ yassa puggalassa vacane kiñcideva saccaṃ hoti,",
  "anya-e0101n:189_6": "sesaṃ alīkaṃ,",
  "anya-e0101n:189_7": "ayaṃ puggalo muggasūpyoti vuccati.",
  "anya-e0101n:189_8": "Tassa bhāvo muggasūpyatā.",
  "anya-e0101n:189_9": "Pāribhaṭyatāti pāribhaṭyabhāvo.",
  "anya-e0101n:189_10": "Yo hi kuladārake dhāti viya aṅkena vā khandhena vā paribhaṭati,",
  "anya-e0101n:189_11": "dhāretīti attho.",
  "anya-e0101n:189_12": "Tassa paribhaṭassa kammaṃ pāribhaṭyuṃ.",
  "anya-e0101n:189_13": "Pāribhaṭyassa bhāvo pāribhaṭyatāti.",
  "anya-e0101n:190_0": "Nemittikatāniddese nimittanti yaṃkiñci paresaṃ paccayadānasaññājanakaṃ kāyavacīkammaṃ.",
  "anya-e0101n:190_1": "Nimittakammanti khādanīyaṃ gahetvā gacchante disvā “kiṃ khādanīyaṃ labhitthā”tiādinā nayena nimittakaraṇaṃ.",
  "anya-e0101n:190_2": "Obhāsoti paccayapaṭisaṃyuttakathā.",
  "anya-e0101n:190_3": "Obhāsakammanti vacchapālake disvā “kiṃ ime vacchā khīragovacchā udāhu takkagovacchā”ti pucchitvā “khīragovacchā,",
  "anya-e0101n:190_4": "bhante”ti vutte “na khīragovacchā,",
  "anya-e0101n:190_5": "yadi khīragovacchā siyuṃ,",
  "anya-e0101n:190_6": "bhikkhūpi khīraṃ labheyyu”nti evamādinā nayena tesaṃ dārakānaṃ mātāpitūnaṃ nivedetvā khīradāpanādikaṃ obhāsakaraṇaṃ.",
  "anya-e0101n:190_7": "Sāmantajappāti samīpaṃ katvā jappanaṃ.",
  "anya-e0101n:190_8": "Kulūpakabhikkhu vatthu cettha vattabbaṃ.",
  "anya-e0101n:191_0": "Kulūpako kira bhikkhu bhuñjitukāmo gehaṃ pavisitvā nisīdi.",
  "anya-e0101n:191_1": "Taṃ disvā adātukāmā gharaṇī “taṇḍulā natthī”ti bhaṇantī taṇḍule āharitukāmā viya paṭivissakagharaṃ gatā.",
  "anya-e0101n:191_2": "Bhikkhupi antogabbhaṃ pavisitvā olokento kavāṭakoṇe ucchuṃ,",
  "anya-e0101n:191_3": "bhājane guḷaṃ,",
  "anya-e0101n:191_4": "piṭake loṇamacchaphāle,",
  "anya-e0101n:191_5": "kumbhiyaṃ taṇḍule,",
  "anya-e0101n:191_6": "ghaṭe ghataṃ disvā nikkhamitvā nisīdi.",
  "anya-e0101n:191_7": "Gharaṇī “taṇḍule nālattha”nti āgatā.",
  "anya-e0101n:191_8": "Bhikkhu “upāsike ‘ajja bhikkhā na sampajjissatī’ti paṭikacceva nimittaṃ addasa”nti āha. Kiṃ, bhanteti.",
  "anya-e0101n:191_9": "Kavāṭakoṇe nikkhittaṃ ucchuṃ viya sappaṃ addasaṃ,",
  "anya-e0101n:191_10": "‘taṃ paharissāmī’ti olokento bhājane ṭhapitaṃ guḷapiṇḍaṃ viya pāsāṇaṃ,",
  "anya-e0101n:191_11": "leḍḍukena pahaṭena sappena kataṃ piṭake nikkhittaloṇamacchaphālasadisaṃ phaṇaṃ,",
  "anya-e0101n:191_12": "tassa taṃ leḍḍuṃ ḍaṃsitukāmassa kumbhiyā taṇḍulasadise dante,",
  "anya-e0101n:191_13": "athassa kupitassa ghaṭe pakkhittaghatasadisaṃ mukhato nikkhamantaṃ visamissakaṃ kheḷanti.",
  "anya-e0101n:191_14": "Sā “na sakkā muṇḍakaṃ vañcetu”nti ucchuṃ datvā odanaṃ pacitvā ghataguḷamacchehi saddhiṃ sabbaṃ adāsīti.",
  "anya-e0101n:191_15": "Evaṃ samīpaṃ katvā jappanaṃ sāmantajappāti veditabbaṃ.",
  "anya-e0101n:191_16": "Parikathāti yathā taṃ labhati tassa parivattetvā kathananti.",
  "anya-e0101n:192_0": "Nippesikatāniddese akkosanāti dasahi akkosavatthūhi akkosanaṃ.",
  "anya-e0101n:192_1": "Vambhanāti paribhavitvā kathanaṃ.",
  "anya-e0101n:192_2": "Garahaṇāti assaddho appasannotiādinā nayena dosāropanā.",
  "anya-e0101n:192_3": "Ukkhepanāti mā etaṃ ettha kathethāti vācāya ukkhipanaṃ.",
  "anya-e0101n:192_4": "Sabbatobhāgena savatthukaṃ sahetukaṃ katvā ukkhepanā samukkhepanā.",
  "anya-e0101n:192_5": "Atha vā adentaṃ disvā “aho dānapatī”ti evaṃ ukkhipanaṃ ukkhepanā.",
  "anya-e0101n:192_6": "Mahādānapatīti evaṃ suṭṭhu ukkhepanā samukkhepanā.",
  "anya-e0101n:192_7": "Khipanāti kiṃ imassa jīvitaṃ bījabhojinoti evaṃ uppaṇḍanā.",
  "anya-e0101n:192_8": "Saṃkhipanāti kiṃ imaṃ adāyakoti bhaṇatha,",
  "anya-e0101n:192_9": "yo niccakālaṃ sabbesampi natthīti vacanaṃ detīti suṭṭhutaraṃ uppaṇḍanā.",
  "anya-e0101n:192_10": "Pāpanāti adāyakattassa avaṇṇassa vā pāpanaṃ.",
  "anya-e0101n:192_11": "Sabbatobhāgena pāpanā sampāpanā.",
  "anya-e0101n:192_12": "Avaṇṇahārikāti evaṃ me avaṇṇabhayāpi dassatīti gehato gehaṃ gāmato gāmaṃ janapadato janapadaṃ avaṇṇaharaṇaṃ.",
  "anya-e0101n:192_13": "Parapiṭṭhimaṃsikatāti purato madhuraṃ bhaṇitvā parammukhe avaṇṇabhāsitā.",
  "anya-e0101n:192_14": "Esā hi abhimukhaṃ oloketuṃ asakkontassa parammukhānaṃ piṭṭhimaṃsaṃ khādanamiva hoti,",
  "anya-e0101n:192_15": "tasmā parapiṭṭhimaṃsikatāti vuttā.",
  "anya-e0101n:192_16": "Ayaṃ vuccati nippesikatāti ayaṃ yasmā veḷupesikāya viya abbhaṅgaṃ parassa guṇaṃ nippeseti nipuñchati,",
  "anya-e0101n:192_17": "yasmā vā gandhajātaṃ nipisitvā gandhamagganā viya paraguṇe nipisitvā vicuṇṇetvā esā lābhamagganā hoti,",
  "anya-e0101n:192_18": "tasmā nippesikatāti vuccatīti.",
  "anya-e0101n:193_0": "Lābhena lābhaṃ nijigīsanatāniddese nijigīsanatāti magganā.",
  "anya-e0101n:193_1": "Ito laddhanti imamhā gehā laddhaṃ.",
  "anya-e0101n:193_2": "Amutrāti amukamhi gehe.",
  "anya-e0101n:193_3": "Eṭṭhīti icchanā.",
  "anya-e0101n:193_4": "Gaveṭṭhīti magganā.",
  "anya-e0101n:193_5": "Pariyeṭṭhīti punappunaṃ magganā.",
  "anya-e0101n:193_6": "Ādito paṭṭhāya laddhaṃ laddhaṃ bhikkhaṃ tatra tatra kuladārakānaṃ datvā ante khīrayāguṃ labhitvā gatabhikkhuvatthu cettha kathetabbaṃ.",
  "anya-e0101n:193_7": "Esanātiādīni eṭṭhiādīnameva vevacanāni,",
  "anya-e0101n:193_8": "tasmā eṭṭhīti esanā.",
  "anya-e0101n:193_9": "Gaveṭṭhīti gavesanā,",
  "anya-e0101n:193_10": "pariyeṭṭhīti pariyesanā.",
  "anya-e0101n:193_11": "Iccevamettha yojanā veditabbā.",
  "anya-e0101n:193_12": "Ayaṃ kuhanādīnaṃ attho.",
  "anya-e0101n:194_0": "Idāni evamādīnañca pāpadhammānanti ettha ādisaddena “yathā vā paneke bhonto samaṇabrāhmaṇā saddhādeyyāni",
  "anya-e0101n:194_1": "bhojanāni bhuñjitvā te evarūpāya tiracchānavijjāya micchājīvena jīvikaṃ kappenti.",
  "anya-e0101n:194_2": "Seyyathidaṃ, aṅgaṃ, nimittaṃ, uppātaṃ, supinaṃ,",
  "anya-e0101n:194_3": "lakkhaṇaṃ,",
  "anya-e0101n:194_4": "mūsikacchinnaṃ,",
  "anya-e0101n:194_5": "aggihomaṃ,",
  "anya-e0101n:194_6": "dabbihoma”nti ādinā nayena brahmajāle vuttānaṃ anekesaṃ pāpadhammānaṃ gahaṇaṃ veditabbaṃ.",
  "anya-e0101n:194_7": "Iti yvāyaṃ imesaṃ ājīvahetu paññattānaṃ channaṃ sikkhāpadānaṃ vītikkamavasena,",
  "anya-e0101n:194_8": "imesañca “kuhanā lapanā nemittikatā nippesikatā lābhena lābhaṃ nijigīsanatā”ti evamādīnaṃ pāpadhammānaṃ vasena pavatto micchājīvo,",
  "anya-e0101n:194_9": "yā tasmā sabbappakārāpi micchājīvā virati,",
  "anya-e0101n:194_10": "idaṃ ājīvapārisuddhisīlaṃ.",
  "anya-e0101n:194_11": "Tatrāyaṃ vacanattho.",
  "anya-e0101n:194_12": "Etaṃ āgamma jīvantīti ājīvo. Ko so,",
  "anya-e0101n:194_13": "paccayapariyesanavāyāmo.",
  "anya-e0101n:194_14": "Pārisuddhīti parisuddhatā.",
  "anya-e0101n:194_15": "Ājīvassa pārisuddhi ājīvapārisuddhi.",
  "anya-e0101n:195_0": "Paccayasannissitasīlaṃ",
  "anya-e0101n:196_0": "18.",
  "anya-e0101n:196_1": "Yaṃ panetaṃ tadanantaraṃ paccayasannissitasīlaṃ vuttaṃ,",
  "anya-e0101n:196_2": "tattha paṭisaṅkhā yonisoti upāyena pathena paṭisaṅkhāya ñatvā,",
  "anya-e0101n:196_3": "paccavekkhitvāti attho.",
  "anya-e0101n:196_4": "Ettha ca sītassa paṭighātāyātiādinā nayena vuttapaccavekkhaṇameva “yoniso paṭisaṅkhā”ti veditabbaṃ.",
  "anya-e0101n:196_5": "Tattha cīvaranti antaravāsakādīsu yaṃkiñci.",
  "anya-e0101n:196_6": "Paṭisevatīti paribhuñjati,",
  "anya-e0101n:196_7": "nivāseti vā pārupati vā.",
  "anya-e0101n:196_8": "Yāvadevāti payojanāvadhiparicchedaniyamavacanaṃ,",
  "anya-e0101n:196_9": "ettakameva hi yogino cīvarapaṭisevane payojanaṃ yadidaṃ sītassa paṭighātāyātiādi,",
  "anya-e0101n:196_10": "na ito bhiyyo.",
  "anya-e0101n:196_11": "Sītassāti ajjhattadhātukkhobhavasena vā bahiddhāutupariṇāmanavasena vā uppannassa yassa kassaci sītassa.",
  "anya-e0101n:196_12": "Paṭighātāyāti paṭihananatthaṃ.",
  "anya-e0101n:196_13": "Yathā sarīre ābādhaṃ na uppādeti,",
  "anya-e0101n:196_14": "evaṃ tassa vinodanatthaṃ.",
  "anya-e0101n:196_15": "Sītabbhāhate hi sarīre vikkhittacitto yoniso padahituṃ na sakkoti,",
  "anya-e0101n:196_16": "tasmā sītassa paṭighātāya cīvaraṃ paṭisevitabbanti bhagavā anuññāsi.",
  "anya-e0101n:196_17": "Esa nayo sabbattha.",
  "anya-e0101n:196_18": "Kevalañhettha uṇhassāti aggisantāpassa.",
  "anya-e0101n:196_19": "Tassa vanadāhādīsu sambhavo veditabbo.",
  "anya-e0101n:196_20": "Ḍaṃsamakasavātātapasarīsapasamphassānanti ettha pana ḍaṃsāti ḍaṃsanamakkhikā,",
  "anya-e0101n:196_21": "andhamakkhikātipi vuccanti.",
  "anya-e0101n:196_22": "Makasā makasā eva.",
  "anya-e0101n:196_23": "Vātāti sarajaarajādibhedā.",
  "anya-e0101n:196_24": "Ātapoti sūriyātapo.",
  "anya-e0101n:196_25": "Sarīsapāti ye keci sarantā gacchanti dīghajātikā sappādayo,",
  "anya-e0101n:196_26": "tesaṃ daṭṭhasamphasso ca phuṭṭhasamphasso cāti duvidho samphasso,",
  "anya-e0101n:196_27": "sopi cīvaraṃ pārupitvā nisinnaṃ na bādhati,",
  "anya-e0101n:196_28": "tasmā tādisesu ṭhānesu tesaṃ paṭighātatthāya paṭisevati.",
  "anya-e0101n:196_29": "Yāvadevāti puna etassa vacanaṃ niyatapayojanāvadhiparicchedadassanatthaṃ,",
  "anya-e0101n:196_30": "hirikopīnapaṭicchādanañhi niyatapayojanaṃ,",
  "anya-e0101n:196_31": "itarāni kadāci kadāci honti.",
  "anya-e0101n:196_32": "Tattha hirikopīnanti taṃ taṃ sambādhaṭṭhānaṃ.",
  "anya-e0101n:196_33": "Yasmiṃ yasmiñhi aṅge vivariyamāne hirī kuppati vinassati,",
  "anya-e0101n:196_34": "taṃ taṃ hiriṃ kopanato hirikopīnanti vuccati.",
  "anya-e0101n:196_35": "Tassa ca hirikopīnassa paṭicchādanatthanti hirikopīnapaṭicchādanatthaṃ.",
  "anya-e0101n:196_36": "Hirikopīnaṃ paṭicchādanatthantipi pāṭho.",
  "anya-e0101n:197_0": "Piṇḍapātanti yaṃkiñci āhāraṃ.",
  "anya-e0101n:197_1": "Yo hi koci āhāro bhikkhuno piṇḍolyena patte patitattā piṇḍapātoti vuccati.",
  "anya-e0101n:197_2": "Piṇḍānaṃ vā pāto piṇḍapāto,",
  "anya-e0101n:197_3": "tattha tattha laddhānaṃ bhikkhānaṃ sannipāto samūhoti vuttaṃ hoti.",
  "anya-e0101n:197_4": "Neva davāyāti na gāmadārakādayo viya davatthaṃ,",
  "anya-e0101n:197_5": "kīḷānimittanti vuttaṃ hoti.",
  "anya-e0101n:197_6": "Na madāyāti na muṭṭhikamallādayo viya madatthaṃ,",
  "anya-e0101n:197_7": "balamadanimittaṃ porisamadanimittañcāti vuttaṃ hoti.",
  "anya-e0101n:197_8": "Na maṇḍanāyāti na antepurikavesiyādayo viya maṇḍanatthaṃ,",
  "anya-e0101n:197_9": "aṅgapaccaṅgānaṃ pīṇabhāvanimittanti vuttaṃ hoti.",
  "anya-e0101n:197_10": "Na vibhūsanāyāti na naṭanaccakādayo viya vibhūsanatthaṃ,",
  "anya-e0101n:197_11": "pasannacchavivaṇṇatānimittanti vuttaṃ hoti.",
  "anya-e0101n:197_12": "Ettha ca neva davāyāti etaṃ mohūpanissayappahānatthaṃ vuttaṃ.",
  "anya-e0101n:197_13": "Na madāyāti etaṃ dosūpanissayappahānatthaṃ.",
  "anya-e0101n:197_14": "Na maṇḍanāya na vibhūsanāyāti etaṃ rāgūpanissayappahānatthaṃ.",
  "anya-e0101n:197_15": "Neva davāya na madāyāti cetaṃ attano saṃyojanuppattipaṭisedhanatthaṃ.",
  "anya-e0101n:197_16": "Na maṇḍanāya na vibhūsanāyāti etaṃ parassapi saṃyojanuppattipaṭisedhanatthaṃ.",
  "anya-e0101n:197_17": "Catūhipi cetehi ayoniso paṭipattiyā kāmasukhallikānuyogassa ca pahānaṃ vuttanti veditabbaṃ.",
  "anya-e0101n:198_0": "Yāvadevāti vuttatthameva.",
  "anya-e0101n:198_1": "Imassa kāyassāti etassa catumahābhūtikassa rūpakāyassa.",
  "anya-e0101n:198_2": "Ṭhitiyāti pabandhaṭṭhitatthaṃ.",
  "anya-e0101n:198_3": "Yāpanāyāti pavattiyā avicchedatthaṃ,",
  "anya-e0101n:198_4": "cirakālaṭṭhitatthaṃ vā.",
  "anya-e0101n:198_5": "Gharūpatthambhamiva hi jiṇṇagharasāmiko,",
  "anya-e0101n:198_6": "akkhabbhañjanamiva ca sākaṭiko kāyassa ṭhitatthaṃ yāpanatthañcesa piṇḍapātaṃ paṭisevati,",
  "anya-e0101n:198_7": "na davamadamaṇḍanavibhūsanatthaṃ.",
  "anya-e0101n:198_8": "Apica ṭhitīti jīvitindriyassetaṃ adhivacanaṃ,",
  "anya-e0101n:198_9": "tasmā imassa kāyassa ṭhitiyā yāpanāyāti ettāvatā etassa kāyassa jīvitindriyapavattāpanatthantipi vuttaṃ hotīti veditabbaṃ.",
  "anya-e0101n:198_10": "Vihiṃsūparatiyāti vihiṃsā nāma jighacchā ābādhaṭṭhena.",
  "anya-e0101n:198_11": "Tassā uparamatthampesa piṇḍapātaṃ paṭisevati,",
  "anya-e0101n:198_12": "vaṇālepanamiva uṇhasītādīsu tappaṭikāraṃ viya ca.",
  "anya-e0101n:198_13": "Brahmacariyānuggahāyāti sakalasāsanabrahmacariyassa ca maggabrahmacariyassa ca anuggahatthaṃ.",
  "anya-e0101n:198_14": "Ayañhi piṇḍapātapaṭisevanapaccayā kāyabalaṃ nissāya sikkhattayānuyogavasena bhavakantāranittharaṇatthaṃ",
  "anya-e0101n:198_15": "paṭipajjanto brahmacariyānuggahāya paṭisevati,",
  "anya-e0101n:198_16": "kantāranittharaṇatthikā puttamaṃsaṃ viya,",
  "anya-e0101n:198_17": "nadīnittharaṇatthikā kullaṃ viya,",
  "anya-e0101n:198_18": "samuddanittharaṇatthikā nāvamiva ca.",
  "anya-e0101n:199_0": "Itipurāṇañca vedanaṃ paṭihaṅkhāmi navañca vedanaṃ na uppādessāmīti etaṃ iminā piṇḍapātapaṭisevanena purāṇañca jighacchāvedanaṃ paṭihaṅkhāmi,",
  "anya-e0101n:199_1": "navañca vedanaṃ aparimitabhojanapaccayaṃ āharahatthakaalaṃsāṭakatatravaṭṭakakākamāsakabhuttavamitakabrāhmaṇānaṃ",
  "anya-e0101n:199_2": "aññataro viya na uppādessāmītipi paṭisevati,",
  "anya-e0101n:199_3": "bhesajjamiva gilāno.",
  "anya-e0101n:199_4": "Atha vā yā adhunā asappāyāparimitabhojanaṃ nissāya purāṇakammapaccayavasena uppajjanato purāṇavedanāti vuccati.",
  "anya-e0101n:199_5": "Sappāyaparimitabhojanena tassā paccayaṃ vināsento taṃ purāṇañca vedanaṃ paṭihaṅkhāmi.",
  "anya-e0101n:199_6": "Yā cāyaṃ adhunā kataṃ ayuttaparibhogakammūpacayaṃ nissāya āyatiṃ uppajjanato navavedanāti vuccati.",
  "anya-e0101n:199_7": "Yuttaparibhogavasena tassā mūlaṃ anibbattento taṃ navañca vedanaṃ na uppādessāmīti evampettha attho daṭṭhabbo.",
  "anya-e0101n:199_8": "Ettāvatā yuttaparibhogasaṅgaho attakilamathānuyogappahānaṃ dhammikasukhāpariccāgo ca dīpito hotīti veditabbo.",
  "anya-e0101n:200_0": "Yātrā ca me bhavissatīti parimitaparibhogena jīvitindriyupacchedakassa iriyāpathabhañjakassa vā parissayassa",
  "anya-e0101n:200_1": "abhāvato cirakālagamanasaṅkhātā yātrā ca me bhavissati imassa paccayāyattavuttino kāyassātipi paṭisevati,",
  "anya-e0101n:200_2": "yāpyarogī viya tappaccayaṃ.",
  "anya-e0101n:200_3": "Anavajjatā ca phāsuvihāro cāti ayuttapariyesanapaṭiggahaṇaparibhogaparivajjanena anavajjatā,",
  "anya-e0101n:200_4": "parimitaparibhogena phāsuvihāro.",
  "anya-e0101n:200_5": "Asappāyāparimitaparibhogapaccayā aratitandīvijambhitā.",
  "anya-e0101n:200_6": "Viññūgarahādidosābhāvena vā anavajjatā,",
  "anya-e0101n:200_7": "sappāyaparimitabhojanapaccayā kāyabalasambhavena phāsuvihāro.",
  "anya-e0101n:200_8": "Yāvadatthaudarāvadehakabhojanaparivajjanena vā seyyasukhapassasukhamiddhasukhānaṃ pahānato anavajjatā,",
  "anya-e0101n:200_9": "catupañcālopamattaūnabhojanena catuiriyāpathayogyabhāvapaṭipādanato phāsuvihāro ca me bhavissatītipi paṭisevati.",
  "anya-e0101n:200_10": "Vuttampi hetaṃ –",
  "anya-e0101n:201_0": "“Cattāro pañca ālope, abhutvā udakaṃ pive;",
  "anya-e0101n:202_0": "Alaṃ phāsuvihārāya, pahitattassa bhikkhuno”ti. ;",
  "anya-e0101n:203_0": "Ettāvatā ca payojanapariggaho majjhimā ca paṭipadā dīpitā hotīti veditabbā.",
  "anya-e0101n:204_0": "Senāsananti senañca āsanañca.",
  "anya-e0101n:204_1": "Yattha yattha hi seti vihāre vā aḍḍhayogādimhi vā,",
  "anya-e0101n:204_2": "taṃ senaṃ.",
  "anya-e0101n:204_3": "Yattha yattha āsati nisīdati,",
  "anya-e0101n:204_4": "taṃ āsanaṃ.",
  "anya-e0101n:204_5": "Taṃ ekato katvā senāsananti vuccati.",
  "anya-e0101n:204_6": "Utuparissayavinodanapaṭisallānārāmatthanti parisahanaṭṭhena utuyeva utuparissayo.",
  "anya-e0101n:204_7": "Utuparissayassa vinodanatthañca paṭisallānārāmatthañca.",
  "anya-e0101n:204_8": "Yo sarīrābādhacittavikkhepakaro asappāyo utu senāsanapaṭisevanena vinodetabbo hoti,",
  "anya-e0101n:204_9": "tassa vinodanatthaṃ ekībhāvasukhatthañcāti vuttaṃ hoti.",
  "anya-e0101n:204_10": "Kāmañca sītapaṭighātādināva utuparissayavinodanaṃ vuttameva.",
  "anya-e0101n:204_11": "Yathā pana cīvarapaṭisevane hirikopīnapaṭicchādanaṃ niyatapayojanaṃ,",
  "anya-e0101n:204_12": "itarāni kadāci kadāci bhavantīti vuttaṃ,",
  "anya-e0101n:204_13": "evamidhāpi niyataṃ utuparissayavinodanaṃ sandhāya idaṃ vuttanti veditabbaṃ.",
  "anya-e0101n:204_14": "Atha vā ayaṃ vuttappakāro utu utuyeva.",
  "anya-e0101n:204_15": "Parissayo pana duvidho pākaṭaparissayo ca,",
  "anya-e0101n:204_16": "paṭicchannaparissayo ca.",
  "anya-e0101n:204_17": "Tattha pākaṭaparissayo sīhabyagghādayo.",
  "anya-e0101n:204_18": "Paṭicchannaparissayo rāgadosādayo.",
  "anya-e0101n:204_19": "Ye yattha apariguttiyā ca asappāyarūpadassanādinā ca ābādhaṃ na karonti,",
  "anya-e0101n:204_20": "taṃ senāsanaṃ evaṃ jānitvā paccavekkhitvā paṭisevanto bhikkhu paṭisaṅkhā yoniso senāsanaṃ utuparissayavinodanatthaṃ paṭisevatīti veditabbo.",
  "anya-e0101n:205_0": "Gilānapaccayabhesajjaparikkhāranti ettha rogassa paṭiayanaṭṭhena paccayo,",
  "anya-e0101n:205_1": "paccanīkagamanaṭṭhenāti attho.",
  "anya-e0101n:205_2": "Yassa kassaci sappāyassetaṃ adhivacanaṃ.",
  "anya-e0101n:205_3": "Bhisakkassa kammaṃ tena anuññātattāti bhesajjaṃ.",
  "anya-e0101n:205_4": "Gilānapaccayova bhesajjaṃ gilānapaccayabhesajjaṃ,",
  "anya-e0101n:205_5": "yaṃkiñci gilānassa sappāyaṃ bhisakkakammaṃ telamadhuphāṇitādīti vuttaṃ hoti.",
  "anya-e0101n:205_6": "Parikkhāroti pana “sattahi nagaraparikkhārehi suparikkhataṃ hotī”ti ādīsu parivāro vuccati.",
  "anya-e0101n:205_7": "“Ratho sīlaparikkhāro,",
  "anya-e0101n:205_8": "jhānakkho cakkavīriyo”ti ādīsu alaṅkāro.",
  "anya-e0101n:205_9": "“Ye ca kho ime pabbajitena jīvitaparikkhārā samudānetabbā”ti ādīsu sambhāro.",
  "anya-e0101n:205_10": "Idha pana sambhāropi parivāropi vaṭṭati.",
  "anya-e0101n:205_11": "Tañhi gilānapaccayabhesajjaṃ jīvitassa parivāropi hoti,",
  "anya-e0101n:205_12": "jīvitanāsakābādhuppattiyā antaraṃ adatvā rakkhaṇato sambhāropi.",
  "anya-e0101n:205_13": "Yathā ciraṃ pavattati,",
  "anya-e0101n:205_14": "evamassa kāraṇabhāvato,",
  "anya-e0101n:205_15": "tasmā parikkhāroti vuccati.",
  "anya-e0101n:205_16": "Evaṃ gilānapaccayabhesajjañca taṃ parikkhāro cāti gilānapaccayabhesajjaparikkhāro.",
  "anya-e0101n:205_17": "Taṃ gilānapaccayabhesajjaparikkhāraṃ.",
  "anya-e0101n:205_18": "Gilānassa yaṃkiñci sappāyaṃ bhisakkānuññātaṃ telamadhuphāṇitādi jīvitaparikkhāranti vuttaṃ hoti.",
  "anya-e0101n:205_19": "Uppannānanti jātānaṃ bhūtānaṃ nibbattānaṃ.",
  "anya-e0101n:205_20": "Veyyābādhikānanti ettha byābādhoti dhātukkhobho,",
  "anya-e0101n:205_21": "taṃsamuṭṭhānā ca kuṭṭhagaṇḍapīḷakādayo.",
  "anya-e0101n:205_22": "Byābādhato uppannattā veyyābādhikā.",
  "anya-e0101n:205_23": "Vedanānanti dukkhavedanā akusalavipākavedanā.",
  "anya-e0101n:205_24": "Tāsaṃ veyyābādhikānaṃ vedanānaṃ.",
  "anya-e0101n:205_25": "Abyābajjhaparamatāyāti niddukkhaparamatāya.",
  "anya-e0101n:205_26": "Yāva taṃ dukkhaṃ sabbaṃ pahīnaṃ hoti tāvāti attho.",
  "anya-e0101n:206_0": "Evamidaṃ saṅkhepato paṭisaṅkhā yoniso paccayaparibhogalakkhaṇaṃ paccayasannissitasīlaṃ veditabbaṃ.",
  "anya-e0101n:206_1": "Vacanattho panettha –",
  "anya-e0101n:206_2": "cīvarādayo hi yasmā te paṭicca nissāya paribhuñjamānā pāṇino ayanti pavattanti,",
  "anya-e0101n:206_3": "tasmā paccayāti vuccanti.",
  "anya-e0101n:206_4": "Te paccaye sannissitanti paccayasannissitaṃ.",
  "anya-e0101n:207_0": "Catupārisuddhisampādanavidhi",
  "anya-e0101n:208_0": "19.",
  "anya-e0101n:208_1": "Evametasmiṃ catubbidhe sīle saddhāya pātimokkhasaṃvaro sampādetabbo.",
  "anya-e0101n:208_2": "Saddhāsādhano hi so,",
  "anya-e0101n:208_3": "sāvakavisayātītattā sikkhāpadapaññattiyā.",
  "anya-e0101n:208_4": "Sikkhāpadapaññattiyācanapaṭikkhepo cettha nidassanaṃ.",
  "anya-e0101n:208_5": "Tasmā yathā paññattaṃ sikkhāpadaṃ anavasesaṃ saddhāya samādiyitvā jīvitepi apekkhaṃ akarontena sādhukaṃ sampādetabbaṃ.",
  "anya-e0101n:208_6": "Vuttampi hetaṃ –",
  "anya-e0101n:209_0": "“Kikīva aṇḍaṃ camarīva vāladhiṃ,",
  "anya-e0101n:210_0": "Piyaṃva puttaṃ nayanaṃva ekakaṃ;",
  "anya-e0101n:211_0": "Tatheva sīlaṃ anurakkhamānakā,",
  "anya-e0101n:212_0": "Supesalā hotha sadā sagāravā”ti.",
  "anya-e0101n:213_0": "Aparampi vuttaṃ –",
  "anya-e0101n:213_1": "“evameva kho pahārāda yaṃ mayā sāvakānaṃ sikkhāpadaṃ paññattaṃ,",
  "anya-e0101n:213_2": "taṃ mama sāvakā jīvitahetupi nātikkamantī”ti.",
  "anya-e0101n:213_3": "Imasmiṃ ca panatthe aṭaviyaṃ corehi baddhatherānaṃ vatthūni veditabbāni.",
  "anya-e0101n:214_0": "Mahāvattaniaṭaviyaṃ kira theraṃ corā kāḷavallīhi bandhitvā nipajjāpesuṃ.",
  "anya-e0101n:214_1": "Thero yathānipannova sattadivasāni vipassanaṃ vaḍḍhetvā anāgāmiphalaṃ pāpuṇitvā tattheva kālaṃ katvā brahmaloke nibbatti.",
  "anya-e0101n:215_0": "Aparampi theraṃ tambapaṇṇidīpe pūtilatāya bandhitvā nipajjāpesuṃ.",
  "anya-e0101n:215_1": "So vanadāhe āgacchante valliṃ acchinditvāva vipassanaṃ paṭṭhapetvā samasīsī hutvā parinibbāyi.",
  "anya-e0101n:215_2": "Dīghabhāṇakaabhayatthero pañcahi bhikkhusatehi saddhiṃ āgacchanto disvā therassa sarīraṃ jhāpetvā cetiyaṃ kārāpesi.",
  "anya-e0101n:215_3": "Tasmā aññopi saddho kulaputto –",
  "anya-e0101n:216_0": "Pātimokkhaṃ visodhento, appeva jīvitaṃ jahe;",
  "anya-e0101n:217_0": "Paññattaṃ lokanāthena, na bhinde sīlasaṃvaraṃ.",
  "anya-e0101n:218_0": "Yathā ca pātimokkhasaṃvaro saddhāya,",
  "anya-e0101n:218_1": "evaṃ satiyā indriyasaṃvaro sampādetabbo.",
  "anya-e0101n:218_2": "Satisādhano hi so,",
  "anya-e0101n:218_3": "satiyā adhiṭṭhitānaṃ indriyānaṃ abhijjhādīhi ananvāssavanīyato.",
  "anya-e0101n:218_4": "Tasmā “varaṃ,",
  "anya-e0101n:218_5": "bhikkhave,",
  "anya-e0101n:218_6": "tattāya ayosalākāya ādittāya sampajjalitāya sajotibhūtāya cakkhundriyaṃ sampalimaṭṭhaṃ,",
  "anya-e0101n:218_7": "na tveva cakkhuviññeyyesu rūpesu anubyañjanaso nimittaggāho”ti ādinā nayena ādittapariyāyaṃ samanussaritvā",
  "anya-e0101n:218_8": "rūpādīsu visayesu cakkhudvārādipavattassa viññāṇassa abhijjhādīhi anvāssavanīyaṃ nimittādiggāhaṃ asammuṭṭhāya",
  "anya-e0101n:218_9": "satiyā nisedhentena esa sādhukaṃ sampādetabbo.",
  "anya-e0101n:218_10": "Evaṃ asampādite hi etasmiṃ pātimokkhasaṃvarasīlampi anaddhaniyaṃ hoti aciraṭṭhitikaṃ,",
  "anya-e0101n:218_11": "asaṃvihitasākhāparivāramiva sassaṃ.",
  "anya-e0101n:218_12": "Haññate cāyaṃ kilesacorehi,",
  "anya-e0101n:218_13": "vivaṭadvāro viya gāmo parassa hārīhi.",
  "anya-e0101n:218_14": "Cittañcassa rāgo samativijjhati,",
  "anya-e0101n:218_15": "ducchannamagāraṃ vuṭṭhi viya.",
  "anya-e0101n:218_16": "Vuttampi hetaṃ –",
  "anya-e0101n:219_0": "“Rūpesu saddesu atho rasesu,",
  "anya-e0101n:220_0": "Gandhesu phassesu ca rakkha indriyaṃ;",
  "anya-e0101n:221_0": "Ete hi dvārā vivaṭā arakkhitā,",
  "anya-e0101n:222_0": "Hananti gāmaṃva parassa hārino”.",
  "anya-e0101n:223_0": "“Yathā agāraṃ ducchannaṃ, vuṭṭhī samativijjhati;",
  "anya-e0101n:224_0": "Evaṃ abhāvitaṃ cittaṃ, rāgo samativijjhatī”ti. ;",
  "anya-e0101n:225_0": "Sampādite pana tasmiṃ pātimokkhasaṃvarasīlampi addhaniyaṃ hoti ciraṭṭhitikaṃ,",
  "anya-e0101n:225_1": "susaṃvihitasākhāparivāramiva sassaṃ.",
  "anya-e0101n:225_2": "Na haññate cāyaṃ kilesacorehi,",
  "anya-e0101n:225_3": "susaṃvutadvāro viya gāmo parassa hārīhi.",
  "anya-e0101n:225_4": "Na cassa cittaṃ rāgo samativijjhati,",
  "anya-e0101n:225_5": "succhannamagāraṃ vuṭṭhi viya.",
  "anya-e0101n:225_6": "Vuttampi cetaṃ –",
  "anya-e0101n:226_0": "“Rūpesu saddesu atho rasesu,",
  "anya-e0101n:227_0": "Gandhesu phassesu ca rakkha indriyaṃ;",
  "anya-e0101n:228_0": "Ete hi dvārā pihitā susaṃvutā,",
  "anya-e0101n:229_0": "Na hanti gāmaṃva parassa hārino”.",
  "anya-e0101n:230_0": "“Yathā agāraṃ succhannaṃ, vuṭṭhī na samativijjhati;",
  "anya-e0101n:231_0": "Evaṃ subhāvitaṃ cittaṃ, rāgo na samativijjhatī”ti. ;",
  "anya-e0101n:232_0": "Ayaṃ pana atiukkaṭṭhadesanā.",
  "anya-e0101n:233_0": "Cittaṃ nāmetaṃ lahuparivattaṃ,",
  "anya-e0101n:233_1": "tasmā uppannaṃ rāgaṃ asubhamanasikārena vinodetvā indriyasaṃvaro sampādetabbo,",
  "anya-e0101n:233_2": "adhunāpabbajitena vaṅgīsattherena viya.",
  "anya-e0101n:234_0": "Therassa kira adhunāpabbajitassa piṇḍāya carato ekaṃ itthiṃ disvā rāgo uppajjati.",
  "anya-e0101n:234_1": "Tato ānandattheraṃ āha –",
  "anya-e0101n:235_0": "“Kāmarāgena ḍayhāmi, cittaṃ me pariḍayhati;",
  "anya-e0101n:236_0": "Sādhu nibbāpanaṃ brūhi, anukampāya gotamā”ti. ;",
  "anya-e0101n:237_0": "Thero āha –",
  "anya-e0101n:238_0": "“Saññāya vipariyesā, cittaṃ te pariḍayhati;",
  "anya-e0101n:239_0": "Nimittaṃ parivajjehi, subhaṃ rāgūpasañhitaṃ;",
  "anya-e0101n:240_0": "Asubhāya cittaṃ bhāvehi, ekaggaṃ susamāhitaṃ. ;",
  "anya-e0101n:241_0": "“Saṅkhāre parato passa, dukkhato no ca attato;",
  "anya-e0101n:242_0": "Nibbāpehi mahārāgaṃ, mā ḍayhittho punappuna”nti. ;",
  "anya-e0101n:243_0": "Thero rāgaṃ vinodetvā piṇḍāya cari.",
  "anya-e0101n:243_1": "Apica indriyasaṃvarapūrakena bhikkhunā kuraṇḍakamahāleṇavāsinā cittaguttattherena viya corakamahāvihāravāsinā mahāmittattherena viya ca bhavitabbaṃ.",
  "anya-e0101n:243_2": "Kuraṇḍakamahāleṇe kira sattannaṃ buddhānaṃ abhinikkhamanacittakammaṃ manoramaṃ ahosi,",
  "anya-e0101n:243_3": "sambahulā bhikkhū senāsanacārikaṃ āhiṇḍantā cittakammaṃ disvā “manoramaṃ, bhante,",
  "anya-e0101n:243_4": "cittakamma”nti āhaṃsu.",
  "anya-e0101n:243_5": "Thero āha “atirekasaṭṭhi me, āvuso,",
  "anya-e0101n:243_6": "vassāni leṇe vasantassa cittakammaṃ atthītipi na jānāmi,",
  "anya-e0101n:243_7": "ajja dāni cakkhumante nissāya ñāta”nti.",
  "anya-e0101n:243_8": "Therena kira ettakaṃ addhānaṃ vasantena cakkhuṃ ummīletvā leṇaṃ na ullokitapubbaṃ.",
  "anya-e0101n:243_9": "Leṇadvāre cassa mahānāgarukkhopi ahosi.",
  "anya-e0101n:243_10": "Sopi therena uddhaṃ na ullokitapubbo.",
  "anya-e0101n:243_11": "Anusaṃvaccharaṃ bhūmiyaṃ kesaranipātaṃ disvāvassa pupphitabhāvaṃ jānāti.",
  "anya-e0101n:244_0": "Rājā therassa guṇasampattiṃ sutvā vanditukāmo tikkhattuṃ pesetvā anāgacchante there tasmiṃ gāme taruṇaputtānaṃ",
  "anya-e0101n:244_1": "itthīnaṃ thane bandhāpetvā lañjāpesi “tāva dārakā thaññaṃ mā labhiṃsu,",
  "anya-e0101n:244_2": "yāva thero na āgacchatī”ti.",
  "anya-e0101n:244_3": "Thero dārakānaṃ anukampāya mahāgāmaṃ agamāsi.",
  "anya-e0101n:244_4": "Rājā sutvā “gacchatha bhaṇe,",
  "anya-e0101n:244_5": "theraṃ pavesetha sīlāni gaṇhissāmī”ti antepuraṃ abhiharāpetvā vanditvā bhojetvā “ajja, bhante,",
  "anya-e0101n:244_6": "okāso natthi,",
  "anya-e0101n:244_7": "sve sīlāni gaṇhissāmīti therassa pattaṃ gahetvā thokaṃ anugantvā deviyā saddhiṃ vanditvā nivatti.",
  "anya-e0101n:244_8": "Thero rājā vā vandatu devī vā,",
  "anya-e0101n:244_9": "“sukhī hotu,",
  "anya-e0101n:244_10": "mahārājā”ti vadati.",
  "anya-e0101n:244_11": "Evaṃ sattadivasā gatā.",
  "anya-e0101n:244_12": "Bhikkhū āhaṃsu “kiṃ, bhante,",
  "anya-e0101n:244_13": "tumhe raññepi vandamāne deviyāpi vandamānāya “sukhī hotu,",
  "anya-e0101n:244_14": "mahārāja”icceva vadathāti.",
  "anya-e0101n:244_15": "Thero “nāhaṃ, āvuso,",
  "anya-e0101n:244_16": "rājāti vā devīti vā vavatthānaṃ karomī”ti vatvā sattāhātikkamena “therassa idha vāso dukkho”ti raññā",
  "anya-e0101n:244_17": "vissajjito kuraṇḍakamahāleṇaṃ gantvā rattibhāge caṅkamaṃ ārūhi.",
  "anya-e0101n:244_18": "Nāgarukkhe adhivatthā devatā daṇḍadīpikaṃ gahetvā aṭṭhāsi.",
  "anya-e0101n:244_19": "Athassa kammaṭṭhānaṃ atiparisuddhaṃ pākaṭaṃ ahosi.",
  "anya-e0101n:244_20": "Thero “kiṃ nu me ajja kammaṭṭhānaṃ ativiya pakāsatī”ti attamano majjhimayāmasamanantaraṃ sakalaṃ pabbataṃ unnādayanto arahattaṃ pāpuṇi.",
  "anya-e0101n:244_21": "Tasmā aññopi attatthakāmo kulaputto –",
  "anya-e0101n:245_0": "Makkaṭova araññamhi, vane bhantamigo viya;",
  "anya-e0101n:246_0": "Bālo viya ca utrasto, na bhave lolalocano.",
  "anya-e0101n:247_0": "Adho khipeyya cakkhūni, yugamattadaso siyā;",
  "anya-e0101n:248_0": "Vanamakkaṭalolassa, na cittassa vasaṃ vaje.",
  "anya-e0101n:249_0": "Mahāmittattherassāpi mātu visagaṇḍakarogo uppajji,",
  "anya-e0101n:249_1": "dhītāpissā bhikkhunīsu pabbajitā hoti.",
  "anya-e0101n:249_2": "Sā taṃ āha –",
  "anya-e0101n:249_3": "“gaccha ayye,",
  "anya-e0101n:249_4": "bhātu santikaṃ gantvā mama aphāsukabhāvaṃ ārocetvā bhesajjamāharā”ti.",
  "anya-e0101n:249_5": "Sā gantvā ārocesi.",
  "anya-e0101n:249_6": "Thero āha –",
  "anya-e0101n:249_7": "“nāhaṃ mūlabhesajjādīni saṃharitvā bhesajjaṃ pacituṃ jānāmi,",
  "anya-e0101n:249_8": "apica te bhesajjaṃ ācikkhissaṃ –",
  "anya-e0101n:249_9": "“ahaṃ yato pabbajito,",
  "anya-e0101n:249_10": "tato paṭṭhāya na mayā lobhasahagatena cittena indriyāni bhinditvā visabhāgarūpaṃ olokitapubbaṃ,",
  "anya-e0101n:249_11": "iminā saccavacanena mātuyā me phāsu hotu,",
  "anya-e0101n:249_12": "gaccha idaṃ vatvā upāsikāya sarīraṃ parimajjā”ti.",
  "anya-e0101n:249_13": "Sā gantvā imamatthaṃ ārocetvā tathā akāsi.",
  "anya-e0101n:249_14": "Upāsikāya taṃkhaṇaṃyeva gaṇḍo pheṇapiṇḍo viya vilīyitvā antaradhāyi,",
  "anya-e0101n:249_15": "sā uṭṭhahitvā “sace sammāsambuddho dhareyya,",
  "anya-e0101n:249_16": "kasmā mama puttasadisassa bhikkhuno jālavicitrena hatthena sīsaṃ na parāmaseyyā”ti attamanavācaṃ nicchāresi. Tasmā –",
  "anya-e0101n:250_0": "Kulaputtamāni aññopi, pabbajitvāna sāsane;",
  "anya-e0101n:251_0": "Mittattherova tiṭṭheyya, vare indriyasaṃvare.",
  "anya-e0101n:252_0": "Yathā pana indriyasaṃvaro satiyā,",
  "anya-e0101n:252_1": "tathā vīriyena ājīvapārisuddhi sampādetabbā.",
  "anya-e0101n:252_2": "Vīriyasādhanā hi sā,",
  "anya-e0101n:252_3": "sammāraddhavīriyassa micchājīvappahānasambhavato.",
  "anya-e0101n:252_4": "Tasmā anesanaṃ appatirūpaṃ pahāya vīriyena piṇḍapātacariyādīhi sammā esanāhi esā sampādetabbā parisuddhuppādeyeva",
  "anya-e0101n:252_5": "paccaye paṭisevamānena aparisuddhuppāde āsīvise viya parivajjayatā.",
  "anya-e0101n:252_6": "Tattha apariggahitadhutaṅgassa saṅghato, gaṇato,",
  "anya-e0101n:252_7": "dhammadesanādīhi cassa guṇehi pasannānaṃ gihīnaṃ santikā uppannā paccayā parisuddhuppādā nāma.",
  "anya-e0101n:252_8": "Piṇḍapātacariyādīhi pana atiparisuddhuppādāyeva.",
  "anya-e0101n:252_9": "Pariggahitadhutaṅgassa piṇḍapātacariyādīhi dhutaguṇe cassa pasannānaṃ santikā dhutaṅganiyamānulomena uppannā parisuddhuppādā nāma.",
  "anya-e0101n:252_10": "Ekabyādhivūpasamatthañcassa pūtihariṭakīcatumadhuresu uppannesu “catumadhuraṃ aññepi sabrahmacārino paribhuñjissantī”ti",
  "anya-e0101n:252_11": "cintetvā hariṭakīkhaṇḍameva paribhuñjamānassa dhutaṅgasamādānaṃ patirūpaṃ hoti.",
  "anya-e0101n:252_12": "Esa hi “uttamaariyavaṃsiko bhikkhū”ti vuccati.",
  "anya-e0101n:252_13": "Ye panete cīvarādayo paccayā,",
  "anya-e0101n:252_14": "tesu yassa kassaci bhikkhuno ājīvaṃ parisodhentassa cīvare ca piṇḍapāte ca nimittobhāsaparikathāviññattiyo na vaṭṭanti.",
  "anya-e0101n:252_15": "Senāsane pana apariggahitadhutaṅgassa nimittobhāsaparikathā vaṭṭanti.",
  "anya-e0101n:252_16": "Tattha nimittaṃ nāma senāsanatthaṃ bhūmiparikammādīni karontassa “kiṃ, bhante, kariyati,",
  "anya-e0101n:252_17": "ko kārāpetī”ti gihīhi vutte “na koci”ti paṭivacanaṃ,",
  "anya-e0101n:252_18": "yaṃ vā panaññampi evarūpaṃ nimittakammaṃ.",
  "anya-e0101n:252_19": "Obhāso nāma “upāsakā tumhe kuhiṃ vasathā”ti. Pāsāde, bhanteti.",
  "anya-e0101n:252_20": "“Bhikkhūnaṃ pana upāsakā pāsādo na vaṭṭatī”ti vacanaṃ,",
  "anya-e0101n:252_21": "yaṃ vā panaññampi evarūpaṃ obhāsakammaṃ.",
  "anya-e0101n:252_22": "Parikathā nāma “bhikkhusaṅghassa senāsanaṃ sambādha”nti vacanaṃ,",
  "anya-e0101n:252_23": "yā vā panaññāpi evarūpā pariyāyakathā.",
  "anya-e0101n:252_24": "Bhesajje sabbampi vaṭṭati.",
  "anya-e0101n:252_25": "Tathā uppannaṃ pana bhesajjaṃ roge vūpasante paribhuñjituṃ vaṭṭati,",
  "anya-e0101n:252_26": "na vaṭṭatīti.",
  "anya-e0101n:253_0": "Tattha vinayadharā “bhagavatā dvāraṃ dinnaṃ,",
  "anya-e0101n:253_1": "tasmā vaṭṭatī”ti vadanti.",
  "anya-e0101n:253_2": "Suttantikā pana “kiñcāpi āpatti na hoti,",
  "anya-e0101n:253_3": "ājīvaṃ pana kopeti,",
  "anya-e0101n:253_4": "tasmā na vaṭṭati”cceva vadanti.",
  "anya-e0101n:254_0": "Yo pana bhagavatā anuññātāpi nimittobhāsaparikathāviññattiyo akaronto appicchatādiguṇeyeva nissāya jīvitakkhayepi",
  "anya-e0101n:254_1": "paccupaṭṭhite aññatreva obhāsādīhi uppannapaccaye paṭisevati,",
  "anya-e0101n:254_2": "esa “paramasallekhavuttī”ti vuccati,",
  "anya-e0101n:254_3": "seyyathāpi thero sāriputto.",
  "anya-e0101n:255_0": "So kirāyasmā ekasmiṃ samaye pavivekaṃ brūhayamāno mahāmoggallānattherena saddhiṃ aññatarasmiṃ araññe viharati,",
  "anya-e0101n:255_1": "athassa ekasmiṃ divase udaravātābādho uppajjitvā atidukkhaṃ janesi.",
  "anya-e0101n:255_2": "Mahāmoggallānatthero sāyanhasamaye tassāyasmato upaṭṭhānaṃ gato theraṃ nipannaṃ disvā taṃ pavattiṃ pucchitvā “pubbe te, āvuso,",
  "anya-e0101n:255_3": "kena phāsu hotī”ti pucchi.",
  "anya-e0101n:255_4": "Thero āha,",
  "anya-e0101n:255_5": "“gihikāle me, āvuso,",
  "anya-e0101n:255_6": "mātā sappimadhusakkarādīhi yojetvā asambhinnakhīrapāyāsaṃ adāsi,",
  "anya-e0101n:255_7": "tena me phāsu ahosī”ti.",
  "anya-e0101n:255_8": "Sopi āyasmā “hotu, āvuso,",
  "anya-e0101n:255_9": "sace mayhaṃ vā tuyhaṃ vā puññaṃ atthi,",
  "anya-e0101n:255_10": "appeva nāma sve labhissāmā”ti āha.",
  "anya-e0101n:256_0": "Imaṃ pana nesaṃ kathāsallāpaṃ caṅkamanakoṭiyaṃ rukkhe adhivatthā devatā sutvā “sve ayyassa pāyāsaṃ uppādessāmī”ti",
  "anya-e0101n:256_1": "tāvadeva therassa upaṭṭhākakulaṃ gantvā jeṭṭhaputtassa sarīraṃ āvisitvā pīḷaṃ janesi.",
  "anya-e0101n:256_2": "Athassa tikicchānimittaṃ sannipatite ñātake āha –",
  "anya-e0101n:256_3": "“sace sve therassa evarūpaṃ nāma pāyāsaṃ paṭiyādetha,",
  "anya-e0101n:256_4": "taṃ muñcissāmī”ti.",
  "anya-e0101n:256_5": "Te “tayā avuttepi mayaṃ therānaṃ nibaddhaṃ bhikkhaṃ demā”ti vatvā dutiyadivase tathārūpaṃ pāyāsaṃ paṭiyādiyiṃsu.",
  "anya-e0101n:257_0": "Mahāmoggallānatthero pātova āgantvā “āvuso,",
  "anya-e0101n:257_1": "yāva ahaṃ piṇḍāya caritvā āgacchāmi,",
  "anya-e0101n:257_2": "tāva idheva hohī”ti vatvā gāmaṃ pāvisi.",
  "anya-e0101n:257_3": "Te manussā paccuggantvā therassa pattaṃ gahetvā vuttappakārassa pāyāsassa pūretvā adaṃsu.",
  "anya-e0101n:257_4": "Thero gamanākāraṃ dassesi.",
  "anya-e0101n:257_5": "Te “bhuñjatha – bhante, tumhe,",
  "anya-e0101n:257_6": "aparampi dassāmā”ti theraṃ bhojetvā puna pattapūraṃ adaṃsu.",
  "anya-e0101n:257_7": "Thero gantvā “handāvuso sāriputta,",
  "anya-e0101n:257_8": "paribhuñjā”ti upanāmesi.",
  "anya-e0101n:257_9": "Theropi taṃ disvā “atimanāpo pāyāso,",
  "anya-e0101n:257_10": "kathaṃ nu kho uppanno”ti cintento tassa uppattimūlaṃ disvā āha –",
  "anya-e0101n:257_11": "“āvuso moggallāna,",
  "anya-e0101n:257_12": "aparibhogāraho piṇḍapāto”ti.",
  "anya-e0101n:257_13": "Sopāyasmā “mādisena nāma ābhataṃ piṇḍapātaṃ na paribhuñjatī”ti cittampi anuppādetvā ekavacaneneva pattaṃ mukhavaṭṭiyaṃ gahetvā ekamante nikujjesi.",
  "anya-e0101n:257_14": "Pāyāsassa saha bhūmiyaṃ patiṭṭhānā therassa ābādho antaradhāyi,",
  "anya-e0101n:257_15": "tato paṭṭhāya pañcacattālīsa vassāni na puna uppajji.",
  "anya-e0101n:257_16": "Tato mahāmoggallānaṃ āha – “āvuso,",
  "anya-e0101n:257_17": "vacīviññattiṃ nissāya uppanno pāyāso antesu nikkhamitvā bhūmiyaṃ carantesupi paribhuñjituṃ ayuttarūpo”ti.",
  "anya-e0101n:257_18": "Imañca udānaṃ udānesi –",
  "anya-e0101n:258_0": "“Vacīviññattivipphārā, uppannaṃ madhupāyasaṃ;",
  "anya-e0101n:259_0": "Sace bhutto bhaveyyāhaṃ, sājīvo garahito mama.",
  "anya-e0101n:260_0": "“Yadipi me antaguṇaṃ, nikkhamitvā bahi care;",
  "anya-e0101n:261_0": "Neva bhindeyyaṃ ājīvaṃ, cajamānopi jīvitaṃ.",
  "anya-e0101n:262_0": "“Ārādhemi sakaṃ cittaṃ, vivajjemi anesanaṃ;",
  "anya-e0101n:263_0": "Nāhaṃ buddhappaṭikuṭṭhaṃ, kāhāmi ca anesana”nti.",
  "anya-e0101n:264_0": "Ciragumbavāsikaambakhādakamahātissattheravatthupi cettha kathetabbaṃ. Evaṃ sabbathāpi.",
  "anya-e0101n:265_0": "“Anesanāya cittampi, ajanetvā vicakkhaṇo;",
  "anya-e0101n:266_0": "Ājīvaṃ parisodheyya, saddhāpabbajito yatī”ti.",
  "anya-e0101n:267_0": "Yathā ca vīriyena ājīvapārisuddhi,",
  "anya-e0101n:267_1": "tathā paccayasannissitasīlaṃ paññāya sampādetabbaṃ.",
  "anya-e0101n:267_2": "Paññāsādhanaṃ hi taṃ,",
  "anya-e0101n:267_3": "paññavato paccayesu ādīnavānisaṃsadassanasamatthabhāvato.",
  "anya-e0101n:267_4": "Tasmā pahāya paccayagedhaṃ dhammena samena uppanne paccaye yathāvuttena vidhinā paññāya paccavekkhitvā paribhuñjantena sampādetabbaṃ.",
  "anya-e0101n:268_0": "Tattha duvidhaṃ paccavekkhaṇaṃ paccayānaṃ paṭilābhakāle,",
  "anya-e0101n:268_1": "paribhogakāle ca.",
  "anya-e0101n:268_2": "Paṭilābhakālepi hi dhātuvasena vā paṭikūlavasena vā paccavekkhitvā ṭhapitāni cīvarādīni tato uttari paribhuñjantassa anavajjova paribhogo,",
  "anya-e0101n:268_3": "paribhogakālepi.",
  "anya-e0101n:268_4": "Tatrāyaṃ sanniṭṭhānakaro vinicchayo –",
  "anya-e0101n:269_0": "Cattāro hi paribhogā theyyaparibhogo,",
  "anya-e0101n:269_1": "iṇaparibhogo,",
  "anya-e0101n:269_2": "dāyajjaparibhogo,",
  "anya-e0101n:269_3": "sāmiparibhogoti.",
  "anya-e0101n:269_4": "Tatra saṅghamajjhepi nisīditvā paribhuñjantassa dussīlassa paribhogo theyyaparibhogo nāma.",
  "anya-e0101n:269_5": "Sīlavato apaccavekkhitvā paribhogo iṇaparibhogo nāma.",
  "anya-e0101n:269_6": "Tasmā cīvaraṃ paribhoge paribhoge paccavekkhitabbaṃ,",
  "anya-e0101n:269_7": "piṇḍapāto ālope ālope,",
  "anya-e0101n:269_8": "tathā asakkontena purebhattapacchābhattapurimayāmamajjhimayāmapacchimayāmesu.",
  "anya-e0101n:269_9": "Sacassa apaccavekkhatova aruṇaṃ uggacchati,",
  "anya-e0101n:269_10": "iṇaparibhogaṭṭhāne tiṭṭhati.",
  "anya-e0101n:269_11": "Senāsanampi paribhoge paribhoge paccavekkhitabbaṃ.",
  "anya-e0101n:269_12": "Bhesajjassa paṭiggahaṇepi paribhogepi satipaccayatāva vaṭṭati.",
  "anya-e0101n:269_13": "Evaṃ santepi paṭiggahaṇe satiṃ katvā paribhoge akarontasseva āpatti,",
  "anya-e0101n:269_14": "paṭiggahaṇe pana satiṃ akatvā paribhoge karontassa anāpatti.",
  "anya-e0101n:270_0": "Catubbidhā hi suddhi desanāsuddhi,",
  "anya-e0101n:270_1": "saṃvarasuddhi,",
  "anya-e0101n:270_2": "pariyeṭṭhisuddhi,",
  "anya-e0101n:270_3": "paccavekkhaṇasuddhīti.",
  "anya-e0101n:270_4": "Tattha desanāsuddhi nāma pātimokkhasaṃvarasīlaṃ.",
  "anya-e0101n:270_5": "Tañhi desanāya sujjhanato desanāsuddhīti vuccati.",
  "anya-e0101n:270_6": "Saṃvarasuddhi nāma indriyasaṃvarasīlaṃ.",
  "anya-e0101n:270_7": "Tañhi “na puna evaṃ karissāmī”ti cittādhiṭṭhānasaṃvareneva sujjhanato saṃvarasuddhīti vuccati.",
  "anya-e0101n:270_8": "Pariyeṭṭhisuddhi nāma ājīvapārisuddhisīlaṃ.",
  "anya-e0101n:270_9": "Tañhi anesanaṃ pahāya dhammena samena paccaye uppādentassa pariyesanāya suddhattā pariyeṭṭhisuddhīti vuccati.",
  "anya-e0101n:270_10": "Paccavekkhaṇasuddhi nāma paccayasannissitasīlaṃ.",
  "anya-e0101n:270_11": "Tañhi vuttappakārena paccavekkhaṇena sujjhanato paccavekkhaṇasuddhīti vuccati.",
  "anya-e0101n:270_12": "Tena vuttaṃ “paṭiggahaṇe pana satiṃ akatvā paribhoge karontassa anāpattī”ti.",
  "anya-e0101n:271_0": "Sattannaṃ sekkhānaṃ paccayaparibhogo dāyajjaparibhogo nāma.",
  "anya-e0101n:271_1": "Te hi bhagavato puttā,",
  "anya-e0101n:271_2": "tasmā pitusantakānaṃ paccayānaṃ dāyādā hutvā te paccaye paribhuñjanti.",
  "anya-e0101n:271_3": "Kiṃpanete bhagavato paccaye paribhuñjanti,",
  "anya-e0101n:271_4": "udāhu gihīnaṃ paccaye paribhuñjantīti.",
  "anya-e0101n:271_5": "Gihīhi dinnāpi bhagavatā anuññātattā bhagavato santakā honti,",
  "anya-e0101n:271_6": "tasmā bhagavato paccaye paribhuñjantīti veditabbā.",
  "anya-e0101n:271_7": "Dhammadāyādasuttañcettha sādhakaṃ.",
  "anya-e0101n:272_0": "Khīṇāsavānaṃ paribhogo sāmiparibhogo nāma.",
  "anya-e0101n:272_1": "Te hi taṇhāya dāsabyaṃ atītattā sāmino hutvā paribhuñjanti.",
  "anya-e0101n:273_0": "Imesu paribhogesu sāmiparibhogo ca dāyajjaparibhogo ca sabbesaṃ vaṭṭati.",
  "anya-e0101n:273_1": "Iṇaparibhogo na vaṭṭati.",
  "anya-e0101n:273_2": "Theyyaparibhoge kathāyeva natthi.",
  "anya-e0101n:273_3": "Yo panāyaṃ sīlavato paccavekkhitaparibhogo,",
  "anya-e0101n:273_4": "so iṇaparibhogassa paccanīkattā āṇaṇyaparibhogo vā hoti,",
  "anya-e0101n:273_5": "dāyajjaparibhogeyeva vā saṅgahaṃ gacchati.",
  "anya-e0101n:273_6": "Sīlavāpi hi imāya sikkhāya samannāgatattā sekkhotveva saṅkhyaṃ gacchati.",
  "anya-e0101n:273_7": "Imesu pana paribhogesu yasmā sāmiparibhogo aggo,",
  "anya-e0101n:273_8": "tasmā taṃ patthayamānena bhikkhunā vuttappakārāya paccavekkhaṇāya paccavekkhitvā paribhuñjantena paccayasannissitasīlaṃ sampādetabbaṃ.",
  "anya-e0101n:273_9": "Evaṃ karonto hi kiccakārī hoti.",
  "anya-e0101n:273_10": "Vuttampi cetaṃ –",
  "anya-e0101n:274_0": "“Piṇḍaṃ vihāraṃ sayanāsanañca,",
  "anya-e0101n:275_0": "Āpañca saṅghāṭirajūpavāhanaṃ;",
  "anya-e0101n:276_0": "Sutvāna dhammaṃ sugatena desitaṃ,",
  "anya-e0101n:277_0": "Saṅkhāya seve varapaññasāvako.",
  "anya-e0101n:278_0": "“Tasmā hi piṇḍe sayanāsane ca,",
  "anya-e0101n:279_0": "Āpe ca saṅghāṭirajūpavāhane;",
  "anya-e0101n:280_0": "Etesu dhammesu anūpalitto,",
  "anya-e0101n:281_0": "Bhikkhu yathā pokkhare vāribindu. ;",
  "anya-e0101n:282_0": "“Kālena laddhā parato anuggahā,",
  "anya-e0101n:283_0": "Khajjesu bhojjesu ca sāyanesu ca;",
  "anya-e0101n:284_0": "Mattaṃ sa jaññā satataṃ upaṭṭhito,",
  "anya-e0101n:285_0": "Vaṇassa ālepanarūhane yathā.",
  "anya-e0101n:286_0": "“Kantāre puttamaṃsaṃva, akkhassabbhañjanaṃ yathā;",
  "anya-e0101n:287_0": "Evaṃ āhāre āhāraṃ, yāpanatthamamucchito”ti.",
  "anya-e0101n:288_0": "Imassa ca paccayasannissitasīlassa paripūrakāritāya bhāgineyyasaṅgharakkhitasāmaṇerassa vatthu kathetabbaṃ.",
  "anya-e0101n:288_1": "So hi sammā paccavekkhitvā paribhuñji. Yathāha –",
  "anya-e0101n:289_0": "“Upajjhāyo maṃ bhuñjamānaṃ, sālikūraṃ sunibbutaṃ;",
  "anya-e0101n:290_0": "Mā heva tvaṃ sāmaṇera, jivhaṃ jhāpesi asaññato.",
  "anya-e0101n:291_0": "“Upajjhāyassa vaco sutvā, saṃvegamalabhiṃ tadā;",
  "anya-e0101n:292_0": "Ekāsane nisīditvā, arahattaṃ apāpuṇiṃ.",
  "anya-e0101n:293_0": "“Sohaṃ paripuṇṇasaṅkappo, cando pannaraso yathā;",
  "anya-e0101n:294_0": "Sabbāsavaparikkhīṇo, natthi dāni punabbhavo”ti.",
  "anya-e0101n:295_0": "“Tasmā aññopi dukkhassa, patthayanto parikkhayaṃ;",
  "anya-e0101n:296_0": "Yoniso paccavekkhitvā, paṭisevetha paccaye”ti.",
  "anya-e0101n:297_0": "Evaṃ pātimokkhasaṃvarasīlādivasena catubbidhaṃ.",
  "anya-e0101n:298_0": "Paṭhamasīlapañcakaṃ",
  "anya-e0101n:299_0": "20.",
  "anya-e0101n:299_1": "Pañcavidhakoṭṭhāsassa paṭhamapañcake anupasampannasīlādivasena attho veditabbo.",
  "anya-e0101n:299_2": "Vuttañhetaṃ paṭisambhidāyaṃ –",
  "anya-e0101n:300_0": "“Katamaṃ pariyantapārisuddhisīlaṃ?",
  "anya-e0101n:300_1": "Anupasampannānaṃ pariyantasikkhāpadānaṃ,",
  "anya-e0101n:300_2": "idaṃ pariyantapārisuddhisīlaṃ.",
  "anya-e0101n:300_3": "Katamaṃ apariyantapārisuddhisīlaṃ?",
  "anya-e0101n:300_4": "Upasampannānaṃ apariyantasikkhāpadānaṃ,",
  "anya-e0101n:300_5": "idaṃ apariyantapārisuddhisīlaṃ.",
  "anya-e0101n:300_6": "Katamaṃ paripuṇṇapārisuddhisīlaṃ?",
  "anya-e0101n:300_7": "Puthujjanakalyāṇakānaṃ kusaladhamme yuttānaṃ sekkhapariyante paripūrakārīnaṃ kāye ca jīvite ca anapekkhānaṃ pariccattajīvitānaṃ,",
  "anya-e0101n:300_8": "idaṃ paripuṇṇapārisuddhisīlaṃ.",
  "anya-e0101n:300_9": "Katamaṃ aparāmaṭṭhapārisuddhisīlaṃ?",
  "anya-e0101n:300_10": "Sattannaṃ sekkhānaṃ,",
  "anya-e0101n:300_11": "idaṃ aparāmaṭṭhapārisuddhisīlaṃ.",
  "anya-e0101n:300_12": "Katamaṃ paṭippassaddhipārisuddhisīlaṃ?",
  "anya-e0101n:300_13": "Tathāgatasāvakānaṃ khīṇāsavānaṃ paccekabuddhānaṃ tathāgatānaṃ arahantānaṃ sammāsambuddhānaṃ,",
  "anya-e0101n:300_14": "idaṃ paṭippassaddhipārisuddhisīla”nti.",
  "anya-e0101n:301_0": "Tattha anupasampannānaṃ sīlaṃ gaṇanavasena sapariyantattā pariyantapārisuddhisīlanti veditabbaṃ.",
  "anya-e0101n:301_1": "Upasampannānaṃ –",
  "anya-e0101n:302_0": "“Nava koṭisahassāni, asītisatakoṭiyo;",
  "anya-e0101n:303_0": "Paññāsasatasahassāni, chattiṃsā ca punāpare.",
  "anya-e0101n:304_0": "“Ete saṃvaravinayā, sambuddhena pakāsitā;",
  "anya-e0101n:305_0": "Peyyālamukhena niddiṭṭhā, sikkhā vinayasaṃvare”ti. –",
  "anya-e0101n:306_0": "Evaṃ gaṇanavasena sapariyantampi anavasesavasena samādānabhāvañca lābhayasañātiaṅgajīvitavasena adiṭṭhapariyantabhāvañca",
  "anya-e0101n:306_1": "sandhāya apariyantapārisuddhisīlanti vuttaṃ,",
  "anya-e0101n:306_2": "ciragumbavāsikaambakhādakamahātissattherassa sīlamiva.",
  "anya-e0101n:306_3": "Tathā hi so āyasmā –",
  "anya-e0101n:307_0": "“Dhanaṃ caje aṅgavarassa hetu, aṅgaṃ caje jīvitaṃ rakkhamāno;",
  "anya-e0101n:308_0": "Aṅgaṃ dhanaṃ jīvitañcāpi sabbaṃ, caje naro dhammamanussaranto”ti. –",
  "anya-e0101n:309_0": "Imaṃ sappurisānussatiṃ avijahanto jīvitasaṃsayepi sikkhāpadaṃ avītikkamma tadeva apariyantapārisuddhisīlaṃ",
  "anya-e0101n:309_1": "nissāya upāsakassa piṭṭhigatova arahattaṃ pāpuṇi. Yathāha –",
  "anya-e0101n:310_0": "“Na pitā napi te mātā, na ñāti napi bandhavo;",
  "anya-e0101n:311_0": "Karotetādisaṃ kiccaṃ, sīlavantassa kāraṇā.",
  "anya-e0101n:312_0": "Saṃvegaṃ janayitvāna, sammasitvāna yoniso;",
  "anya-e0101n:313_0": "Tassa piṭṭhigato santo, arahattaṃ apāpuṇī”ti.",
  "anya-e0101n:314_0": "Puthujjanakalyāṇakānaṃ sīlaṃ upasampadato paṭṭhāya sudhotajātimaṇi viya suparikammakatasuvaṇṇaṃ viya",
  "anya-e0101n:314_1": "ca atiparisuddhattā cittuppādamattakenapi malena virahitaṃ arahattasseva padaṭṭhānaṃ hoti,",
  "anya-e0101n:314_2": "tasmā paripuṇṇapārisuddhīti vuccati,",
  "anya-e0101n:314_3": "mahāsaṅgharakkhitabhāgineyyasaṅgharakkhitattherānaṃ viya.",
  "anya-e0101n:315_0": "Mahāsaṅgharakkhitattheraṃ kira atikkantasaṭṭhivassaṃ maraṇamañce nipannaṃ bhikkhusaṅgho lokuttarādhigamaṃ pucchi.",
  "anya-e0101n:315_1": "Thero “natthi me lokuttaradhammo”ti āha.",
  "anya-e0101n:315_2": "Athassa upaṭṭhāko daharabhikkhu āha – “bhante,",
  "anya-e0101n:315_3": "tumhe parinibbutāti samantā dvādasayojanā manussā sannipatitā,",
  "anya-e0101n:315_4": "tumhākaṃ puthujjanakālakiriyāya mahājanassa vippaṭisāro bhavissatī”ti. Āvuso,",
  "anya-e0101n:315_5": "ahaṃ “metteyyaṃ bhagavantaṃ passissāmī”ti na vipassanaṃ paṭṭhapesiṃ.",
  "anya-e0101n:315_6": "Tena hi maṃ nisīdāpetvā okāsaṃ karohīti.",
  "anya-e0101n:315_7": "So theraṃ nisīdāpetvā bahi nikkhanto.",
  "anya-e0101n:315_8": "Thero tassa saha nikkhamanāva arahattaṃ patvā accharikāya saññaṃ adāsi.",
  "anya-e0101n:315_9": "Saṅgho sannipatitvā āha – “bhante,",
  "anya-e0101n:315_10": "evarūpe maraṇakāle lokuttaradhammaṃ nibbattentā dukkaraṃ karitthā”ti.",
  "anya-e0101n:315_11": "Nāvuso etaṃ dukkaraṃ,",
  "anya-e0101n:315_12": "apica vo dukkaraṃ ācikkhissāmi – “ahaṃ, āvuso,",
  "anya-e0101n:315_13": "pabbajitakālato paṭṭhāya asatiyā aññāṇapakataṃ kammaṃ nāma na passāmī”ti.",
  "anya-e0101n:315_14": "Bhāgineyyopissa paññāsavassakāle evameva arahattaṃ pāpuṇīti.",
  "anya-e0101n:316_0": "“Appassutopi ce hoti, sīlesu asamāhito;",
  "anya-e0101n:317_0": "Ubhayena naṃ garahanti, sīlato ca sutena ca.",
  "anya-e0101n:318_0": "“Appassutopi ce hoti, sīlesu susamāhito;",
  "anya-e0101n:319_0": "Sīlato naṃ pasaṃsanti, tassa sampajjate sutaṃ.",
  "anya-e0101n:320_0": "“Bahussutopi ce hoti, sīlesu asamāhito;",
  "anya-e0101n:321_0": "Sīlato naṃ garahanti, nāssa sampajjate sutaṃ.",
  "anya-e0101n:322_0": "“Bahussutopi ce hoti, sīlesu susamāhito;",
  "anya-e0101n:323_0": "Ubhayena naṃ pasaṃsanti, sīlato ca sutena ca.",
  "anya-e0101n:324_0": "“Bahussutaṃ dhammadharaṃ, sappaññaṃ buddhasāvakaṃ;",
  "anya-e0101n:325_0": "Nekkhaṃ jambonadasseva, ko taṃ ninditumarahati;",
  "anya-e0101n:326_0": "Devāpi naṃ pasaṃsanti, brahmunāpi pasaṃsito”ti. ;",
  "anya-e0101n:327_0": "Sekkhānaṃ pana sīlaṃ diṭṭhivasena aparāmaṭṭhattā,",
  "anya-e0101n:327_1": "puthujjanānaṃ vā pana rāgavasena aparāmaṭṭhasīlaṃ aparāmaṭṭhapārisuddhīti veditabbaṃ,",
  "anya-e0101n:327_2": "kuṭumbiyaputtatissattherassa sīlaṃ viya.",
  "anya-e0101n:327_3": "So hi āyasmā tathārūpaṃ sīlaṃ nissāya arahatte patiṭṭhātukāmo verike āha –",
  "anya-e0101n:328_0": "“Ubho pādāni bhinditvā, saññapessāmi vo ahaṃ;",
  "anya-e0101n:329_0": "Aṭṭiyāmi harāyāmi, sarāgamaraṇaṃ aha”nti.",
  "anya-e0101n:330_0": "“Evāhaṃ cintayitvāna, sammasitvāna yoniso;",
  "anya-e0101n:331_0": "Sampatte aruṇuggamhi, arahattaṃ apāpuṇi”nti. ;",
  "anya-e0101n:332_0": "Aññataropi mahāthero bāḷhagilāno sahatthā āhārampi paribhuñjituṃ asakkonto sake muttakarīse palipanno samparivattati,",
  "anya-e0101n:332_1": "taṃ disvā aññataro daharo “aho dukkhā jīvitasaṅkhārā”ti āha.",
  "anya-e0101n:332_2": "Tamenaṃ mahāthero āha – “ahaṃ, āvuso,",
  "anya-e0101n:332_3": "idāni miyyamāno saggasampattiṃ labhissāmi,",
  "anya-e0101n:332_4": "natthi me ettha saṃsayo,",
  "anya-e0101n:332_5": "imaṃ pana sīlaṃ bhinditvā laddhasampatti nāma sikkhaṃ paccakkhāya paṭiladdhagihibhāvasadisī”ti vatvā",
  "anya-e0101n:332_6": "“sīleneva saddhiṃ marissāmī”ti tattheva nipanno tameva rogaṃ sammasanto arahattaṃ patvā bhikkhusaṅghassa",
  "anya-e0101n:332_7": "imāhi gāthāhi byākāsi –",
  "anya-e0101n:333_0": "“Phuṭṭhassa me aññatarena byādhinā,",
  "anya-e0101n:334_0": "Rogena bāḷhaṃ dukhitassa ruppato;",
  "anya-e0101n:335_0": "Parisussati khippamidaṃ kaḷevaraṃ,",
  "anya-e0101n:336_0": "Pupphaṃ yathā paṃsuni ātape kataṃ.",
  "anya-e0101n:337_0": "“Ajaññaṃ jaññasaṅkhātaṃ, asuciṃ sucisammataṃ;",
  "anya-e0101n:338_0": "Nānākuṇapaparipūraṃ, jaññarūpaṃ apassato.",
  "anya-e0101n:339_0": "“Dhiratthu maṃ āturaṃ pūtikāyaṃ, duggandhiyaṃ asuci byādhidhammaṃ;",
  "anya-e0101n:340_0": "Yatthappamattā adhimucchitā pajā, hāpenti maggaṃ sugatūpapattiyā”ti.",
  "anya-e0101n:341_0": "Arahantādīnaṃ pana sīlaṃ sabbadarathappaṭippassaddhiyā parisuddhattā paṭippassaddhipārisuddhīti veditabbaṃ.",
  "anya-e0101n:341_1": "Evaṃ pariyantapārisuddhiādivasena pañcavidhaṃ.",
  "anya-e0101n:342_0": "Dutiyasīlapañcakaṃ",
  "anya-e0101n:343_0": "Dutiyapañcake pāṇātipātādīnaṃ pahānādivasena attho veditabbo. Vuttañhetaṃ paṭisambhidāyaṃ –",
  "anya-e0101n:344_0": "“Pañca sīlāni pāṇātipātassa pahānaṃ sīlaṃ,",
  "anya-e0101n:344_1": "veramaṇī sīlaṃ,",
  "anya-e0101n:344_2": "cetanā sīlaṃ,",
  "anya-e0101n:344_3": "saṃvaro sīlaṃ,",
  "anya-e0101n:344_4": "avītikkamo sīlaṃ.",
  "anya-e0101n:344_5": "Adinnādānassa,",
  "anya-e0101n:344_6": "kāmesumicchācārassa,",
  "anya-e0101n:344_7": "musāvādassa,",
  "anya-e0101n:344_8": "pisuṇāya vācāya,",
  "anya-e0101n:344_9": "pharusāya vācāya,",
  "anya-e0101n:344_10": "samphappalāpassa,",
  "anya-e0101n:344_11": "abhijjhāya,",
  "anya-e0101n:344_12": "byāpādassa,",
  "anya-e0101n:344_13": "micchādiṭṭhiyā,",
  "anya-e0101n:344_14": "nekkhammena kāmacchandassa,",
  "anya-e0101n:344_15": "abyāpādena byāpādassa,",
  "anya-e0101n:344_16": "ālokasaññāya thinamiddhassa,",
  "anya-e0101n:344_17": "avikkhepena uddhaccassa,",
  "anya-e0101n:344_18": "dhammavavatthānena vicikicchāya,",
  "anya-e0101n:344_19": "ñāṇena avijjāya,",
  "anya-e0101n:344_20": "pāmojjena aratiyā,",
  "anya-e0101n:344_21": "paṭhamena jhānena nīvaraṇānaṃ,",
  "anya-e0101n:344_22": "dutiyena jhānena vitakkavicārānaṃ,",
  "anya-e0101n:344_23": "tatiyena jhānena pītiyā,",
  "anya-e0101n:344_24": "catutthena jhānena sukhadukkhānaṃ,",
  "anya-e0101n:344_25": "ākāsānañcāyatanasamāpattiyā rūpasaññāya paṭighasaññāya nānattasaññāya,",
  "anya-e0101n:344_26": "viññāṇañcāyatanasamāpattiyā ākāsānañcāyatanasaññāya,",
  "anya-e0101n:344_27": "ākiñcaññāyatanasamāpattiyā viññāṇañcāyatanasaññāya,",
  "anya-e0101n:344_28": "nevasaññānāsaññāyatanasamāpattiyā ākiñcaññāyatanasaññāya,",
  "anya-e0101n:344_29": "aniccānupassanāya niccasaññāya,",
  "anya-e0101n:344_30": "dukkhānupassanāya sukhasaññāya,",
  "anya-e0101n:344_31": "anattānupassanāya attasaññāya,",
  "anya-e0101n:344_32": "nibbidānupassanāya nandiyā,",
  "anya-e0101n:344_33": "virāgānupassanāya rāgassa,",
  "anya-e0101n:344_34": "nirodhānupassanāya samudayassa,",
  "anya-e0101n:344_35": "paṭinissaggānupassanāya ādānassa,",
  "anya-e0101n:344_36": "khayānupassanāya ghanasaññāya,",
  "anya-e0101n:344_37": "vayānupassanāya āyūhanassa,",
  "anya-e0101n:344_38": "vipariṇāmānupassanāya dhuvasaññāya,",
  "anya-e0101n:344_39": "animittānupassanāya nimittassa,",
  "anya-e0101n:344_40": "appaṇihitānupassanāya paṇidhiyā,",
  "anya-e0101n:344_41": "suññatānupassanāya abhinivesassa,",
  "anya-e0101n:344_42": "adhipaññādhammavipassanāya sārādānābhinivesassa,",
  "anya-e0101n:344_43": "yathābhūtañāṇadassanena sammohābhinivesassa,",
  "anya-e0101n:344_44": "ādīnavānupassanāya ālayābhinivesassa,",
  "anya-e0101n:344_45": "paṭisaṅkhānupassanāya appaṭisaṅkhāya,",
  "anya-e0101n:344_46": "vivaṭṭanānupassanāya saññogābhinivesassa,",
  "anya-e0101n:344_47": "sotāpattimaggena diṭṭhekaṭṭhānaṃ kilesānaṃ,",
  "anya-e0101n:344_48": "sakadāgāmimaggena oḷārikānaṃ kilesānaṃ,",
  "anya-e0101n:344_49": "anāgāmimaggena aṇusahagatānaṃ kilesānaṃ,",
  "anya-e0101n:344_50": "arahattamaggena sabbakilesānaṃ pahānaṃ sīlaṃ, veramaṇī, cetanā, saṃvaro,",
  "anya-e0101n:344_51": "avītikkamo sīlaṃ.",
  "anya-e0101n:344_52": "Evarūpāni sīlāni cittassa avippaṭisārāya saṃvattanti,",
  "anya-e0101n:344_53": "pāmojjāya saṃvattanti,",
  "anya-e0101n:344_54": "pītiyā saṃvattanti,",
  "anya-e0101n:344_55": "passaddhiyā saṃvattanti,",
  "anya-e0101n:344_56": "somanassāya saṃvattanti,",
  "anya-e0101n:344_57": "āsevanāya saṃvattanti,",
  "anya-e0101n:344_58": "bhāvanāya saṃvattanti,",
  "anya-e0101n:344_59": "bahulīkammāya saṃvattanti,",
  "anya-e0101n:344_60": "alaṅkārāya saṃvattanti,",
  "anya-e0101n:344_61": "parikkhārāya saṃvattanti,",
  "anya-e0101n:344_62": "parivārāya saṃvattanti,",
  "anya-e0101n:344_63": "pāripūriyā saṃvattanti,",
  "anya-e0101n:344_64": "ekantanibbidāya virāgāya nirodhāya upasamāya abhiññāya sambodhāya nibbānāya saṃvattantī”ti.",
  "anya-e0101n:345_0": "Ettha ca pahānanti koci dhammo nāma natthi aññatra vuttappakārānaṃ pāṇātipātādīnaṃ anuppādamattato.",
  "anya-e0101n:345_1": "Yasmā pana taṃ taṃ pahānaṃ tassa tassa kusaladhammassa patiṭṭhānaṭṭhena upadhāraṇaṃ hoti,",
  "anya-e0101n:345_2": "vikampābhāvakaraṇena ca samādānaṃ.",
  "anya-e0101n:345_3": "Tasmā pubbe vutteneva upadhāraṇasamādhānasaṅkhātena sīlanaṭṭhena sīlanti vuttaṃ.",
  "anya-e0101n:345_4": "Itare cattāro dhammā tato tato veramaṇivasena,",
  "anya-e0101n:345_5": "tassa tassa saṃvaravasena,",
  "anya-e0101n:345_6": "tadubhayasampayuttacetanāvasena,",
  "anya-e0101n:345_7": "taṃ taṃ avītikkamantassa avītikkamanavasena ca cetaso pavattisabbhāvaṃ sandhāya vuttā.",
  "anya-e0101n:345_8": "Sīlaṭṭho pana tesaṃ pubbe pakāsitoyevāti.",
  "anya-e0101n:345_9": "Evaṃ pahānasīlādivasena pañcavidhaṃ.",
  "anya-e0101n:346_0": "Ettāvatā ca kiṃ sīlaṃ?",
  "anya-e0101n:346_1": "Kenaṭṭhena sīlaṃ?",
  "anya-e0101n:346_2": "Kānassa lakkhaṇarasapaccupaṭṭhānapadaṭṭhānāni?",
  "anya-e0101n:346_3": "Kimānisaṃsaṃ sīlaṃ?",
  "anya-e0101n:346_4": "Katividhaṃ cetaṃ sīlanti?",
  "anya-e0101n:346_5": "Imesaṃ pañhānaṃ vissajjanaṃ niṭṭhitaṃ.",
  "anya-e0101n:347_0": "Sīlasaṃkilesavodānaṃ",
  "anya-e0101n:348_0": "21.",
  "anya-e0101n:348_1": "Yaṃ pana vuttaṃ “ko cassa saṃkileso,",
  "anya-e0101n:348_2": "kiṃ vodāna”nti.",
  "anya-e0101n:348_3": "Tatra vadāma –",
  "anya-e0101n:348_4": "khaṇḍādibhāvo sīlassa saṃkileso,",
  "anya-e0101n:348_5": "akhaṇḍādibhāvo vodānaṃ.",
  "anya-e0101n:348_6": "So pana khaṇḍādibhāvo lābhayasādihetukena bhedena ca sattavidhamethunasaṃyogena ca saṅgahito.",
  "anya-e0101n:349_0": "Tathā hi yassa sattasu āpattikkhandhesu ādimhi vā ante vā sikkhāpadaṃ bhinnaṃ hoti,",
  "anya-e0101n:349_1": "tassa sīlaṃ pariyante chinnasāṭako viya khaṇḍaṃ nāma hoti.",
  "anya-e0101n:349_2": "Yassa pana vemajjhe bhinnaṃ,",
  "anya-e0101n:349_3": "tassa majjhe chiddasāṭako viya chiddaṃ nāma hoti.",
  "anya-e0101n:349_4": "Yassa paṭipāṭiyā dve tīṇi bhinnāni,",
  "anya-e0101n:349_5": "tassa piṭṭhiyā vā kucchiyā vā uṭṭhitena visabhāgavaṇṇena kāḷarattādīnaṃ aññatarasarīravaṇṇā gāvī viya sabalaṃ nāma hoti.",
  "anya-e0101n:349_6": "Yassa antarantarā bhinnāni,",
  "anya-e0101n:349_7": "tassa antarantarā visabhāgavaṇṇabinduvicitrā gāvī viya kammāsaṃ nāma hoti.",
  "anya-e0101n:349_8": "Evaṃ tāva lābhādihetukena bhedena khaṇḍādibhāvo hoti.",
  "anya-e0101n:350_0": "Evaṃ sattavidhamethunasaṃyogavasena. Vuttañhi bhagavatā –",
  "anya-e0101n:351_0": "“Idha, brāhmaṇa,",
  "anya-e0101n:351_1": "ekacco samaṇo vā brāhmaṇo vā sammā brahmacārī paṭijānamāno na heva kho mātugāmena saddhiṃ dvayaṃdvayasamāpattiṃ samāpajjati,",
  "anya-e0101n:351_2": "apica kho mātugāmassa ucchādanaṃ parimaddanaṃ nhāpanaṃ sambāhanaṃ sādiyati,",
  "anya-e0101n:351_3": "so tadassādeti,",
  "anya-e0101n:351_4": "taṃ nikāmeti,",
  "anya-e0101n:351_5": "tena ca vittiṃ āpajjati,",
  "anya-e0101n:351_6": "idampi kho, brāhmaṇa,",
  "anya-e0101n:351_7": "brahmacariyassa khaṇḍampi chiddampi sabalampi kammāsampi.",
  "anya-e0101n:351_8": "Ayaṃ vuccati, brāhmaṇa,",
  "anya-e0101n:351_9": "aparisuddhaṃ brahmacariyaṃ carati saṃyutto methunena saṃyogena,",
  "anya-e0101n:351_10": "na parimuccati jātiyā.",
  "anya-e0101n:351_11": "Jarāya maraṇena…pe…",
  "anya-e0101n:351_12": "na parimuccati dukkhasmāti vadāmi.",
  "anya-e0101n:352_0": "“Puna caparaṃ, brāhmaṇa,",
  "anya-e0101n:352_1": "idhekacco samaṇo vā…pe…",
  "anya-e0101n:352_2": "paṭijānamāno na heva kho mātugāmena saddhiṃ dvayaṃ dvayasamāpattiṃ samāpajjati.",
  "anya-e0101n:352_3": "Napi mātugāmassa ucchādanaṃ…pe… sādiyati.",
  "anya-e0101n:352_4": "Apica kho mātugāmena saddhiṃ sañjagghati saṃkīḷati saṃkelāyati,",
  "anya-e0101n:352_5": "so tadassādeti…pe…",
  "anya-e0101n:352_6": "na parimuccati dukkhasmāti vadāmi.",
  "anya-e0101n:353_0": "“Puna caparaṃ, brāhmaṇa,",
  "anya-e0101n:353_1": "idhekacco samaṇo vā…pe…",
  "anya-e0101n:353_2": "na heva kho mātugāmena saddhiṃ dvayaṃ dvayasamāpattiṃ samāpajjati.",
  "anya-e0101n:353_3": "Napi mātugāmassa ucchādanaṃ…pe… sādiyati.",
  "anya-e0101n:353_4": "Napi mātugāmena saddhiṃ sañjagghati saṃkīḷati saṃkelāyati.",
  "anya-e0101n:353_5": "Apica kho mātugāmassa cakkhunā cakkhuṃ upanijjhāyati pekkhati,",
  "anya-e0101n:353_6": "so tadassādeti…pe…",
  "anya-e0101n:353_7": "na parimuccati dukkhasmāti vadāmi.",
  "anya-e0101n:354_0": "“Puna caparaṃ, brāhmaṇa,",
  "anya-e0101n:354_1": "idhekacco samaṇo vā…pe…",
  "anya-e0101n:354_2": "na heva kho mātugāmena…",
  "anya-e0101n:354_3": "napi mātugāmassa…",
  "anya-e0101n:354_4": "napi mātugāmena…",
  "anya-e0101n:354_5": "napi mātugāmassa…pe… pekkhati.",
  "anya-e0101n:354_6": "Apica kho mātugāmassa saddaṃ suṇāti tirokuṭṭā vā tiropākārā vā hasantiyā vā bhaṇantiyā vā gāyantiyā vā rodantiyā vā,",
  "anya-e0101n:354_7": "so tadassādeti…pe…",
  "anya-e0101n:354_8": "dukkhasmāti vadāmi.",
  "anya-e0101n:355_0": "“Puna caparaṃ, brāhmaṇa,",
  "anya-e0101n:355_1": "idhekacco samaṇo vā…pe…",
  "anya-e0101n:355_2": "na heva kho mātugāmena…",
  "anya-e0101n:355_3": "napi mātugāmassa…",
  "anya-e0101n:355_4": "napi mātugāmena…",
  "anya-e0101n:355_5": "napi mātugāmassa…pe…",
  "anya-e0101n:355_6": "rodantiyā vā.",
  "anya-e0101n:355_7": "Apica kho yānissa tāni pubbe mātugāmena saddhiṃ hasitalapitakīḷitāni,",
  "anya-e0101n:355_8": "tāni anussarati,",
  "anya-e0101n:355_9": "so tadassādeti…pe…",
  "anya-e0101n:355_10": "dukkhasmāti vadāmi.",
  "anya-e0101n:356_0": "“Puna caparaṃ, brāhmaṇa,",
  "anya-e0101n:356_1": "idhekacco samaṇo vā…pe…",
  "anya-e0101n:356_2": "na heva kho mātugāmena…pe…",
  "anya-e0101n:356_3": "napi mātugāmassa…pe…",
  "anya-e0101n:356_4": "napi yānissa tāni pubbe mātugāmena saddhiṃ hasitalapitakīḷitāni,",
  "anya-e0101n:356_5": "tāni anussarati.",
  "anya-e0101n:356_6": "Apica kho passati gahapatiṃ vā gahapatiputtaṃ vā pañcahi kāmaguṇehi samappitaṃ samaṅgībhūtaṃ paricārayamānaṃ,",
  "anya-e0101n:356_7": "so tadassādeti…pe…",
  "anya-e0101n:356_8": "dukkhasmāti vadāmi.",
  "anya-e0101n:357_0": "“Puna caparaṃ, brāhmaṇa,",
  "anya-e0101n:357_1": "idhekacco samaṇo vā…pe…",
  "anya-e0101n:357_2": "na heva kho mātugāmena…pe…",
  "anya-e0101n:357_3": "napi passati gahapatiṃ vā gahapatiputtaṃ vā…pe…",
  "anya-e0101n:357_4": "paricārayamānaṃ.",
  "anya-e0101n:357_5": "Apica kho aññataraṃ devanikāyaṃ paṇidhāya brahmacariyaṃ carati ‘imināhaṃ sīlena vā vatena vā tapena vā",
  "anya-e0101n:357_6": "brahmacariyena vā devo vā bhavissāmi devaññataro vā’ti.",
  "anya-e0101n:357_7": "So tadassādeti,",
  "anya-e0101n:357_8": "taṃ nikāmeti,",
  "anya-e0101n:357_9": "tena ca vittiṃ āpajjati.",
  "anya-e0101n:357_10": "Idampi kho, brāhmaṇa,",
  "anya-e0101n:357_11": "brahmacariyassa khaṇḍampi chiddampi sabalampi kammāsampī”ti.",
  "anya-e0101n:358_0": "Evaṃ lābhādihetukena bhedena ca sattavidhamethunasaṃyogena ca khaṇḍādibhāvo saṅgahitoti veditabbo.",
  "anya-e0101n:359_0": "Akhaṇḍādibhāvo pana sabbaso sikkhāpadānaṃ abhedena,",
  "anya-e0101n:359_1": "bhinnānañca sappaṭikammānaṃ paṭikammakaraṇena,",
  "anya-e0101n:359_2": "sattavidhamethunasaṃyogābhāvena ca,",
  "anya-e0101n:359_3": "aparāya ca “kodho upanāho makkho paḷāso issā macchariyaṃ māyā sātheyyaṃ thambho sārambho māno atimāno mado pamādo”tiādīnaṃ pāpadhammānaṃ anuppattiyā,",
  "anya-e0101n:359_4": "appicchatāsantuṭṭhitāsallekhatādīnañca guṇānaṃ uppattiyā saṅgahito.",
  "anya-e0101n:360_0": "Yāni hi sīlāni lābhādīnampi atthāya abhinnāni,",
  "anya-e0101n:360_1": "pamādadosena vā bhinnānipi paṭikammakatāni,",
  "anya-e0101n:360_2": "methunasaṃyogehi vā kodhupanāhādīhi vā pāpadhammehi anupahatāni,",
  "anya-e0101n:360_3": "tāni sabbaso akhaṇḍāni acchiddāni asabalāni akammāsānīti vuccanti.",
  "anya-e0101n:360_4": "Tāniyeva bhujissabhāvakaraṇato ca bhujissāni,",
  "anya-e0101n:360_5": "viññūhi pasatthattā viññupasatthāni,",
  "anya-e0101n:360_6": "taṇhādiṭṭhīhi aparāmaṭṭhattā aparāmaṭṭhāni,",
  "anya-e0101n:360_7": "upacārasamādhiṃ vā appanāsamādhiṃ vā saṃvattayantīti samādhisaṃvattanikāni ca honti.",
  "anya-e0101n:360_8": "Tasmā nesaṃ esa ‘akhaṇḍādibhāvo vodāna’nti veditabbo.",
  "anya-e0101n:361_0": "Taṃ panetaṃ vodānaṃ dvīhākārehi sampajjati sīlavipattiyā ca ādīnavadassanena,",
  "anya-e0101n:361_1": "sīlasampattiyā ca ānisaṃsadassanena.",
  "anya-e0101n:361_2": "Tattha “pañcime,",
  "anya-e0101n:361_3": "bhikkhave,",
  "anya-e0101n:361_4": "ādīnavā dussīlassa sīlavipattiyā”ti evamādisuttanayena sīlavipattiyā ādīnavo daṭṭhabbo.",
  "anya-e0101n:362_0": "Apica dussīlo puggalo dussīlyahetu amanāpo hoti devamanussānaṃ,",
  "anya-e0101n:362_1": "ananusāsanīyo sabrahmacārīnaṃ,",
  "anya-e0101n:362_2": "dukkhito dussīlyagarahāsu,",
  "anya-e0101n:362_3": "vippaṭisārī sīlavataṃ pasaṃsāsu,",
  "anya-e0101n:362_4": "tāya ca pana dussīlyatāya sāṇasāṭako viya dubbaṇṇo hoti.",
  "anya-e0101n:362_5": "Ye kho panassa diṭṭhānugatiṃ āpajjanti,",
  "anya-e0101n:362_6": "tesaṃ dīgharattaṃ apāyadukkhāvahanato dukkhasamphasso.",
  "anya-e0101n:362_7": "Yesaṃ deyyadhammaṃ paṭiggaṇhāti,",
  "anya-e0101n:362_8": "tesaṃ namahapphalakaraṇato appaggho.",
  "anya-e0101n:362_9": "Anekavassagaṇikagūthakūpo viya dubbisodhano.",
  "anya-e0101n:362_10": "Chavālātamiva ubhato paribāhiro.",
  "anya-e0101n:362_11": "Bhikkhubhāvaṃ paṭijānantopi abhikkhuyeva gogaṇaṃ anubandhagadrabho viya.",
  "anya-e0101n:362_12": "Satatubbiggo sabbaverikapuriso viya.",
  "anya-e0101n:362_13": "Asaṃvāsāraho matakaḷevaraṃ viya.",
  "anya-e0101n:362_14": "Sutādiguṇayuttopi sabrahmacārīnaṃ apūjāraho susānaggi viya brāhmaṇānaṃ.",
  "anya-e0101n:362_15": "Abhabbo visesādhigame andho viya rūpadassane.",
  "anya-e0101n:362_16": "Nirāso saddhamme caṇḍālakumārako viya rajje.",
  "anya-e0101n:362_17": "Sukhitosmīti maññamānopi dukkhitova aggikkhandhapariyāye vuttadukkhabhāgitāya.",
  "anya-e0101n:363_0": "Dussīlānañhi pañcakāmaguṇaparibhogavandanamānanādisukhassādagadhitacittānaṃ tappaccayaṃ anussaraṇamattenāpi",
  "anya-e0101n:363_1": "hadayasantāpaṃ janayitvā uṇhalohituggārappavattanasamatthaṃ atikaṭukaṃ dukkhaṃ dassento sabbākārena paccakkhakammavipāko",
  "anya-e0101n:363_2": "bhagavā āha –",
  "anya-e0101n:364_0": "“Passatha no tumhe,",
  "anya-e0101n:364_1": "bhikkhave,",
  "anya-e0101n:364_2": "amuṃ mahantaṃ aggikkhandhaṃ ādittaṃ sampajjalitaṃ sajotibhūta’nti? Evaṃ, bhanteti.",
  "anya-e0101n:364_3": "Taṃ kiṃ maññatha,",
  "anya-e0101n:364_4": "bhikkhave,",
  "anya-e0101n:364_5": "katamaṃ nu kho varaṃ yaṃ amuṃ mahantaṃ aggikkhandhaṃ ādittaṃ sampajjalitaṃ sajotibhūtaṃ āliṅgetvā upanisīdeyya vā upanipajjeyya vā,",
  "anya-e0101n:364_6": "yaṃ khattiyakaññaṃ vā brāhmaṇakaññaṃ vā gahapatikaññaṃ vā mudutalunahatthapādaṃ āliṅgetvā upanisīdeyya vā upanipajjeyya vāti. Etadeva, bhante,",
  "anya-e0101n:364_7": "varaṃ yaṃ khattiyakaññaṃ vā…pe…",
  "anya-e0101n:364_8": "upanipajjeyya vā.",
  "anya-e0101n:364_9": "Dukkhaṃ hetaṃ, bhante,",
  "anya-e0101n:364_10": "yaṃ amuṃ mahantaṃ aggikkhandhaṃ…pe…",
  "anya-e0101n:364_11": "upanipajjeyya vāti.",
  "anya-e0101n:364_12": "Ārocayāmi vo,",
  "anya-e0101n:364_13": "bhikkhave,",
  "anya-e0101n:364_14": "paṭivedayāmi vo,",
  "anya-e0101n:364_15": "bhikkhave,",
  "anya-e0101n:364_16": "yathā etadeva tassa varaṃ dussīlassa pāpadhammassa asucisaṅkassarasamācārassa paṭicchannakammantassa",
  "anya-e0101n:364_17": "assamaṇassa samaṇapaṭiññassa abrahmacārissa brahmacāripaṭiññassa antopūtikassa avassutassa kasambujātassa",
  "anya-e0101n:364_18": "yaṃ amuṃ mahantaṃ aggikkhandhaṃ…pe…",
  "anya-e0101n:364_19": "upanipajjeyya vā.",
  "anya-e0101n:364_20": "Taṃ kissa hetu?",
  "anya-e0101n:364_21": "Tatonidānaṃ hi so,",
  "anya-e0101n:364_22": "bhikkhave,",
  "anya-e0101n:364_23": "maraṇaṃ vā nigaccheyya maraṇamattaṃ vā dukkhaṃ,",
  "anya-e0101n:364_24": "na tveva tappaccayā kāyassa bhedā paraṃ maraṇā apāyaṃ duggatiṃ vinipātaṃ nirayaṃ upapajjeyyā”ti.",
  "anya-e0101n:365_0": "Evaṃ aggikkhandhupamāya itthipaṭibaddhapañcakāmaguṇaparibhogapaccayaṃ dukkhaṃ dassetvā eteneva upāyena –",
  "anya-e0101n:366_0": "“Taṃ kiṃ maññatha,",
  "anya-e0101n:366_1": "bhikkhave,",
  "anya-e0101n:366_2": "katamaṃ nu kho varaṃ yaṃ balavā puriso daḷhāya vāḷarajjuyā ubho jaṅghā veṭhetvā ghaṃseyya,",
  "anya-e0101n:366_3": "sā chaviṃ chindeyya,",
  "anya-e0101n:366_4": "chaviṃ chetvā cammaṃ chindeyya,",
  "anya-e0101n:366_5": "cammaṃ chetvā maṃsaṃ chindeyya,",
  "anya-e0101n:366_6": "maṃsaṃ chetvā nhāruṃ chindeyya,",
  "anya-e0101n:366_7": "nhāruṃ chetvā aṭṭhiṃ chindeyya,",
  "anya-e0101n:366_8": "aṭṭhiṃ chetvā aṭṭhimiñjaṃ āhacca tiṭṭheyya,",
  "anya-e0101n:366_9": "yaṃ vā khattiyamahāsālānaṃ vā brāhmaṇamahāsālānaṃ vā gahapatimahāsālānaṃ vā abhivādanaṃ sādiyeyyā”ti ca.",
  "anya-e0101n:367_0": "“Taṃ kiṃ maññatha,",
  "anya-e0101n:367_1": "bhikkhave,",
  "anya-e0101n:367_2": "katamaṃ nu kho varaṃ yaṃ balavā puriso tiṇhāya sattiyā teladhotāya paccorasmiṃ pahareyya,",
  "anya-e0101n:367_3": "yaṃ vā khattiyamahāsālānaṃ vā brāhmaṇamahāsālānaṃ vā gahapatimahāsālānaṃ vā añjalikammaṃ sādiyeyyā”ti ca.",
  "anya-e0101n:368_0": "“Taṃ kiṃ maññatha,",
  "anya-e0101n:368_1": "bhikkhave,",
  "anya-e0101n:368_2": "katamaṃ nu kho varaṃ yaṃ balavā puriso tattena ayopaṭṭena ādittena sampajjalitena sajotibhūtena kāyaṃ sampaliveṭheyya,",
  "anya-e0101n:368_3": "yaṃ vā khattiyamahāsālānaṃ vā brāhmaṇamahāsālānaṃ vā gahapatimahāsālānaṃ vā saddhādeyyaṃ cīvaraṃ paribhuñjeyyā”ti ca.",
  "anya-e0101n:369_0": "“Taṃ kiṃ maññatha,",
  "anya-e0101n:369_1": "bhikkhave,",
  "anya-e0101n:369_2": "katamaṃ nu kho varaṃ yaṃ balavā puriso tattena ayosaṅkunā ādittena sampajjalitena sajotibhūtena mukhaṃ",
  "anya-e0101n:369_3": "vivaritvā tattaṃ lohaguḷaṃ ādittaṃ sampajjalitaṃ sajotibhūtaṃ mukhe pakkhipeyya,",
  "anya-e0101n:369_4": "taṃ tassa oṭṭhampi ḍaheyya, mukhampi, jivhampi,",
  "anya-e0101n:369_5": "kaṇṭhampi,",
  "anya-e0101n:369_6": "udarampi ḍaheyya,",
  "anya-e0101n:369_7": "antampi antaguṇampi ādāya adhobhāgaṃ nikkhameyya,",
  "anya-e0101n:369_8": "yaṃ vā khattiya… brāhmaṇa…",
  "anya-e0101n:369_9": "gahapatimahāsālānaṃ vā saddhādeyyaṃ piṇḍapātaṃ paribhuñjeyyā”ti ca.",
  "anya-e0101n:370_0": "“Taṃ kiṃ maññatha,",
  "anya-e0101n:370_1": "bhikkhave,",
  "anya-e0101n:370_2": "katamaṃ nu kho varaṃ yaṃ balavā puriso sīse vā gahetvā khandhe vā gahetvā tattaṃ ayomañcaṃ vā ayopīṭhaṃ",
  "anya-e0101n:370_3": "vā ādittaṃ sampajjalitaṃ sajotibhūtaṃ abhinisīdāpeyya vā abhinipajjāpeyya vā,",
  "anya-e0101n:370_4": "yaṃ vā khattiya… brāhmaṇa…",
  "anya-e0101n:370_5": "gahapatimahāsālānaṃ vā saddhādeyyaṃ mañcapīṭhaṃ paribhuñjeyyā”ti ca.",
  "anya-e0101n:371_0": "“Taṃ kiṃ maññatha,",
  "anya-e0101n:371_1": "bhikkhave,",
  "anya-e0101n:371_2": "katamaṃ nu kho varaṃ yaṃ balavā puriso uddhaṃpādaṃ adhosiraṃ gahetvā tattāya ayokumbhiyā pakkhipeyya ādittāya sampajjalitāya sajotibhūtāya,",
  "anya-e0101n:371_3": "so tattha pheṇuddehakaṃ paccamāno sakimpi uddhaṃ gaccheyya,",
  "anya-e0101n:371_4": "sakimpi adho gaccheyya,",
  "anya-e0101n:371_5": "sakimpi tiriyaṃ gaccheyya,",
  "anya-e0101n:371_6": "yaṃ vā khattiya… brāhmaṇa…",
  "anya-e0101n:371_7": "gahapatimahāsālānaṃ vā saddhādeyyaṃ vihāraṃ paribhuñjeyyā”ti cāti.",
  "anya-e0101n:372_0": "Imāhi vāḷarajjutiṇhasattiayopaṭṭaayoguḷaayomañcaayopīṭhaayokumbhīupamāhi abhivādanaañjalikammacīvarapiṇḍapātamañcapīṭhavihāraparibhogapaccayaṃ",
  "anya-e0101n:372_1": "dukkhaṃ dassesi. Tasmā –",
  "anya-e0101n:373_0": "Aggikkhandhāliṅganadukkhādhikadukkhakaṭukaphalaṃ;",
  "anya-e0101n:374_0": "Avijahato kāmasukhaṃ, sukhaṃ kuto bhinnasīlassa.",
  "anya-e0101n:375_0": "Abhivādanasādiyane, kiṃ nāma sukhaṃ vipannasīlassa;",
  "anya-e0101n:376_0": "Daḷhavāḷarajjughaṃsanadukkhādhikadukkhabhāgissa.",
  "anya-e0101n:377_0": "Saddhānamañjalikammasādiyane kiṃ sukhaṃ asīlassa;",
  "anya-e0101n:378_0": "Sattippahāradukkhādhimattadukkhassa yaṃhetu.",
  "anya-e0101n:379_0": "Cīvaraparibhogasukhaṃ, kiṃ nāma asaṃyatassa;",
  "anya-e0101n:380_0": "Yena ciraṃ anubhavitabbo, niraye jalitaayopaṭṭasamphasso.",
  "anya-e0101n:381_0": "Madhuropi piṇḍapāto, halāhalavisūpamo asīlassa;",
  "anya-e0101n:382_0": "Ādittā gilitabbā, ayoguḷā yena cirarattaṃ.",
  "anya-e0101n:383_0": "Sukhasammatopi dukkho, asīlino mañcapīṭhaparibhogo;",
  "anya-e0101n:384_0": "Yaṃ bādhissanti ciraṃ, jalitaayomañcapīṭhāni.",
  "anya-e0101n:385_0": "Dussīlassa vihāre, saddhādeyyamhi kā nivāsa rati;",
  "anya-e0101n:386_0": "Jalitesu nivasitabbaṃ, yena ayokumbhimajjhesu.",
  "anya-e0101n:387_0": "Saṅkasarasamācāro, kasambujāto avassuto pāpo;",
  "anya-e0101n:388_0": "Antopūtīti ca yaṃ, nindanto āha lokagaru.",
  "anya-e0101n:389_0": "Dhī jīvitaṃ asaññatassa, tassa samaṇajanavesadhārissa;",
  "anya-e0101n:390_0": "Assamaṇassa upahataṃ, khatamattānaṃ vahantassa.",
  "anya-e0101n:391_0": "Gūthaṃ viya kuṇapaṃ viya, maṇḍanakāmā vivajjayantīdha;",
  "anya-e0101n:392_0": "Yaṃ nāma sīlavanto, santo kiṃ jīvitaṃ tassa.",
  "anya-e0101n:393_0": "Sabbabhayehi amutto, mutto sabbehi adhigamasukhehi;",
  "anya-e0101n:394_0": "Supihitasaggadvāro, apāyamaggaṃ samārūḷho.",
  "anya-e0101n:395_0": "Karuṇāya vatthubhūto, kāruṇikajanassa nāma ko añño;",
  "anya-e0101n:396_0": "Dussīlasamo dussī, latāya iti bahuvidhā dosāti.",
  "anya-e0101n:397_0": "Evamādinā paccavekkhaṇena sīlavipattiyaṃ ādīnavadassanaṃ vuttappakāraviparītato sīlasampattiyā ānisaṃsadassanañca veditabbaṃ. Apica –",
  "anya-e0101n:398_0": "Tassa pāsādikaṃ hoti, pattacīvaradhāraṇaṃ;",
  "anya-e0101n:399_0": "Pabbajjā saphalā tassa, yassa sīlaṃ sunimmalaṃ.",
  "anya-e0101n:400_0": "Attānuvādādibhayaṃ, suddhasīlassa bhikkhuno;",
  "anya-e0101n:401_0": "Andhakāraṃ viya raviṃ, hadayaṃ nāvagāhati.",
  "anya-e0101n:402_0": "Sīlasampattiyā bhikkhu, sobhamāno tapovane;",
  "anya-e0101n:403_0": "Pabhāsampattiyā cando, gagane viya sobhati.",
  "anya-e0101n:404_0": "Kāyagandhopi pāmojjaṃ, sīlavantassa bhikkhuno;",
  "anya-e0101n:405_0": "Karoti api devānaṃ, sīlagandhe kathāva kā.",
  "anya-e0101n:406_0": "Sabbesaṃ gandhajātānaṃ, sampattiṃ abhibhuyyati;",
  "anya-e0101n:407_0": "Avighātī disā sabbā, sīlagandho pavāyati.",
  "anya-e0101n:408_0": "Appakāpi katā kārā, sīlavante mahapphalā;",
  "anya-e0101n:409_0": "Hontīti sīlavā hoti, pūjāsakkārabhājanaṃ.",
  "anya-e0101n:410_0": "Sīlavantaṃ na bādhanti, āsavā diṭṭhadhammikā;",
  "anya-e0101n:411_0": "Samparāyikadukkhānaṃ, mūlaṃ khanati sīlavā.",
  "anya-e0101n:412_0": "Yā manussesu sampatti, yā ca devesu sampadā;",
  "anya-e0101n:413_0": "Na sā sampannasīlassa, icchato hoti dullabhā.",
  "anya-e0101n:414_0": "Accantasantā pana yā, ayaṃ nibbānasampadā;",
  "anya-e0101n:415_0": "Mano sampannasīlassa, tameva anudhāvati.",
  "anya-e0101n:416_0": "Sabbasampattimūlamhi, sīlamhi iti paṇḍito;",
  "anya-e0101n:417_0": "Anekākāravokāraṃ, ānisaṃsaṃ vibhāvayeti.",
  "anya-e0101n:418_0": "Evañhi vibhāvayato sīlavipattito ubbijjitvā sīlasampattininnaṃ mānasaṃ hoti.",
  "anya-e0101n:418_1": "Tasmā yathāvuttaṃ imaṃ sīlavipattiyā ādīnavaṃ imañca sīlasampattiyā ānisaṃsaṃ disvā sabbādarena sīlaṃ vodāpetabbanti.",
  "anya-e0101n:419_0": "Ettāvatā ca “sīle patiṭṭhāya naro sapañño”ti imissā gāthāya sīlasamādhipaññāmukhena desite visuddhimagge sīlaṃ tāva paridīpitaṃ hoti.",
  "anya-e0101n:420_0": "Iti sādhujanapāmojjatthāya kate visuddhimagge",
  "anya-e0101n:421_0": "Sīlaniddeso nāma paṭhamo paricchedo.",
  "anya-e0101n:422_0": "2. Dhutaṅganiddeso",
  "anya-e0101n:423_0": "22.",
  "anya-e0101n:423_1": "Idāni yehi appicchatāsantuṭṭhitādīhi guṇehi vuttappakārassa sīlassa vodānaṃ hoti,",
  "anya-e0101n:423_2": "te guṇe sampādetuṃ yasmā samādinnasīlena yoginā dhutaṅgasamādānaṃ kātabbaṃ.",
  "anya-e0101n:423_3": "Evañhissa appicchatāsantuṭṭhitāsallekhapavivekāpacayavīriyārambhasubharatādiguṇasalilavikkhālitamalaṃ sīlañceva suparisuddhaṃ bhavissati,",
  "anya-e0101n:423_4": "vatāni ca sampajjissanti.",
  "anya-e0101n:423_5": "Iti anavajjasīlabbataguṇaparisuddhasabbasamācāro porāṇe ariyavaṃsattaye patiṭṭhāya catutthassa bhāvanārāmatāsaṅkhātassa",
  "anya-e0101n:423_6": "ariyavaṃsassa adhigamāraho bhavissati.",
  "anya-e0101n:423_7": "Tasmā dhutaṅgakathaṃ ārabhissāma.",
  "anya-e0101n:424_0": "Bhagavatā hi pariccattalokāmisānaṃ kāye ca jīvite ca anapekkhānaṃ anulomapaṭipadaṃyeva ārādhetukāmānaṃ kulaputtānaṃ terasadhutaṅgāni anuññātāni.",
  "anya-e0101n:424_1": "Seyyathidaṃ –",
  "anya-e0101n:424_2": "paṃsukūlikaṅgaṃ,",
  "anya-e0101n:424_3": "tecīvarikaṅgaṃ,",
  "anya-e0101n:424_4": "piṇḍapātikaṅgaṃ,",
  "anya-e0101n:424_5": "sapadānacārikaṅgaṃ,",
  "anya-e0101n:424_6": "ekāsanikaṅgaṃ,",
  "anya-e0101n:424_7": "pattapiṇḍikaṅgaṃ,",
  "anya-e0101n:424_8": "khalupacchābhattikaṅgaṃ,",
  "anya-e0101n:424_9": "āraññikaṅgaṃ,",
  "anya-e0101n:424_10": "rukkhamūlikaṅgaṃ,",
  "anya-e0101n:424_11": "abbhokāsikaṅgaṃ,",
  "anya-e0101n:424_12": "sosānikaṅgaṃ,",
  "anya-e0101n:424_13": "yathāsanthatikaṅgaṃ,",
  "anya-e0101n:424_14": "nesajjikaṅganti. Tattha –",
  "anya-e0101n:425_0": "Atthato lakkhaṇādīhi, samādānavidhānato;",
  "anya-e0101n:426_0": "Pabhedato bhedato ca, tassa tassānisaṃsato.",
  "anya-e0101n:427_0": "Kusalattikato ceva, dhutādīnaṃ vibhāgato;",
  "anya-e0101n:428_0": "Samāsabyāsato cāpi, viññātabbo vinicchayo.",
  "anya-e0101n:429_0": "23.",
  "anya-e0101n:429_1": "Tattha atthatoti tāva rathikasusānasaṅkārakūṭādīnaṃ yattha katthaci paṃsūnaṃ upari ṭhitattā abbhuggataṭṭhena tesu tesu paṃsukūlamivāti paṃsukūlaṃ,",
  "anya-e0101n:429_2": "atha vā paṃsu viya kucchitabhāvaṃ ulatīti paṃsukūlaṃ,",
  "anya-e0101n:429_3": "kucchitabhāvaṃ gacchatīti vuttaṃ hoti.",
  "anya-e0101n:429_4": "Evaṃ laddhanibbacanassa paṃsukūlassa dhāraṇaṃ paṃsukūlaṃ,",
  "anya-e0101n:429_5": "taṃ sīlamassāti paṃsukūliko.",
  "anya-e0101n:429_6": "Paṃsukūlikassa aṅgaṃ paṃsukūlikaṅgaṃ.",
  "anya-e0101n:429_7": "Aṅganti kāraṇaṃ vuccati.",
  "anya-e0101n:429_8": "Tasmā yena samādānena so paṃsukūliko hoti,",
  "anya-e0101n:429_9": "tassetaṃ adhivacananti veditabbaṃ.",
  "anya-e0101n:430_0": "Eteneva nayena saṅghāṭiuttarāsaṅgaantaravāsakasaṅkhātaṃ ticīvaraṃ sīlamassāti tecīvariko.",
  "anya-e0101n:430_1": "Tecīvarikassa aṅgaṃ tecīvarikaṅgaṃ.",
  "anya-e0101n:431_0": "Bhikkhāsaṅkhātānaṃ pana āmisapiṇḍānaṃ pātoti piṇḍapāto,",
  "anya-e0101n:431_1": "parehi dinnānaṃ piṇḍānaṃ patte nipatananti vuttaṃ hoti.",
  "anya-e0101n:431_2": "Taṃ piṇḍapātaṃ uñchati taṃ taṃ kulaṃ upasaṅkamanto gavesatīti piṇḍapātiko.",
  "anya-e0101n:431_3": "Piṇḍāya vā patituṃ vatametassāti piṇḍapātī,",
  "anya-e0101n:431_4": "patitunti carituṃ,",
  "anya-e0101n:431_5": "piṇḍapātī eva piṇḍapātiko.",
  "anya-e0101n:431_6": "Piṇḍapātikassa aṅgaṃ piṇḍapātikaṅgaṃ.",
  "anya-e0101n:432_0": "Dānaṃ vuccati avakhaṇḍanaṃ,",
  "anya-e0101n:432_1": "apetaṃ dānatoti apadānaṃ,",
  "anya-e0101n:432_2": "anavakhaṇḍananti attho.",
  "anya-e0101n:432_3": "Saha apadānena sapadānaṃ,",
  "anya-e0101n:432_4": "avakhaṇḍanarahitaṃ anugharanti vuttaṃ hoti.",
  "anya-e0101n:432_5": "Sapadānaṃ carituṃ idamassa sīlanti sapadānacārī,",
  "anya-e0101n:432_6": "sapadānacārī eva sapadānacāriko.",
  "anya-e0101n:432_7": "Tassa aṅgaṃ sapadānacārikaṅgaṃ.",
  "anya-e0101n:433_0": "Ekāsane bhojanaṃ ekāsanaṃ, taṃ sīlamassāti ekāsaniko. Tassa aṅgaṃ ekāsanikaṅgaṃ.",
  "anya-e0101n:434_0": "Dutiyabhājanassa paṭikkhittattā kevalaṃ ekasmiṃyeva patte piṇḍo pattapiṇḍo.",
  "anya-e0101n:434_1": "Idāni pattapiṇḍagahaṇe pattapiṇḍasaññaṃ katvā pattapiṇḍo sīlamassāti pattapiṇḍiko.",
  "anya-e0101n:434_2": "Tassa aṅgaṃ pattapiṇḍikaṅgaṃ.",
  "anya-e0101n:435_0": "Khalūti paṭisedhanatthe nipāto.",
  "anya-e0101n:435_1": "Pavāritena satā pacchā laddhaṃ bhattaṃ pacchābhattaṃ nāma,",
  "anya-e0101n:435_2": "tassa pacchābhattassa bhojanaṃ pacchābhattabhojanaṃ,",
  "anya-e0101n:435_3": "tasmiṃ pacchābhattabhojane pacchābhattasaññaṃ katvā pacchābhattaṃ sīlamassāti pacchābhattiko.",
  "anya-e0101n:435_4": "Na pacchābhattiko khalupacchābhattiko.",
  "anya-e0101n:435_5": "Samādānavasena paṭikkhittātirittabhojanassetaṃ nāmaṃ.",
  "anya-e0101n:435_6": "Aṭṭhakathāyaṃ pana vuttaṃ khalūti eko sakuṇo.",
  "anya-e0101n:435_7": "So mukhena phalaṃ gahetvā tasmiṃ patite puna aññaṃ na khādati.",
  "anya-e0101n:435_8": "Tādiso ayanti khalupacchābhattiko.",
  "anya-e0101n:435_9": "Tassa aṅgaṃ khalupacchābhattikaṅgaṃ.",
  "anya-e0101n:436_0": "Araññe nivāso sīlamassāti āraññiko. Tassa aṅgaṃ āraññikaṅgaṃ.",
  "anya-e0101n:437_0": "Rukkhamūle nivāso rukkhamūlaṃ,",
  "anya-e0101n:437_1": "taṃ sīlamassāti rukkhamūliko.",
  "anya-e0101n:437_2": "Rukkhamūlikassa aṅgaṃ rukkhamūlikaṅgaṃ.",
  "anya-e0101n:437_3": "Abbhokāsikasosānikaṅgesupi eseva nayo.",
  "anya-e0101n:438_0": "Yadeva santhataṃ yathāsanthataṃ,",
  "anya-e0101n:438_1": "idaṃ tuyhaṃ pāpuṇātīti evaṃ paṭhamaṃ uddiṭṭhasenāsanassetaṃ adhivacanaṃ.",
  "anya-e0101n:438_2": "Tasmiṃ yathāsanthate viharituṃ sīlamassāti yathāsanthatiko.",
  "anya-e0101n:438_3": "Tassa aṅgaṃ yathāsanthatikaṅgaṃ.",
  "anya-e0101n:439_0": "Sayanaṃ paṭikkhipitvā nisajjāya viharituṃ sīlamassāti nesajjiko. Tassa aṅgaṃ nesajjikaṅgaṃ.",
  "anya-e0101n:440_0": "Sabbāneva panetāni tena tena samādānena dhutakilesattā dhutassa bhikkhuno aṅgāni,",
  "anya-e0101n:440_1": "kilesadhunanato vā dhutanti laddhavohāraṃ ñāṇaṃ aṅgaṃ etesanti dhutaṅgāni.",
  "anya-e0101n:440_2": "Atha vā dhutāni ca tāni paṭipakkhaniddhunanato aṅgāni ca paṭipattiyātipi dhutaṅgāni.",
  "anya-e0101n:440_3": "Evaṃ tāvettha atthato viññātabbo vinicchayo.",
  "anya-e0101n:441_0": "Sabbāneva panetāni samādānacetanālakkhaṇāni.",
  "anya-e0101n:441_1": "Vuttampi cetaṃ “yo samādiyati,",
  "anya-e0101n:441_2": "so puggalo.",
  "anya-e0101n:441_3": "Yena samādiyati,",
  "anya-e0101n:441_4": "cittacetasikā ete dhammā.",
  "anya-e0101n:441_5": "Yā samādānacetanā,",
  "anya-e0101n:441_6": "taṃ dhutaṅgaṃ.",
  "anya-e0101n:441_7": "Yaṃ paṭikkhipati,",
  "anya-e0101n:441_8": "taṃ vatthū”ti.",
  "anya-e0101n:441_9": "Sabbāneva ca loluppaviddhaṃsanarasāni,",
  "anya-e0101n:441_10": "nilloluppabhāvapaccupaṭṭhānāni appicchatādiariyadhammapadaṭṭhānāni.",
  "anya-e0101n:441_11": "Evamettha lakkhaṇādīhi veditabbo vinicchayo.",
  "anya-e0101n:442_0": "Samādānavidhānatotiādīsu pana pañcasu sabbāneva dhutaṅgāni dharamāne bhagavati bhagavatova santike samādātabbāni.",
  "anya-e0101n:442_1": "Parinibbute mahāsāvakassa santike.",
  "anya-e0101n:442_2": "Tasmiṃ asati khīṇāsavassa,",
  "anya-e0101n:442_3": "anāgāmissa,",
  "anya-e0101n:442_4": "sakadāgāmissa,",
  "anya-e0101n:442_5": "sotāpannassa,",
  "anya-e0101n:442_6": "tipiṭakassa,",
  "anya-e0101n:442_7": "dvipiṭakassa,",
  "anya-e0101n:442_8": "ekapiṭakassa,",
  "anya-e0101n:442_9": "ekasaṅgītikassa,",
  "anya-e0101n:442_10": "aṭṭhakathācariyassa.",
  "anya-e0101n:442_11": "Tasmiṃ asati dhutaṅgadharassa,",
  "anya-e0101n:442_12": "tasmimpi asati cetiyaṅgaṇaṃ sammajjitvā ukkuṭikaṃ nisīditvā sammāsambuddhassa santike vadantena viya samādātabbāni,",
  "anya-e0101n:442_13": "apica sayampi samādātuṃ vaṭṭati eva.",
  "anya-e0101n:442_14": "Ettha ca cetiyapabbate dve bhātikattherānaṃ jeṭṭhakabhātu dhutaṅgappicchatāya vatthu kathetabbaṃ.",
  "anya-e0101n:442_15": "Ayaṃ tāva sādhāraṇakathā.",
  "anya-e0101n:443_0": "1. Paṃsukūlikaṅgakathā",
  "anya-e0101n:444_0": "24.",
  "anya-e0101n:444_1": "Idāni ekekassa samādānavidhānappabhedabhedānisaṃse vaṇṇayissāma.",
  "anya-e0101n:444_2": "Paṃsukūlikaṅgaṃ tāva “gahapatidānacīvaraṃ paṭikkhipāmi,",
  "anya-e0101n:444_3": "paṃsukūlikaṅgaṃ samādiyāmī”ti imesu dvīsu vacanesu aññatarena samādinnaṃ hoti.",
  "anya-e0101n:444_4": "Idaṃ tāvettha samādānaṃ.",
  "anya-e0101n:445_0": "Evaṃ samādinnadhutaṅgena pana tena sosānikaṃ,",
  "anya-e0101n:445_1": "pāpaṇikaṃ,",
  "anya-e0101n:445_2": "rathiyacoḷaṃ,",
  "anya-e0101n:445_3": "saṅkāracoḷaṃ,",
  "anya-e0101n:445_4": "sotthiyaṃ,",
  "anya-e0101n:445_5": "nhānacoḷaṃ,",
  "anya-e0101n:445_6": "titthacoḷaṃ,",
  "anya-e0101n:445_7": "gatapaccāgataṃ,",
  "anya-e0101n:445_8": "aggiḍaḍḍhaṃ,",
  "anya-e0101n:445_9": "gokhāyitaṃ,",
  "anya-e0101n:445_10": "upacikākhāyitaṃ,",
  "anya-e0101n:445_11": "undūrakhāyitaṃ,",
  "anya-e0101n:445_12": "antacchinnaṃ,",
  "anya-e0101n:445_13": "dasācchinnaṃ,",
  "anya-e0101n:445_14": "dhajāhaṭaṃ,",
  "anya-e0101n:445_15": "thūpacīvaraṃ,",
  "anya-e0101n:445_16": "samaṇacīvaraṃ,",
  "anya-e0101n:445_17": "ābhisekikaṃ,",
  "anya-e0101n:445_18": "iddhimayaṃ,",
  "anya-e0101n:445_19": "panthikaṃ,",
  "anya-e0101n:445_20": "vātāhaṭaṃ,",
  "anya-e0101n:445_21": "devadattiyaṃ,",
  "anya-e0101n:445_22": "sāmuddiyantietesu aññataraṃ cīvaraṃ gahetvā phāletvā dubbalaṭṭhānaṃ pahāya thiraṭṭhānāni dhovitvā cīvaraṃ",
  "anya-e0101n:445_23": "katvā porāṇaṃ gahapaticīvaraṃ apanetvā paribhuñjitabbaṃ.",
  "anya-e0101n:446_0": "Tattha sosānikanti susāne patitakaṃ.",
  "anya-e0101n:446_1": "Pāpaṇikanti āpaṇadvāre patitakaṃ.",
  "anya-e0101n:446_2": "Rathiyacoḷanti puññatthikehi vātapānantarena rathikāya chaḍḍitacoḷakaṃ.",
  "anya-e0101n:446_3": "Saṅkāracoḷanti saṅkāraṭṭhāne chaḍḍitacoḷakaṃ.",
  "anya-e0101n:446_4": "Sotthiyanti gabbhamalaṃ puñchitvā chaḍḍitavatthaṃ.",
  "anya-e0101n:446_5": "Tissāmaccamātā kira satagghanakena vatthena gabbhamalaṃ puñchāpetvā paṃsukūlikā gaṇhissantīti tālaveḷimagge chaḍḍāpesi.",
  "anya-e0101n:446_6": "Bhikkhū jiṇṇakaṭṭhānatthameva gaṇhanti.",
  "anya-e0101n:446_7": "Nhānacoḷanti yaṃ bhūtavejjehi sasīsaṃ nhāpitā kāḷakaṇṇicoḷanti chaḍḍetvā gacchanti.",
  "anya-e0101n:447_0": "Titthacoḷanti nhānatitthe chaḍḍitapilotikā.",
  "anya-e0101n:447_1": "Gatapaccāgatanti yaṃ manussā susānaṃ gantvā paccāgatā nhatvā chaḍḍenti.",
  "anya-e0101n:447_2": "Aggiḍaḍḍhanti agginā ḍaḍḍhappadesaṃ.",
  "anya-e0101n:447_3": "Tañhi manussā chaḍḍenti.",
  "anya-e0101n:447_4": "Gokhāyitādīni pākaṭāneva.",
  "anya-e0101n:447_5": "Tādisānipi hi manussā chaḍḍenti.",
  "anya-e0101n:447_6": "Dhajāhaṭanti nāvaṃ ārohantā dhajaṃ bandhitvā ārūhanti.",
  "anya-e0101n:447_7": "Taṃ tesaṃ dassanātikkame gahetuṃ vaṭṭati.",
  "anya-e0101n:447_8": "Yampi yuddhabhūmiyaṃ dhajaṃ bandhitvā ṭhapitaṃ,",
  "anya-e0101n:447_9": "taṃ dvinnampi senānaṃ gatakāle gahetuṃ vaṭṭati.",
  "anya-e0101n:448_0": "Thūpacīvaranti vammikaṃ parikkhipitvā balikammaṃ kataṃ.",
  "anya-e0101n:448_1": "Samaṇacīvaranti bhikkhusantakaṃ.",
  "anya-e0101n:448_2": "Ābhisekikanti rañño abhisekaṭṭhāne chaḍḍitacīvaraṃ.",
  "anya-e0101n:448_3": "Iddhimayanti ehibhikkhucīvaraṃ.",
  "anya-e0101n:448_4": "Panthikanti antarāmagge patitakaṃ.",
  "anya-e0101n:448_5": "Yaṃ pana sāmikānaṃ satisammosena patitaṃ,",
  "anya-e0101n:448_6": "taṃ thokaṃ rakkhitvā gahetabbaṃ.",
  "anya-e0101n:448_7": "Vātāhaṭanti vātena paharitvā dūre pātitaṃ,",
  "anya-e0101n:448_8": "taṃ pana sāmike apassantena gahetuṃ vaṭṭati.",
  "anya-e0101n:448_9": "Devadattiyanti anuruddhattherassa viya devatāhi dinnakaṃ.",
  "anya-e0101n:448_10": "Sāmuddiyanti samuddavīcīhi thale ussāritaṃ.",
  "anya-e0101n:449_0": "Yaṃ pana saṅghassa demāti dinnaṃ,",
  "anya-e0101n:449_1": "coḷakabhikkhāya vā caramānehi laddhaṃ,",
  "anya-e0101n:449_2": "na taṃ paṃsukūlaṃ.",
  "anya-e0101n:449_3": "Bhikkhudattiyepi yaṃ vassaggena gāhetvā vā dīyati,",
  "anya-e0101n:449_4": "senāsanacīvaraṃ vā hoti,",
  "anya-e0101n:449_5": "na taṃ paṃsukūlaṃ.",
  "anya-e0101n:449_6": "No gāhāpetvā dinnameva paṃsukūlaṃ.",
  "anya-e0101n:449_7": "Tatrapi yaṃ dāyakehi bhikkhussa pādamūle nikkhittaṃ,",
  "anya-e0101n:449_8": "tena pana bhikkhunā paṃsukūlikassa hatthe ṭhapetvā dinnaṃ,",
  "anya-e0101n:449_9": "taṃ ekatosuddhikaṃ nāma.",
  "anya-e0101n:449_10": "Yaṃ bhikkhuno hatthe ṭhapetvā dinnaṃ,",
  "anya-e0101n:449_11": "tena pana pādamūle ṭhapitaṃ,",
  "anya-e0101n:449_12": "tampi ekatosuddhikaṃ.",
  "anya-e0101n:449_13": "Yaṃ bhikkhunopi pādamūle ṭhapitaṃ,",
  "anya-e0101n:449_14": "tenāpi tatheva dinnaṃ,",
  "anya-e0101n:449_15": "taṃ ubhatosuddhikaṃ.",
  "anya-e0101n:449_16": "Yaṃ hatthe ṭhapetvā laddhaṃ,",
  "anya-e0101n:449_17": "hattheyeva ṭhapitaṃ,",
  "anya-e0101n:449_18": "taṃ anukkaṭṭhacīvaraṃ nāma.",
  "anya-e0101n:449_19": "Iti imaṃ paṃsukūlabhedaṃ ñatvā paṃsukūlikena cīvaraṃ paribhuñjitabbanti idamettha vidhānaṃ.",
  "anya-e0101n:450_0": "Ayaṃ pana pabhedo,",
  "anya-e0101n:450_1": "tayo paṃsukūlikā ukkaṭṭho majjhimo mudūti.",
  "anya-e0101n:450_2": "Tattha sosānikaṃyeva gaṇhanto ukkaṭṭho hoti.",
  "anya-e0101n:450_3": "Pabbajitā gaṇhissantīti ṭhapitakaṃ gaṇhanto majjhimo.",
  "anya-e0101n:450_4": "Pādamūle ṭhapetvā dinnakaṃ gaṇhanto mudūti.",
  "anya-e0101n:451_0": "Tesu yassa kassaci attano ruciyā gihidinnakaṃ sāditakkhaṇe dhutaṅgaṃ bhijjati. Ayamettha bhedo.",
  "anya-e0101n:452_0": "Ayaṃ panānisaṃso,",
  "anya-e0101n:452_1": "“paṃsukūlacīvaraṃ nissāya pabbajjā”ti vacanato nissayānurūpapaṭipattisabbhāvo,",
  "anya-e0101n:452_2": "paṭhame ariyavaṃse patiṭṭhānaṃ,",
  "anya-e0101n:452_3": "ārakkhadukkhābhāvo,",
  "anya-e0101n:452_4": "aparāyattavuttitā,",
  "anya-e0101n:452_5": "corabhayena abhayatā,",
  "anya-e0101n:452_6": "paribhogataṇhāya abhāvo,",
  "anya-e0101n:452_7": "samaṇasāruppaparikkhāratā,",
  "anya-e0101n:452_8": "“appāni ceva sulabhāni ca tāni ca anavajjānī”ti bhagavatā saṃvaṇṇitapaccayatā,",
  "anya-e0101n:452_9": "pāsādikatā,",
  "anya-e0101n:452_10": "appicchatādīnaṃ phalanipphatti,",
  "anya-e0101n:452_11": "sammāpaṭipattiyā anubrūhanaṃ,",
  "anya-e0101n:452_12": "pacchimāya janatāya diṭṭhānugatiāpādananti.",
  "anya-e0101n:453_0": "Mārasenavighātāya, paṃsukūladharo yati;",
  "anya-e0101n:454_0": "Sannaddhakavaco yuddhe, khattiyo viya sobhati.",
  "anya-e0101n:455_0": "Pahāya kāsikādīni, varavatthāni dhāritaṃ;",
  "anya-e0101n:456_0": "Yaṃ lokagarunā ko taṃ, paṃsukūlaṃ na dhāraye.",
  "anya-e0101n:457_0": "Tasmā hi attano bhikkhu, paṭiññaṃ samanussaraṃ;",
  "anya-e0101n:458_0": "Yogācārānukūlamhi, paṃsukūle rato siyāti.",
  "anya-e0101n:459_0": "Ayaṃ tāva paṃsukūlikaṅge samādānavidhānappabhedabhedānisaṃsavaṇṇanā.",
  "anya-e0101n:460_0": "2. Tecīvarikaṅgakathā",
  "anya-e0101n:461_0": "25.",
  "anya-e0101n:461_1": "Tadanantaraṃ pana tecīvarikaṅgaṃ “catutthakacīvaraṃ paṭikkhipāmi,",
  "anya-e0101n:461_2": "tecīvarikaṅgaṃ samādiyāmī”ti imesaṃ aññataravacanena samādinnaṃ hoti.",
  "anya-e0101n:462_0": "Tena pana tecīvarikena cīvaradussaṃ labhitvā yāva aphāsukabhāvena kātuṃ vā na sakkoti,",
  "anya-e0101n:462_1": "vicārakaṃ vā na labhati,",
  "anya-e0101n:462_2": "sūciādīsu vāssa kiñci na sampajjati,",
  "anya-e0101n:462_3": "tāva nikkhipitabbaṃ.",
  "anya-e0101n:462_4": "Nikkhittapaccayā doso natthi.",
  "anya-e0101n:462_5": "Rajitakālato pana paṭṭhāya nikkhipituṃ na vaṭṭati,",
  "anya-e0101n:462_6": "dhutaṅgacoro nāma hoti.",
  "anya-e0101n:462_7": "Idamassa vidhānaṃ.",
  "anya-e0101n:463_0": "Pabhedato pana ayampi tividho hoti.",
  "anya-e0101n:463_1": "Tattha ukkaṭṭhena rajanakāle paṭhamaṃ antaravāsakaṃ vā uttarāsaṅgaṃ vā rajitvā taṃ nivāsetvā itaraṃ rajitabbaṃ.",
  "anya-e0101n:463_2": "Taṃ pārupitvā saṅghāṭi rajitabbā.",
  "anya-e0101n:463_3": "Saṅghāṭiṃ pana nivāsetuṃ na vaṭṭati.",
  "anya-e0101n:463_4": "Idamassa gāmantasenāsane vattaṃ.",
  "anya-e0101n:463_5": "Āraññake pana dve ekato dhovitvā rajituṃ vaṭṭati.",
  "anya-e0101n:463_6": "Yathā pana kañci disvā sakkoti kāsāvaṃ ākaḍḍhitvā uparikātuṃ,",
  "anya-e0101n:463_7": "evaṃ āsanne ṭhāne nisīditabbaṃ.",
  "anya-e0101n:463_8": "Majjhimassa rajanasālāyaṃ rajanakāsāvaṃ nāma hoti,",
  "anya-e0101n:463_9": "taṃ nivāsetvā vā pārupitvā vā rajanakammaṃ kātuṃ vaṭṭati.",
  "anya-e0101n:463_10": "Mudukassa sabhāgabhikkhūnaṃ cīvarāni nivāsetvā vā pārupitvā vā rajanakammaṃ kātuṃ vaṭṭati.",
  "anya-e0101n:463_11": "Tatraṭṭhakapaccattharaṇampi tassa vaṭṭati.",
  "anya-e0101n:463_12": "Pariharituṃ pana na vaṭṭati.",
  "anya-e0101n:463_13": "Sabhāgabhikkhūnaṃ cīvarampi antarantarā paribhuñjituṃ vaṭṭati.",
  "anya-e0101n:463_14": "Dhutaṅgatecīvarikassa pana catutthaṃ vattamānaṃ aṃsakāsāvameva vaṭṭati.",
  "anya-e0101n:463_15": "Tañca kho vitthārato vidatthi,",
  "anya-e0101n:463_16": "dīghato tihatthameva vaṭṭati.",
  "anya-e0101n:464_0": "Imesaṃ pana tiṇṇampi catutthakacīvaraṃ sāditakkhaṇeyeva dhutaṅgaṃ bhijjati. Ayamettha bhedo.",
  "anya-e0101n:465_0": "Ayaṃ panānisaṃso,",
  "anya-e0101n:465_1": "tecīvariko bhikkhu santuṭṭho hoti kāyaparihārikena cīvarena.",
  "anya-e0101n:465_2": "Tenassa pakkhino viya samādāyeva gamanaṃ,",
  "anya-e0101n:465_3": "appasamārambhatā,",
  "anya-e0101n:465_4": "vatthasannidhiparivajjanaṃ,",
  "anya-e0101n:465_5": "sallahukavuttitā,",
  "anya-e0101n:465_6": "atirekacīvaraloluppappahānaṃ,",
  "anya-e0101n:465_7": "kappiye mattakāritāya sallekhavuttitā,",
  "anya-e0101n:465_8": "appicchatādīnaṃ phalanipphattīti evamādayo guṇā sampajjantīti.",
  "anya-e0101n:466_0": "Atirekavatthataṇhaṃ, pahāya sannidhivivajjito dhīro;",
  "anya-e0101n:467_0": "Santosasukharasaññū, ticīvaradharo bhavati yogī.",
  "anya-e0101n:468_0": "Tasmā sapattacaraṇo, pakkhīva sacīvarova yogivaro;",
  "anya-e0101n:469_0": "Sukhamanuvicaritukāmo, cīvaraniyame ratiṃ kayirāti.",
  "anya-e0101n:470_0": "Ayaṃ tecīvarikaṅge samādānavidhānappabhedabhedānisaṃsavaṇṇanā.",
  "anya-e0101n:471_0": "3. Piṇḍapātikaṅgakathā",
  "anya-e0101n:472_0": "26.",
  "anya-e0101n:472_1": "Piṇḍapātikaṅgampi “atirekalābhaṃ paṭikkhipāmi,",
  "anya-e0101n:472_2": "piṇḍapātikaṅgaṃ samādiyāmī”ti imesaṃ aññataravacanena samādinnaṃ hoti.",
  "anya-e0101n:473_0": "Tena pana piṇḍapātikena “saṅghabhattaṃ,",
  "anya-e0101n:473_1": "uddesabhattaṃ,",
  "anya-e0101n:473_2": "nimantanabhattaṃ,",
  "anya-e0101n:473_3": "salākabhattaṃ,",
  "anya-e0101n:473_4": "pakkhikaṃ,",
  "anya-e0101n:473_5": "uposathikaṃ,",
  "anya-e0101n:473_6": "pāṭipadikaṃ,",
  "anya-e0101n:473_7": "āgantukabhattaṃ,",
  "anya-e0101n:473_8": "gamikabhattaṃ,",
  "anya-e0101n:473_9": "gilānabhattaṃ,",
  "anya-e0101n:473_10": "gilānupaṭṭhākabhattaṃ,",
  "anya-e0101n:473_11": "vihārabhattaṃ,",
  "anya-e0101n:473_12": "dhurabhattaṃ,",
  "anya-e0101n:473_13": "vārakabhatta”nti etāni cuddasa bhattāni na sāditabbāni.",
  "anya-e0101n:473_14": "Sace pana “saṅghabhattaṃ gaṇhathā”tiādinā nayena avatvā “amhākaṃ gehe saṅgho bhikkhaṃ gaṇhātu,",
  "anya-e0101n:473_15": "tumhepi bhikkhaṃ gaṇhathā”ti vatvā dinnāni honti,",
  "anya-e0101n:473_16": "tāni sādituṃ vaṭṭanti.",
  "anya-e0101n:473_17": "Saṅghato nirāmisasalākāpi vihāre pakkabhattampi vaṭṭatiyevāti idamassa vidhānaṃ.",
  "anya-e0101n:474_0": "Pabhedato pana ayampi tividho hoti.",
  "anya-e0101n:474_1": "Tattha ukkaṭṭho puratopi pacchatopi āhaṭabhikkhaṃ gaṇhati,",
  "anya-e0101n:474_2": "pattadvāre ṭhatvā pattaṃ gaṇhantānampi deti,",
  "anya-e0101n:474_3": "paṭikkamanaṃ āharitvā dinnabhikkhampi gaṇhati,",
  "anya-e0101n:474_4": "taṃ divasaṃ pana nisīditvā bhikkhaṃ na gaṇhati.",
  "anya-e0101n:474_5": "Majjhimo taṃ divasaṃ nisīditvāpi gaṇhati,",
  "anya-e0101n:474_6": "svātanāya pana nādhivāseti.",
  "anya-e0101n:474_7": "Mudukosvātanāyapi punadivasāyapi bhikkhaṃ adhivāseti.",
  "anya-e0101n:474_8": "Te ubhopi serivihārasukhaṃ na labhanti,",
  "anya-e0101n:474_9": "ukkaṭṭhova labhati.",
  "anya-e0101n:474_10": "Ekasmiṃ kira gāme ariyavaṃso hoti,",
  "anya-e0101n:474_11": "ukkaṭṭho itare āha –",
  "anya-e0101n:474_12": "“āyāmāvuso,",
  "anya-e0101n:474_13": "dhammasavanāyā”ti.",
  "anya-e0101n:474_14": "Tesu eko ekenamhi, bhante,",
  "anya-e0101n:474_15": "manussena nisīdāpitoti āha.",
  "anya-e0101n:474_16": "Aparo mayā, bhante,",
  "anya-e0101n:474_17": "svātanāya ekassa bhikkhā adhivāsitāti.",
  "anya-e0101n:474_18": "Evaṃ te ubho parihīnā.",
  "anya-e0101n:474_19": "Itaro pātova piṇḍāya caritvā gantvā dhammarasaṃ paṭisaṃvedesi.",
  "anya-e0101n:475_0": "Imesaṃ pana tiṇṇampi saṅghabhattādiatirekalābhaṃ sāditakkhaṇeva dhutaṅgaṃ bhijjati. Ayamettha bhedo.",
  "anya-e0101n:476_0": "Ayaṃ panānisaṃso,",
  "anya-e0101n:476_1": "“piṇḍiyālopabhojanaṃ nissāya pabbajjā”ti vacanato nissayānurūpapaṭipattisabbhāvo,",
  "anya-e0101n:476_2": "dutiye ariyavaṃse patiṭṭhānaṃ,",
  "anya-e0101n:476_3": "aparāyattavuttitā,",
  "anya-e0101n:476_4": "“appāni ceva sulabhāni ca tāni ca anavajjānī”ti bhagavatā saṃvaṇṇitapaccayatā,",
  "anya-e0101n:476_5": "kosajjanimmaddanatā,",
  "anya-e0101n:476_6": "parisuddhājīvatā,",
  "anya-e0101n:476_7": "sekhiyapaṭipattipūraṇaṃ,",
  "anya-e0101n:476_8": "aparapositā,",
  "anya-e0101n:476_9": "parānuggahakiriyā,",
  "anya-e0101n:476_10": "mānappahānaṃ,",
  "anya-e0101n:476_11": "rasataṇhānivāraṇaṃ,",
  "anya-e0101n:476_12": "gaṇabhojanaparamparabhojanacārittasikkhāpadehi anāpattitā,",
  "anya-e0101n:476_13": "appicchatādīnaṃ anulomavuttitā,",
  "anya-e0101n:476_14": "sammāpaṭipattibrūhanaṃ,",
  "anya-e0101n:476_15": "pacchimajanatānukampananti.",
  "anya-e0101n:477_0": "Piṇḍiyālopasantuṭṭho, aparāyattajīviko;",
  "anya-e0101n:478_0": "Pahīnāhāraloluppo, hoti cātuddiso yati.",
  "anya-e0101n:479_0": "Vinodayati kosajjaṃ, ājīvassa visujjhati;",
  "anya-e0101n:480_0": "Tasmā hi nātimaññeyya, bhikkhācariyāya sumedhaso.",
  "anya-e0101n:481_0": "Evarūpassa hi –",
  "anya-e0101n:482_0": "“Piṇḍapātikassa bhikkhuno,",
  "anya-e0101n:483_0": "Attabharassa anaññaposino;",
  "anya-e0101n:484_0": "Devāpi pihayanti tādino,",
  "anya-e0101n:485_0": "No ce lābhasilokanissito”ti.",
  "anya-e0101n:486_0": "Ayaṃ piṇḍapātikaṅge samādānavidhānappabhedabhedānisaṃsavaṇṇanā.",
  "anya-e0101n:487_0": "4. Sapadānacārikaṅgakathā",
  "anya-e0101n:488_0": "27.",
  "anya-e0101n:488_1": "Sapadānacārikaṅgampi “loluppacāraṃ paṭikkhipāmi,",
  "anya-e0101n:488_2": "sapadānacārikaṅgaṃ samādiyāmī”ti imesaṃ aññataravacanena samādinnaṃ hoti.",
  "anya-e0101n:489_0": "Tena pana sapadānacārikena gāmadvāre ṭhatvā parissayābhāvo sallakkhetabbo.",
  "anya-e0101n:489_1": "Yassā racchāya vā gāme vā parissayo hoti,",
  "anya-e0101n:489_2": "taṃ pahāya aññattha carituṃ vaṭṭati.",
  "anya-e0101n:489_3": "Yasmiṃ gharadvāre vā racchāya vā gāme vā kiñci na labhati,",
  "anya-e0101n:489_4": "agāmasaññaṃ katvā gantabbaṃ.",
  "anya-e0101n:489_5": "Yattha kiñci labhati,",
  "anya-e0101n:489_6": "taṃ pahāya gantuṃ na vaṭṭati.",
  "anya-e0101n:489_7": "Iminā ca bhikkhunā kālataraṃ pavisitabbaṃ,",
  "anya-e0101n:489_8": "evañhi aphāsukaṭṭhānaṃ pahāya aññattha gantuṃ sakkhissati.",
  "anya-e0101n:489_9": "Sace panassa vihāre dānaṃ dentā antarāmagge vā āgacchantā manussā pattaṃ gahetvā piṇḍapātaṃ denti vaṭṭati.",
  "anya-e0101n:489_10": "Iminā ca maggaṃ gacchantenāpi bhikkhācāravelāyaṃ sampattagāmaṃ anatikkamitvā caritabbameva.",
  "anya-e0101n:489_11": "Tattha alabhitvā vā thokaṃ labhitvā vā gāmapaṭipāṭiyā caritabbanti idamassa vidhānaṃ.",
  "anya-e0101n:490_0": "Pabhedato pana ayampi tividho hoti.",
  "anya-e0101n:490_1": "Tattha ukkaṭṭho purato āhaṭabhikkhampi pacchato āhaṭabhikkhampi paṭikkamanaṃ āharitvā diyyamānampi na gaṇhati,",
  "anya-e0101n:490_2": "pattadvāre pana pattaṃ vissajjeti.",
  "anya-e0101n:490_3": "Imasmiñhi dhutaṅge mahākassapattherena sadiso nāma natthi.",
  "anya-e0101n:490_4": "Tassapi pattavissaṭṭhaṭṭhānameva paññāyati.",
  "anya-e0101n:490_5": "Majjhimo purato vā pacchato vā āhaṭampi paṭikkamanaṃ āhaṭampi gaṇhati,",
  "anya-e0101n:490_6": "pattadvārepi pattaṃ vissajjeti,",
  "anya-e0101n:490_7": "na pana bhikkhaṃ āgamayamāno nisīdati.",
  "anya-e0101n:490_8": "Evaṃ so ukkaṭṭhapiṇḍapātikassa anulometi.",
  "anya-e0101n:490_9": "Muduko taṃ divasaṃ nisīditvā āgameti.",
  "anya-e0101n:491_0": "Imesaṃ pana tiṇṇampi loluppacāre uppannamatte dhutaṅgaṃ bhijjati. Ayamettha bhedo.",
  "anya-e0101n:492_0": "Ayaṃ panānisaṃso,",
  "anya-e0101n:492_1": "kulesu niccanavakatā,",
  "anya-e0101n:492_2": "candūpamatā,",
  "anya-e0101n:492_3": "kulamaccherappahānaṃ,",
  "anya-e0101n:492_4": "samānukampitā,",
  "anya-e0101n:492_5": "kulūpakādīnavābhāvo,",
  "anya-e0101n:492_6": "avhānānabhinandanā,",
  "anya-e0101n:492_7": "abhihārena anatthikatā,",
  "anya-e0101n:492_8": "appicchatādīnaṃ anulomavuttitāti.",
  "anya-e0101n:493_0": "Candūpamo niccanavo kulesu,",
  "anya-e0101n:494_0": "Amaccharī sabbasamānukampo;",
  "anya-e0101n:495_0": "Kulūpakādīnavavippamutto,",
  "anya-e0101n:496_0": "Hotīdha bhikkhu sapadānacārī.",
  "anya-e0101n:497_0": "Loluppacārañca pahāya tasmā,",
  "anya-e0101n:498_0": "Okkhittacakkhu yugamattadassī;",
  "anya-e0101n:499_0": "Ākaṅkhamāno bhuvi sericāraṃ,",
  "anya-e0101n:500_0": "Careyya dhīro sapadānacāranti.",
  "anya-e0101n:501_0": "Ayaṃ sapadānacārikaṅge samādānavidhānappabhedabhedānisaṃsavaṇṇanā.",
  "anya-e0101n:502_0": "5. Ekāsanikaṅgakathā",
  "anya-e0101n:503_0": "28.",
  "anya-e0101n:503_1": "Ekāsanikaṅgampi “nānāsanabhojanaṃ paṭikkhipāmi,",
  "anya-e0101n:503_2": "ekāsanikaṅgaṃ samādiyāmī”ti imesaṃ aññataravacanena samādinnaṃ hoti.",
  "anya-e0101n:504_0": "Tena pana ekāsanikena āsanasālāyaṃ nisīdantena therāsane anisīditvā “idaṃ mayhaṃ pāpuṇissatī”ti patirūpaṃ āsanaṃ sallakkhetvā nisīditabbaṃ.",
  "anya-e0101n:504_1": "Sacassa vippakate bhojane ācariyo vā upajjhāyo vā āgacchati,",
  "anya-e0101n:504_2": "uṭṭhāya vattaṃ kātuṃ vaṭṭati.",
  "anya-e0101n:504_3": "Tipiṭakacūḷābhayatthero panāha “āsanaṃ vā rakkheyya bhojanaṃ vā,",
  "anya-e0101n:504_4": "ayañca vippakatabhojano,",
  "anya-e0101n:504_5": "tasmā vattaṃ karotu,",
  "anya-e0101n:504_6": "bhojanaṃ pana mā bhuñjatū”ti.",
  "anya-e0101n:504_7": "Idamassa vidhānaṃ.",
  "anya-e0101n:505_0": "Pabhedato pana ayampi tividho hoti.",
  "anya-e0101n:505_1": "Tattha ukkaṭṭho appaṃ vā hotu bahu vā,",
  "anya-e0101n:505_2": "yamhi bhojane hatthaṃ otāreti,",
  "anya-e0101n:505_3": "tato aññaṃ gaṇhituṃ na labhati.",
  "anya-e0101n:505_4": "Sacepi manussā “therena na kiñci bhutta”nti sappiādīni āharanti,",
  "anya-e0101n:505_5": "bhesajjatthameva vaṭṭanti,",
  "anya-e0101n:505_6": "na āhāratthaṃ.",
  "anya-e0101n:505_7": "Majjhimo yāva patte bhattaṃ na khīyati,",
  "anya-e0101n:505_8": "tāva aññaṃ gaṇhituṃ labhati.",
  "anya-e0101n:505_9": "Ayañhi bhojanapariyantiko nāma hoti.",
  "anya-e0101n:505_10": "Muduko yāva āsanā na vuṭṭhāti tāva bhuñjituṃ labhati.",
  "anya-e0101n:505_11": "So hi udakapariyantiko vā hoti yāva pattadhovanaṃ na gaṇhāti tāva bhuñjanato,",
  "anya-e0101n:505_12": "āsanapariyantiko vā yāva na vuṭṭhāti tāva bhuñjanato.",
  "anya-e0101n:506_0": "Imesaṃ pana tiṇṇampi nānāsanabhojanaṃ bhuttakkhaṇe dhutaṅgaṃ bhijjati. Ayamettha bhedo.",
  "anya-e0101n:507_0": "Ayaṃ panānisaṃso,",
  "anya-e0101n:507_1": "appābādhatā,",
  "anya-e0101n:507_2": "appātaṅkatā,",
  "anya-e0101n:507_3": "lahuṭṭhānaṃ, balaṃ,",
  "anya-e0101n:507_4": "phāsuvihāro,",
  "anya-e0101n:507_5": "anatirittapaccayā anāpatti,",
  "anya-e0101n:507_6": "rasataṇhāvinodanaṃ appicchatādīnaṃ anulomavuttitāti.",
  "anya-e0101n:508_0": "Ekāsanabhojane rataṃ,",
  "anya-e0101n:509_0": "Na yatiṃ bhojanapaccayā rujā;",
  "anya-e0101n:510_0": "Visahanti rase alolupo,",
  "anya-e0101n:511_0": "Parihāpeti na kammamattano.",
  "anya-e0101n:512_0": "Iti phāsuvihārakāraṇe,",
  "anya-e0101n:513_0": "Sucisallekharatūpasevite;",
  "anya-e0101n:514_0": "Janayetha visuddhamānaso,",
  "anya-e0101n:515_0": "Ratimekāsanabhojane yatīti.",
  "anya-e0101n:516_0": "Ayaṃ ekāsanikaṅge samādānavidhānappabhedabhedānisaṃsavaṇṇanā.",
  "anya-e0101n:517_0": "6. Pattapiṇḍikaṅgakathā",
  "anya-e0101n:518_0": "29.",
  "anya-e0101n:518_1": "Pattapiṇḍikaṅgampi “dutiyakabhājanaṃ paṭikkhipāmi,",
  "anya-e0101n:518_2": "pattapiṇḍikaṅgaṃ samādiyāmī”ti imesaṃ aññataravacanena samādinnaṃ hoti.",
  "anya-e0101n:519_0": "Tena pana pattapiṇḍikena yāgupānakāle bhājane ṭhapetvā byañjane laddhe byañjanaṃ vā paṭhamaṃ khāditabbaṃ,",
  "anya-e0101n:519_1": "yāgu vā pātabbā.",
  "anya-e0101n:519_2": "Sace pana yāguyaṃ pakkhipati,",
  "anya-e0101n:519_3": "pūtimacchakādimhi byañjane pakkhitte yāgu paṭikūlā hoti,",
  "anya-e0101n:519_4": "appaṭikūlameva ca katvā bhuñjituṃ vaṭṭati.",
  "anya-e0101n:519_5": "Tasmā tathārūpaṃ byañjanaṃ sandhāya idaṃ vuttaṃ.",
  "anya-e0101n:519_6": "Yaṃ pana madhusakkarādikaṃ appaṭikūlaṃ hoti,",
  "anya-e0101n:519_7": "taṃ pakkhipitabbaṃ.",
  "anya-e0101n:519_8": "Gaṇhantena ca pamāṇayuttameva gaṇhitabbaṃ.",
  "anya-e0101n:519_9": "Āmakasākaṃ hatthena gahetvā khādituṃ vaṭṭati.",
  "anya-e0101n:519_10": "Tathā pana akatvā patteyeva pakkhipitabbaṃ.",
  "anya-e0101n:519_11": "Dutiyakabhājanassa pana paṭikkhittattā aññaṃ rukkhapaṇṇampi na vaṭṭatīti idamassa vidhānaṃ.",
  "anya-e0101n:520_0": "Pabhedato pana ayampi tividho hoti.",
  "anya-e0101n:520_1": "Tattha ukkaṭṭhassa aññatra ucchukhādanakālā kacavarampi chaḍḍetuṃ na vaṭṭati.",
  "anya-e0101n:520_2": "Odanapiṇḍamacchamaṃsapūvepi bhinditvā khādituṃ na vaṭṭati.",
  "anya-e0101n:520_3": "Majjhimassa ekena hatthena bhinditvā khādituṃ vaṭṭati,",
  "anya-e0101n:520_4": "hatthayogī nāmesa.",
  "anya-e0101n:520_5": "Muduko pana pattayogī nāma hoti,",
  "anya-e0101n:520_6": "tassa yaṃ sakkā hoti patte pakkhipituṃ,",
  "anya-e0101n:520_7": "taṃ sabbaṃ hatthena vā dantehi vā bhinditvā khādituṃ vaṭṭati.",
  "anya-e0101n:521_0": "Imesaṃ pana tiṇṇampi dutiyakabhājanaṃ sāditakkhaṇe dhutaṅgaṃ bhijjati. Ayamettha bhedo.",
  "anya-e0101n:522_0": "Ayaṃ panānisaṃso,",
  "anya-e0101n:522_1": "nānārasataṇhāvinodanaṃ.",
  "anya-e0101n:522_2": "Atricchatāya pahānaṃ,",
  "anya-e0101n:522_3": "āhāre payojanamattadassitā,",
  "anya-e0101n:522_4": "thālakādipariharaṇakhedābhāvo,",
  "anya-e0101n:522_5": "avikkhittabhojitā,",
  "anya-e0101n:522_6": "appicchatādīnaṃ anulomavuttitāti.",
  "anya-e0101n:523_0": "Nānābhājanavikkhepaṃ, hitvā okkhittalocano;",
  "anya-e0101n:524_0": "Khaṇanto viya mūlāni, rasataṇhāya subbato.",
  "anya-e0101n:525_0": "Sarūpaṃ viya santuṭṭhiṃ, dhārayanto sumānaso;",
  "anya-e0101n:526_0": "Paribhuñjeyya āhāraṃ, ko añño pattapiṇḍikoti.",
  "anya-e0101n:527_0": "Ayaṃ pattapiṇḍikaṅge samādānavidhānappabhedabhedānisaṃsavaṇṇanā.",
  "anya-e0101n:528_0": "7. Khalupacchābhattikaṅgakathā",
  "anya-e0101n:529_0": "30.",
  "anya-e0101n:529_1": "Khalupacchābhattikaṅgampi “atirittabhojanaṃ paṭikkhipāmi,",
  "anya-e0101n:529_2": "khalupacchābhattikaṅgaṃ samādiyāmī”ti imesaṃ aññataravacanena samādinnaṃ hoti.",
  "anya-e0101n:530_0": "Tena pana khalupacchābhattikena pavāretvā puna bhojanaṃ kappiyaṃ kāretvā na bhuñjitabbaṃ.",
  "anya-e0101n:530_1": "Idamassa vidhānaṃ.",
  "anya-e0101n:531_0": "Pabhedato pana ayampi tividho hoti.",
  "anya-e0101n:531_1": "Tattha ukkaṭṭho yasmā paṭhamapiṇḍe pavāraṇā nāma natthi,",
  "anya-e0101n:531_2": "tasmiṃ pana ajjhohariyamāne aññaṃ paṭikkhipato hoti,",
  "anya-e0101n:531_3": "tasmā evaṃ pavārito paṭhamapiṇḍaṃ ajjhoharitvā dutiyapiṇḍaṃ na bhuñjati.",
  "anya-e0101n:531_4": "Majjhimo yasmiṃ bhojane pavārito,",
  "anya-e0101n:531_5": "tadeva bhuñjati.",
  "anya-e0101n:531_6": "Muduko pana yāva āsanā na vuṭṭhāti tāva bhuñjati.",
  "anya-e0101n:532_0": "Imesaṃ pana tiṇṇampi pavāritānaṃ kappiyaṃ kārāpetvā bhuttakkhaṇe dhutaṅgaṃ bhijjati.",
  "anya-e0101n:532_1": "Ayamettha bhedo.",
  "anya-e0101n:533_0": "Ayaṃ panānisaṃso,",
  "anya-e0101n:533_1": "anatirittabhojanāpattiyā dūrabhāvo,",
  "anya-e0101n:533_2": "odarikattābhāvo,",
  "anya-e0101n:533_3": "nirāmisasannidhitā,",
  "anya-e0101n:533_4": "puna pariyesanāya abhāvo,",
  "anya-e0101n:533_5": "appicchatādīnaṃ anulomavuttitāti.",
  "anya-e0101n:534_0": "Pariyesanāya khedaṃ, na yāti na karoti sannidhiṃ dhīro;",
  "anya-e0101n:535_0": "Odarikattaṃ pajahati, khalupacchābhattiko yogī.",
  "anya-e0101n:536_0": "Tasmā sugatapasatthaṃ, santosaguṇādivuḍḍhisañjananaṃ;",
  "anya-e0101n:537_0": "Dose vidhunitukāmo, bhajeyya yogī dhutaṅgamidanti.",
  "anya-e0101n:538_0": "Ayaṃ khalupacchābhattikaṅge samādānavidhānappabhedabhedānisaṃsavaṇṇanā.",
  "anya-e0101n:539_0": "8. Āraññikaṅgakathā",
  "anya-e0101n:540_0": "31.",
  "anya-e0101n:540_1": "Āraññikaṅgampi “gāmantasenāsanaṃ paṭikkhipāmi,",
  "anya-e0101n:540_2": "āraññikaṅgaṃ samādiyāmī”ti imesaṃ aññataravacanena samādinnaṃ hoti.",
  "anya-e0101n:541_0": "Tena pana āraññikena gāmantasenāsanaṃ pahāya araññe aruṇaṃ uṭṭhāpetabbaṃ.",
  "anya-e0101n:541_1": "Tattha saddhiṃ upacārena gāmoyeva gāmantasenāsanaṃ.",
  "anya-e0101n:542_0": "Gāmo nāma yo koci ekakuṭiko vā anekakuṭiko vā parikkhitto vā aparikkhitto vā samanusso vā amanusso vā",
  "anya-e0101n:542_1": "antamaso atirekacātumāsaniviṭṭho yo koci satthopi.",
  "anya-e0101n:543_0": "Gāmūpacāro nāma parikkhittassa gāmassa sace anurādhapurasseva dve indakhīlā honti,",
  "anya-e0101n:543_1": "abbhantarime indakhīle ṭhitassa thāmamajjhimassa purisassa leḍḍupāto.",
  "anya-e0101n:543_2": "Tassa lakkhaṇaṃ yathā taruṇamanussā attano balaṃ dassentā bāhaṃ pasāretvā leḍḍuṃ khipanti,",
  "anya-e0101n:543_3": "evaṃ khittassa leḍḍussa patanaṭṭhānabbhantaranti vinayadharā.",
  "anya-e0101n:543_4": "Suttantikā pana kākanivāraṇaniyamena khittassāti vadanti.",
  "anya-e0101n:543_5": "Aparikkhittagāme yaṃ sabbapaccantimassa gharassa dvāre ṭhito mātugāmo bhājanena udakaṃ chaḍḍeti,",
  "anya-e0101n:543_6": "tassa patanaṭṭhānaṃ gharūpacāro.",
  "anya-e0101n:543_7": "Tato vuttanayena eko leḍḍupāto gāmo,",
  "anya-e0101n:543_8": "dutiyo gāmūpacāro.",
  "anya-e0101n:544_0": "Araññaṃ pana vinayapariyāye tāva “ṭhapetvā gāmañca gāmūpacārañca sabbametaṃ arañña”nti vuttaṃ.",
  "anya-e0101n:544_1": "Abhidhammapariyāye “nikkhamitvā bahi indakhīlā,",
  "anya-e0101n:544_2": "sabbametaṃ arañña”nti vuttaṃ.",
  "anya-e0101n:544_3": "Imasmiṃ pana suttantikapariyāye “āraññakaṃ nāma senāsanaṃ pañcadhanusatikaṃ pacchima”nti idaṃ lakkhaṇaṃ.",
  "anya-e0101n:544_4": "Taṃ āropitena ācariyadhanunā parikkhittassa gāmassa indakhīlato aparikkhittassa paṭhamaleḍḍupātato paṭṭhāya",
  "anya-e0101n:544_5": "yāva vihāraparikkhepā minitvā vavatthapetabbaṃ.",
  "anya-e0101n:545_0": "Sace pana vihāro aparikkhitto hoti,",
  "anya-e0101n:545_1": "yaṃ sabbapaṭhamaṃ senāsanaṃ vā bhattasālā vā dhuvasannipātaṭṭhānaṃ vā bodhi vā cetiyaṃ vā dūre cepi senāsanato hoti,",
  "anya-e0101n:545_2": "taṃ paricchedaṃ katvā minitabbanti vinayaṭṭhakathāsu vuttaṃ.",
  "anya-e0101n:545_3": "Majjhimaṭṭhakathāyaṃ pana vihārassapi gāmasseva upacāraṃ nīharitvā ubhinnaṃ leḍḍupātānaṃ antarā minitabbanti vuttaṃ.",
  "anya-e0101n:545_4": "Idamettha pamāṇaṃ.",
  "anya-e0101n:546_0": "Sacepi āsanne gāmo hoti,",
  "anya-e0101n:546_1": "vihāre ṭhitehi mānusakānaṃ saddo suyyati,",
  "anya-e0101n:546_2": "pabbatanadīādīhi pana antaritattā na sakkā ujuṃ gantuṃ.",
  "anya-e0101n:546_3": "Yo tassa pakatimaggo hoti,",
  "anya-e0101n:546_4": "sacepi nāvāya sañcaritabbo,",
  "anya-e0101n:546_5": "tena maggena pañcadhanusatikaṃ gahetabbaṃ.",
  "anya-e0101n:546_6": "Yo pana āsannagāmassa aṅgasampādanatthaṃ tato tato maggaṃ pidahati,",
  "anya-e0101n:546_7": "ayaṃ dhutaṅgacoro hoti.",
  "anya-e0101n:547_0": "Sace pana āraññikassa bhikkhuno upajjhāyo vā ācariyo vā gilāno hoti,",
  "anya-e0101n:547_1": "tena araññe sappāyaṃ alabhantena gāmantasenāsanaṃ netvā upaṭṭhātabbo.",
  "anya-e0101n:547_2": "Kālasseva pana nikkhamitvā aṅgayuttaṭṭhāne aruṇaṃ uṭṭhāpetabbaṃ.",
  "anya-e0101n:547_3": "Sace aruṇuṭṭhānavelāyaṃ tesaṃ ābādho vaḍḍhati,",
  "anya-e0101n:547_4": "tesaṃyeva kiccaṃ kātabbaṃ.",
  "anya-e0101n:547_5": "Na dhutaṅgasuddhikena bhavitabbanti idamassa vidhānaṃ.",
  "anya-e0101n:548_0": "Pabhedato pana ayampi tividho hoti.",
  "anya-e0101n:548_1": "Tattha ukkaṭṭhena sabbakālaṃ araññe aruṇaṃ uṭṭhāpetabbaṃ.",
  "anya-e0101n:548_2": "Majjhimo cattāro vassike māse gāmante vasituṃ labhati.",
  "anya-e0101n:548_3": "Muduko hemantikepi.",
  "anya-e0101n:549_0": "Imesaṃ pana tiṇṇampi yathā paricchinne kāle araññato āgantvā gāmantasenāsane dhammassavanaṃ suṇantānaṃ aruṇe uṭṭhitepi dhutaṅgaṃ na bhijjati.",
  "anya-e0101n:549_1": "Sutvā gacchantānaṃ antarāmagge uṭṭhitepi na bhijjati.",
  "anya-e0101n:549_2": "Sace pana uṭṭhitepi dhammakathike muhuttaṃ nipajjitvā gamissāmāti niddāyantānaṃ aruṇaṃ uṭṭhahati,",
  "anya-e0101n:549_3": "attano vā ruciyā gāmantasenāsane aruṇaṃ uṭṭhapenti,",
  "anya-e0101n:549_4": "dhutaṅgaṃ bhijjatīti ayamettha bhedo.",
  "anya-e0101n:550_0": "Ayaṃ panānisaṃso,",
  "anya-e0101n:550_1": "āraññiko bhikkhu araññasaññaṃ manasikaronto bhabbo aladdhaṃ vā samādhiṃ paṭiladdhuṃ laddhaṃ vā rakkhituṃ,",
  "anya-e0101n:550_2": "satthāpissa attamano hoti. Yathāha – “tenāhaṃ, nāgita,",
  "anya-e0101n:550_3": "tassa bhikkhuno attamano homi araññavihārenā”ti.",
  "anya-e0101n:550_4": "Pantasenāsanavāsino cassa asappāyarūpādayo cittaṃ na vikkhipanti,",
  "anya-e0101n:550_5": "vigatasantāso hoti,",
  "anya-e0101n:550_6": "jīvitanikantiṃ jahati,",
  "anya-e0101n:550_7": "pavivekasukharasaṃ assādeti,",
  "anya-e0101n:550_8": "paṃsukūlikādibhāvopi cassa patirūpo hotīti.",
  "anya-e0101n:551_0": "Pavivitto asaṃsaṭṭho, pantasenāsane rato;",
  "anya-e0101n:552_0": "Ārādhayanto nāthassa, vanavāsena mānasaṃ.",
  "anya-e0101n:553_0": "Eko araññe nivasaṃ, yaṃ sukhaṃ labhate yati;",
  "anya-e0101n:554_0": "Rasaṃ tassa na vindanti, api devā saindakā.",
  "anya-e0101n:555_0": "Paṃsukūlañca esova, kavacaṃ viya dhārayaṃ;",
  "anya-e0101n:556_0": "Araññasaṅgāmagato, avasesadhutāyudho.",
  "anya-e0101n:557_0": "Samattho nacirasseva, jetuṃ māraṃ savāhiniṃ;",
  "anya-e0101n:558_0": "Tasmā araññavāsamhi, ratiṃ kayirātha paṇḍitoti.",
  "anya-e0101n:559_0": "Ayaṃ āraññikaṅge samādānavidhānappabhedabhedānisaṃsavaṇṇanā.",
  "anya-e0101n:560_0": "9. Rukkhamūlikaṅgakathā",
  "anya-e0101n:561_0": "32.",
  "anya-e0101n:561_1": "Rukkhamūlikaṅgampi “channaṃ paṭikkhipāmi,",
  "anya-e0101n:561_2": "rukkhamūlikaṅgaṃ samādiyāmī”ti imesaṃ aññataravacanena samādinnaṃ hoti.",
  "anya-e0101n:562_0": "Tena pana rukkhamūlikena sīmantarikarukkhaṃ,",
  "anya-e0101n:562_1": "cetiyarukkhaṃ,",
  "anya-e0101n:562_2": "niyyāsarukkhaṃ,",
  "anya-e0101n:562_3": "phalarukkhaṃ,",
  "anya-e0101n:562_4": "vaggulirukkhaṃ,",
  "anya-e0101n:562_5": "susirarukkhaṃ,",
  "anya-e0101n:562_6": "vihāramajjhe ṭhitarukkhanti ime rukkhe vivajjetvā vihārapaccante ṭhitarukkho gahetabboti idamassa vidhānaṃ.",
  "anya-e0101n:563_0": "Pabhedato pana ayampi tividho hoti.",
  "anya-e0101n:563_1": "Tattha ukkaṭṭho yathārucitaṃ rukkhaṃ gahetvā paṭijaggāpetuṃ na labhati.",
  "anya-e0101n:563_2": "Pādena paṇṇasaṭaṃ apanetvā vasitabbaṃ.",
  "anya-e0101n:563_3": "Majjhimo taṃ ṭhānaṃ sampattehiyeva paṭijaggāpetuṃ labhati.",
  "anya-e0101n:563_4": "Mudukena ārāmikasamaṇuddese pakkositvā sodhāpetvā samaṃ kārāpetvā vālukaṃ okirāpetvā pākāraparikkhepaṃ kārāpetvā dvāraṃ yojāpetvā vasitabbaṃ.",
  "anya-e0101n:563_5": "Mahadivase pana rukkhamūlikena tattha anisīditvā aññattha paṭicchanne ṭhāne nisīditabbaṃ.",
  "anya-e0101n:564_0": "Imesaṃ pana tiṇṇampi channe vāsaṃ kappitakkhaṇe dhutaṅgaṃ bhijjati.",
  "anya-e0101n:564_1": "Jānitvā channe aruṇaṃ uṭṭhāpitamatteti aṅguttarabhāṇakā.",
  "anya-e0101n:564_2": "Ayamettha bhedo.",
  "anya-e0101n:565_0": "Ayaṃ panānisaṃso,",
  "anya-e0101n:565_1": "rukkhamūlasenāsanaṃ nissāya pabbajjāti vacanato nissayānurūpapaṭipattisabbhāvo,",
  "anya-e0101n:565_2": "appāni ceva sulabhāni ca tāni ca anavajjānīti bhagavatā saṃvaṇṇitapaccayatā,",
  "anya-e0101n:565_3": "abhiṇhaṃ tarupaṇṇavikāradassanena aniccasaññāsamuṭṭhāpanatā,",
  "anya-e0101n:565_4": "senāsanamaccherakammārāmatānaṃ abhāvo,",
  "anya-e0101n:565_5": "devatāhi sahavāsitā,",
  "anya-e0101n:565_6": "appicchatādīnaṃ anulomavuttitāti.",
  "anya-e0101n:566_0": "Vaṇṇito buddhaseṭṭhena, nissayoti ca bhāsito;",
  "anya-e0101n:567_0": "Nivāso pavivittassa, rukkhamūlasamo kuto.",
  "anya-e0101n:568_0": "Āvāsamaccherahare, devatā paripālite;",
  "anya-e0101n:569_0": "Pavivitte vasanto hi, rukkhamūlamhi subbato.",
  "anya-e0101n:570_0": "Abhirattāni nīlāni, paṇḍūni patitāni ca;",
  "anya-e0101n:571_0": "Passanto tarupaṇṇāni, niccasaññaṃ panūdati.",
  "anya-e0101n:572_0": "Tasmā hi buddhadāyajjaṃ, bhāvanābhiratālayaṃ;",
  "anya-e0101n:573_0": "Vivittaṃ nātimaññeyya, rukkhamūlaṃ vicakkhaṇoti.",
  "anya-e0101n:574_0": "Ayaṃ rukkhamūlikaṅge samādānavidhānappabhedabhedānisaṃsavaṇṇanā.",
  "anya-e0101n:575_0": "10. Abbhokāsikaṅgakathā",
  "anya-e0101n:576_0": "33.",
  "anya-e0101n:576_1": "Abbhokāsikaṅgampi “channañca rukkhamūlañca paṭikkhipāmi,",
  "anya-e0101n:576_2": "abbhokāsikaṅgaṃ samādiyāmī”ti imesaṃ aññataravacanena samādinnaṃ hoti.",
  "anya-e0101n:577_0": "Tassa pana abbhokāsikassa dhammassavanāya vā uposathatthāya vā uposathāgāraṃ pavisituṃ vaṭṭati.",
  "anya-e0101n:577_1": "Sace paviṭṭhassa devo vassati,",
  "anya-e0101n:577_2": "deve vassamāne anikkhamitvā vassūparame nikkhamitabbaṃ.",
  "anya-e0101n:577_3": "Bhojanasālaṃ vā aggisālaṃ vā pavisitvā vattaṃ kātuṃ,",
  "anya-e0101n:577_4": "bhojanasālāya there bhikkhū bhattena āpucchituṃ,",
  "anya-e0101n:577_5": "uddisantena vā uddisāpentena vā channaṃ pavisituṃ,",
  "anya-e0101n:577_6": "bahi dunnikkhittāni mañcapīṭhādīni anto pavesetuñca vaṭṭati.",
  "anya-e0101n:577_7": "Sace maggaṃ gacchantena vuḍḍhatarānaṃ parikkhāro gahito hoti,",
  "anya-e0101n:577_8": "deve vassante maggamajjhe ṭhitaṃ sālaṃ pavisituṃ vaṭṭati.",
  "anya-e0101n:577_9": "Sace na kiñci gahitaṃ hoti,",
  "anya-e0101n:577_10": "sālāya ṭhassāmīti vegena gantuṃ na vaṭṭati.",
  "anya-e0101n:577_11": "Pakatigatiyā gantvā paviṭṭhena pana yāva vassūparamā ṭhatvā gantabbanti idamassa vidhānaṃ.",
  "anya-e0101n:577_12": "Rukkhamūlikassāpi eseva nayo.",
  "anya-e0101n:578_0": "Pabhedato pana ayampi tividho hoti.",
  "anya-e0101n:578_1": "Tattha ukkaṭṭhassa rukkhaṃ vā pabbataṃ vā gehaṃ vā upanissāya vasituṃ na vaṭṭati.",
  "anya-e0101n:578_2": "Abbhokāseyeva cīvarakuṭiṃ katvā vasitabbaṃ.",
  "anya-e0101n:578_3": "Majjhimassa rukkhapabbatagehāni upanissāya anto appavisitvā vasituṃ vaṭṭati.",
  "anya-e0101n:578_4": "Mudukassa acchannamariyādaṃ pabbhārampi sākhāmaṇḍapopi pīṭhapaṭopi khettarakkhakādīhi chaḍḍitā tatraṭṭhakakuṭikāpi vaṭṭatīti.",
  "anya-e0101n:579_0": "Imesaṃ pana tiṇṇampi vāsatthāya channaṃ vā rukkhamūlaṃ vā paviṭṭhakkhaṇe dhutaṅgaṃ bhijjati.",
  "anya-e0101n:579_1": "Jānitvā tattha aruṇaṃ uṭṭhāpitamatteti aṅguttarabhāṇakā.",
  "anya-e0101n:579_2": "Ayamettha bhedo.",
  "anya-e0101n:580_0": "Ayaṃ panānisaṃso,",
  "anya-e0101n:580_1": "āvāsapalibodhupacchedo,",
  "anya-e0101n:580_2": "thinamiddhapanūdanaṃ,",
  "anya-e0101n:580_3": "“migā viya asaṅgacārino,",
  "anya-e0101n:580_4": "aniketā viharanti bhikkhavo”ti pasaṃsāya anurūpatā,",
  "anya-e0101n:580_5": "nissaṅgatā,",
  "anya-e0101n:580_6": "cātuddisatā,",
  "anya-e0101n:580_7": "appicchatādīnaṃ anulomavuttitāti.",
  "anya-e0101n:581_0": "Anagāriyabhāvassa, anurūpe adullabhe;",
  "anya-e0101n:582_0": "Tārāmaṇivitānamhi, candadīpappabhāsite.",
  "anya-e0101n:583_0": "Abbhokāse vasaṃ bhikkhu, migabhūtena cetasā;",
  "anya-e0101n:584_0": "Thinamiddhaṃ vinodetvā, bhāvanārāmataṃ sito.",
  "anya-e0101n:585_0": "Pavivekarasassādaṃ, nacirasseva vindati;",
  "anya-e0101n:586_0": "Yasmā tasmā hi sappañño, abbhokāsarato siyāti.",
  "anya-e0101n:587_0": "Ayaṃ abbhokāsikaṅge samādānavidhānappabhedabhedānisaṃsavaṇṇanā.",
  "anya-e0101n:588_0": "11. Sosānikaṅgakathā",
  "anya-e0101n:589_0": "34.",
  "anya-e0101n:589_1": "Sosānikaṅgampi “na susānaṃ paṭikkhipāmi,",
  "anya-e0101n:589_2": "sosānikaṅgaṃ samādiyāmī”ti imesaṃ aññataravacanena samādinnaṃ hoti.",
  "anya-e0101n:590_0": "Tena pana sosānikena yaṃ manussā gāmaṃ nivesantā “idaṃ susāna”nti vavatthapenti,",
  "anya-e0101n:590_1": "na tattha vasitabbaṃ.",
  "anya-e0101n:590_2": "Na hi matasarīre ajjhāpite taṃ susānaṃ nāma hoti,",
  "anya-e0101n:590_3": "jhāpitakālato pana paṭṭhāya sacepi dvādasavassāni chaḍḍitaṃ,",
  "anya-e0101n:590_4": "taṃ susānameva.",
  "anya-e0101n:591_0": "Tasmiṃ pana vasantena caṅkamamaṇḍapādīni kāretvā mañcapīṭhaṃ paññapetvā pānīyaparibhojanīyaṃ upaṭṭhāpetvā dhammaṃ vācentena na vasitabbaṃ.",
  "anya-e0101n:591_1": "Garukaṃ hi idaṃ dhutaṅgaṃ,",
  "anya-e0101n:591_2": "tasmā uppannaparissayavighātatthāya saṅghattheraṃ vā rājayuttakaṃ vā jānāpetvā appamattena vasitabbaṃ.",
  "anya-e0101n:591_3": "Caṅkamantena addhakkhikena āḷāhanaṃ olokentena caṅkamitabbaṃ.",
  "anya-e0101n:592_0": "Susānaṃ gacchantenāpi mahāpathā ukkamma uppathamaggena gantabbaṃ.",
  "anya-e0101n:592_1": "Divāyeva ārammaṇaṃ vavatthapetabbaṃ.",
  "anya-e0101n:592_2": "Evañhissa taṃ rattiṃ bhayānakaṃ na bhavissati,",
  "anya-e0101n:592_3": "amanussā rattiṃ viravitvā viravitvā āhiṇḍantāpi na kenaci paharitabbā.",
  "anya-e0101n:592_4": "Ekadivasampi susānaṃ agantuṃ na vaṭṭati.",
  "anya-e0101n:592_5": "Majjhimayāmaṃ susāne khepetvā pacchimayāme paṭikkamituṃ vaṭṭatīti aṅguttarabhāṇakā.",
  "anya-e0101n:592_6": "Amanussānaṃ piyaṃ tilapiṭṭhamāsabhattamacchamaṃsakhīratelaguḷādikhajjabhojjaṃ na sevitabbaṃ.",
  "anya-e0101n:592_7": "Kulagehaṃ na pavisitabbanti idamassa vidhānaṃ.",
  "anya-e0101n:593_0": "Pabhedato pana ayampi tividho hoti.",
  "anya-e0101n:593_1": "Tattha ukkaṭṭhena yattha dhuvaḍāhadhuvakuṇapadhuvarodanāni atthi,",
  "anya-e0101n:593_2": "tattheva vasitabbaṃ.",
  "anya-e0101n:593_3": "Majjhimassa tīsu ekasmimpi sati vaṭṭati.",
  "anya-e0101n:593_4": "Mudukassa vuttanayena susānalakkhaṇaṃ pattamatte vaṭṭati.",
  "anya-e0101n:594_0": "Imesaṃ pana tiṇṇampi na susānamhi vāsaṃ kappanena dhutaṅgaṃ bhijjati.",
  "anya-e0101n:594_1": "Susānaṃ agatadivaseti aṅguttarabhāṇakā.",
  "anya-e0101n:594_2": "Ayamettha bhedo.",
  "anya-e0101n:595_0": "Ayaṃ panānisaṃso maraṇassatipaṭilābho,",
  "anya-e0101n:595_1": "appamādavihāritā,",
  "anya-e0101n:595_2": "asubhanimittādhigamo,",
  "anya-e0101n:595_3": "kāmarāgavinodanaṃ,",
  "anya-e0101n:595_4": "abhiṇhaṃ kāyasabhāvadassanaṃ,",
  "anya-e0101n:595_5": "saṃvegabahulatā ārogyamadādippahānaṃ,",
  "anya-e0101n:595_6": "bhayabheravasahanatā,",
  "anya-e0101n:595_7": "amanussānaṃ garubhāvanīyatā,",
  "anya-e0101n:595_8": "appicchatādīnaṃ anulomavuttitāti.",
  "anya-e0101n:596_0": "Sosānikañhi maraṇānusatippabhāvā,",
  "anya-e0101n:597_0": "Niddāgatampi na phusanti pamādadosā;",
  "anya-e0101n:598_0": "Sampassato ca kuṇapāni bahūni tassa,",
  "anya-e0101n:599_0": "Kāmānubhāvavasagampi na hoti cittaṃ.",
  "anya-e0101n:600_0": "Saṃvegameti vipulaṃ na madaṃ upeti,",
  "anya-e0101n:601_0": "Sammā atho ghaṭati nibbutimesamāno;",
  "anya-e0101n:602_0": "Sosānikaṅgamitinekaguṇāvahattā,",
  "anya-e0101n:603_0": "Nibbānaninnahadayena nisevitabbanti.",
  "anya-e0101n:604_0": "Ayaṃ sosānikaṅge samādānavidhānappabhedabhedānisaṃsavaṇṇanā.",
  "anya-e0101n:605_0": "12. Yathāsanthatikaṅgakathā",
  "anya-e0101n:606_0": "35.",
  "anya-e0101n:606_1": "Yathāsanthatikaṅgampi “senāsanaloluppaṃ paṭikkhipāmi,",
  "anya-e0101n:606_2": "yathāsanthatikaṅgaṃ samādiyāmī”ti imesaṃ aññataravacanena samādinnaṃ hoti.",
  "anya-e0101n:607_0": "Tena pana yathāsanthatikena yadassa senāsanaṃ “idaṃ tuyhaṃ pāpuṇātī”ti gāhitaṃ hoti,",
  "anya-e0101n:607_1": "teneva tuṭṭhabbaṃ,",
  "anya-e0101n:607_2": "na añño uṭṭhāpetabbo.",
  "anya-e0101n:607_3": "Idamassa vidhānaṃ.",
  "anya-e0101n:608_0": "Pabhedato pana ayampi tividho hoti.",
  "anya-e0101n:608_1": "Tattha ukkaṭṭho attano pattasenāsanaṃ dūreti vā accāsanneti vā amanussadīghajātikādīhi upaddutanti vā uṇhanti vā sītalanti vā pucchituṃ na labhati.",
  "anya-e0101n:608_2": "Majjhimo pucchituṃ labhati.",
  "anya-e0101n:608_3": "Gantvā pana oloketuṃ na labhati.",
  "anya-e0101n:608_4": "Muduko gantvā oloketvā sacassa taṃ na ruccati,",
  "anya-e0101n:608_5": "aññaṃ gahetuṃ labhati.",
  "anya-e0101n:609_0": "Imesaṃ pana tiṇṇampi senāsanaloluppe uppannamatte dhutaṅgaṃ bhijjatīti ayamettha bhedo.",
  "anya-e0101n:610_0": "Ayaṃ panānisaṃso,",
  "anya-e0101n:610_1": "“yaṃ laddhaṃ tena tuṭṭhabba”nti vuttovādakaraṇaṃ,",
  "anya-e0101n:610_2": "sabrahmacārīnaṃ hitesitā,",
  "anya-e0101n:610_3": "hīnapaṇītavikappapariccāgo,",
  "anya-e0101n:610_4": "anurodhavirodhappahānaṃ,",
  "anya-e0101n:610_5": "atricchatāya dvārapidahanaṃ,",
  "anya-e0101n:610_6": "appicchatādīnaṃ anulomavuttitāti.",
  "anya-e0101n:611_0": "Yaṃ laddhaṃ tena santuṭṭho, yathāsanthatiko yati;",
  "anya-e0101n:612_0": "Nibbikappo sukhaṃ seti, tiṇasantharakesupi.",
  "anya-e0101n:613_0": "Na so rajjati seṭṭhamhi, hīnaṃ laddhā na kuppati;",
  "anya-e0101n:614_0": "Sabrahmacārinavake, hitena anukampati.",
  "anya-e0101n:615_0": "Tasmā ariyasatāciṇṇaṃ, munipuṅgavavaṇṇitaṃ;",
  "anya-e0101n:616_0": "Anuyuñjetha medhāvī, yathāsanthatarāmatanti.",
  "anya-e0101n:617_0": "Ayaṃ yathāsanthatikaṅge samādānavidhānappabhedabhedānisaṃsavaṇṇanā.",
  "anya-e0101n:618_0": "13. Nesajjikaṅgakathā",
  "anya-e0101n:619_0": "36.",
  "anya-e0101n:619_1": "Nesajjikaṅgampi “seyyaṃ paṭikkhipāmi,",
  "anya-e0101n:619_2": "nesajjikaṅgaṃ samādiyāmī”ti imesaṃ aññataravacanena samādinnaṃ hoti.",
  "anya-e0101n:620_0": "Tena pana nesajjikena rattiyā tīsu yāmesu ekaṃ yāmaṃ uṭṭhāya caṅkamitabbaṃ.",
  "anya-e0101n:620_1": "Iriyāpathesu hi nipajjitumeva na vaṭṭati.",
  "anya-e0101n:620_2": "Idamassa vidhānaṃ.",
  "anya-e0101n:621_0": "Pabhedato pana ayampi tividho hoti.",
  "anya-e0101n:621_1": "Tattha ukkaṭṭhassa neva apassenaṃ,",
  "anya-e0101n:621_2": "na dussapallatthikā,",
  "anya-e0101n:621_3": "na āyogapaṭṭo vaṭṭati.",
  "anya-e0101n:621_4": "Majjhimassa imesu tīsu yaṃkiñci vaṭṭati.",
  "anya-e0101n:621_5": "Mudukassa apassenampi dussapallatthikāpi āyogapaṭṭopi bibbohanampi pañcaṅgopi sattaṅgopi vaṭṭati.",
  "anya-e0101n:621_6": "Pañcaṅgo pana piṭṭhiapassayena saddhiṃ kato.",
  "anya-e0101n:621_7": "Sattaṅgo nāma piṭṭhiapassayena ca ubhatopassesu apassayehi ca saddhiṃ kato.",
  "anya-e0101n:621_8": "Taṃ kira miḷābhayattherassa akaṃsu.",
  "anya-e0101n:621_9": "Thero anāgāmī hutvā parinibbāyi.",
  "anya-e0101n:622_0": "Imesaṃ pana tiṇṇampi seyyaṃ kappitamatte dhutaṅgaṃ bhijjati. Ayamettha bhedo.",
  "anya-e0101n:623_0": "Ayaṃ panānisaṃso,",
  "anya-e0101n:623_1": "“seyyasukhaṃ passasukhaṃ middhasukhaṃ anuyutto viharatī”ti vuttassa cetaso vinibandhassa upacchedanaṃ,",
  "anya-e0101n:623_2": "sabbakammaṭṭhānānuyogasappāyatā,",
  "anya-e0101n:623_3": "pāsādikairiyāpathatā,",
  "anya-e0101n:623_4": "vīriyārambhānukūlatā,",
  "anya-e0101n:623_5": "sammāpaṭipattiyā anubrūhananti.",
  "anya-e0101n:624_0": "Ābhujitvāna pallaṅkaṃ, paṇidhāya ujuṃ tanuṃ;",
  "anya-e0101n:625_0": "Nisīdanto vikampeti, mārassa hadayaṃ yati.",
  "anya-e0101n:626_0": "Seyyasukhaṃ middhasukhaṃ, hitvā āraddhavīriyo;",
  "anya-e0101n:627_0": "Nisajjābhirato bhikkhu, sobhayanto tapovanaṃ.",
  "anya-e0101n:628_0": "Nirāmisaṃ pītisukhaṃ, yasmā samadhigacchati;",
  "anya-e0101n:629_0": "Tasmā samanuyuñjeyya, dhīro nesajjikaṃ vatanti.",
  "anya-e0101n:630_0": "Ayaṃ nesajjikaṅge samādāna vidhānappabheda bhedānisaṃsavaṇṇanā.",
  "anya-e0101n:631_0": "Dhutaṅgapakiṇṇakakathā",
  "anya-e0101n:632_0": "37. Idāni –",
  "anya-e0101n:633_0": "Kusalattikato ceva, dhutādīnaṃ vibhāgato;",
  "anya-e0101n:634_0": "Samāsabyāsato cāpi, viññātabbo vinicchayoti. –",
  "anya-e0101n:635_0": "Imissā gāthāya vasena vaṇṇanā hoti.",
  "anya-e0101n:636_0": "Tattha kusalattikatoti sabbāneva hi dhutaṅgāni sekkhaputhujjanakhīṇāsavānaṃ vasena siyā kusalāni,",
  "anya-e0101n:636_1": "siyā abyākatāni,",
  "anya-e0101n:636_2": "natthi dhutaṅgaṃ akusalanti.",
  "anya-e0101n:637_0": "Yo pana vadeyya “pāpiccho icchāpakato āraññiko hotīti ādivacanato akusalampi dhutaṅga”nti.",
  "anya-e0101n:637_1": "So vattabbo –",
  "anya-e0101n:637_2": "na mayaṃ “akusalacittena araññe na vasatī”ti vadāma.",
  "anya-e0101n:637_3": "Yassa hi araññe nivāso,",
  "anya-e0101n:637_4": "so āraññiko.",
  "anya-e0101n:637_5": "So ca pāpiccho vā bhaveyya appiccho vā.",
  "anya-e0101n:637_6": "Imāni pana tena tena samādānena dhutakilesattā dhutassa bhikkhuno aṅgāni,",
  "anya-e0101n:637_7": "kilesadhunanato vā dhutanti laddhavohāraṃ ñāṇaṃ aṅgametesanti dhutaṅgāni.",
  "anya-e0101n:637_8": "Atha vā dhutāni ca tāni paṭipakkhaniddhunanato aṅgāni ca paṭipattiyātipi dhutaṅgānīti vuttaṃ.",
  "anya-e0101n:637_9": "Na ca akusalena koci dhuto nāma hoti,",
  "anya-e0101n:637_10": "yassetāni aṅgāni bhaveyyuṃ,",
  "anya-e0101n:637_11": "na ca akusalaṃ kiñci dhunāti,",
  "anya-e0101n:637_12": "yesaṃ taṃ aṅgantikatvā dhutaṅgānīti vucceyyuṃ.",
  "anya-e0101n:637_13": "Nāpi akusalaṃ cīvaraloluppādīni ceva niddhunāti paṭipattiyā ca aṅgaṃ hoti.",
  "anya-e0101n:637_14": "Tasmā suvuttamidaṃ “natthi akusalaṃ dhutaṅga”nti.",
  "anya-e0101n:638_0": "“Yesampi kusalattikavinimuttaṃ dhutaṅgaṃ,",
  "anya-e0101n:638_1": "tesaṃ atthato dhutaṅgameva natthi.",
  "anya-e0101n:638_2": "Asantaṃ kassa dhunanato dhutaṅgaṃ nāma bhavissati.",
  "anya-e0101n:638_3": "Dhutaguṇe samādāya vattatīti vacanavirodhopi ca nesaṃ āpajjati,",
  "anya-e0101n:638_4": "tasmā taṃ na gahetabba”nti ayaṃ tāva kusalattikato vaṇṇanā.",
  "anya-e0101n:639_0": "Dhutādīnaṃ vibhāgatoti dhuto veditabbo.",
  "anya-e0101n:639_1": "Dhutavādo veditabbo.",
  "anya-e0101n:639_2": "Dhutadhammā veditabbā.",
  "anya-e0101n:639_3": "Dhutaṅgāni veditabbāni.",
  "anya-e0101n:639_4": "Kassa dhutaṅgasevanā sappāyāti veditabbaṃ.",
  "anya-e0101n:640_0": "Tattha dhutoti dhutakileso vā puggalo kilesadhunano vā dhammo.",
  "anya-e0101n:641_0": "Dhutavādoti ettha pana atthi dhuto na dhutavādo,",
  "anya-e0101n:641_1": "atthi na dhuto dhutavādo,",
  "anya-e0101n:641_2": "atthi neva dhuto na dhutavādo,",
  "anya-e0101n:641_3": "atthi dhuto ceva dhutavādo ca.",
  "anya-e0101n:642_0": "Tattha yo dhutaṅgena attano kilese dhuni,",
  "anya-e0101n:642_1": "paraṃ pana dhutaṅgena na ovadati,",
  "anya-e0101n:642_2": "nānusāsati bākulatthero viya,",
  "anya-e0101n:642_3": "ayaṃ dhuto na dhutavādo. Yathāha,",
  "anya-e0101n:642_4": "“tayidaṃ āyasmā bākulo dhuto na dhutavādo”ti.",
  "anya-e0101n:642_5": "Yo pana na dhutaṅgena attano kilese dhuni,",
  "anya-e0101n:642_6": "kevalaṃ aññe dhutaṅgena ovadati anusāsati upanandatthero viya,",
  "anya-e0101n:642_7": "ayaṃ na dhuto dhutavādo. Yathāha,",
  "anya-e0101n:642_8": "“tayidaṃ āyasmā upanando sakyaputto na dhuto dhutavādo”ti.",
  "anya-e0101n:642_9": "Yo ubhayavipanno lāḷudāyī viya,",
  "anya-e0101n:642_10": "ayaṃ neva dhuto na dhutavādo. Yathāha,",
  "anya-e0101n:642_11": "“tayidaṃ āyasmā lāḷudāyī neva dhuto na dhutavādo”ti.",
  "anya-e0101n:642_12": "Yo pana ubhayasampanno dhammasenāpati viya,",
  "anya-e0101n:642_13": "ayaṃ dhuto ceva dhutavādo ca. Yathāha,",
  "anya-e0101n:642_14": "“tayidaṃ āyasmā sāriputto dhuto ceva dhutavādo cāti.",
  "anya-e0101n:643_0": "Dhutadhammā veditabbāti appicchatā,",
  "anya-e0101n:643_1": "santuṭṭhitā,",
  "anya-e0101n:643_2": "sallekhatā,",
  "anya-e0101n:643_3": "pavivekatā,",
  "anya-e0101n:643_4": "idamatthitāti ime dhutaṅgacetanāya parivārakā pañca dhammā “appicchataṃyeva nissāyā”tiādivacanato dhutadhammā nāma,",
  "anya-e0101n:643_5": "tattha appicchatā ca santuṭṭhitā ca alobho.",
  "anya-e0101n:643_6": "Sallekhatā ca pavivekatā ca dvīsu dhammesu anupatanti alobhe ca amohe ca.",
  "anya-e0101n:643_7": "Idamatthitā ñāṇameva.",
  "anya-e0101n:643_8": "Tattha ca alobhena paṭikkhepavatthūsu lobhaṃ,",
  "anya-e0101n:643_9": "amohena tesveva ādīnavapaṭicchādakaṃ mohaṃ dhunāti.",
  "anya-e0101n:643_10": "Alobhena ca anuññātānaṃ paṭisevanamukhena pavattaṃ kāmasukhānuyogaṃ,",
  "anya-e0101n:643_11": "amohena dhutaṅgesu atisallekhamukhena pavattaṃ attakilamathānuyogaṃ dhunāti.",
  "anya-e0101n:643_12": "Tasmā ime dhammā dhutadhammāti veditabbā.",
  "anya-e0101n:644_0": "Dhutaṅgāni veditabbānīti terasa dhutaṅgāni veditabbāni paṃsukūlikaṅgaṃ…pe…",
  "anya-e0101n:644_1": "nesajjikaṅganti.",
  "anya-e0101n:644_2": "Tāni atthato lakkhaṇādīhi ca vuttāneva.",
  "anya-e0101n:645_0": "Kassa dhutaṅgasevanā sappāyāti rāgacaritassa ceva mohacaritassa ca. Kasmā?",
  "anya-e0101n:645_1": "Dhutaṅgasevanā hi dukkhāpaṭipadā ceva sallekhavihāro ca.",
  "anya-e0101n:645_2": "Dukkhāpaṭipadañca nissāya rāgo vūpasammati.",
  "anya-e0101n:645_3": "Sallekhaṃ nissāya appamattassa moho pahīyati.",
  "anya-e0101n:645_4": "Āraññikaṅgarukkhamūlikaṅgapaṭisevanā vā ettha dosacaritassāpi sappāyā.",
  "anya-e0101n:645_5": "Tattha hissa asaṅghaṭṭiyamānassa viharato dosopi vūpasammatīti ayaṃ dhutādīnaṃ vibhāgato vaṇṇanā.",
  "anya-e0101n:646_0": "Samāsabyāsatoti imāni pana dhutaṅgāni samāsato tīṇi sīsaṅgāni,",
  "anya-e0101n:646_1": "pañca asambhinnaṅgānīti aṭṭheva honti.",
  "anya-e0101n:646_2": "Tattha sapadānacārikaṅgaṃ,",
  "anya-e0101n:646_3": "ekāsanikaṅgaṃ,",
  "anya-e0101n:646_4": "abbhokāsikaṅganti imāni tīṇi sīsaṅgāni.",
  "anya-e0101n:646_5": "Sapadānacārikaṅgañhi rakkhanto piṇḍapātikaṅgampi rakkhissati.",
  "anya-e0101n:646_6": "Ekāsanikaṅgañca rakkhato pattapiṇḍikaṅgakhalupacchābhattikaṅgānipi surakkhanīyāni bhavissanti.",
  "anya-e0101n:646_7": "Abbhokāsikaṅgaṃ rakkhantassa kiṃ atthi rukkhamūlikaṅgayathāsanthatikaṅgesu rakkhitabbaṃ nāma.",
  "anya-e0101n:646_8": "Iti imāni tīṇi sīsaṅgāni,",
  "anya-e0101n:646_9": "āraññikaṅgaṃ,",
  "anya-e0101n:646_10": "paṃsukūlikaṅgaṃ,",
  "anya-e0101n:646_11": "tecīvarikaṅgaṃ,",
  "anya-e0101n:646_12": "nesajjikaṅgaṃ,",
  "anya-e0101n:646_13": "sosānikaṅganti imāni pañca asambhinnaṅgāni cāti aṭṭheva honti.",
  "anya-e0101n:647_0": "Puna dve cīvarapaṭisaṃyuttāni,",
  "anya-e0101n:647_1": "pañca piṇḍapātapaṭisaṃyuttāni,",
  "anya-e0101n:647_2": "pañca senāsanapaṭisaṃyuttāni,",
  "anya-e0101n:647_3": "ekaṃ vīriyapaṭisaṃyuttanti evaṃ cattārova honti.",
  "anya-e0101n:647_4": "Tattha nesajjikaṅgaṃ vīriyapaṭisaṃyuttaṃ.",
  "anya-e0101n:647_5": "Itarāni pākaṭāneva.",
  "anya-e0101n:648_0": "Puna sabbāneva nissayavasena dve honti paccayanissitāni dvādasa,",
  "anya-e0101n:648_1": "vīriyanissitaṃ ekanti.",
  "anya-e0101n:648_2": "Sevitabbāsevitabbavasenapi dveyeva honti.",
  "anya-e0101n:648_3": "Yassa hi dhutaṅgaṃ sevantassa kammaṭṭhānaṃ vaḍḍhati,",
  "anya-e0101n:648_4": "tena sevitabbāni.",
  "anya-e0101n:648_5": "Yassa sevato hāyati,",
  "anya-e0101n:648_6": "tena na sevitabbāni.",
  "anya-e0101n:648_7": "Yassa pana sevatopi asevatopi vaḍḍhateva,",
  "anya-e0101n:648_8": "na hāyati,",
  "anya-e0101n:648_9": "tenāpi pacchimaṃ janataṃ anukampantena sevitabbāni.",
  "anya-e0101n:648_10": "Yassāpi sevatopi asevatopi na vaḍḍhati,",
  "anya-e0101n:648_11": "tenāpi sevitabbāniyeva āyatiṃ vāsanatthāyāti.",
  "anya-e0101n:649_0": "Evaṃ sevitabbāsevitabbavasena duvidhānipi sabbāneva cetanāvasena ekavidhāni honti.",
  "anya-e0101n:649_1": "Ekameva hi dhutaṅgaṃ samādānacetanāti.",
  "anya-e0101n:649_2": "Aṭṭhakathāyampi vuttaṃ “yā cetanā,",
  "anya-e0101n:649_3": "taṃ dhutaṅganti vadantī”ti.",
  "anya-e0101n:650_0": "Byāsato pana bhikkhūnaṃ terasa,",
  "anya-e0101n:650_1": "bhikkhunīnaṃ aṭṭha,",
  "anya-e0101n:650_2": "sāmaṇerānaṃ dvādasa,",
  "anya-e0101n:650_3": "sikkhamānasāmaṇerīnaṃ satta,",
  "anya-e0101n:650_4": "upāsakaupāsikānaṃ dveti dvācattālīsa honti.",
  "anya-e0101n:650_5": "Sace pana abbhokāse āraññikaṅgasampannaṃ susānaṃ hoti,",
  "anya-e0101n:650_6": "ekopi bhikkhu ekappahārena sabbadhutaṅgāni paribhuñjituṃ sakkoti.",
  "anya-e0101n:650_7": "Bhikkhunīnaṃ pana āraññikaṅgaṃ khalupacchābhattikaṅgañca dvepi sikkhāpadeneva paṭikkhittāni,",
  "anya-e0101n:650_8": "abbhokāsikaṅgaṃ,",
  "anya-e0101n:650_9": "rukkhamūlikaṅgaṃ,",
  "anya-e0101n:650_10": "sosānikaṅganti imāni tīṇi dupparihārāni.",
  "anya-e0101n:650_11": "Bhikkhuniyā hi dutiyikaṃ vinā vasituṃ na vaṭṭati.",
  "anya-e0101n:650_12": "Evarūpe ca ṭhāne samānacchandā dutiyikā dullabhā.",
  "anya-e0101n:650_13": "Sacepi labheyya saṃsaṭṭhavihārato na mucceyya.",
  "anya-e0101n:650_14": "Evaṃ sati yassatthāya dhutaṅgaṃ seveyya,",
  "anya-e0101n:650_15": "svevassā attho na sampajjeyya.",
  "anya-e0101n:650_16": "Evaṃ paribhuñjituṃ asakkuṇeyyatāya pañca hāpetvā bhikkhunīnaṃ aṭṭheva hontīti veditabbāni.",
  "anya-e0101n:650_17": "Yathāvuttesu pana ṭhapetvā tecīvarikaṅgaṃ sesāni dvādasa sāmaṇerānaṃ,",
  "anya-e0101n:650_18": "satta sikkhamānasāmaṇerīnaṃ veditabbāni.",
  "anya-e0101n:650_19": "Upāsakaupāsikānaṃ pana ekāsanikaṅgaṃ,",
  "anya-e0101n:650_20": "pattapiṇḍikaṅganti imāni dve patirūpāni ceva sakkā ca paribhuñjitunti dve dhutaṅgānīti evaṃ byāsato dvecattālīsa hontīti ayaṃ samāsabyāsato vaṇṇanā.",
  "anya-e0101n:651_0": "Ettāvatā ca “sīle patiṭṭhāya naro sapañño”ti imissā gāthāya sīlasamādhipaññāmukhena desite visuddhimagge",
  "anya-e0101n:651_1": "yehi appicchatāsantuṭṭhitādīhi guṇehi vuttappakārassa sīlassa vodānaṃ hoti,",
  "anya-e0101n:651_2": "tesaṃ sampādanatthaṃ samādātabbadhutaṅgakathā bhāsitā hoti.",
  "anya-e0101n:652_0": "Iti sādhujanapāmojjatthāya kate visuddhimagge",
  "anya-e0101n:653_0": "Dhutaṅganiddeso nāma dutiyo paricchedo.",
  "anya-e0101n:654_0": "3. Kammaṭṭhānaggahaṇaniddeso",
  "anya-e0101n:655_0": "38.",
  "anya-e0101n:655_1": "Idāni yasmā evaṃ dhutaṅgapariharaṇasampāditehi appicchatādīhi guṇehi pariyodāte imasmiṃ sīle patiṭṭhitena “sīle patiṭṭhāya naro sapañño,",
  "anya-e0101n:655_2": "cittaṃ paññañca bhāvaya”nti vacanato cittasīsena niddiṭṭho samādhi bhāvetabbo.",
  "anya-e0101n:655_3": "So ca atisaṅkhepadesitattā viññātumpi tāva na sukaro,",
  "anya-e0101n:655_4": "pageva bhāvetuṃ,",
  "anya-e0101n:655_5": "tasmā tassa vitthārañca bhāvanānayañca dassetuṃ idaṃ pañhākammaṃ hoti.",
  "anya-e0101n:656_0": "Ko samādhi?",
  "anya-e0101n:656_1": "Kenaṭṭhena samādhi?",
  "anya-e0101n:656_2": "Kānassa lakkhaṇarasapaccupaṭṭhānapadaṭṭhānāni?",
  "anya-e0101n:656_3": "Katividho samādhi?",
  "anya-e0101n:656_4": "Ko cassa saṃkileso?",
  "anya-e0101n:656_5": "Kiṃ vodānaṃ?",
  "anya-e0101n:656_6": "Kathaṃ bhāvetabbo?",
  "anya-e0101n:656_7": "Samādhibhāvanāya ko ānisaṃsoti?",
  "anya-e0101n:657_0": "Tatridaṃ vissajjanaṃ.",
  "anya-e0101n:657_1": "Ko samādhīti samādhi bahuvidho nānappakārako.",
  "anya-e0101n:657_2": "Taṃ sabbaṃ vibhāvayituṃ ārabbhamānaṃ vissajjanaṃ adhippetañceva atthaṃ na sādheyya,",
  "anya-e0101n:657_3": "uttari ca vikkhepāya saṃvatteyya,",
  "anya-e0101n:657_4": "tasmā idhādhippetameva sandhāya vadāma,",
  "anya-e0101n:657_5": "kusalacittekaggatā samādhi.",
  "anya-e0101n:658_0": "Kenaṭṭhena samādhīti samādhānaṭṭhena samādhi.",
  "anya-e0101n:658_1": "Kimidaṃ samādhānaṃ nāma?",
  "anya-e0101n:658_2": "Ekārammaṇe cittacetasikānaṃ samaṃ sammā ca ādhānaṃ,",
  "anya-e0101n:658_3": "ṭhapananti vuttaṃ hoti.",
  "anya-e0101n:658_4": "Tasmā yassa dhammassānubhāvena ekārammaṇe cittacetasikā samaṃ sammā ca avikkhipamānā avippakiṇṇā ca hutvā tiṭṭhanti,",
  "anya-e0101n:658_5": "idaṃ samādhānanti veditabbaṃ.",
  "anya-e0101n:659_0": "Kānassa lakkhaṇarasapaccupaṭṭhānapadaṭṭhānānīti ettha pana avikkhepalakkhaṇo samādhi,",
  "anya-e0101n:659_1": "vikkhepaviddhaṃsanaraso,",
  "anya-e0101n:659_2": "avikampanapaccupaṭṭhāno.",
  "anya-e0101n:659_3": "“Sukhino cittaṃ samādhiyatī”ti vacanato pana sukhamassa padaṭṭhānaṃ.",
  "anya-e0101n:660_0": "39.",
  "anya-e0101n:660_1": "Katividho samādhīti avikkhepalakkhaṇena tāva ekavidho.",
  "anya-e0101n:660_2": "Upacāraappanāvasena duvidho,",
  "anya-e0101n:660_3": "tathā lokiyalokuttaravasena sappītikanippītikavasena sukhasahagataupekkhāsahagatavasena ca.",
  "anya-e0101n:660_4": "Tividho hīnamajjhimapaṇītavasena,",
  "anya-e0101n:660_5": "tathā savitakkasavicārādivasena pītisahagatādivasena parittamahaggatappamāṇavasena ca.",
  "anya-e0101n:660_6": "Catubbidho dukkhāpaṭipadādandhābhiññādivasena,",
  "anya-e0101n:660_7": "tathā parittaparittārammaṇādivasena catujhānaṅgavasena hānabhāgiyādivasena kāmāvacarādivasena adhipativasena ca.",
  "anya-e0101n:660_8": "Pañcavidho pañcakanaye pañcajhānaṅgavasenāti.",
  "anya-e0101n:661_0": "Samādhiekakadukavaṇṇanā",
  "anya-e0101n:662_0": "Tattha ekavidhakoṭṭhāso uttānatthoyeva.",
  "anya-e0101n:662_1": "Duvidhakoṭṭhāse channaṃ anussatiṭṭhānānaṃ maraṇassatiyā upasamānussatiyā āhāre paṭikūlasaññāya catudhātuvavatthānassāti",
  "anya-e0101n:662_2": "imesaṃ vasena laddhacittekaggatā,",
  "anya-e0101n:662_3": "yā ca appanāsamādhīnaṃ pubbabhāge ekaggatā,",
  "anya-e0101n:662_4": "ayaṃ upacārasamādhi.",
  "anya-e0101n:662_5": "“Paṭhamassa jhānassa parikammaṃ paṭhamassa jhānassa anantarapaccayena paccayo”ti ādivacanato pana yā parikammānantarā ekaggatā,",
  "anya-e0101n:662_6": "ayaṃ appanāsamādhīti evaṃ upacārappanāvasena duvidho.",
  "anya-e0101n:663_0": "Dutiyaduke tīsu bhūmīsu kusalacittekaggatā lokiyo samādhi.",
  "anya-e0101n:663_1": "Ariyamaggasampayuttā ekaggatā lokuttaro samādhīti evaṃ lokiyalokuttaravasena duvidho.",
  "anya-e0101n:664_0": "Tatiyaduke catukkanaye dvīsu pañcakanaye tīsu jhānesu ekaggatā sappītiko samādhi.",
  "anya-e0101n:664_1": "Avasesesu dvīsu jhānesu ekaggatā nippītiko samādhi.",
  "anya-e0101n:664_2": "Upacārasamādhi pana siyā sappītiko,",
  "anya-e0101n:664_3": "siyā nippītikoti evaṃ sappītikanippītikavasena duvidho.",
  "anya-e0101n:665_0": "Catutthaduke catukkanaye tīsu pañcakanaye catūsu jhānesu ekaggatā sukhasahagato samādhi.",
  "anya-e0101n:665_1": "Avasesasmiṃ upekkhāsahagato samādhi.",
  "anya-e0101n:665_2": "Upacārasamādhi pana siyā sukhasahagato,",
  "anya-e0101n:665_3": "siyā upekkhāsahagatoti evaṃ sukhasahagataupekkhāsahagatavasena duvidho.",
  "anya-e0101n:666_0": "Samādhitikavaṇṇanā",
  "anya-e0101n:667_0": "Tikesu paṭhamattike paṭiladdhamatto hīno,",
  "anya-e0101n:667_1": "nātisubhāvito majjhimo,",
  "anya-e0101n:667_2": "subhāvito vasippatto paṇītoti evaṃ hīnamajjhimapaṇītavasena tividho.",
  "anya-e0101n:668_0": "Dutiyattike paṭhamajjhānasamādhi saddhiṃ upacārasamādhinā savitakkasavicāro.",
  "anya-e0101n:668_1": "Pañcakanaye dutiyajjhānasamādhi avitakkavicāramatto.",
  "anya-e0101n:668_2": "Yo hi vitakkamatteyeva ādīnavaṃ disvā vicāre adisvā kevalaṃ vitakkappahānamattaṃ ākaṅkhamāno paṭhamajjhānaṃ atikkamati,",
  "anya-e0101n:668_3": "so avitakkavicāramattaṃ samādhiṃ paṭilabhati.",
  "anya-e0101n:668_4": "Taṃ sandhāyetaṃ vuttaṃ.",
  "anya-e0101n:668_5": "Catukkanaye pana dutiyādīsu pañcakanaye tatiyādīsu tīsu jhānesu ekaggatā avitakkāvicāro samādhīti evaṃ savitakkasavicārādivasena tividho.",
  "anya-e0101n:669_0": "Tatiyattike catukkanaye ādito dvīsu pañcakanaye ca tīsu jhānesu ekaggatā pītisahagato samādhi.",
  "anya-e0101n:669_1": "Tesveva tatiye ca catutthe ca jhāne ekaggatā sukhasahagato samādhi.",
  "anya-e0101n:669_2": "Avasāne upekkhāsahagato.",
  "anya-e0101n:669_3": "Upacārasamādhi pana pītisukhasahagato vā hoti upekkhāsahagato vāti evaṃ pītisahagatādivasena tividho.",
  "anya-e0101n:670_0": "Catutthattike upacārabhūmiyaṃ ekaggatā paritto samādhi.",
  "anya-e0101n:670_1": "Rūpāvacarārūpāvacarakusale ekaggatā mahaggato samādhi.",
  "anya-e0101n:670_2": "Ariyamaggasampayuttā ekaggatā appamāṇo samādhīti evaṃ parittamahaggatappamāṇavasena tividho.",
  "anya-e0101n:671_0": "Samādhicatukkavaṇṇanā",
  "anya-e0101n:672_0": "Catukkesu paṭhamacatukke atthi samādhi dukkhāpaṭipado dandhābhiñño,",
  "anya-e0101n:672_1": "atthi dukkhāpaṭipado khippābhiñño,",
  "anya-e0101n:672_2": "atthi sukhāpaṭipado dandhābhiñño,",
  "anya-e0101n:672_3": "atthi sukhāpaṭipado khippābhiññoti.",
  "anya-e0101n:673_0": "Tattha paṭhamasamannāhārato paṭṭhāya yāva tassa tassa jhānassa upacāraṃ uppajjati,",
  "anya-e0101n:673_1": "tāva pavattā samādhibhāvanā paṭipadāti vuccati.",
  "anya-e0101n:673_2": "Upacārato pana paṭṭhāya yāva appanā,",
  "anya-e0101n:673_3": "tāva pavattā paññā abhiññāti vuccati.",
  "anya-e0101n:673_4": "Sā panesā paṭipadā ekaccassa dukkhā hoti,",
  "anya-e0101n:673_5": "nīvaraṇādipaccanīkadhammasamudācāragahaṇatāya kicchā asukhāsevanāti attho.",
  "anya-e0101n:673_6": "Ekaccassa tadabhāvena sukhā.",
  "anya-e0101n:673_7": "Abhiññāpi ekaccassa dandhā hoti mandā asīghappavatti.",
  "anya-e0101n:673_8": "Ekaccassa khippā amandā sīghappavatti.",
  "anya-e0101n:674_0": "Tattha yāni parato sappāyāsappāyāni ca palibodhupacchedādīni pubbakiccāni ca appanākosallāni ca vaṇṇayissāma,",
  "anya-e0101n:674_1": "tesu yo asappāyasevī hoti,",
  "anya-e0101n:674_2": "tassa dukkhā paṭipadā dandhā ca abhiññā hoti.",
  "anya-e0101n:674_3": "Sappāyasevino sukhā paṭipadā khippā ca abhiññā.",
  "anya-e0101n:674_4": "Yo pana pubbabhāge asappāyaṃ sevitvā aparabhāge sappāyasevī hoti,",
  "anya-e0101n:674_5": "pubbabhāge vā sappāyaṃ sevitvā aparabhāge asappāyasevī,",
  "anya-e0101n:674_6": "tassa vomissakatā veditabbā.",
  "anya-e0101n:674_7": "Tathā palibodhupacchedādikaṃ pubbakiccaṃ asampādetvā bhāvanamanuyuttassa dukkhā paṭipadā hoti.",
  "anya-e0101n:674_8": "Vipariyāyena sukhā.",
  "anya-e0101n:674_9": "Appanākosallāni pana asampādentassa dandhā abhiññā hoti.",
  "anya-e0101n:674_10": "Sampādentassa khippā.",
  "anya-e0101n:675_0": "Apica taṇhāavijjāvasena samathavipassanādhikāravasena cāpi etāsaṃ pabhedo veditabbo.",
  "anya-e0101n:675_1": "Taṇhābhibhūtassa hi dukkhā paṭipadā hoti.",
  "anya-e0101n:675_2": "Anabhibhūtassa sukhā.",
  "anya-e0101n:675_3": "Avijjābhibhūtassa ca dandhā abhiññā hoti.",
  "anya-e0101n:675_4": "Anabhibhūtassa khippā.",
  "anya-e0101n:675_5": "Yo ca samathe akatādhikāro,",
  "anya-e0101n:675_6": "tassa dukkhā paṭipadā hoti.",
  "anya-e0101n:675_7": "Katādhikārassa sukhā.",
  "anya-e0101n:675_8": "Yo pana vipassanāya akatādhikāro hoti,",
  "anya-e0101n:675_9": "tassa dandhā abhiññā hoti,",
  "anya-e0101n:675_10": "katādhikārassa khippā.",
  "anya-e0101n:675_11": "Kilesindriyavasena cāpi etāsaṃ pabhedo veditabbo.",
  "anya-e0101n:675_12": "Tibbakilesassa hi mudindriyassa dukkhā paṭipadā hoti dandhā ca abhiññā,",
  "anya-e0101n:675_13": "tikkhindriyassa pana khippā abhiññā.",
  "anya-e0101n:675_14": "Mandakilesassa ca mudindriyassa sukhā paṭipadā hoti dandhā ca abhiññā.",
  "anya-e0101n:675_15": "Tikkhindriyassa pana khippā abhiññāti.",
  "anya-e0101n:676_0": "Iti imāsu paṭipadāabhiññāsu yo puggalo dukkhāya paṭipadāya dandhāya ca abhiññāya samādhiṃ pāpuṇāti,",
  "anya-e0101n:676_1": "tassa so samādhi dukkhāpaṭipado dandhābhiññoti vuccati.",
  "anya-e0101n:676_2": "Esa nayo sesattayepīti evaṃ dukkhāpaṭipadādandhābhiññādivasena catubbidho.",
  "anya-e0101n:677_0": "Dutiyacatukke atthi samādhi paritto parittārammaṇo,",
  "anya-e0101n:677_1": "atthi paritto appamāṇārammaṇo,",
  "anya-e0101n:677_2": "atthi appamāṇo parittārammaṇo,",
  "anya-e0101n:677_3": "atthi appamāṇo appamāṇārammaṇoti.",
  "anya-e0101n:677_4": "Tattha yo samādhi appaguṇo uparijhānassa paccayo bhavituṃ na sakkoti,",
  "anya-e0101n:677_5": "ayaṃ paritto.",
  "anya-e0101n:677_6": "Yo pana avaḍḍhite ārammaṇe pavatto,",
  "anya-e0101n:677_7": "ayaṃ parittārammaṇo.",
  "anya-e0101n:677_8": "Yo paguṇo subhāvito,",
  "anya-e0101n:677_9": "uparijhānassa paccayo bhavituṃ sakkoti,",
  "anya-e0101n:677_10": "ayaṃ appamāṇo.",
  "anya-e0101n:677_11": "Yo ca vaḍḍhite ārammaṇe pavatto,",
  "anya-e0101n:677_12": "ayaṃ appamāṇārammaṇo.",
  "anya-e0101n:677_13": "Vuttalakkhaṇavomissatāya pana vomissakanayo veditabbo.",
  "anya-e0101n:677_14": "Evaṃ parittaparittārammaṇādivasena catubbidho.",
  "anya-e0101n:678_0": "Tatiyacatukke vikkhambhitanīvaraṇānaṃ vitakkavicārapītisukhasamādhīnaṃ vasena pañcaṅgikaṃ paṭhamaṃ jhānaṃ,",
  "anya-e0101n:678_1": "tato vūpasantavitakkavicāraṃ tivaṅgikaṃ dutiyaṃ,",
  "anya-e0101n:678_2": "tato virattapītikaṃ duvaṅgikaṃ tatiyaṃ,",
  "anya-e0101n:678_3": "tato pahīnasukhaṃ upekkhāvedanāsahitassa samādhino vasena duvaṅgikaṃ catutthaṃ.",
  "anya-e0101n:678_4": "Iti imesaṃ catunnaṃ jhānānaṃ aṅgabhūtā cattāro samādhī honti.",
  "anya-e0101n:678_5": "Evaṃ catujhānaṅgavasena catubbidho.",
  "anya-e0101n:679_0": "Catutthacatukke atthi samādhi hānabhāgiyo,",
  "anya-e0101n:679_1": "atthi ṭhitibhāgiyo,",
  "anya-e0101n:679_2": "atthi visesabhāgiyo,",
  "anya-e0101n:679_3": "atthi nibbedhabhāgiyo.",
  "anya-e0101n:679_4": "Tattha paccanīkasamudācāravasena hānabhāgiyatā,",
  "anya-e0101n:679_5": "tadanudhammatāya satiyā saṇṭhānavasena ṭhitibhāgiyatā,",
  "anya-e0101n:679_6": "uparivisesādhigamavasena visesabhāgiyatā,",
  "anya-e0101n:679_7": "nibbidāsahagatasaññāmanasikārasamudācāravasena nibbedhabhāgiyatā ca veditabbā. Yathāha,",
  "anya-e0101n:679_8": "“paṭhamassa jhānassa lābhiṃ kāmasahagatā saññāmanasikārā samudācaranti hānabhāginī paññā.",
  "anya-e0101n:679_9": "Tadanudhammatā sati santiṭṭhati ṭhitibhāginī paññā.",
  "anya-e0101n:679_10": "Avitakkasahagatā saññāmanasikārā samudācaranti visesabhāginī paññā.",
  "anya-e0101n:679_11": "Nibbidāsahagatā saññāmanasikārā samudācaranti virāgūpasañhitā nibbedhabhāginī paññā”ti.",
  "anya-e0101n:679_12": "Tāya pana paññāya sampayuttā samādhīpi cattāro hontīti.",
  "anya-e0101n:679_13": "Evaṃ hānabhāgiyādivasena catubbidho.",
  "anya-e0101n:680_0": "Pañcamacatukke kāmāvacaro samādhi,",
  "anya-e0101n:680_1": "rūpāvacaro samādhi,",
  "anya-e0101n:680_2": "arūpāvacaro samādhi,",
  "anya-e0101n:680_3": "apariyāpanno samādhīti evaṃ cattāro samādhī.",
  "anya-e0101n:680_4": "Tattha sabbāpi upacārekaggatā kāmāvacaro samādhi.",
  "anya-e0101n:680_5": "Tathā rūpāvacarādikusalacittekaggatā itare tayoti evaṃ kāmāvacarādivasena catubbidho.",
  "anya-e0101n:681_0": "Chaṭṭhacatukke “chandaṃ ce bhikkhu adhipatiṃ karitvā labhati samādhiṃ,",
  "anya-e0101n:681_1": "labhati cittassekaggataṃ,",
  "anya-e0101n:681_2": "ayaṃ vuccati chandasamādhi…pe…",
  "anya-e0101n:681_3": "vīriyaṃ ce bhikkhu…pe…",
  "anya-e0101n:681_4": "cittaṃ ce bhikkhu…pe…",
  "anya-e0101n:681_5": "vīmaṃsaṃ ce bhikkhu adhipatiṃ karitvā labhati samādhiṃ,",
  "anya-e0101n:681_6": "labhati cittassekaggataṃ,",
  "anya-e0101n:681_7": "ayaṃ vuccati vīmaṃsāsamādhī”ti evaṃ adhipativasena catubbidho.",
  "anya-e0101n:682_0": "Pañcake yaṃ catukkabhede vuttaṃ dutiyaṃ jhānaṃ,",
  "anya-e0101n:682_1": "taṃ vitakkamattātikkamena dutiyaṃ,",
  "anya-e0101n:682_2": "vitakkavicārātikkamena tatiyanti evaṃ dvidhā bhinditvā pañca jhānāni veditabbāni.",
  "anya-e0101n:682_3": "Tesaṃ aṅgabhūtā ca pañca samādhīti evaṃ pañcajhānaṅgavasena pañcavidhatā veditabbā.",
  "anya-e0101n:683_0": "40.",
  "anya-e0101n:683_1": "Ko cassa saṃkileso kiṃ vodānanti ettha pana vissajjanaṃ vibhaṅge vuttameva.",
  "anya-e0101n:683_2": "Vuttañhi tattha “saṃkilesanti hānabhāgiyo dhammo.",
  "anya-e0101n:683_3": "Vodānanti visesabhāgiyo dhammo”ti.",
  "anya-e0101n:683_4": "Tattha “paṭhamassa jhānassa lābhiṃ kāmasahagatā saññāmanasikārā samudācaranti hānabhāginī paññā”ti iminā nayena hānabhāgiyadhammo veditabbo.",
  "anya-e0101n:683_5": "“Avitakkasahagatā saññāmanasikārā samudācaranti visesabhāginī paññā”ti iminā nayena visesabhāgiyadhammo veditabbo.",
  "anya-e0101n:684_0": "Dasapalibodhavaṇṇanā",
  "anya-e0101n:685_0": "41.",
  "anya-e0101n:685_1": "Kathaṃ bhāvetabboti ettha pana yo tāva ayaṃ lokiyalokuttaravasena duvidhotiādīsu ariyamaggasampayutto samādhi vutto,",
  "anya-e0101n:685_2": "tassa bhāvanānayo paññābhāvanānayeneva saṅgahito.",
  "anya-e0101n:685_3": "Paññāya hi bhāvitāya so bhāvito hoti.",
  "anya-e0101n:685_4": "Tasmā taṃ sandhāya evaṃ bhāvetabboti na kiñci visuṃ vadāma.",
  "anya-e0101n:686_0": "Yo panāyaṃ lokiyo,",
  "anya-e0101n:686_1": "so vuttanayena sīlāni visodhetvā suparisuddhe sīle patiṭṭhitena yvāssa dasasu palibodhesu palibodho atthi,",
  "anya-e0101n:686_2": "taṃ upacchinditvā kammaṭṭhānadāyakaṃ kalyāṇamittaṃ upasaṅkamitvā attano cariyānukūlaṃ cattālīsāya kammaṭṭhānesu",
  "anya-e0101n:686_3": "aññataraṃ kammaṭṭhānaṃ gahetvā samādhibhāvanāya ananurūpaṃ vihāraṃ pahāya anurūpe vihāre viharantena",
  "anya-e0101n:686_4": "khuddakapalibodhupacchedaṃ katvā sabbaṃ bhāvanāvidhānaṃ aparihāpentena bhāvetabboti ayamettha saṅkhepo.",
  "anya-e0101n:687_0": "Ayaṃ pana vitthāro,",
  "anya-e0101n:687_1": "yaṃ tāva vuttaṃ “yvāssa dasasu palibodhesu palibodho atthi,",
  "anya-e0101n:687_2": "taṃ upacchinditvā”ti, ettha –",
  "anya-e0101n:688_0": "Āvāso ca kulaṃ lābho, gaṇo kammañca pañcamaṃ;",
  "anya-e0101n:689_0": "Addhānaṃ ñāti ābādho, gantho iddhīti te dasāti. –",
  "anya-e0101n:690_0": "Ime dasa palibodhā nāma. Tattha āvāsoyeva āvāsapalibodho. Esa nayo kulādīsu.",
  "anya-e0101n:691_0": "Tattha āvāsoti ekopi ovarako vuccati ekampi pariveṇaṃ sakalopi saṅghārāmo.",
  "anya-e0101n:691_1": "Svāyaṃ na sabbasseva palibodho hoti.",
  "anya-e0101n:691_2": "Yo panettha navakammādīsu ussukkaṃ vā āpajjati,",
  "anya-e0101n:691_3": "bahubhaṇḍasannicayo vā hoti,",
  "anya-e0101n:691_4": "yena kenaci vā kāraṇena apekkhavā paṭibaddhacitto,",
  "anya-e0101n:691_5": "tasseva palibodho hoti,",
  "anya-e0101n:691_6": "na itarassa.",
  "anya-e0101n:692_0": "Tatridaṃ vatthu –",
  "anya-e0101n:692_1": "dve kira kulaputtā anurādhapurā nikkhamitvā anupubbena thūpārāme pabbajiṃsu.",
  "anya-e0101n:692_2": "Tesu eko dve mātikā paguṇā katvā pañcavassiko hutvā pavāretvā pācinakhaṇḍarājiṃ nāma gato.",
  "anya-e0101n:692_3": "Eko tattheva vasati.",
  "anya-e0101n:692_4": "Pācinakhaṇḍarājigato tattha ciraṃ vasitvā thero hutvā cintesi “paṭisallānasāruppamidaṃ ṭhānaṃ,",
  "anya-e0101n:692_5": "handa naṃ sahāyakassāpi ārocemī”ti.",
  "anya-e0101n:692_6": "Tato nikkhamitvā anupubbena thūpārāmaṃ pāvisi.",
  "anya-e0101n:692_7": "Pavisantaṃyeva ca naṃ disvā samānavassikatthero paccuggantvā pattacīvaraṃ paṭiggahetvā vattaṃ akāsi.",
  "anya-e0101n:692_8": "Āgantukatthero senāsanaṃ pavisitvā cintesi “idāni me sahāyo sappiṃ vā phāṇitaṃ vā pānakaṃ vā pesessati.",
  "anya-e0101n:692_9": "Ayañhi imasmiṃ nagare ciranivāsī”ti.",
  "anya-e0101n:692_10": "So rattiṃ aladdhā pāto cintesi “idāni upaṭṭhākehi gahitaṃ yāgukhajjakaṃ pesessatī”ti.",
  "anya-e0101n:692_11": "Tampi adisvā “pahiṇantā natthi,",
  "anya-e0101n:692_12": "paviṭṭhassa maññe dassatī”ti pātova tena saddhiṃ gāmaṃ pāvisi.",
  "anya-e0101n:692_13": "Te dve ekaṃ vīthiṃ caritvā uḷuṅkamattaṃ yāguṃ labhitvā āsanasālāyaṃ nisīditvā piviṃsu.",
  "anya-e0101n:692_14": "Tato āgantuko cintesi “nibaddhayāgu maññe natthi,",
  "anya-e0101n:692_15": "bhattakāle idāni manussā paṇītaṃ bhattaṃ dassantī”ti,",
  "anya-e0101n:692_16": "tato bhattakālepi piṇḍāya caritvā laddhameva bhuñjitvā itaro āha – “kiṃ, bhante,",
  "anya-e0101n:692_17": "sabbakālaṃ evaṃ yāpethā”ti?",
  "anya-e0101n:692_18": "Āmāvusoti. Bhante,",
  "anya-e0101n:692_19": "pācinakhaṇḍarāji phāsukā,",
  "anya-e0101n:692_20": "tattha gacchāmāti.",
  "anya-e0101n:692_21": "Thero nagarato dakkhiṇadvārena nikkhamanto kumbhakāragāmamaggaṃ paṭipajji.",
  "anya-e0101n:692_22": "Itaro āha –",
  "anya-e0101n:692_23": "“kiṃ pana, bhante,",
  "anya-e0101n:692_24": "imaṃ maggaṃ paṭipannatthā”ti?",
  "anya-e0101n:692_25": "Nanu tvamāvuso,",
  "anya-e0101n:692_26": "pācinakhaṇḍarājiyā vaṇṇaṃ abhāsīti? Kiṃ pana, bhante,",
  "anya-e0101n:692_27": "tumhākaṃ ettakaṃ kālaṃ vasitaṭṭhāne na koci atirekaparikkhāro atthīti?",
  "anya-e0101n:692_28": "Āmāvuso mañcapīṭhaṃ saṅghikaṃ,",
  "anya-e0101n:692_29": "taṃ paṭisāmitameva,",
  "anya-e0101n:692_30": "aññaṃ kiñci natthīti.",
  "anya-e0101n:692_31": "Mayhaṃ pana, bhante,",
  "anya-e0101n:692_32": "kattaradaṇḍo telanāḷi upāhanatthavikā ca tatthevāti. Tayāvuso,",
  "anya-e0101n:692_33": "ekadivasaṃ vasitvā ettakaṃ ṭhapitanti? Āma, bhante.",
  "anya-e0101n:692_34": "So pasannacitto theraṃ vanditvā “tumhādisānaṃ, bhante,",
  "anya-e0101n:692_35": "sabbattha araññavāsoyeva.",
  "anya-e0101n:692_36": "Thūpārāmo catunnaṃ buddhānaṃ dhātunidhānaṭṭhānaṃ,",
  "anya-e0101n:692_37": "lohapāsāde sappāyaṃ dhammassavanaṃ mahācetiyadassanaṃ theradassanañca labbhati,",
  "anya-e0101n:692_38": "buddhakālo viya pavattati.",
  "anya-e0101n:692_39": "Idheva tumhe vasathā”ti dutiyadivase pattacīvaraṃ gahetvā sayameva agamāsīti.",
  "anya-e0101n:692_40": "Īdisassa āvāso na palibodho hoti.",
  "anya-e0101n:693_0": "Kulanti ñātikulaṃ vā upaṭṭhākakulaṃ vā.",
  "anya-e0101n:693_1": "Ekaccassa hi upaṭṭhākakulampi “sukhitesu sukhito”tiādinā nayena saṃsaṭṭhassa viharato palibodho hoti,",
  "anya-e0101n:693_2": "so kulamānusakehi vinā dhammassavanāya sāmantavihārampi na gacchati.",
  "anya-e0101n:693_3": "Ekaccassa mātāpitaropi palibodhā na honti,",
  "anya-e0101n:693_4": "koraṇḍakavihāravāsittherassa bhāgineyyadaharabhikkhuno viya.",
  "anya-e0101n:694_0": "So kira uddesatthaṃ rohaṇaṃ agamāsi.",
  "anya-e0101n:694_1": "Therabhaginīpi upāsikā sadā theraṃ tassa pavattiṃ pucchati.",
  "anya-e0101n:694_2": "Thero ekadivasaṃ daharaṃ ānessāmīti rohaṇābhimukho pāyāsi.",
  "anya-e0101n:694_3": "Daharopi “ciraṃ me idha vutthaṃ,",
  "anya-e0101n:694_4": "upajjhāyaṃ dāni passitvā upāsikāya ca pavattiṃ ñatvā āgamissāmī”ti rohaṇato nikkhami.",
  "anya-e0101n:694_5": "Te ubhopi gaṅgātīre samāgacchiṃsu.",
  "anya-e0101n:694_6": "So aññatarasmiṃ rukkhamūle therassa vattaṃ katvā “kuhiṃ yāsī”ti pucchito tamatthaṃ ārocesi.",
  "anya-e0101n:694_7": "Thero suṭṭhu te kataṃ,",
  "anya-e0101n:694_8": "upāsikāpi sadā pucchati,",
  "anya-e0101n:694_9": "ahampi etadatthameva āgato,",
  "anya-e0101n:694_10": "gaccha tvaṃ,",
  "anya-e0101n:694_11": "ahaṃ pana idheva imaṃ vassaṃ vasissāmīti taṃ uyyojesi.",
  "anya-e0101n:694_12": "So vassūpanāyikadivaseyeva taṃ vihāraṃ patto.",
  "anya-e0101n:694_13": "Senāsanampissa pitarā kāritameva pattaṃ.",
  "anya-e0101n:695_0": "Athassa pitā dutiyadivase āgantvā “kassa, bhante,",
  "anya-e0101n:695_1": "amhākaṃ senāsanaṃ patta”nti pucchanto “āgantukassa daharassā”ti sutvā taṃ upasaṅkamitvā vanditvā āha – “bhante,",
  "anya-e0101n:695_2": "amhākaṃ senāsane vassaṃ upagatassa vattaṃ atthī”ti.",
  "anya-e0101n:695_3": "Kiṃ upāsakāti?",
  "anya-e0101n:695_4": "Temāsaṃ amhākaṃyeva ghare bhikkhaṃ gahetvā pavāretvā gamanakāle āpucchitabbanti.",
  "anya-e0101n:695_5": "So tuṇhibhāvena adhivāsesi.",
  "anya-e0101n:695_6": "Upāsakopi gharaṃ gantvā “amhākaṃ āvāse eko āgantuko ayyo upagato sakkaccaṃ upaṭṭhātabbo”ti āha.",
  "anya-e0101n:695_7": "Upāsikā “sādhū”ti sampaṭicchitvā paṇītaṃ khādanīyaṃ bhojanīyaṃ paṭiyādesi.",
  "anya-e0101n:695_8": "Daharopi bhattakāle ñātigharaṃ agamāsi.",
  "anya-e0101n:695_9": "Na naṃ koci sañjāni.",
  "anya-e0101n:696_0": "So temāsampi tattha piṇḍapātaṃ paribhuñjitvā vassaṃvuttho “ahaṃ gacchāmī”ti āpucchi.",
  "anya-e0101n:696_1": "Athassa ñātakā “sve, bhante,",
  "anya-e0101n:696_2": "gacchathā”ti dutiyadivase ghareyeva bhojetvā telanāḷiṃ pūretvā ekaṃ guḷapiṇḍaṃ navahatthañca sāṭakaṃ datvā “gacchatha,",
  "anya-e0101n:696_3": "bhante”ti āhaṃsu.",
  "anya-e0101n:696_4": "So anumodanaṃ katvā rohaṇābhimukho pāyāsi.",
  "anya-e0101n:697_0": "Upajjhāyopissa pavāretvā paṭipathaṃ āgacchanto pubbe diṭṭhaṭṭhāneyeva taṃ addasa.",
  "anya-e0101n:697_1": "So aññatarasmiṃ rukkhamūle therassa vattaṃ akāsi.",
  "anya-e0101n:697_2": "Atha naṃ thero pucchi “kiṃ,",
  "anya-e0101n:697_3": "bhaddamukha,",
  "anya-e0101n:697_4": "diṭṭhā te upāsikā”ti? So “āma,",
  "anya-e0101n:697_5": "bhante”ti sabbaṃ pavattiṃ ārocetvā tena telena therassa pāde makkhetvā guḷena pānakaṃ katvā tampi sāṭakaṃ therasseva datvā theraṃ vanditvā “mayhaṃ, bhante,",
  "anya-e0101n:697_6": "rohaṇaṃyeva sappāya”nti agamāsi.",
  "anya-e0101n:697_7": "Theropi vihāraṃ āgantvā dutiyadivase koraṇḍakagāmaṃ pāvisi.",
  "anya-e0101n:698_0": "Upāsikāpi “mayhaṃ bhātā mama puttaṃ gahetvā idāni āgacchatī”ti sadā maggaṃ olokayamānāva tiṭṭhati.",
  "anya-e0101n:698_1": "Sā taṃ ekakameva āgacchantaṃ disvā “mato me maññe putto,",
  "anya-e0101n:698_2": "ayaṃ thero ekakova āgacchatī”ti therassa pādamūle nipatitvā paridevamānā rodi.",
  "anya-e0101n:698_3": "Thero “nūna daharo appicchatāya attānaṃ ajānāpetvāva gato”ti taṃ samassāsetvā sabbaṃ pavattiṃ ārocetvā pattatthavikato taṃ sāṭakaṃ nīharitvā dasseti.",
  "anya-e0101n:699_0": "Upāsikā pasīditvā puttena gatadisābhimukhā urena nipajjitvā namassamānā āha –",
  "anya-e0101n:699_1": "“mayhaṃ puttasadisaṃ vata maññe bhikkhuṃ kāyasakkhiṃ katvā bhagavā rathavinītapaṭipadaṃ,",
  "anya-e0101n:699_2": "nālakapaṭipadaṃ,",
  "anya-e0101n:699_3": "tuvaṭṭakapaṭipadaṃ,",
  "anya-e0101n:699_4": "catupaccayasantosabhāvanārāmatādīpakaṃ mahāariyavaṃsapaṭipadañca desesi.",
  "anya-e0101n:699_5": "Vijātamātuyā nāma gehe temāsaṃ bhuñjamānopi ‘ahaṃ putto tvaṃ mātā’ti na vakkhati,",
  "anya-e0101n:699_6": "aho acchariyamanusso”ti.",
  "anya-e0101n:699_7": "Evarūpassa mātāpitaropi palibodhā na honti,",
  "anya-e0101n:699_8": "pageva aññaṃ upaṭṭhākakula”nti.",
  "anya-e0101n:700_0": "Lābhoti cattāro paccayā.",
  "anya-e0101n:700_1": "Te kathaṃ palibodhā honti?",
  "anya-e0101n:700_2": "Puññavantassa hi bhikkhuno gatagataṭṭhāne manussā mahāparivāre paccaye denti.",
  "anya-e0101n:700_3": "So tesaṃ anumodento dhammaṃ desento samaṇadhammaṃ kātuṃ na okāsaṃ labhati.",
  "anya-e0101n:700_4": "Aruṇuggamanato yāva paṭhamayāmo,",
  "anya-e0101n:700_5": "tāva manussasaṃsaggo na upacchijjati.",
  "anya-e0101n:700_6": "Puna balavapaccūseyeva bāhullikapiṇḍapātikā āgantvā “bhante,",
  "anya-e0101n:700_7": "asuko upāsako upāsikā amacco amaccadhītā tumhākaṃ dassanakāmā”ti vadanti,",
  "anya-e0101n:700_8": "so gaṇhāvuso,",
  "anya-e0101n:700_9": "pattacīvaranti gamanasajjova hotīti niccabyāvaṭo,",
  "anya-e0101n:700_10": "tasseva te paccayā palibodhā honti.",
  "anya-e0101n:700_11": "Tena gaṇaṃ pahāya yattha naṃ na jānanti,",
  "anya-e0101n:700_12": "tattha ekakena caritabbaṃ.",
  "anya-e0101n:700_13": "Evaṃ so palibodho upacchijjatīti.",
  "anya-e0101n:701_0": "Gaṇoti suttantikagaṇo vā ābhidhammikagaṇo vā,",
  "anya-e0101n:701_1": "yo tassa uddesaṃ vā paripucchaṃ vā dento samaṇadhammassa okāsaṃ na labhati,",
  "anya-e0101n:701_2": "tasseva gaṇo palibodho hoti,",
  "anya-e0101n:701_3": "tena so evaṃ upacchinditabbo.",
  "anya-e0101n:701_4": "Sace tesaṃ bhikkhūnaṃ bahu gahitaṃ hoti,",
  "anya-e0101n:701_5": "appaṃ avasiṭṭhaṃ,",
  "anya-e0101n:701_6": "taṃ niṭṭhapetvā araññaṃ pavisitabbaṃ.",
  "anya-e0101n:701_7": "Sace appaṃ gahitaṃ,",
  "anya-e0101n:701_8": "bahu avasiṭṭhaṃ,",
  "anya-e0101n:701_9": "yojanato paraṃ agantvā antoyojanaparicchede aññaṃ gaṇavācakaṃ upasaṅkamitvā “ime āyasmā uddesādīhi saṅgaṇhatū”ti vattabbaṃ.",
  "anya-e0101n:701_10": "Evaṃ alabhamānena “mayhamāvuso,",
  "anya-e0101n:701_11": "ekaṃ kiccaṃ atthi,",
  "anya-e0101n:701_12": "tumhe yathāphāsukaṭṭhānāni gacchathā”ti gaṇaṃ pahāya attano kammaṃ kattabbanti.",
  "anya-e0101n:702_0": "Kammanti navakammaṃ.",
  "anya-e0101n:702_1": "Taṃ karontena vaḍḍhakīādīhi laddhāladdhaṃ jānitabbaṃ,",
  "anya-e0101n:702_2": "katākate ussukkaṃ āpajjitabbanti sabbadā palibodho hoti.",
  "anya-e0101n:702_3": "Sopi evaṃ upacchinditabbo,",
  "anya-e0101n:702_4": "sace appaṃ avasiṭṭhaṃ hoti niṭṭhapetabbaṃ.",
  "anya-e0101n:702_5": "Sace bahu,",
  "anya-e0101n:702_6": "saṅghikañce navakammaṃ,",
  "anya-e0101n:702_7": "saṅghassa vā saṅghabhārahārakabhikkhūnaṃ vā niyyādetabbaṃ.",
  "anya-e0101n:702_8": "Attano santakañce,",
  "anya-e0101n:702_9": "attano bhārahārakānaṃ niyyādetabbaṃ.",
  "anya-e0101n:702_10": "Tādise alabhantena saṅghassa pariccajitvā gantabbanti.",
  "anya-e0101n:703_0": "Addhānanti maggagamanaṃ.",
  "anya-e0101n:703_1": "Yassa hi katthaci pabbajjāpekkho vā hoti,",
  "anya-e0101n:703_2": "paccayajātaṃ vā kiñci laddhabbaṃ hoti.",
  "anya-e0101n:703_3": "Sace taṃ alabhanto na sakkoti adhivāsetuṃ,",
  "anya-e0101n:703_4": "araññaṃ pavisitvā samaṇadhammaṃ karontassapi gamikacittaṃ nāma duppaṭivinodanīyaṃ hoti,",
  "anya-e0101n:703_5": "tasmā gantvā taṃ kiccaṃ tīretvāva samaṇadhamme ussukkaṃ kātabbanti.",
  "anya-e0101n:704_0": "Ñātīti vihāre ācariyupajjhāyasaddhivihārikaantevāsikasamānupajjhāyakasamānācariyakā,",
  "anya-e0101n:704_1": "ghare mātā pitā bhātāti evamādikā.",
  "anya-e0101n:704_2": "Te gilānā imassa palibodhā honti,",
  "anya-e0101n:704_3": "tasmā so palibodho upaṭṭhahitvā tesaṃ pākatikakaraṇena upacchinditabbo.",
  "anya-e0101n:705_0": "Tattha upajjhāyo tāva gilāno sace lahuṃ na vuṭṭhāti,",
  "anya-e0101n:705_1": "yāvajīvampi paṭijaggitabbo.",
  "anya-e0101n:705_2": "Tathā pabbajjācariyo upasampadācariyo saddhivihāriko upasampāditapabbājitaantevāsikasamānupajjhāyakā ca.",
  "anya-e0101n:705_3": "Nissayācariyauddesācariyanissayantevāsikauddesantevāsikasamānācariyakā pana yāva nissayauddesā anupacchinnā,",
  "anya-e0101n:705_4": "tāva paṭijaggitabbā.",
  "anya-e0101n:705_5": "Pahontena tato uddhampi paṭijaggitabbā eva.",
  "anya-e0101n:705_6": "Mātāpitūsu upajjhāye viya paṭipajjitabbaṃ.",
  "anya-e0101n:705_7": "Sacepi hi te rajje ṭhitā honti,",
  "anya-e0101n:705_8": "puttato ca upaṭṭhānaṃ paccāsīsanti,",
  "anya-e0101n:705_9": "kātabbameva.",
  "anya-e0101n:705_10": "Atha tesaṃ bhesajjaṃ natthi,",
  "anya-e0101n:705_11": "attano santakaṃ dātabbaṃ.",
  "anya-e0101n:705_12": "Asati bhikkhācariyāya pariyesitvāpi dātabbameva.",
  "anya-e0101n:705_13": "Bhātubhaginīnaṃ pana tesaṃ santakameva yojetvā dātabbaṃ.",
  "anya-e0101n:705_14": "Sace natthi attano santakaṃ tāvakālikaṃ datvā pacchā labhantena gaṇhitabbaṃ.",
  "anya-e0101n:705_15": "Alabhantena na codetabbā.",
  "anya-e0101n:705_16": "Aññātakassa bhaginisāmikassa bhesajjaṃ neva kātuṃ na dātuṃ vaṭṭati.",
  "anya-e0101n:705_17": "“Tuyhaṃ sāmikassa dehī”ti vatvā pana bhaginiyā dātabbaṃ.",
  "anya-e0101n:705_18": "Bhātujāyāyapi eseva nayo.",
  "anya-e0101n:705_19": "Tesaṃ pana puttā imassa ñātakā evāti tesaṃ kātuṃ vaṭṭatīti.",
  "anya-e0101n:706_0": "Ābādhoti yokoci rogo.",
  "anya-e0101n:706_1": "So bādhayamāno palibodho hoti,",
  "anya-e0101n:706_2": "tasmā bhesajjakaraṇena upacchinditabbo.",
  "anya-e0101n:706_3": "Sace pana katipāhaṃ bhesajjaṃ karontassapi na vūpasammati,",
  "anya-e0101n:706_4": "nāhaṃ tuyhaṃ dāso,",
  "anya-e0101n:706_5": "na bhaṭako,",
  "anya-e0101n:706_6": "taṃyeva hi posento anamatagge saṃsāravaṭṭe dukkhaṃ pattoti attabhāvaṃ garahitvā samaṇadhammo kātabboti.",
  "anya-e0101n:707_0": "Ganthoti pariyattiharaṇaṃ.",
  "anya-e0101n:707_1": "Taṃ sajjhāyādīhi niccabyāvaṭassa palibodho hoti,",
  "anya-e0101n:707_2": "na itarassa.",
  "anya-e0101n:707_3": "Tatrimāni vatthūni –",
  "anya-e0101n:708_0": "Majjhimabhāṇakadevatthero kira malayavāsidevattherassa santikaṃ gantvā kammaṭṭhānaṃ yāci.",
  "anya-e0101n:708_1": "Thero kīdisosi, āvuso,",
  "anya-e0101n:708_2": "pariyattiyanti pucchi.",
  "anya-e0101n:708_3": "Majjhimo me, bhante, paguṇoti. Āvuso,",
  "anya-e0101n:708_4": "majjhimo nāmeso dupparihāro,",
  "anya-e0101n:708_5": "mūlapaṇṇāsaṃ sajjhāyantassa majjhimapaṇṇāsako āgacchati,",
  "anya-e0101n:708_6": "taṃ sajjhāyantassa uparipaṇṇāsako.",
  "anya-e0101n:708_7": "Kuto tuyhaṃ kammaṭṭhānanti? Bhante,",
  "anya-e0101n:708_8": "tumhākaṃ santike kammaṭṭhānaṃ labhitvā puna na olokessāmīti kammaṭṭhānaṃ gahetvā ekūnavīsativassāni sajjhāyaṃ",
  "anya-e0101n:708_9": "akatvā vīsatime vasse arahattaṃ patvā sajjhāyatthāya āgatānaṃ bhikkhūnaṃ “vīsati me, āvuso,",
  "anya-e0101n:708_10": "vassāni pariyattiṃ anolokentassa,",
  "anya-e0101n:708_11": "apica kho kataparicayo ahamettha ārabhathā”ti vatvā ādito paṭṭhāya yāva pariyosānā ekabyañjanepissa kaṅkhā nāhosi.",
  "anya-e0101n:709_0": "Karuḷiyagirivāsīnāgattheropi aṭṭhārasavassāni pariyattiṃ chaḍḍetvā bhikkhūnaṃ dhātukathaṃ uddisi.",
  "anya-e0101n:709_1": "Tesaṃ gāmavāsikattherehi saddhiṃ saṃsandentānaṃ ekapañhopi uppaṭipāṭiyā āgato nāhosi.",
  "anya-e0101n:710_0": "Mahāvihārepi tipiṭakacūḷābhayatthero nāma aṭṭhakathaṃ anuggahetvāva pañcanikāyamaṇḍale tīṇi piṭakāni parivattessāmīti suvaṇṇabheriṃ paharāpesi.",
  "anya-e0101n:710_1": "Bhikkhusaṅgho katamācariyānaṃ uggaho,",
  "anya-e0101n:710_2": "attano ācariyuggahaññeva vadatu,",
  "anya-e0101n:710_3": "itarathā vattuṃ na demāti āha.",
  "anya-e0101n:710_4": "Upajjhāyopi naṃ attano upaṭṭhānamāgataṃ pucchi “tvamāvuso,",
  "anya-e0101n:710_5": "bheriṃ paharāpesī”ti? Āma, bhante.",
  "anya-e0101n:710_6": "Kiṃ kāraṇāti?",
  "anya-e0101n:710_7": "Pariyattiṃ, bhante,",
  "anya-e0101n:710_8": "parivattessāmīti.",
  "anya-e0101n:710_9": "Āvuso abhaya,",
  "anya-e0101n:710_10": "ācariyā idaṃ padaṃ kathaṃ vadantīti?",
  "anya-e0101n:710_11": "Evaṃ vadanti, bhanteti.",
  "anya-e0101n:710_12": "Thero hunti paṭibāhi.",
  "anya-e0101n:710_13": "Puna so aññena aññena pariyāyena evaṃ vadanti bhanteti tikkhattuṃ āha.",
  "anya-e0101n:710_14": "Thero sabbaṃ hunti paṭibāhitvā “āvuso,",
  "anya-e0101n:710_15": "tayā paṭhamaṃ kathito eva ācariyamaggo,",
  "anya-e0101n:710_16": "ācariyamukhato pana anuggahitattā ‘evaṃ ācariyā vadantī’ti saṇṭhātuṃ nāsakkhi.",
  "anya-e0101n:710_17": "Gaccha attano ācariyānaṃ santike suṇāhī”ti. Kuhiṃ, bhante,",
  "anya-e0101n:710_18": "gacchāmīti?",
  "anya-e0101n:710_19": "Gaṅgāya parato rohaṇajanapade tulādhārapabbatavihāre sabbapariyattiko mahādhammarakkhitatthero nāma vasati,",
  "anya-e0101n:710_20": "tassa santikaṃ gacchāti. Sādhu,",
  "anya-e0101n:710_21": "bhanteti theraṃ vanditvā pañcahi bhikkhusatehi saddhiṃ therassa santikaṃ gantvā vanditvā nisīdi.",
  "anya-e0101n:710_22": "Thero kasmā āgatosīti pucchi.",
  "anya-e0101n:710_23": "Dhammaṃ sotuṃ, bhanteti.",
  "anya-e0101n:710_24": "Āvuso abhaya,",
  "anya-e0101n:710_25": "dīghamajjhimesu maṃ kālena kālaṃ pucchanti.",
  "anya-e0101n:710_26": "Avasesaṃ pana me tiṃsamattāni vassāni na olokitapubbaṃ.",
  "anya-e0101n:710_27": "Apica tvaṃ rattiṃ mama santike parivattehi.",
  "anya-e0101n:710_28": "Ahaṃ te divā kathayissāmīti. So sādhu,",
  "anya-e0101n:710_29": "bhanteti tathā akāsi.",
  "anya-e0101n:710_30": "Pariveṇadvāre mahāmaṇḍapaṃ kāretvā gāmavāsino divase divase dhammassavanatthāya āgacchanti.",
  "anya-e0101n:710_31": "Thero rattiṃ parivatti.",
  "anya-e0101n:710_32": "Taṃ divā kathayanto anupubbena desanaṃ niṭṭhapetvā abhayattherassa santike taṭṭikāya nisīditvā “āvuso,",
  "anya-e0101n:710_33": "mayhaṃ kammaṭṭhānaṃ kathehī”ti āha. Bhante,",
  "anya-e0101n:710_34": "kiṃ bhaṇatha,",
  "anya-e0101n:710_35": "nanu mayā tumhākameva santike sutaṃ?",
  "anya-e0101n:710_36": "Kimahaṃ tumhehi aññātaṃ kathessāmīti?",
  "anya-e0101n:710_37": "Tato naṃ thero añño esa, āvuso,",
  "anya-e0101n:710_38": "gatakassa maggo nāmāti āha.",
  "anya-e0101n:710_39": "Abhayathero kira tadā sotāpanno hoti.",
  "anya-e0101n:710_40": "Athassa so kammaṭṭhānaṃ datvā āgantvā lohapāsāde dhammaṃ parivattento thero parinibbutoti assosi.",
  "anya-e0101n:710_41": "Sutvā “āharathāvuso,",
  "anya-e0101n:710_42": "cīvara”nti cīvaraṃ pārupitvā “anucchaviko, āvuso,",
  "anya-e0101n:710_43": "amhākaṃ ācariyassa arahattamaggo.",
  "anya-e0101n:710_44": "Ācariyo no, āvuso,",
  "anya-e0101n:710_45": "uju ājānīyo.",
  "anya-e0101n:710_46": "So attano dhammantevāsikassa santike taṭṭikāya nisīditvā ‘mayhaṃ kammaṭṭhānaṃ kathehī’ti āha.",
  "anya-e0101n:710_47": "Anucchaviko, āvuso,",
  "anya-e0101n:710_48": "therassa arahattamaggo”ti.",
  "anya-e0101n:710_49": "Evarūpānaṃ gantho palibodho na hotīti.",
  "anya-e0101n:711_0": "Iddhīti pothujjanikā iddhi.",
  "anya-e0101n:711_1": "Sā hi uttānaseyyakadārako viya taruṇasassaṃ viya ca dupparihārā hoti.",
  "anya-e0101n:711_2": "Appamattakeneva bhijjati.",
  "anya-e0101n:711_3": "Sā pana vipassanāya palibodho hoti,",
  "anya-e0101n:711_4": "na samādhissa,",
  "anya-e0101n:711_5": "samādhiṃ patvā pattabbato.",
  "anya-e0101n:711_6": "Tasmā vipassanatthikena iddhipalibodho upacchinditabbo,",
  "anya-e0101n:711_7": "itarena avasesāti ayaṃ tāva palibodhakathāya vitthāro.",
  "anya-e0101n:712_0": "Kammaṭṭhānadāyakavaṇṇanā",
  "anya-e0101n:713_0": "42.",
  "anya-e0101n:713_1": "Kammaṭṭhānadāyakaṃ kalyāṇamittaṃ upasaṅkamitvāti ettha pana duvidhaṃ kammaṭṭhānaṃ sabbatthakakammaṭṭhānaṃ pārihāriyakammaṭṭhānañca.",
  "anya-e0101n:713_2": "Tattha sabbatthakakammaṭṭhānaṃ nāma bhikkhusaṅghādīsu mettā maraṇassati ca.",
  "anya-e0101n:713_3": "Asubhasaññātipi eke.",
  "anya-e0101n:714_0": "Kammaṭṭhānikena hi bhikkhunā paṭhamaṃ tāva paricchinditvā sīmaṭṭhakabhikkhusaṅghe sukhitā hontu abyāpajjāti mettā bhāvetabbā.",
  "anya-e0101n:714_1": "Tato sīmaṭṭhakadevatāsu.",
  "anya-e0101n:714_2": "Tato gocaragāmamhi issarajane.",
  "anya-e0101n:714_3": "Tato tattha manusse upādāya sabbasattesu.",
  "anya-e0101n:714_4": "So hi bhikkhusaṅghe mettāya sahavāsīnaṃ muducittataṃ janeti.",
  "anya-e0101n:714_5": "Athassa te sukhasaṃvāsā honti.",
  "anya-e0101n:714_6": "Sīmaṭṭhakadevatāsu mettāya mudukatacittāhi devatāhi dhammikāya rakkhāya susaṃvihitarakkho hoti.",
  "anya-e0101n:714_7": "Gocaragāmamhi issarajane mettāya mudukatacittasantānehi issarehi dhammikāya rakkhāya surakkhitaparikkhāro hoti.",
  "anya-e0101n:714_8": "Tattha manussesu mettāya pasāditacittehi tehi aparibhūto hutvā vicarati.",
  "anya-e0101n:714_9": "Sabbasattesu mettāya sabbattha appaṭihatacāro hoti.",
  "anya-e0101n:714_10": "Maraṇassatiyā pana avassaṃ mayā maritabbanti cintento anesanaṃ pahāya uparūpari vaḍḍhamānasaṃvego anolīnavuttiko hoti.",
  "anya-e0101n:714_11": "Asubhasaññāparicitacittassa panassa dibbānipi ārammaṇāni lobhavasena cittaṃ na pariyādiyanti.",
  "anya-e0101n:715_0": "Evaṃ bahūpakārattā sabbattha atthayitabbaṃ icchitabbanti ca adhippetassa yogānuyogakammassa ṭhānañcāti sabbatthakakammaṭṭhānanti vuccati.",
  "anya-e0101n:716_0": "Cattālīsāya pana kammaṭṭhānesu yaṃ yassa cariyānukūlaṃ,",
  "anya-e0101n:716_1": "taṃ tassa niccaṃ pariharitabbattā uparimassa ca uparimassa bhāvanākammassa padaṭṭhānattā pārihāriyakammaṭṭhānanti vuccati.",
  "anya-e0101n:716_2": "Iti imaṃ duvidhampi kammaṭṭhānaṃ yo deti,",
  "anya-e0101n:716_3": "ayaṃ kammaṭṭhānadāyako nāma.",
  "anya-e0101n:716_4": "Taṃ kammaṭṭhānadāyakaṃ.",
  "anya-e0101n:717_0": "Kalyāṇamittanti –",
  "anya-e0101n:718_0": "Piyo garu bhāvanīyo, vattā ca vacanakkhamo;",
  "anya-e0101n:719_0": "Gambhīrañca kathaṃ kattā, no caṭṭhāne niyojakoti. ;",
  "anya-e0101n:720_0": "Evamādiguṇasamannāgataṃ ekantena hitesiṃ vuddhipakkhe ṭhitaṃ kalyāṇamittaṃ.",
  "anya-e0101n:721_0": "“Mamaṃ hi, ānanda,",
  "anya-e0101n:721_1": "kalyāṇamittaṃ āgamma jātidhammā sattā jātiyā parimuccantī”ti ādivacanato pana sammāsambuddhoyeva sabbākārasampanno kalyāṇamitto.",
  "anya-e0101n:721_2": "Tasmā tasmiṃ sati tasseva bhagavato santike gahitakammaṭṭhānaṃ sugahitaṃ hoti.",
  "anya-e0101n:721_3": "Parinibbute pana tasmiṃ asītiyā mahāsāvakesu yo dharati,",
  "anya-e0101n:721_4": "tassa santike gahetuṃ vaṭṭati.",
  "anya-e0101n:721_5": "Tasmiṃ asati yaṃ kammaṭṭhānaṃ gahetukāmo hoti,",
  "anya-e0101n:721_6": "tasseva vasena catukkapañcakajjhānāni nibbattetvā jhānapadaṭṭhānaṃ vipassanaṃ vaḍḍhetvā āsavakkhayappattassa khīṇāsavassa santike gahetabbaṃ.",
  "anya-e0101n:722_0": "Kiṃ pana khīṇāsavo ahaṃ khīṇāsavoti attānaṃ pakāsetīti?",
  "anya-e0101n:722_1": "Kiṃ vattabbaṃ,",
  "anya-e0101n:722_2": "kārakabhāvaṃ hi jānitvā pakāseti.",
  "anya-e0101n:722_3": "Nanu assaguttatthero āraddhakammaṭṭhānassa bhikkhuno “kammaṭṭhānakārako aya”nti jānitvā ākāse cammakhaṇḍaṃ",
  "anya-e0101n:722_4": "paññāpetvā tattha pallaṅkena nisinno kammaṭṭhānaṃ kathesīti.",
  "anya-e0101n:723_0": "Tasmā sace khīṇāsavaṃ labhati,",
  "anya-e0101n:723_1": "iccetaṃ kusalaṃ,",
  "anya-e0101n:723_2": "no ce labhati,",
  "anya-e0101n:723_3": "anāgāmisakadāgāmisotāpannajhānalābhīputhujjanatipiṭakadharadvipiṭakadharaekapiṭakadharesu purimassa purimassa santike.",
  "anya-e0101n:723_4": "Ekapiṭakadharepi asati yassa ekasaṅgītipi aṭṭhakathāya saddhiṃ paguṇā,",
  "anya-e0101n:723_5": "ayañca lajjī hoti,",
  "anya-e0101n:723_6": "tassa santike gahetabbaṃ.",
  "anya-e0101n:723_7": "Evarūpo hi tantidharo vaṃsānurakkhako paveṇīpālako ācariyo ācariyamatikova hoti,",
  "anya-e0101n:723_8": "na attanomatiko hoti.",
  "anya-e0101n:723_9": "Teneva porāṇakattherā “lajjī rakkhissati lajjī rakkhissatī”ti tikkhattuṃ āhaṃsu.",
  "anya-e0101n:724_0": "Pubbe vuttakhīṇāsavādayo cettha attanā adhigatamaggameva ācikkhanti.",
  "anya-e0101n:724_1": "Bahussuto pana taṃ taṃ ācariyaṃ upasaṅkamitvā uggahaparipucchānaṃ visodhitattā ito cito ca suttañca kāraṇañca",
  "anya-e0101n:724_2": "sallakkhetvā sappāyāsappāyaṃ yojetvā gahanaṭṭhāne gacchanto mahāhatthī viya mahāmaggaṃ dassento kammaṭṭhānaṃ",
  "anya-e0101n:724_3": "kathessati.",
  "anya-e0101n:724_4": "Tasmā evarūpaṃ kammaṭṭhānadāyakaṃ kalyāṇamittaṃ upasaṅkamitvā tassa vattapaṭipattiṃ katvā kammaṭṭhānaṃ gahetabbaṃ.",
  "anya-e0101n:725_0": "Sace panetaṃ ekavihāreyeva labhati,",
  "anya-e0101n:725_1": "iccetaṃ kusalaṃ,",
  "anya-e0101n:725_2": "no ce labhati,",
  "anya-e0101n:725_3": "yattha so vasati,",
  "anya-e0101n:725_4": "tattha gantabbaṃ.",
  "anya-e0101n:725_5": "Gacchantena ca na dhotamakkhitehi pādehi upāhanā ārūhitvā chattaṃ gahetvā telanāḷimadhuphāṇitādīni gāhāpetvā antevāsikaparivutena gantabbaṃ.",
  "anya-e0101n:725_6": "Gamikavattaṃ pana pūretvā attano pattacīvaraṃ sayameva gahetvā antarāmagge yaṃ yaṃ vihāraṃ pavisati sabbattha",
  "anya-e0101n:725_7": "vattapaṭipattiṃ kurumānena sallahukaparikkhārena paramasallekhavuttinā hutvā gantabbaṃ.",
  "anya-e0101n:726_0": "Taṃ vihāraṃ pavisantena antarāmaggeyeva dantakaṭṭhaṃ kappiyaṃ kārāpetvā gahetvā pavisitabbaṃ,",
  "anya-e0101n:726_1": "na ca “muhuttaṃ vissametvā pādadhovanamakkhanādīni katvā ācariyassa santikaṃ gamissāmī”ti aññaṃ pariveṇaṃ pavisitabbaṃ. Kasmā?",
  "anya-e0101n:726_2": "Sace hissa tatra ācariyassa visabhāgā bhikkhū bhaveyyuṃ,",
  "anya-e0101n:726_3": "te āgamanakāraṇaṃ pucchitvā ācariyassa avaṇṇaṃ pakāsetvā “naṭṭhosi,",
  "anya-e0101n:726_4": "sace tassa santikaṃ āgato”ti vippaṭisāraṃ uppādeyyuṃ,",
  "anya-e0101n:726_5": "yena tatova paṭinivatteyya,",
  "anya-e0101n:726_6": "tasmā ācariyassa vasanaṭṭhānaṃ pucchitvā ujukaṃ tattheva gantabbaṃ.",
  "anya-e0101n:727_0": "Sace ācariyo daharataro hoti,",
  "anya-e0101n:727_1": "pattacīvarapaṭiggahaṇādīni na sāditabbāni.",
  "anya-e0101n:727_2": "Sace vuḍḍhataro hoti,",
  "anya-e0101n:727_3": "gantvā ācariyaṃ vanditvā ṭhātabbaṃ.",
  "anya-e0101n:727_4": "“Nikkhipāvuso,",
  "anya-e0101n:727_5": "pattacīvara”nti vuttena nikkhipitabbaṃ.",
  "anya-e0101n:727_6": "“Pānīyaṃ pivā”ti vuttena sace icchati pātabbaṃ.",
  "anya-e0101n:727_7": "“Pāde dhovāhī”ti vuttena na tāva pādā dhovitabbā.",
  "anya-e0101n:727_8": "Sace hi ācariyena ābhataṃ udakaṃ bhaveyya,",
  "anya-e0101n:727_9": "na sāruppaṃ siyā.",
  "anya-e0101n:727_10": "“Dhovāhāvuso,",
  "anya-e0101n:727_11": "na mayā ābhataṃ,",
  "anya-e0101n:727_12": "aññehi ābhata”nti vuttena pana yattha ācariyo na passati,",
  "anya-e0101n:727_13": "evarūpe paṭicchanne vā okāse,",
  "anya-e0101n:727_14": "abbhokāse vihārassāpi vā ekamante nisīditvā pādā dhovitabbā.",
  "anya-e0101n:728_0": "Sace ācariyo telanāḷiṃ āharati uṭṭhahitvā ubhohi hatthehi sakkaccaṃ gahetabbā.",
  "anya-e0101n:728_1": "Sace hi na gaṇheyya,",
  "anya-e0101n:728_2": "“ayaṃ bhikkhu ito eva paṭṭhāya sambhogaṃ kopetī”ti ācariyassa aññathattaṃ bhaveyya.",
  "anya-e0101n:728_3": "Gahetvā pana na āditova pādā makkhetabbā.",
  "anya-e0101n:728_4": "Sace hi taṃ ācariyassa gattabbhañjanatelaṃ bhaveyya,",
  "anya-e0101n:728_5": "na sāruppaṃ siyā.",
  "anya-e0101n:728_6": "Tasmā sīsaṃ makkhetvā khandhādīni makkhetabbāni.",
  "anya-e0101n:728_7": "“Sabbapārihāriyatelamidaṃ, āvuso,",
  "anya-e0101n:728_8": "pādepi makkhehī”ti vuttena pana thokaṃ sīse katvā pāde makkhetvā “imaṃ telanāḷiṃ ṭhapemi,",
  "anya-e0101n:728_9": "bhante”ti vatvā ācariye gaṇhante dātabbā.",
  "anya-e0101n:729_0": "Āgatadivasato paṭṭhāya kammaṭṭhānaṃ me, bhante,",
  "anya-e0101n:729_1": "kathetha iccevaṃ na vattabbaṃ.",
  "anya-e0101n:729_2": "Dutiyadivasato pana paṭṭhāya sace ācariyassa pakatiupaṭṭhāko atthi,",
  "anya-e0101n:729_3": "taṃ yācitvā vattaṃ kātabbaṃ.",
  "anya-e0101n:729_4": "Sace yācitopi na deti,",
  "anya-e0101n:729_5": "okāse laddheyeva kātabbaṃ.",
  "anya-e0101n:729_6": "Karontena khuddakamajjhimamahantāni tīṇi dantakaṭṭhāni upanāmetabbāni.",
  "anya-e0101n:729_7": "Sītaṃ uṇhanti duvidhaṃ mukhadhovanaudakañca nhānodakañca paṭiyādetabbaṃ.",
  "anya-e0101n:729_8": "Tato yaṃ ācariyo tīṇi divasāni paribhuñjati,",
  "anya-e0101n:729_9": "tādisameva niccaṃ upanāmetabbaṃ.",
  "anya-e0101n:729_10": "Niyamaṃ akatvā yaṃ vā taṃ vā paribhuñjantassa yathāladdhaṃ upanāmetabbaṃ.",
  "anya-e0101n:729_11": "Kiṃ bahunā vuttena?",
  "anya-e0101n:729_12": "Yaṃ taṃ bhagavatā “antevāsikena,",
  "anya-e0101n:729_13": "bhikkhave,",
  "anya-e0101n:729_14": "ācariyamhi sammā vattitabbaṃ.",
  "anya-e0101n:729_15": "Tatrāyaṃ sammā vattanā,",
  "anya-e0101n:729_16": "kālasseva uṭṭhāya upāhanā omuñcitvā ekaṃsaṃ uttarāsaṅgaṃ karitvā dantakaṭṭhaṃ dātabbaṃ,",
  "anya-e0101n:729_17": "mukhodakaṃ dātabbaṃ,",
  "anya-e0101n:729_18": "āsanaṃ paññapetabbaṃ.",
  "anya-e0101n:729_19": "Sace yāgu hoti,",
  "anya-e0101n:729_20": "bhājanaṃ dhovitvā yāgu upanāmetabbā”ti ādikaṃ khandhake sammāvattaṃ paññattaṃ,",
  "anya-e0101n:729_21": "taṃ sabbampi kātabbaṃ.",
  "anya-e0101n:730_0": "Evaṃ vattasampattiyā garuṃ ārādhayamānena sāyaṃ vanditvā yāhīti vissajjitena gantabbaṃ,",
  "anya-e0101n:730_1": "yadā so kissāgatosīti pucchati,",
  "anya-e0101n:730_2": "tadā āgamanakāraṇaṃ kathetabbaṃ.",
  "anya-e0101n:730_3": "Sace so neva pucchati,",
  "anya-e0101n:730_4": "vattaṃ pana sādiyati,",
  "anya-e0101n:730_5": "dasāhe vā pakkhe vā vītivatte ekadivasaṃ vissajjitenāpi agantvā okāsaṃ kāretvā āgamanakāraṇaṃ ārocetabbaṃ.",
  "anya-e0101n:730_6": "Akāle vā gantvā kimatthamāgatosīti puṭṭhena ārocetabbaṃ.",
  "anya-e0101n:730_7": "Sace so pātova āgacchāti vadati,",
  "anya-e0101n:730_8": "pātova gantabbaṃ.",
  "anya-e0101n:731_0": "Sace panassa tāya velāya pittābādhena vā kucchi pariḍayhati,",
  "anya-e0101n:731_1": "aggimandatāya vā bhattaṃ na jīrati,",
  "anya-e0101n:731_2": "añño vā koci rogo bādhati,",
  "anya-e0101n:731_3": "taṃ yathābhūtaṃ āvikatvā attano sappāyavelaṃ ārocetvā tāya velāya upasaṅkamitabbaṃ.",
  "anya-e0101n:731_4": "Asappāyavelāya hi vuccamānampi kammaṭṭhānaṃ na sakkā hoti manasikātunti.",
  "anya-e0101n:731_5": "Ayaṃ kammaṭṭhānadāyakaṃ kalyāṇamittaṃ upasaṅkamitvāti ettha vitthāro.",
  "anya-e0101n:732_0": "Cariyāvaṇṇanā",
  "anya-e0101n:733_0": "43.",
  "anya-e0101n:733_1": "Idāni attano cariyānukūlanti ettha cariyāti cha cariyā rāgacariyā,",
  "anya-e0101n:733_2": "dosacariyā,",
  "anya-e0101n:733_3": "mohacariyā,",
  "anya-e0101n:733_4": "saddhācariyā,",
  "anya-e0101n:733_5": "buddhicariyā,",
  "anya-e0101n:733_6": "vitakkacariyāti.",
  "anya-e0101n:733_7": "Keci pana rāgādīnaṃ saṃsaggasannipātavasena aparāpi catasso,",
  "anya-e0101n:733_8": "tathā saddhādīnanti imāhi aṭṭhahi saddhiṃ cuddasa icchanti.",
  "anya-e0101n:733_9": "Evaṃ pana bhede vuccamāne rāgādīnaṃ saddhādīhipi saṃsaggaṃ katvā anekā cariyā honti,",
  "anya-e0101n:733_10": "tasmā saṅkhepena chaḷeva cariyā veditabbā. Cariyā, pakati,",
  "anya-e0101n:733_11": "ussannatāti atthato ekaṃ.",
  "anya-e0101n:733_12": "Tāsaṃ vasena chaḷeva puggalā honti rāgacarito,",
  "anya-e0101n:733_13": "dosacarito,",
  "anya-e0101n:733_14": "mohacarito,",
  "anya-e0101n:733_15": "saddhācarito,",
  "anya-e0101n:733_16": "buddhicarito,",
  "anya-e0101n:733_17": "vitakkacaritoti.",
  "anya-e0101n:734_0": "Tattha yasmā rāgacaritassa kusalappavattisamaye saddhā balavatī hoti,",
  "anya-e0101n:734_1": "rāgassa āsannaguṇattā.",
  "anya-e0101n:734_2": "Yathā hi akusalapakkhe rāgo siniddho nātilūkho,",
  "anya-e0101n:734_3": "evaṃ kusalapakkhe saddhā.",
  "anya-e0101n:734_4": "Yathā rāgo vatthukāme pariyesati,",
  "anya-e0101n:734_5": "evaṃ saddhā sīlādiguṇe.",
  "anya-e0101n:734_6": "Yathā rāgo ahitaṃ na pariccajati,",
  "anya-e0101n:734_7": "evaṃ saddhā hitaṃ na pariccajati,",
  "anya-e0101n:734_8": "tasmā rāgacaritassa saddhācarito sabhāgo.",
  "anya-e0101n:735_0": "Yasmā pana dosacaritassa kusalappavattisamaye paññā balavatī hoti,",
  "anya-e0101n:735_1": "dosassa āsannaguṇattā.",
  "anya-e0101n:735_2": "Yathā hi akusalapakkhe doso nissineho na ārammaṇaṃ allīyati,",
  "anya-e0101n:735_3": "evaṃ kusalapakkhe paññā.",
  "anya-e0101n:735_4": "Yathā ca doso abhūtampi dosameva pariyesati,",
  "anya-e0101n:735_5": "evaṃ paññā bhūtaṃ dosameva.",
  "anya-e0101n:735_6": "Yathā doso sattaparivajjanākārena pavattati,",
  "anya-e0101n:735_7": "evaṃ paññā saṅkhāraparivajjanākārena,",
  "anya-e0101n:735_8": "tasmā dosacaritassa buddhicarito sabhāgo.",
  "anya-e0101n:736_0": "Yasmā pana mohacaritassa anuppannānaṃ kusalānaṃ dhammānaṃ uppādāya vāyamamānassa yebhuyyena antarāyakarā vitakkā uppajjanti,",
  "anya-e0101n:736_1": "mohassa āsannalakkhaṇattā.",
  "anya-e0101n:736_2": "Yathā hi moho paribyākulatāya anavaṭṭhito,",
  "anya-e0101n:736_3": "evaṃ vitakko nānappakāravitakkanatāya.",
  "anya-e0101n:736_4": "Yathā ca moho apariyogāhaṇatāya cañcalo.",
  "anya-e0101n:736_5": "Tathā vitakko lahuparikappanatāya,",
  "anya-e0101n:736_6": "tasmā mohacaritassa vitakkacarito sabhāgoti.",
  "anya-e0101n:737_0": "Apare taṇhāmānadiṭṭhivasena aparāpi tisso cariyā vadanti.",
  "anya-e0101n:737_1": "Tattha taṇhā rāgoyeva,",
  "anya-e0101n:737_2": "māno ca taṃsampayuttoti tadubhayaṃ rāgacariyaṃ nātivattati.",
  "anya-e0101n:737_3": "Mohanidānattā ca diṭṭhiyā diṭṭhicariyā mohacariyameva anupatati.",
  "anya-e0101n:738_0": "44.",
  "anya-e0101n:738_1": "Tā panetā cariyā kinnidānā?",
  "anya-e0101n:738_2": "Kathañca jānitabbaṃ “ayaṃ puggalo rāgacarito,",
  "anya-e0101n:738_3": "ayaṃ puggalo dosādīsu aññataracarito”ti?",
  "anya-e0101n:738_4": "Kiṃ caritassa puggalassa kiṃ sappāyanti?",
  "anya-e0101n:739_0": "Tatra purimā tāva tisso cariyā pubbāciṇṇanidānā,",
  "anya-e0101n:739_1": "dhātudosanidānā cāti ekacce vadanti.",
  "anya-e0101n:739_2": "Pubbe kira iṭṭhappayogasubhakammabahulo rāgacarito hoti,",
  "anya-e0101n:739_3": "saggā vā cavitvā idhūpapanno.",
  "anya-e0101n:739_4": "Pubbe chedanavadhabandhanaverakammabahulo dosacarito hoti,",
  "anya-e0101n:739_5": "nirayanāgayonīhi vā cavitvā idhūpapanno.",
  "anya-e0101n:739_6": "Pubbe majjapānabahulo sutaparipucchāvihīno ca mohacarito hoti,",
  "anya-e0101n:739_7": "tiracchānayoniyā vā cavitvā idhūpapannoti evaṃ pubbāciṇṇanidānāti vadanti.",
  "anya-e0101n:739_8": "Dvinnaṃ pana dhātūnaṃ ussannattā puggalo mohacarito hoti pathavīdhātuyā ca āpodhātuyā ca.",
  "anya-e0101n:739_9": "Itarāsaṃ dvinnaṃ ussannattā dosacarito.",
  "anya-e0101n:739_10": "Sabbāsaṃ samattā pana rāgacaritoti.",
  "anya-e0101n:739_11": "Dosesu ca semhādhiko rāgacarito hoti.",
  "anya-e0101n:739_12": "Vātādhiko mohacarito.",
  "anya-e0101n:739_13": "Semhādhiko vā mohacarito.",
  "anya-e0101n:739_14": "Vātādhiko rāgacaritoti evaṃ dhātudosanidānāti vadanti.",
  "anya-e0101n:740_0": "Tattha yasmā pubbe iṭṭhappayogasubhakammabahulāpi saggā cavitvā idhūpapannāpi ca na sabbe rāgacaritāyeva honti,",
  "anya-e0101n:740_1": "na itare vā dosamohacaritā.",
  "anya-e0101n:740_2": "Evaṃ dhātūnañca yathāvutteneva nayena ussadaniyamo nāma natthi.",
  "anya-e0101n:740_3": "Dosaniyame ca rāgamohadvayameva vuttaṃ,",
  "anya-e0101n:740_4": "tampi ca pubbāparaviruddhameva.",
  "anya-e0101n:740_5": "Saddhācariyādīsu ca ekissāpi nidānaṃ na vuttameva.",
  "anya-e0101n:740_6": "Tasmā sabbametaṃ aparicchinnavacanaṃ.",
  "anya-e0101n:741_0": "Ayaṃ panettha aṭṭhakathācariyānaṃ matānusārena vinicchayo,",
  "anya-e0101n:741_1": "vuttañhetaṃ ussadakittane “ime sattā pubbahetuniyāmena lobhussadā dosussadā mohussadā alobhussadā adosussadā amohussadā ca honti.",
  "anya-e0101n:742_0": "Yassa hi kammāyūhanakkhaṇe lobho balavā hoti alobho mando,",
  "anya-e0101n:742_1": "adosāmohā balavanto dosamohā mandā,",
  "anya-e0101n:742_2": "tassa mando alobho lobhaṃ pariyādātuṃ na sakkoti.",
  "anya-e0101n:742_3": "Adosāmohā pana balavanto dosamohe pariyādātuṃ sakkoti.",
  "anya-e0101n:742_4": "Tasmā so tena kammena dinnapaṭisandhivasena nibbatto luddho hoti sukhasīlo akkodhano paññavā vajirūpamañāṇo.",
  "anya-e0101n:743_0": "Yassa pana kammāyūhanakkhaṇe lobhadosā balavanto honti alobhādosā mandā,",
  "anya-e0101n:743_1": "amoho balavā moho mando,",
  "anya-e0101n:743_2": "so purimanayeneva luddho ceva hoti duṭṭho ca.",
  "anya-e0101n:743_3": "Paññavā pana hoti vajirūpamañāṇo dattābhayatthero viya.",
  "anya-e0101n:744_0": "Yassa kammāyūhanakkhaṇe lobhādosamohā balavanto honti itare mandā,",
  "anya-e0101n:744_1": "so purimanayeneva luddho ceva hoti dandho ca,",
  "anya-e0101n:744_2": "sīlako pana hoti akkodhano (bākulatthero viya).",
  "anya-e0101n:745_0": "Tathā yassa kammāyūhanakkhaṇe tayopi lobhadosamohā balavanto honti alobhādayo mandā,",
  "anya-e0101n:745_1": "so purimanayeneva luddho ceva hoti duṭṭho ca mūḷho ca.",
  "anya-e0101n:746_0": "Yassa pana kammāyūhanakkhaṇe alobhadosamohā balavanto honti itare mandā,",
  "anya-e0101n:746_1": "so purimanayeneva aluddho appakileso hoti dibbārammaṇampi disvā niccalo,",
  "anya-e0101n:746_2": "duṭṭho pana hoti dandhapañño ca.",
  "anya-e0101n:747_0": "Yassa pana kammāyūhanakkhaṇe alobhādosamohā balavanto honti itare mandā,",
  "anya-e0101n:747_1": "so purimanayeneva aluddho ceva hoti aduṭṭho sīlako ca,",
  "anya-e0101n:747_2": "dandho pana hoti.",
  "anya-e0101n:748_0": "Tathā yassa kammāyūhanakkhaṇe alobhadosāmohā balavanto honti itare mandā,",
  "anya-e0101n:748_1": "so purimanayeneva aluddho ceva hoti paññavā ca,",
  "anya-e0101n:748_2": "duṭṭho ca pana hoti kodhano.",
  "anya-e0101n:749_0": "Yassa pana kammāyūhanakkhaṇe tayopi alobhādosāmohā balavanto honti lobhādayo mandā,",
  "anya-e0101n:749_1": "so purimanayeneva mahāsaṅgharakkhitatthero viya aluddho aduṭṭho paññavā ca hotī”ti.",
  "anya-e0101n:750_0": "Ettha ca yo luddhoti vutto,",
  "anya-e0101n:750_1": "ayaṃ rāgacarito.",
  "anya-e0101n:750_2": "Duṭṭhadandhā dosamohacaritā.",
  "anya-e0101n:750_3": "Paññavā buddhicarito.",
  "anya-e0101n:750_4": "Aluddhaaduṭṭhā pasannapakatitāya saddhācaritā.",
  "anya-e0101n:750_5": "Yathā vā amohaparivārena kammunā nibbatto buddhicarito,",
  "anya-e0101n:750_6": "evaṃ balavasaddhāparivārena kammunā nibbatto saddhācarito.",
  "anya-e0101n:750_7": "Kāmavitakkādiparivārena kammunā nibbatto vitakkacarito.",
  "anya-e0101n:750_8": "Lobhādinā vomissaparivārena kammunā nibbatto vomissacaritoti.",
  "anya-e0101n:750_9": "Evaṃ lobhādīsu aññataraññataraparivāraṃ paṭisandhijanakaṃ kammaṃ cariyānaṃ nidānanti veditabbaṃ.",
  "anya-e0101n:751_0": "45. Yaṃ pana vuttaṃ kathañca jānitabbaṃ ayaṃ puggalo rāgacaritotiādi. Tatrāyaṃ nayo.",
  "anya-e0101n:752_0": "Iriyāpathato kiccā, bhojanā dassanādito;",
  "anya-e0101n:753_0": "Dhammappavattito ceva, cariyāyo vibhāvayeti.",
  "anya-e0101n:754_0": "Tattha iriyāpathatoti rāgacarito hi pakatigamanena gacchanto cāturiyena gacchati,",
  "anya-e0101n:754_1": "saṇikaṃ pādaṃ nikkhipati,",
  "anya-e0101n:754_2": "samaṃ nikkhipati,",
  "anya-e0101n:754_3": "samaṃ uddharati,",
  "anya-e0101n:754_4": "ukkuṭikañcassa padaṃ hoti.",
  "anya-e0101n:754_5": "Dosacarito pādaggehi khaṇanto viya gacchati,",
  "anya-e0101n:754_6": "sahasā pādaṃ nikkhipati,",
  "anya-e0101n:754_7": "sahasā uddharati,",
  "anya-e0101n:754_8": "anukaḍḍhitañcassa padaṃ hoti.",
  "anya-e0101n:754_9": "Mohacarito paribyākulāya gatiyā gacchati,",
  "anya-e0101n:754_10": "chambhito viya padaṃ nikkhipati,",
  "anya-e0101n:754_11": "chambhito viya uddharati,",
  "anya-e0101n:754_12": "sahasānupīḷitañcassa padaṃ hoti.",
  "anya-e0101n:754_13": "Vuttampi cetaṃ māgaṇḍiyasuttuppattiyaṃ –",
  "anya-e0101n:755_0": "“Rattassa hi ukkuṭikaṃ padaṃ bhave,",
  "anya-e0101n:756_0": "Duṭṭhassa hoti anukaḍḍhitaṃ padaṃ;",
  "anya-e0101n:757_0": "Mūḷhassa hoti sahasānupīḷitaṃ,",
  "anya-e0101n:758_0": "Vivaṭṭacchadassa idamīdisaṃ pada”nti.",
  "anya-e0101n:759_0": "Ṭhānampi rāgacaritassa pāsādikaṃ hoti madhurākāraṃ,",
  "anya-e0101n:759_1": "dosacaritassa thaddhākāraṃ,",
  "anya-e0101n:759_2": "mohacaritassa ākulākāraṃ.",
  "anya-e0101n:759_3": "Nisajjāyapi eseva nayo.",
  "anya-e0101n:759_4": "Rāgacarito ca ataramāno samaṃ seyyaṃ paññapetvā saṇikaṃ nipajjitvā aṅgapaccaṅgāni samodhāya pāsādikena ākārena sayati,",
  "anya-e0101n:759_5": "vuṭṭhāpiyamāno ca sīghaṃ avuṭṭhāya saṅkito viya saṇikaṃ paṭivacanaṃ deti.",
  "anya-e0101n:759_6": "Dosacarito taramāno yathā vā tathā vā seyyaṃ paññapetvā pakkhittakāyo bhākuṭiṃ katvā sayati,",
  "anya-e0101n:759_7": "vuṭṭhāpiyamāno ca sīghaṃ vuṭṭhāya kupito viya paṭivacanaṃ deti.",
  "anya-e0101n:759_8": "Mohacarito dussaṇṭhānaṃ seyyaṃ paññapetvā vikkhittakāyo bahulaṃ adhomukho sayati,",
  "anya-e0101n:759_9": "vuṭṭhāpiyamāno ca huṅkāraṃ karonto dandhaṃ vuṭṭhāti.",
  "anya-e0101n:759_10": "Saddhācaritādayo pana yasmā rāgacaritādīnaṃ sabhāgā,",
  "anya-e0101n:759_11": "tasmā tesampi tādisova iriyāpatho hotīti.",
  "anya-e0101n:759_12": "Evaṃ tāva iriyāpathato cariyāyo vibhāvaye.",
  "anya-e0101n:760_0": "Kiccāti sammajjanādīsu ca kiccesu rāgacarito sādhukaṃ sammajjaniṃ gahetvā ataramāno vālikaṃ avippakiranto",
  "anya-e0101n:760_1": "sinduvārakusumasantharamiva santharanto suddhaṃ samaṃ sammajjati.",
  "anya-e0101n:760_2": "Dosacarito gāḷhaṃ sammajjaniṃ gahetvā taramānarūpo ubhato vālikaṃ ussārento kharena saddena asuddhaṃ visamaṃ sammajjati.",
  "anya-e0101n:760_3": "Mohacarito sithilaṃ sammajjaniṃ gahetvā samparivattakaṃ āḷolayamāno asuddhaṃ visamaṃ sammajjati.",
  "anya-e0101n:761_0": "Yathā sammajjane,",
  "anya-e0101n:761_1": "evaṃ cīvaradhovanarajanādīsupi sabbakiccesu nipuṇamadhurasamasakkaccakārī rāgacarito.",
  "anya-e0101n:761_2": "Gāḷhathaddhavisamakārī dosacarito.",
  "anya-e0101n:761_3": "Anipuṇabyākulavisamāparicchinnakārī mohacarito.",
  "anya-e0101n:761_4": "Cīvaradhāraṇampi ca rāgacaritassa nātigāḷhaṃ nātisithilaṃ hoti pāsādikaṃ parimaṇḍalaṃ.",
  "anya-e0101n:761_5": "Dosacaritassa atigāḷhaṃ aparimaṇḍalaṃ.",
  "anya-e0101n:761_6": "Mohacaritassa sithilaṃ paribyākulaṃ.",
  "anya-e0101n:761_7": "Saddhācaritādayo tesaṃyevānusārena veditabbā,",
  "anya-e0101n:761_8": "taṃ sabhāgattāti.",
  "anya-e0101n:761_9": "Evaṃ kiccato cariyāyo vibhāvaye.",
  "anya-e0101n:762_0": "Bhojanāti rāgacarito siniddhamadhurabhojanappiyo hoti,",
  "anya-e0101n:762_1": "bhuñjamāno ca nātimahantaṃ parimaṇḍalaṃ ālopaṃ katvā rasapaṭisaṃvedī ataramāno bhuñjati,",
  "anya-e0101n:762_2": "kiñcideva ca sāduṃ labhitvā somanassaṃ āpajjati.",
  "anya-e0101n:762_3": "Dosacarito lūkhaambilabhojanappiyo hoti,",
  "anya-e0101n:762_4": "bhuñjamāno ca mukhapūrakaṃ ālopaṃ katvā arasapaṭisaṃvedī taramāno bhuñjati,",
  "anya-e0101n:762_5": "kiñcideva ca asāduṃ labhitvā domanassaṃ āpajjati.",
  "anya-e0101n:762_6": "Mohacarito aniyataruciko hoti,",
  "anya-e0101n:762_7": "bhuñjamāno ca aparimaṇḍalaṃ parittaṃ ālopaṃ katvā bhājane chaḍḍento mukhaṃ makkhento vikkhittacitto taṃ taṃ vitakkento bhuñjati.",
  "anya-e0101n:762_8": "Saddhācaritādayopi tesaṃyevānusārena veditabbā,",
  "anya-e0101n:762_9": "taṃsabhāgattāti.",
  "anya-e0101n:762_10": "Evaṃ bhojanato cariyāyo vibhāvaye.",
  "anya-e0101n:763_0": "Dassanāditoti rāgacarito īsakampi manoramaṃ rūpaṃ disvā vimhayajāto viya ciraṃ oloketi,",
  "anya-e0101n:763_1": "parittepi guṇe sajjati,",
  "anya-e0101n:763_2": "bhūtampi dosaṃ na gaṇhāti,",
  "anya-e0101n:763_3": "pakkamantopi amuñcitukāmova hutvā sāpekkho pakkamati.",
  "anya-e0101n:763_4": "Dosacarito īsakampi amanoramaṃ rūpaṃ disvā kilantarūpo viya na ciraṃ oloketi,",
  "anya-e0101n:763_5": "parittepi dose paṭihaññati,",
  "anya-e0101n:763_6": "bhūtampi guṇaṃ na gaṇhāti,",
  "anya-e0101n:763_7": "pakkamantopi muñcitukāmova hutvā anapekkho pakkamati.",
  "anya-e0101n:763_8": "Mohacarito yaṃkiñci rūpaṃ disvā parapaccayiko hoti,",
  "anya-e0101n:763_9": "paraṃ nindantaṃ sutvā nindati,",
  "anya-e0101n:763_10": "pasaṃsantaṃ sutvā pasaṃsati,",
  "anya-e0101n:763_11": "sayaṃ pana aññāṇupekkhāya upekkhakova hoti.",
  "anya-e0101n:763_12": "Esa nayo saddasavanādīsupi.",
  "anya-e0101n:763_13": "Saddhācaritādayo pana tesaṃyevānusārena veditabbā,",
  "anya-e0101n:763_14": "taṃsabhāgattāti.",
  "anya-e0101n:763_15": "Evaṃ dassanādito cariyāyo vibhāvaye.",
  "anya-e0101n:764_0": "Dhammappavattito cevāti rāgacaritassa ca māyā,",
  "anya-e0101n:764_1": "sāṭheyyaṃ, māno,",
  "anya-e0101n:764_2": "pāpicchatā,",
  "anya-e0101n:764_3": "mahicchatā,",
  "anya-e0101n:764_4": "asantuṭṭhitā, siṅgaṃ,",
  "anya-e0101n:764_5": "cāpalyanti evamādayo dhammā bahulaṃ pavattanti.",
  "anya-e0101n:764_6": "Dosacaritassa kodho, upanāho, makkho, paḷāso, issā,",
  "anya-e0101n:764_7": "macchariyanti evamādayo.",
  "anya-e0101n:764_8": "Mohacaritassa thinaṃ, middhaṃ,",
  "anya-e0101n:764_9": "uddhaccaṃ,",
  "anya-e0101n:764_10": "kukkuccaṃ,",
  "anya-e0101n:764_11": "vicikicchā,",
  "anya-e0101n:764_12": "ādhānaggāhitā,",
  "anya-e0101n:764_13": "duppaṭinissaggitāti evamādayo.",
  "anya-e0101n:764_14": "Saddhācaritassa muttacāgatā,",
  "anya-e0101n:764_15": "ariyānaṃ dassanakāmatā,",
  "anya-e0101n:764_16": "saddhammaṃ sotukāmatā,",
  "anya-e0101n:764_17": "pāmojjabahulatā, asaṭhatā,",
  "anya-e0101n:764_18": "amāyāvitā,",
  "anya-e0101n:764_19": "pasādanīyesu ṭhānesu pasādoti evamādayo.",
  "anya-e0101n:764_20": "Buddhicaritassa sovacassatā,",
  "anya-e0101n:764_21": "kalyāṇamittatā,",
  "anya-e0101n:764_22": "bhojanemattaññutā,",
  "anya-e0101n:764_23": "satisampajaññaṃ,",
  "anya-e0101n:764_24": "jāgariyānuyogo,",
  "anya-e0101n:764_25": "saṃvejanīyesu ṭhānesu saṃvego,",
  "anya-e0101n:764_26": "saṃviggassa ca yoniso padhānanti evamādayo.",
  "anya-e0101n:764_27": "Vitakkacaritassa bhassabahulatā,",
  "anya-e0101n:764_28": "gaṇārāmatā,",
  "anya-e0101n:764_29": "kusalānuyoge arati,",
  "anya-e0101n:764_30": "anavaṭṭhitakiccatā,",
  "anya-e0101n:764_31": "rattiṃ dhūmāyanā,",
  "anya-e0101n:764_32": "divā pajjalanā,",
  "anya-e0101n:764_33": "hurāhuraṃ dhāvanāti evamādayo dhammā bahulaṃ pavattantīti.",
  "anya-e0101n:764_34": "Evaṃ dhammappavattito cariyāyo vibhāvaye.",
  "anya-e0101n:765_0": "Yasmā pana idaṃ cariyāvibhāvanavidhānaṃ sabbākārena neva pāḷiyaṃ na aṭṭhakathāyaṃ āgataṃ,",
  "anya-e0101n:765_1": "kevalaṃ ācariyamatānusārena vuttaṃ,",
  "anya-e0101n:765_2": "tasmā na sārato paccetabbaṃ.",
  "anya-e0101n:765_3": "Rāgacaritassa hi vuttāni iriyāpathādīni dosacaritādayopi appamādavihārino kātuṃ sakkonti.",
  "anya-e0101n:765_4": "Saṃsaṭṭhacaritassa ca puggalassa ekasseva bhinnalakkhaṇā iriyāpathādayo na upapajjanti.",
  "anya-e0101n:765_5": "Yaṃ panetaṃ aṭṭhakathāsu cariyāvibhāvanavidhānaṃ vuttaṃ,",
  "anya-e0101n:765_6": "tadeva sārato paccetabbaṃ.",
  "anya-e0101n:765_7": "Vuttañhetaṃ “cetopariyañāṇassa lābhī ācariyo cariyaṃ ñatvā kammaṭṭhānaṃ kathessati,",
  "anya-e0101n:765_8": "itarena antevāsiko pucchitabbo”ti.",
  "anya-e0101n:765_9": "Tasmā cetopariyañāṇena vā taṃ vā puggalaṃ pucchitvā jānitabbaṃ.",
  "anya-e0101n:765_10": "Ayaṃ puggalo rāgacarito,",
  "anya-e0101n:765_11": "ayaṃ dosādīsu aññataracaritoti.",
  "anya-e0101n:766_0": "46.",
  "anya-e0101n:766_1": "Kiṃ caritassa puggalassa kiṃ sappāyanti ettha pana senāsanaṃ tāva rāgacaritassa adhotavedikaṃ bhūmaṭṭhakaṃ",
  "anya-e0101n:766_2": "akatapabbhārakaṃ tiṇakuṭikaṃ paṇṇasālādīnaṃ aññataraṃ rajokiṇṇaṃ jatukābharitaṃ oluggaviluggaṃ atiuccaṃ",
  "anya-e0101n:766_3": "vā atinīcaṃ vā ujjaṅgalaṃ sāsaṅkaṃ asucivisamamaggaṃ,",
  "anya-e0101n:766_4": "yattha mañcapīṭhampi maṅkuṇabharitaṃ durūpaṃ dubbaṇṇaṃ,",
  "anya-e0101n:766_5": "yaṃ olokentasseva jigucchā uppajjati,",
  "anya-e0101n:766_6": "tādisaṃ sappāyaṃ.",
  "anya-e0101n:766_7": "Nivāsanapārupanaṃ antacchinnaṃ olambavilambasuttakākiṇṇaṃ jālapūvasadisaṃ sāṇi viya kharasamphassaṃ kiliṭṭhaṃ bhārikaṃ kicchapariharaṇaṃ sappāyaṃ.",
  "anya-e0101n:766_8": "Pattopi dubbaṇṇo mattikāpatto vā āṇigaṇṭhikāhato ayopatto vā garuko dussaṇṭhāno sīsakapālamiva jeguccho vaṭṭati.",
  "anya-e0101n:766_9": "Bhikkhācāramaggopi amanāpo anāsannagāmo visamo vaṭṭati.",
  "anya-e0101n:766_10": "Bhikkhācāragāmopi yattha manussā apassantā viya caranti,",
  "anya-e0101n:766_11": "yattha ekakulepi bhikkhaṃ alabhitvā nikkhamantaṃ “ehi,",
  "anya-e0101n:766_12": "bhante”ti āsanasālaṃ pavesetvā yāgubhattaṃ datvā gacchantā gāvī viya vaje pavesetvā anapalokentā gacchanti,",
  "anya-e0101n:766_13": "tādiso vaṭṭati.",
  "anya-e0101n:766_14": "Parivisakamanussāpi dāsā vā kammakarā vā dubbaṇṇā duddasikā kiliṭṭhavasanā duggandhā jegucchā,",
  "anya-e0101n:766_15": "ye acittīkārena yāgubhattaṃ chaḍḍentā viya parivisanti,",
  "anya-e0101n:766_16": "tādisā sappāyā.",
  "anya-e0101n:766_17": "Yāgubhattakhajjakampi lūkhaṃ dubbaṇṇaṃ sāmākakudrūsakakaṇājakādimayaṃ pūtitakkaṃ bilaṅgaṃ jiṇṇasākasūpeyyaṃ",
  "anya-e0101n:766_18": "yaṃkiñcideva kevalaṃ udarapūramattaṃ vaṭṭati.",
  "anya-e0101n:766_19": "Iriyāpathopissa ṭhānaṃ vā caṅkamo vā vaṭṭati.",
  "anya-e0101n:766_20": "Ārammaṇaṃ nīlādīsu vaṇṇakasiṇesu yaṃkiñci aparisuddhavaṇṇanti idaṃ rāgacaritassa sappāyaṃ.",
  "anya-e0101n:767_0": "Dosacaritassa senāsanaṃ nātiuccaṃ nātinīcaṃ chāyūdakasampannaṃ suvibhattabhittithambhasopānaṃ supariniṭṭhitamālākammalatākammanānāvidhacittakammasamujjalasamasiniddhamudubhūmitalaṃ",
  "anya-e0101n:767_1": "brahmavimānamiva kusumadāmavicitravaṇṇacelavitānasamalaṅkataṃ supaññattasucimanoramattharaṇamañcapīṭhaṃ",
  "anya-e0101n:767_2": "tattha tattha vāsatthāya nikkhittakusumavāsagandhasugandhaṃ yaṃ dassanamatteneva pītipāmojjaṃ janayati,",
  "anya-e0101n:767_3": "evarūpaṃ sappāyaṃ.",
  "anya-e0101n:767_4": "Tassa pana senāsanassa maggopi sabbaparissayavimutto sucisamatalo alaṅkatapaṭiyattova vaṭṭati.",
  "anya-e0101n:767_5": "Senāsanaparikkhāropettha kīṭamaṅkuṇadīghajātimūsikānaṃ nissayaparicchindanatthaṃ nātibahuko,",
  "anya-e0101n:767_6": "ekamañcapīṭhamattameva vaṭṭati.",
  "anya-e0101n:767_7": "Nivāsanapārupanampissa cīnapaṭṭasomārapaṭṭakoseyyakappāsikasukhumakhomādīnaṃ yaṃ yaṃ paṇītaṃ,",
  "anya-e0101n:767_8": "tena tena ekapaṭṭaṃ vā dupaṭṭaṃ vā sallahukaṃ samaṇasāruppena surattaṃ suddhavaṇṇaṃ vaṭṭati.",
  "anya-e0101n:767_9": "Patto udakapupphuḷamiva susaṇṭhāno maṇi viya sumaṭṭho nimmalo samaṇasāruppena suparisuddhavaṇṇo ayomayo vaṭṭati.",
  "anya-e0101n:767_10": "Bhikkhācāramaggo parissayavimutto samo manāpo nātidūranāccāsannagāmo vaṭṭati.",
  "anya-e0101n:767_11": "Bhikkhācāragāmopi yattha manussā “idāni ayyo āgamissatī”ti sittasammaṭṭhe padese āsanaṃ paññāpetvā paccuggantvā",
  "anya-e0101n:767_12": "pattaṃ ādāya gharaṃ pavesetvā paññattāsane nisīdāpetvā sakkaccaṃ sahatthā parivisanti,",
  "anya-e0101n:767_13": "tādiso vaṭṭati.",
  "anya-e0101n:767_14": "Parivesakā panassa ye honti abhirūpā pāsādikā sunhātā suvilittā dhūpavāsakusumagandhasurabhino nānāvirāgasucimanuññavatthābharaṇapaṭimaṇḍitā",
  "anya-e0101n:767_15": "sakkaccakārino,",
  "anya-e0101n:767_16": "tādisā sappāyā.",
  "anya-e0101n:767_17": "Yāgubhattakhajjakampi vaṇṇagandharasasampannaṃ ojavantaṃ manoramaṃ sabbākārapaṇītaṃ yāvadatthaṃ vaṭṭati.",
  "anya-e0101n:767_18": "Iriyāpathopissa seyyā vā nisajjā vā vaṭṭati,",
  "anya-e0101n:767_19": "ārammaṇaṃ nīlādīsu vaṇṇakasiṇesu yaṃkiñci suparisuddhavaṇṇanti idaṃ dosacaritassa sappāyaṃ.",
  "anya-e0101n:768_0": "Mohacaritassa senāsanaṃ disāmukhaṃ asambādhaṃ vaṭṭati,",
  "anya-e0101n:768_1": "yattha nisinnassa vivaṭā disā khāyanti,",
  "anya-e0101n:768_2": "iriyāpathesu caṅkamo vaṭṭati.",
  "anya-e0101n:768_3": "Ārammaṇaṃ panassa parittaṃ suppamattaṃ sarāvamattaṃ vā (khuddakaṃ) na vaṭṭati.",
  "anya-e0101n:768_4": "Sambādhasmiñhi okāse cittaṃ bhiyyo sammohamāpajjati,",
  "anya-e0101n:768_5": "tasmā vipulaṃ mahākasiṇaṃ vaṭṭati.",
  "anya-e0101n:768_6": "Sesaṃ dosacaritassa vuttasadisamevāti idaṃ mohacaritassa sappāyaṃ.",
  "anya-e0101n:769_0": "Saddhācaritassa sabbampi dosacaritamhi vuttavidhānaṃ sappāyaṃ.",
  "anya-e0101n:769_1": "Ārammaṇesu cassa anussatiṭṭhānampi vaṭṭati.",
  "anya-e0101n:770_0": "Buddhicaritassa senāsanādīsu idaṃ nāma asappāyanti natthi.",
  "anya-e0101n:771_0": "Vitakkacaritassa senāsanaṃ vivaṭaṃ disāmukhaṃ yattha nisinnassa ārāmavanapokkharaṇīrāmaṇeyyakāni gāmanigamajanapadapaṭipāṭiyo",
  "anya-e0101n:771_1": "nīlobhāsā ca pabbatā paññāyanti,",
  "anya-e0101n:771_2": "taṃ na vaṭṭati,",
  "anya-e0101n:771_3": "tañhi vitakkavidhāvanasseva paccayo hoti,",
  "anya-e0101n:771_4": "tasmā gambhīre darīmukhe vanappaṭicchanne hatthikucchipabbhāramahindaguhāsadise senāsane vasitabbaṃ.",
  "anya-e0101n:771_5": "Ārammaṇampissa vipulaṃ na vaṭṭati.",
  "anya-e0101n:771_6": "Tādisañhi vitakkavasena sandhāvanassa paccayo hoti.",
  "anya-e0101n:771_7": "Parittaṃ pana vaṭṭati.",
  "anya-e0101n:772_0": "Sesaṃ rāgacaritassa vuttasadisamevāti idaṃ vitakkacaritassa sappāyaṃ.",
  "anya-e0101n:772_1": "Ayaṃ attano cariyānukūlanti ettha āgatacariyānaṃ pabhedanidānavibhāvanasappāyaparicchedato vitthāro.",
  "anya-e0101n:772_2": "Na ca tāva cariyānukūlaṃ kammaṭṭhānaṃ sabbākārena āvikataṃ.",
  "anya-e0101n:772_3": "Tañhi anantarassa mātikāpadassa vitthāre sayameva āvibhavissati.",
  "anya-e0101n:773_0": "Cattālīsakammaṭṭhānavaṇṇanā",
  "anya-e0101n:774_0": "47.",
  "anya-e0101n:774_1": "Tasmā yaṃ vuttaṃ cattālīsāya kammaṭṭhānesu aññataraṃ kammaṭṭhānaṃ gahetvāti ettha saṅkhātaniddesato,",
  "anya-e0101n:774_2": "upacārappanāvahato,",
  "anya-e0101n:774_3": "jhānappabhedato,",
  "anya-e0101n:774_4": "samatikkamato,",
  "anya-e0101n:774_5": "vaḍḍhanāvaḍḍhanato,",
  "anya-e0101n:774_6": "ārammaṇato, bhūmito, gahaṇato,",
  "anya-e0101n:774_7": "paccayato,",
  "anya-e0101n:774_8": "cariyānukūlatoti imehi tāva dasahākārehi kammaṭṭhānavinicchayo veditabbo.",
  "anya-e0101n:775_0": "Tattha saṅkhātaniddesatoti cattālīsāya kammaṭṭhānesūti hi vuttaṃ,",
  "anya-e0101n:775_1": "tatrimāni cattālīsa kammaṭṭhānāni dasa kasiṇā,",
  "anya-e0101n:775_2": "dasa asubhā,",
  "anya-e0101n:775_3": "dasa anussatiyo,",
  "anya-e0101n:775_4": "cattāro brahmavihārā,",
  "anya-e0101n:775_5": "cattāro āruppā,",
  "anya-e0101n:775_6": "ekā saññā,",
  "anya-e0101n:775_7": "ekaṃ vavatthānanti.",
  "anya-e0101n:776_0": "Tattha pathavīkasiṇaṃ,",
  "anya-e0101n:776_1": "āpokasiṇaṃ,",
  "anya-e0101n:776_2": "tejokasiṇaṃ,",
  "anya-e0101n:776_3": "vāyokasiṇaṃ,",
  "anya-e0101n:776_4": "nīlakasiṇaṃ,",
  "anya-e0101n:776_5": "pītakasiṇaṃ,",
  "anya-e0101n:776_6": "lohitakasiṇaṃ,",
  "anya-e0101n:776_7": "odātakasiṇaṃ,",
  "anya-e0101n:776_8": "ālokakasiṇaṃ,",
  "anya-e0101n:776_9": "paricchinnākāsakasiṇanti ime dasa kasiṇā.",
  "anya-e0101n:777_0": "Uddhumātakaṃ,",
  "anya-e0101n:777_1": "vinīlakaṃ,",
  "anya-e0101n:777_2": "vipubbakaṃ,",
  "anya-e0101n:777_3": "vicchiddakaṃ,",
  "anya-e0101n:777_4": "vikkhāyitakaṃ,",
  "anya-e0101n:777_5": "vikkhittakaṃ,",
  "anya-e0101n:777_6": "hatavikkhittakaṃ,",
  "anya-e0101n:777_7": "lohitakaṃ,",
  "anya-e0101n:777_8": "puḷuvakaṃ,",
  "anya-e0101n:777_9": "aṭṭhikanti ime dasa asubhā.",
  "anya-e0101n:778_0": "Buddhānussati,",
  "anya-e0101n:778_1": "dhammānussati,",
  "anya-e0101n:778_2": "saṅghānussati,",
  "anya-e0101n:778_3": "sīlānussati,",
  "anya-e0101n:778_4": "cāgānussati,",
  "anya-e0101n:778_5": "devatānussati,",
  "anya-e0101n:778_6": "maraṇānussati,",
  "anya-e0101n:778_7": "kāyagatāsati,",
  "anya-e0101n:778_8": "ānāpānassati,",
  "anya-e0101n:778_9": "upasamānussatīti imā dasa anussatiyo.",
  "anya-e0101n:779_0": "Mettā, karuṇā, muditā, upekkhāti ime cattāro brahmavihārā.",
  "anya-e0101n:780_0": "Ākāsānañcāyatanaṃ,",
  "anya-e0101n:780_1": "viññāṇañcāyatanaṃ,",
  "anya-e0101n:780_2": "ākiñcaññāyatanaṃ,",
  "anya-e0101n:780_3": "nevasaññānāsaññāyatananti ime cattāro āruppā.",
  "anya-e0101n:780_4": "Āhāre paṭikūlasaññā ekā saññā.",
  "anya-e0101n:780_5": "Catudhātuvavatthānaṃ ekaṃ vavatthānanti evaṃ saṅkhātaniddesato vinicchayo veditabbo.",
  "anya-e0101n:781_0": "Upacārappanāvahatoti ṭhapetvā kāyagatāsatiñca ānāpānassatiñca avasesā aṭṭha anussatiyo,",
  "anya-e0101n:781_1": "āhāre paṭikūlasaññā,",
  "anya-e0101n:781_2": "catudhātuvavatthānanti imāneva hettha dasakammaṭṭhānāni upacāravahāni.",
  "anya-e0101n:781_3": "Sesāni appanāvahāni.",
  "anya-e0101n:781_4": "Evaṃ upacārappanāvahato.",
  "anya-e0101n:782_0": "Jhānappabhedatoti appanāvahesu cettha ānāpānassatiyā saddhiṃ dasa kasiṇā catukkajjhānikā honti.",
  "anya-e0101n:782_1": "Kāyagatāsatiyā saddhiṃ dasa asubhā paṭhamajjhānikā.",
  "anya-e0101n:782_2": "Purimā tayo brahmavihārā tikajjhānikā.",
  "anya-e0101n:782_3": "Catutthabrahmavihāro cattāro ca āruppā catutthajjhānikāti evaṃ jhānappabhedato.",
  "anya-e0101n:783_0": "Samatikkamatoti dve samatikkamā aṅgasamatikkamo ca ārammaṇasamatikkamo ca.",
  "anya-e0101n:783_1": "Tattha sabbesupi tikacatukkajjhānikesu kammaṭṭhānesu aṅgasamatikkamo hoti vitakkavicārādīni jhānaṅgāni",
  "anya-e0101n:783_2": "samatikkamitvā tesvevārammaṇesu dutiyajjhānādīnaṃ pattabbato.",
  "anya-e0101n:783_3": "Tathā catutthabrahmavihāre.",
  "anya-e0101n:783_4": "Sopi hi mettādīnaṃyeva ārammaṇe somanassaṃ samatikkamitvā pattabboti.",
  "anya-e0101n:783_5": "Catūsu pana āruppesu ārammaṇasamatikkamo hoti.",
  "anya-e0101n:783_6": "Purimesu hi navasu kasiṇesu aññataraṃ samatikkamitvā ākāsānañcāyatanaṃ pattabbaṃ.",
  "anya-e0101n:783_7": "Ākāsādīni ca samatikkamitvā viññāṇañcāyatanādīni.",
  "anya-e0101n:783_8": "Sesesu samatikkamo natthīti evaṃ samatikkamato.",
  "anya-e0101n:784_0": "Vaḍḍhanāvaḍḍhanatoti imesu cattālīsāya kammaṭṭhānesu dasa kasiṇāneva vaḍḍhetabbāni.",
  "anya-e0101n:784_1": "Yattakañhi okāsaṃ kasiṇena pharati,",
  "anya-e0101n:784_2": "tadabbhantare dibbāya sotadhātuyā saddaṃ sotuṃ dibbena cakkhunā rūpāni passituṃ parasattānañca cetasā cittamaññātuṃ samattho hoti.",
  "anya-e0101n:784_3": "Kāyagatāsati pana asubhāni ca na vaḍḍhetabbāni. Kasmā?",
  "anya-e0101n:784_4": "Okāsena paricchinnattā ānisaṃsābhāvā ca.",
  "anya-e0101n:784_5": "Sā ca nesaṃ okāsena paricchinnatā bhāvanānaye āvibhavissati.",
  "anya-e0101n:784_6": "Tesu pana vaḍḍhitesu kuṇaparāsiyeva vaḍḍhati,",
  "anya-e0101n:784_7": "na koci ānisaṃso atthi.",
  "anya-e0101n:784_8": "Vuttampi cetaṃ sopākapañhābyākaraṇe,",
  "anya-e0101n:784_9": "“vibhūtā bhagavā rūpasaññā avibhūtā aṭṭhikasaññā”ti.",
  "anya-e0101n:784_10": "Tatra hi nimittavaḍḍhanavasena rūpasaññā vibhūtāti vuttā.",
  "anya-e0101n:784_11": "Aṭṭhikasaññā avaḍḍhanavasena avibhūtāti vuttā.",
  "anya-e0101n:785_0": "Yaṃ panetaṃ “kevalaṃ aṭṭhisaññāya,",
  "anya-e0101n:785_1": "apharī pathaviṃ ima”nti vuttaṃ,",
  "anya-e0101n:785_2": "taṃ lābhissa sato upaṭṭhānākāravasena vuttaṃ.",
  "anya-e0101n:785_3": "Yatheva hi dhammāsokakāle karavīkasakuṇo samantā ādāsabhittīsu attano chāyaṃ disvā sabbadisāsu karavīkasaññī hutvā madhuraṃ giraṃ nicchāresi,",
  "anya-e0101n:785_4": "evaṃ theropi aṭṭhikasaññāya lābhittā sabbadisāsu upaṭṭhitaṃ nimittaṃ passanto kevalāpi pathavī aṭṭhikabharitāti cintesīti.",
  "anya-e0101n:786_0": "Yadi evaṃ yā asubhajjhānānaṃ appamāṇārammaṇatā vuttā,",
  "anya-e0101n:786_1": "sā virujjhatīti.",
  "anya-e0101n:786_2": "Sā ca na virujjhati.",
  "anya-e0101n:786_3": "Ekacco hi uddhumātake vā aṭṭhike vā mahante nimittaṃ gaṇhāti.",
  "anya-e0101n:786_4": "Ekacco appake.",
  "anya-e0101n:786_5": "Iminā pariyāyena ekaccassa parittārammaṇaṃ jhānaṃ hoti.",
  "anya-e0101n:786_6": "Ekaccassa appamāṇārammaṇanti.",
  "anya-e0101n:786_7": "Yo vā etaṃ vaḍḍhane ādīnavaṃ apassanto vaḍḍheti.",
  "anya-e0101n:786_8": "Taṃ sandhāya “appamāṇārammaṇa”nti vuttaṃ.",
  "anya-e0101n:786_9": "Ānisaṃsābhāvā pana na vaḍḍhetabbānīti.",
  "anya-e0101n:787_0": "Yathā ca etāni,",
  "anya-e0101n:787_1": "evaṃ sesānipi na vaḍḍhetabbāni. Kasmā?",
  "anya-e0101n:787_2": "Tesu hi ānāpānanimittaṃ tāva vaḍḍhayato vātarāsiyeva vaḍḍhati,",
  "anya-e0101n:787_3": "okāsena ca paricchinnaṃ.",
  "anya-e0101n:787_4": "Iti sādīnavattā okāsena ca paricchinnattā na vaḍḍhetabbaṃ.",
  "anya-e0101n:787_5": "Brahmavihārā sattārammaṇā,",
  "anya-e0101n:787_6": "tesaṃ nimittaṃ vaḍḍhayato sattarāsiyeva vaḍḍheyya,",
  "anya-e0101n:787_7": "na ca tena attho atthi,",
  "anya-e0101n:787_8": "tasmā tampi na vaḍḍhetabbaṃ.",
  "anya-e0101n:787_9": "Yaṃ pana vuttaṃ “mettāsahagatena cetasā ekaṃ disaṃ pharitvā”ti ādi,",
  "anya-e0101n:787_10": "taṃ pariggahavaseneva vuttaṃ.",
  "anya-e0101n:787_11": "Ekāvāsadviāvāsādinā hi anukkamena ekissā disāya satte pariggahetvā bhāvento ekaṃ disaṃ pharitvāti vutto.",
  "anya-e0101n:787_12": "Na nimittaṃ vaḍḍhento.",
  "anya-e0101n:787_13": "Paṭibhāganimittameva cettha natthi.",
  "anya-e0101n:787_14": "Yadayaṃ vaḍḍheyya,",
  "anya-e0101n:787_15": "parittaappamāṇārammaṇatāpettha pariggahavaseneva veditabbā.",
  "anya-e0101n:787_16": "Āruppārammaṇesupi ākāsaṃ kasiṇugghāṭimattā.",
  "anya-e0101n:787_17": "Tañhi kasiṇāpagamavaseneva manasi kātabbaṃ.",
  "anya-e0101n:787_18": "Tato paraṃ vaḍḍhayatopi na kiñci hoti.",
  "anya-e0101n:787_19": "Viññāṇaṃ sabhāvadhammattā.",
  "anya-e0101n:787_20": "Na hi sakkā sabhāvadhammaṃ vaḍḍhetuṃ.",
  "anya-e0101n:787_21": "Viññāṇāpagamo viññāṇassa abhāvamattattā.",
  "anya-e0101n:787_22": "Nevasaññānāsaññāyatanārammaṇaṃ sabhāvadhammattāyeva na vaḍḍhetabbaṃ.",
  "anya-e0101n:787_23": "Sesāni animittattā.",
  "anya-e0101n:787_24": "Paṭibhāganimittañhi vaḍḍhetabbaṃ nāma bhaveyya.",
  "anya-e0101n:787_25": "Buddhānussatiādīnañca neva paṭibhāganimittaṃ ārammaṇaṃ hoti,",
  "anya-e0101n:787_26": "tasmā taṃ na vaḍḍhetabbanti evaṃ vaḍḍhanāvaḍḍhanato.",
  "anya-e0101n:788_0": "Ārammaṇatoti imesu ca cattālīsāya kammaṭṭhānesu dasakasiṇā,",
  "anya-e0101n:788_1": "dasaasubhā,",
  "anya-e0101n:788_2": "ānāpānassati,",
  "anya-e0101n:788_3": "kāyagatāsatīti imāni dvāvīsatipaṭibhāganimittārammaṇāni.",
  "anya-e0101n:788_4": "Sesāni na paṭibhāganimittārammaṇāni.",
  "anya-e0101n:788_5": "Tathā dasasu anussatīsu ṭhapetvā ānāpānassatiñca kāyagatāsatiñca avasesā aṭṭha anussatiyo,",
  "anya-e0101n:788_6": "āhāre paṭikūlasaññā,",
  "anya-e0101n:788_7": "catudhātuvavatthānaṃ,",
  "anya-e0101n:788_8": "viññāṇañcāyatanaṃ,",
  "anya-e0101n:788_9": "nevasaññānāsaññāyatananti imāni dvādasa sabhāvadhammārammaṇāni.",
  "anya-e0101n:788_10": "Dasa kasiṇā,",
  "anya-e0101n:788_11": "dasa asubhā,",
  "anya-e0101n:788_12": "ānāpānassati,",
  "anya-e0101n:788_13": "kāyagatāsatīti imāni dvāvīsati nimittārammaṇāni.",
  "anya-e0101n:788_14": "Sesāni cha na vattabbārammaṇāni.",
  "anya-e0101n:788_15": "Tathā vipubbakaṃ,",
  "anya-e0101n:788_16": "lohitakaṃ,",
  "anya-e0101n:788_17": "puḷuvakaṃ,",
  "anya-e0101n:788_18": "ānāpānassati,",
  "anya-e0101n:788_19": "āpokasiṇaṃ,",
  "anya-e0101n:788_20": "tejokasiṇaṃ,",
  "anya-e0101n:788_21": "vāyokasiṇaṃ,",
  "anya-e0101n:788_22": "yañca ālokakasiṇe sūriyādīnaṃ obhāsamaṇḍalārammaṇanti imāni aṭṭha calitārammaṇāni,",
  "anya-e0101n:788_23": "tāni ca kho pubbabhāge,",
  "anya-e0101n:788_24": "paṭibhāgaṃ pana sannisinnameva hoti.",
  "anya-e0101n:788_25": "Sesāni na calitārammaṇānīti evaṃ ārammaṇato.",
  "anya-e0101n:789_0": "Bhūmitoti ettha ca dasa asubhā,",
  "anya-e0101n:789_1": "kāyagatāsati,",
  "anya-e0101n:789_2": "āhāre paṭikūlasaññāti imāni dvādasa devesu nappavattanti.",
  "anya-e0101n:789_3": "Tāni dvādasa,",
  "anya-e0101n:789_4": "ānāpānassati cāti imāni terasa brahmaloke nappavattanti.",
  "anya-e0101n:789_5": "Arūpabhave pana ṭhapetvā cattāro āruppe aññaṃ nappavattati.",
  "anya-e0101n:789_6": "Manussesu sabbānipi pavattantīti evaṃ bhūmito.",
  "anya-e0101n:790_0": "Gahaṇatoti diṭṭhaphuṭṭhasutaggahaṇatopettha vinicchayo veditabbo.",
  "anya-e0101n:790_1": "Tatra ṭhapetvā vāyokasiṇaṃ sesā nava kasiṇā,",
  "anya-e0101n:790_2": "dasa asubhāti imāni ekūnavīsati diṭṭhena gahetabbāni.",
  "anya-e0101n:790_3": "Pubbabhāge cakkhunā oloketvā nimittaṃ nesaṃ gahetabbanti attho.",
  "anya-e0101n:790_4": "Kāyagatāsatiyaṃ tacapañcakaṃ diṭṭhena,",
  "anya-e0101n:790_5": "sesaṃ sutenāti evaṃ tassā ārammaṇaṃ diṭṭhasutena gahetabbaṃ.",
  "anya-e0101n:790_6": "Ānāpānassati phuṭṭhena,",
  "anya-e0101n:790_7": "vāyokasiṇaṃ diṭṭhaphuṭṭhena,",
  "anya-e0101n:790_8": "sesāni aṭṭhārasa sutena gahetabbāni.",
  "anya-e0101n:790_9": "Upekkhābrahmavihāro,",
  "anya-e0101n:790_10": "cattāro āruppāti imāni cettha na ādikammikena gahetabbāni.",
  "anya-e0101n:790_11": "Sesāni pañcatiṃsa gahetabbānīti evaṃ gahaṇato.",
  "anya-e0101n:791_0": "Paccayatoti imesu pana kammaṭṭhānesu ṭhapetvā ākāsakasiṇaṃ sesā nava kasiṇā āruppānaṃ paccayā honti,",
  "anya-e0101n:791_1": "dasa kasiṇā abhiññānaṃ,",
  "anya-e0101n:791_2": "tayo brahmavihārā catutthabrahmavihārassa,",
  "anya-e0101n:791_3": "heṭṭhimaṃ heṭṭhimaṃ āruppaṃ uparimassa uparimassa,",
  "anya-e0101n:791_4": "nevasaññānāsaññāyatanaṃ nirodhasamāpattiyā,",
  "anya-e0101n:791_5": "sabbānipi sukhavihāravipassanābhavasampattīnanti evaṃ paccayato.",
  "anya-e0101n:792_0": "Cariyānukūlatoti cariyānaṃ anukūlatopettha vinicchayo veditabbo.",
  "anya-e0101n:792_1": "Seyyathidaṃ –",
  "anya-e0101n:792_2": "rāgacaritassa tāva ettha dasa asubhā,",
  "anya-e0101n:792_3": "kāyagatāsatīti ekādasa kammaṭṭhānāni anukūlāni.",
  "anya-e0101n:792_4": "Dosacaritassa cattāro brahmavihārā,",
  "anya-e0101n:792_5": "cattāri vaṇṇakasiṇānīti aṭṭha.",
  "anya-e0101n:792_6": "Mohacaritassa,",
  "anya-e0101n:792_7": "vitakkacaritassa ca ekaṃ ānāpānassati kammaṭṭhānameva.",
  "anya-e0101n:792_8": "Saddhācaritassa purimā cha anussatiyo.",
  "anya-e0101n:792_9": "Buddhicaritassa maraṇassati,",
  "anya-e0101n:792_10": "upasamānussati,",
  "anya-e0101n:792_11": "catudhātuvavatthānaṃ,",
  "anya-e0101n:792_12": "āhāre paṭikūlasaññāti cattāri.",
  "anya-e0101n:792_13": "Sesakasiṇāni,",
  "anya-e0101n:792_14": "cattāro ca āruppā sabbacaritānaṃ anukūlāni.",
  "anya-e0101n:792_15": "Kasiṇesu ca yaṃkiñci parittaṃ vitakkacaritassa,",
  "anya-e0101n:792_16": "appamāṇaṃ mohacaritassāti.",
  "anya-e0101n:793_0": "Evamettha cariyānukūlato vinicchayo veditabboti sabbañcetaṃ ujuvipaccanīkavasena ca atisappāyavasena ca vuttaṃ.",
  "anya-e0101n:793_1": "Rāgādīnaṃ pana avikkhambhikā saddhādīnaṃ vā anupakārā kusalabhāvanā nāma natthi.",
  "anya-e0101n:793_2": "Vuttampi cetaṃ meghiyasutte –",
  "anya-e0101n:794_0": "“Cattāro dhammā uttari bhāvetabbā.",
  "anya-e0101n:794_1": "Asubhā bhāvetabbā rāgassa pahānāya.",
  "anya-e0101n:794_2": "Mettā bhāvetabbā byāpādassa pahānāya.",
  "anya-e0101n:794_3": "Ānāpānassati bhāvetabbā vitakkupacchedāya.",
  "anya-e0101n:794_4": "Aniccasaññā bhāvetabbā asmimānasamugghātāyā”ti.",
  "anya-e0101n:795_0": "Rāhulasuttepi “mettaṃ, rāhula,",
  "anya-e0101n:795_1": "bhāvanaṃ bhāvehī”tiādinā nayena ekasseva satta kammaṭṭhānāni vuttāni.",
  "anya-e0101n:795_2": "Tasmā vacanamatte abhinivesaṃ akatvā sabbattha adhippāyo pariyesitabboti ayaṃ kammaṭṭhānaṃ gahetvāti ettha kammaṭṭhānakathā vinicchayo.",
  "anya-e0101n:796_0": "48.",
  "anya-e0101n:796_1": "Gahetvāti imassa pana padassa ayamatthadīpanā.",
  "anya-e0101n:796_2": "“Tena yoginā kammaṭṭhānadāyakaṃ kalyāṇamittaṃ upasaṅkamitvā”ti ettha vuttanayeneva vuttappakāraṃ kalyāṇamittaṃ",
  "anya-e0101n:796_3": "upasaṅkamitvā buddhassa vā bhagavato ācariyassa vā attānaṃ niyyātetvā sampannajjhāsayena sampannādhimuttinā",
  "anya-e0101n:796_4": "ca hutvā kammaṭṭhānaṃ yācitabbaṃ.",
  "anya-e0101n:797_0": "Tatra “imāhaṃ bhagavā attabhāvaṃ tumhākaṃ pariccajāmī”ti evaṃ buddhassa bhagavato attā niyyātetabbo.",
  "anya-e0101n:797_1": "Evañhi aniyyātetvā pantesu senāsanesu viharanto bheravārammaṇe āpāthamāgate santhambhituṃ asakkonto gāmantaṃ",
  "anya-e0101n:797_2": "osaritvā gihīhi saṃsaṭṭho hutvā anesanaṃ āpajjitvā anayabyasanaṃ pāpuṇeyya.",
  "anya-e0101n:797_3": "Niyyātitattabhāvassa panassa bheravārammaṇe āpāthamāgatepi bhayaṃ na uppajjati.",
  "anya-e0101n:797_4": "“Nanu tayā, paṇḍita,",
  "anya-e0101n:797_5": "purimameva attā buddhānaṃ niyyātito”ti paccavekkhato panassa somanassameva uppajjati.",
  "anya-e0101n:797_6": "Yathā hi purisassa uttamaṃ kāsikavatthaṃ bhaveyya,",
  "anya-e0101n:797_7": "tassa tasmiṃ mūsikāya vā kīṭehi vā khādite uppajjeyya domanassaṃ.",
  "anya-e0101n:797_8": "Sace pana taṃ acīvarakassa bhikkhuno dadeyya,",
  "anya-e0101n:797_9": "athassa taṃ tena bhikkhunā khaṇḍākhaṇḍaṃ kariyamānaṃ disvāpi somanassameva uppajjeyya.",
  "anya-e0101n:797_10": "Evaṃsampadamidaṃ veditabbaṃ.",
  "anya-e0101n:798_0": "Ācariyassa niyyātentenāpi “imāhaṃ, bhante,",
  "anya-e0101n:798_1": "attabhāvaṃ tumhākaṃ pariccajāmī”ti vattabbaṃ.",
  "anya-e0101n:798_2": "Evaṃ aniyyātitattabhāvo hi atajjanīyo vā hoti,",
  "anya-e0101n:798_3": "dubbaco vā anovādakaro,",
  "anya-e0101n:798_4": "yenakāmaṃgamo vā ācariyaṃ anāpucchāva yatthicchati,",
  "anya-e0101n:798_5": "tattha gantā,",
  "anya-e0101n:798_6": "tamenaṃ ācariyo āmisena vā dhammena vā na saṅgaṇhāti,",
  "anya-e0101n:798_7": "gūḷhaṃ ganthaṃ na sikkhāpeti.",
  "anya-e0101n:798_8": "So imaṃ duvidhaṃ saṅgahaṃ alabhanto sāsane patiṭṭhaṃ na labhati,",
  "anya-e0101n:798_9": "nacirasseva dussīlyaṃ vā gihibhāvaṃ vā pāpuṇāti.",
  "anya-e0101n:798_10": "Niyyātitattabhāvo pana neva atajjanīyo hoti,",
  "anya-e0101n:798_11": "na yenakāmaṃgamo,",
  "anya-e0101n:798_12": "suvaco ācariyāyattavuttiyeva hoti.",
  "anya-e0101n:798_13": "So ācariyato duvidhaṃ saṅgahaṃ labhanto sāsane vuḍḍhiṃ virūḷhiṃ vepullaṃ pāpuṇāti cūḷapiṇḍapātikatissattherassa antevāsikā viya.",
  "anya-e0101n:799_0": "Therassa kira santikaṃ tayo bhikkhū āgamaṃsu.",
  "anya-e0101n:799_1": "Tesu eko “ahaṃ, bhante,",
  "anya-e0101n:799_2": "tumhākamatthāyā”ti vutte sataporise papāte patituṃ ussaheyyanti āha.",
  "anya-e0101n:799_3": "Dutiyo “ahaṃ, bhante,",
  "anya-e0101n:799_4": "tumhākamatthāyā”ti vutte imaṃ attabhāvaṃ paṇhito paṭṭhāya pāsāṇapiṭṭhe ghaṃsento niravasesaṃ khepetuṃ ussaheyyanti āha.",
  "anya-e0101n:799_5": "Tatiyo “ahaṃ, bhante,",
  "anya-e0101n:799_6": "tumhākamatthāyā”ti vutte assāsapassāse uparundhitvā kālakiriyaṃ kātuṃ ussaheyyanti āha.",
  "anya-e0101n:799_7": "Thero bhabbāvatime bhikkhūti kammaṭṭhānaṃ kathesi.",
  "anya-e0101n:799_8": "Te tassa ovāde ṭhatvā tayopi arahattaṃ pāpuṇiṃsūti ayamānisaṃso attaniyyātane.",
  "anya-e0101n:799_9": "Tena vuttaṃ “buddhassa vā bhagavato ācariyassa vā attānaṃ niyyātetvā”ti.",
  "anya-e0101n:800_0": "49.",
  "anya-e0101n:800_1": "Sampannajjhāsayena sampannādhimuttinā ca hutvāti ettha pana tena yoginā alobhādīnaṃ vasena chahākārehi sampannajjhāsayena bhavitabbaṃ.",
  "anya-e0101n:800_2": "Evaṃ sampannajjhāsayo hi tissannaṃ bodhīnaṃ aññataraṃ pāpuṇāti. Yathāha,",
  "anya-e0101n:800_3": "“cha ajjhāsayā bodhisattānaṃ bodhiparipākāya saṃvattanti,",
  "anya-e0101n:800_4": "alobhajjhāsayā ca bodhisattā lobhe dosadassāvino,",
  "anya-e0101n:800_5": "adosajjhāsayā ca bodhisattā dose dosadassāvino,",
  "anya-e0101n:800_6": "amohajjhāsayā ca bodhisattā mohe dosadassāvino,",
  "anya-e0101n:800_7": "nekkhammajjhāsayā ca bodhisattā gharāvāse dosadassāvino,",
  "anya-e0101n:800_8": "pavivekajjhāsayā ca bodhisattā saṅgaṇikāya dosadassāvino,",
  "anya-e0101n:800_9": "nissaraṇajjhāsayā ca bodhisattā sabbabhavagatīsu dosadassāvino”ti.",
  "anya-e0101n:800_10": "Ye hi keci atītānāgatapaccuppannā sotāpannasakadāgāmianāgāmikhīṇāsavapaccekabuddhasammāsambuddhā,",
  "anya-e0101n:800_11": "sabbe te imeheva chahākārehi attanā attanā pattabbaṃ visesaṃ pattā.",
  "anya-e0101n:800_12": "Tasmā imehi chahākārehi sampannajjhāsayena bhavitabbaṃ.",
  "anya-e0101n:800_13": "Tadadhimuttatāya pana adhimuttisampannena bhavitabbaṃ.",
  "anya-e0101n:800_14": "Samādhādhimuttena samādhigarukena samādhipabbhārena,",
  "anya-e0101n:800_15": "nibbānādhimuttena nibbānagarukena nibbānapabbhārena ca bhavitabbanti attho.",
  "anya-e0101n:801_0": "50.",
  "anya-e0101n:801_1": "Evaṃ sampannajjhāsayādhimuttino panassa kammaṭṭhānaṃ yācato cetopariyañāṇalābhinā ācariyena cittācāraṃ oloketvā cariyā jānitabbā.",
  "anya-e0101n:801_2": "Itarena kiṃ caritosi?",
  "anya-e0101n:801_3": "Ke vā te dhammā bahulaṃ samudācaranti?",
  "anya-e0101n:801_4": "Kiṃ vā te manasikaroto phāsu hoti?",
  "anya-e0101n:801_5": "Katarasmiṃ vā te kammaṭṭhāne cittaṃ namatīti evamādīhi nayehi pucchitvā jānitabbā.",
  "anya-e0101n:801_6": "Evaṃ ñatvā cariyānukūlaṃ kammaṭṭhānaṃ kathetabbaṃ.",
  "anya-e0101n:802_0": "Kathentena ca tividhena kathetabbaṃ.",
  "anya-e0101n:802_1": "Pakatiyā uggahitakammaṭṭhānassa ekaṃ dve nisajjāni sajjhāyaṃ kāretvā dātabbaṃ.",
  "anya-e0101n:802_2": "Santike vasantassa āgatāgatakkhaṇe kathetabbaṃ.",
  "anya-e0101n:802_3": "Uggahetvā aññatra gantukāmassa nātisaṃkhittaṃ nātivitthārikaṃ katvā kathetabbaṃ.",
  "anya-e0101n:803_0": "Tattha pathavīkasiṇaṃ tāva kathentena cattāro kasiṇadosā,",
  "anya-e0101n:803_1": "kasiṇakaraṇaṃ,",
  "anya-e0101n:803_2": "katassa bhāvanānayo,",
  "anya-e0101n:803_3": "duvidhaṃ nimittaṃ,",
  "anya-e0101n:803_4": "duvidho samādhi,",
  "anya-e0101n:803_5": "sattavidhaṃ sappāyāsappāyaṃ,",
  "anya-e0101n:803_6": "dasavidhaṃ appanākosallaṃ,",
  "anya-e0101n:803_7": "vīriyasamatā,",
  "anya-e0101n:803_8": "appanāvidhānanti ime nava ākārā kathetabbā.",
  "anya-e0101n:803_9": "Sesakammaṭṭhānesupi tassa tassa anurūpaṃ kathetabbaṃ.",
  "anya-e0101n:803_10": "Taṃ sabbaṃ tesaṃ bhāvanāvidhāne āvibhavissati.",
  "anya-e0101n:804_0": "Evaṃ kathiyamāne pana kammaṭṭhāne tena yoginā nimittaṃ gahetvā sotabbaṃ.",
  "anya-e0101n:804_1": "Nimittaṃ gahetvāti idaṃ heṭṭhimapadaṃ,",
  "anya-e0101n:804_2": "idaṃ uparimapadaṃ,",
  "anya-e0101n:804_3": "ayamassa attho,",
  "anya-e0101n:804_4": "ayamadhippāyo,",
  "anya-e0101n:804_5": "idamopammanti evaṃ taṃ taṃ ākāraṃ upanibandhitvāti attho.",
  "anya-e0101n:804_6": "Evaṃ nimittaṃ gahetvā sakkaccaṃ suṇantena hi kammaṭṭhānaṃ suggahitaṃ hoti.",
  "anya-e0101n:804_7": "Athassa taṃ nissāya visesādhigamo sampajjati,",
  "anya-e0101n:804_8": "na itarassāti ayaṃ gahetvāti imassa padassa atthaparidīpanā.",
  "anya-e0101n:805_0": "Ettāvatā kalyāṇamittaṃ upasaṅkamitvā attano cariyānukūlaṃ cattālīsāya kammaṭṭhānesu aññataraṃ kammaṭṭhānaṃ",
  "anya-e0101n:805_1": "gahetvāti imāni padāni sabbākārena vitthāritāni hontīti.",
  "anya-e0101n:806_0": "Iti sādhujanapāmojjatthāya kate visuddhimagge",
  "anya-e0101n:807_0": "Samādhibhāvanādhikāre",
  "anya-e0101n:808_0": "Kammaṭṭhānaggahaṇaniddeso nāma",
  "anya-e0101n:809_0": "Tatiyo paricchedo.",
  "anya-e0101n:810_0": "4. Pathavīkasiṇaniddeso",
  "anya-e0101n:811_0": "51.",
  "anya-e0101n:811_1": "Idāni yaṃ vuttaṃ “samādhibhāvanāya ananurūpaṃ vihāraṃ pahāya anurūpe vihāre viharantenā”ti ettha yassa",
  "anya-e0101n:811_2": "tāvācariyena saddhiṃ ekavihāre vasato phāsu hoti,",
  "anya-e0101n:811_3": "tena tattheva kammaṭṭhānaṃ parisodhentena vasitabbaṃ.",
  "anya-e0101n:811_4": "Sace tattha phāsu na hoti,",
  "anya-e0101n:811_5": "yo añño gāvute vā aḍḍhayojane vā yojanamattepi vā sappāyo vihāro hoti,",
  "anya-e0101n:811_6": "tattha vasitabbaṃ.",
  "anya-e0101n:811_7": "Evañhi sati kammaṭṭhānassa kismiñcideva ṭhāne sandehe vā satisammose vā jāte kālasseva vihāre vattaṃ",
  "anya-e0101n:811_8": "katvā antarāmagge piṇḍāya caritvā bhattakiccapariyosāneyeva ācariyassa vasanaṭṭhānaṃ gantvā taṃdivasamācariyassa",
  "anya-e0101n:811_9": "santike kammaṭṭhānaṃ sodhetvā dutiyadivase ācariyaṃ vanditvā nikkhamitvā antarāmagge piṇḍāya caritvā",
  "anya-e0101n:811_10": "akilamantoyeva attano vasanaṭṭhānaṃ āgantuṃ sakkhissati.",
  "anya-e0101n:811_11": "Yo pana yojanappamāṇepi phāsukaṭṭhānaṃ na labhati,",
  "anya-e0101n:811_12": "tena kammaṭṭhāne sabbaṃ gaṇṭhiṭṭhānaṃ chinditvā suvisuddhaṃ āvajjanapaṭibaddhaṃ kammaṭṭhānaṃ katvā dūrampi",
  "anya-e0101n:811_13": "gantvā samādhibhāvanāya ananurūpaṃ vihāraṃ pahāya anurūpe vihāre vihātabbaṃ.",
  "anya-e0101n:812_0": "Ananurūpavihāro",
  "anya-e0101n:813_0": "52.",
  "anya-e0101n:813_1": "Tattha ananurūpo nāma aṭṭhārasannaṃ dosānaṃ aññatarena samannāgato.",
  "anya-e0101n:813_2": "Tatrime aṭṭhārasa dosā – mahattaṃ, navattaṃ,",
  "anya-e0101n:813_3": "jiṇṇattaṃ,",
  "anya-e0101n:813_4": "panthanissitattaṃ, soṇḍī, paṇṇaṃ, pupphaṃ, phalaṃ,",
  "anya-e0101n:813_5": "patthanīyatā,",
  "anya-e0101n:813_6": "nagarasannissitatā,",
  "anya-e0101n:813_7": "dārusannissitatā,",
  "anya-e0101n:813_8": "khettasannissitatā,",
  "anya-e0101n:813_9": "visabhāgānaṃ puggalānaṃ atthitā,",
  "anya-e0101n:813_10": "paṭṭanasannissitatā,",
  "anya-e0101n:813_11": "paccantasannissitatā,",
  "anya-e0101n:813_12": "rajjasīmasannissitatā,",
  "anya-e0101n:813_13": "asappāyatā,",
  "anya-e0101n:813_14": "kalyāṇamittānaṃ alābhoti imesaṃ aṭṭhārasannaṃ dosānaṃ aññatarena dosena samannāgato ananurūpo nāma.",
  "anya-e0101n:813_15": "Na tattha vihātabbaṃ.",
  "anya-e0101n:814_0": "Kasmā?",
  "anya-e0101n:814_1": "Mahāvihāre tāva bahū nānāchandā sannipatanti,",
  "anya-e0101n:814_2": "te aññamaññaṃ paṭiviruddhatāya vattaṃ na karonti.",
  "anya-e0101n:814_3": "Bodhiyaṅgaṇādīni asammaṭṭhāneva honti.",
  "anya-e0101n:814_4": "Anupaṭṭhāpitaṃ pānīyaṃ paribhojanīyaṃ.",
  "anya-e0101n:814_5": "Tatrāyaṃ gocaragāme piṇḍāya carissāmīti pattacīvaramādāya nikkhanto sace passati vattaṃ vā akataṃ pānīyaghaṭaṃ vā rittaṃ,",
  "anya-e0101n:814_6": "athānena vattaṃ kātabbaṃ hoti,",
  "anya-e0101n:814_7": "pānīyaṃ upaṭṭhāpetabbaṃ.",
  "anya-e0101n:814_8": "Akaronto vattabhede dukkaṭaṃ āpajjati.",
  "anya-e0101n:814_9": "Karontassa kālo atikkamati,",
  "anya-e0101n:814_10": "atidivā paviṭṭho niṭṭhitāya bhikkhāya kiñci na labhati.",
  "anya-e0101n:814_11": "Paṭisallānagatopi sāmaṇeradaharabhikkhūnaṃ uccāsaddena saṅghakammehi ca vikkhipati.",
  "anya-e0101n:814_12": "Yattha pana sabbaṃ vattaṃ katameva hoti,",
  "anya-e0101n:814_13": "avasesāpi ca saṅghaṭṭanā natthi.",
  "anya-e0101n:814_14": "Evarūpe mahāvihārepi vihātabbaṃ.",
  "anya-e0101n:815_0": "Navavihāre bahu navakammaṃ hoti,",
  "anya-e0101n:815_1": "akarontaṃ ujjhāyanti.",
  "anya-e0101n:815_2": "Yattha pana bhikkhū evaṃ vadanti “āyasmā yathāsukhaṃ samaṇadhammaṃ karotu,",
  "anya-e0101n:815_3": "mayaṃ navakammaṃ karissāmā”ti evarūpe vihātabbaṃ.",
  "anya-e0101n:816_0": "Jiṇṇavihāre pana bahu paṭijaggitabbaṃ hoti,",
  "anya-e0101n:816_1": "antamaso attano senāsanamattampi appaṭijaggantaṃ ujjhāyanti,",
  "anya-e0101n:816_2": "paṭijaggantassa kammaṭṭhānaṃ parihāyati.",
  "anya-e0101n:817_0": "Panthanissite mahāpathavihāre rattindivaṃ āgantukā sannipatanti.",
  "anya-e0101n:817_1": "Vikāle āgatānaṃ attano senāsanaṃ datvā rukkhamūle vā pāsāṇapiṭṭhe vā vasitabbaṃ hoti.",
  "anya-e0101n:817_2": "Punadivasepi evamevāti kammaṭṭhānassa okāso na hoti.",
  "anya-e0101n:817_3": "Yattha pana evarūpo āgantukasambādho na hoti,",
  "anya-e0101n:817_4": "tattha vihātabbaṃ.",
  "anya-e0101n:818_0": "Soṇḍī nāma pāsāṇapokkharaṇī hoti,",
  "anya-e0101n:818_1": "tattha pānīyatthaṃ mahājano samosarati,",
  "anya-e0101n:818_2": "nagaravāsīnaṃ rājakulūpakattherānaṃ antevāsikā rajanakammatthāya āgacchanti,",
  "anya-e0101n:818_3": "tesaṃ bhājanadārudoṇikādīni pucchantānaṃ asuke ca asuke ca ṭhāneti dassetabbāni honti,",
  "anya-e0101n:818_4": "evaṃ sabbakālampi niccabyāvaṭo hoti.",
  "anya-e0101n:819_0": "Yattha nānāvidhaṃ sākapaṇṇaṃ hoti,",
  "anya-e0101n:819_1": "tatthassa kammaṭṭhānaṃ gahetvā divāvihāraṃ nisinnassāpi santike sākahārikā gāyamānā paṇṇaṃ uccinantiyo",
  "anya-e0101n:819_2": "visabhāgasaddasaṅghaṭṭanena kammaṭṭhānantarāyaṃ karonti.",
  "anya-e0101n:820_0": "Yattha pana nānāvidhā mālāgacchā supupphitā honti, tatrāpi tādisoyeva upaddavo.",
  "anya-e0101n:821_0": "Yattha nānāvidhaṃ ambajambupanasādiphalaṃ hoti,",
  "anya-e0101n:821_1": "tattha phalatthikā āgantvā yācanti,",
  "anya-e0101n:821_2": "adentassa kujjhanti,",
  "anya-e0101n:821_3": "balakkārena vā gaṇhanti,",
  "anya-e0101n:821_4": "sāyanhasamaye vihāramajjhe caṅkamantena te disvā “kiṃ upāsakā evaṃ karothā”ti vuttā yathāruci akkosanti.",
  "anya-e0101n:821_5": "Avāsāyapissa parakkamanti.",
  "anya-e0101n:822_0": "Patthanīye pana leṇasammate dakkhiṇagirihatthikucchicetiyagiricittalapabbatasadise vihāre viharantaṃ",
  "anya-e0101n:822_1": "ayamarahāti sambhāvetvā vanditukāmā manussā samantā osaranti,",
  "anya-e0101n:822_2": "tenassa na phāsu hoti,",
  "anya-e0101n:822_3": "yassa pana taṃ sappāyaṃ hoti,",
  "anya-e0101n:822_4": "tena divā aññatra gantvā rattiṃ vasitabbaṃ.",
  "anya-e0101n:823_0": "Nagarasannissite visabhāgārammaṇāni āpāthamāgacchanti,",
  "anya-e0101n:823_1": "kumbhadāsiyopi ghaṭehi nighaṃsantiyo gacchanti,",
  "anya-e0101n:823_2": "okkamitvā maggaṃ na denti,",
  "anya-e0101n:823_3": "issaramanussāpi vihāramajjhe sāṇiṃ parikkhipitvā nisīdanti.",
  "anya-e0101n:824_0": "Dārusannissaye pana yattha kaṭṭhāni ca dabbupakaraṇarukkhā ca santi,",
  "anya-e0101n:824_1": "tattha kaṭṭhahārikā pubbe vuttasākapupphahārikā viya aphāsuṃ karonti,",
  "anya-e0101n:824_2": "vihāre rukkhā santi,",
  "anya-e0101n:824_3": "te chinditvā gharāni karissāmāti manussā āgantvā chindanti.",
  "anya-e0101n:824_4": "Sace sāyanhasamayaṃ padhānagharā nikkhamitvā vihāramajjhe caṅkamanto te disvā “kiṃ upāsakā evaṃ karothā”ti vadati,",
  "anya-e0101n:824_5": "yathāruci akkosanti,",
  "anya-e0101n:824_6": "avāsāyapissa parakkamanti.",
  "anya-e0101n:825_0": "Yo pana khettasannissito hoti samantā khettehi parivārito,",
  "anya-e0101n:825_1": "tattha manussā vihāramajjheyeva khalaṃ katvā dhaññaṃ maddanti,",
  "anya-e0101n:825_2": "pamukhesu sayanti,",
  "anya-e0101n:825_3": "aññampi bahuṃ aphāsuṃ karonti.",
  "anya-e0101n:825_4": "Yatrāpi mahāsaṅghabhogo hoti,",
  "anya-e0101n:825_5": "ārāmikā kulānaṃ gāvo rundhanti,",
  "anya-e0101n:825_6": "udakavāraṃ paṭisedhenti,",
  "anya-e0101n:825_7": "manussā vīhisīsaṃ gahetvā “passatha tumhākaṃ ārāmikānaṃ kamma”nti saṅghassa dassenti.",
  "anya-e0101n:825_8": "Tena tena kāraṇena rājarājamahāmattānaṃ gharadvāraṃ gantabbaṃ hoti,",
  "anya-e0101n:825_9": "ayampi khettasannissiteneva saṅgahito.",
  "anya-e0101n:826_0": "Visabhāgānaṃ puggalānaṃ atthitāti yattha aññamaññaṃ visabhāgaverī bhikkhū viharanti,",
  "anya-e0101n:826_1": "ye kalahaṃ karontā mā, bhante,",
  "anya-e0101n:826_2": "evaṃ karothāti vāriyamānā etassa paṃsukūlikassa āgatakālato paṭṭhāya naṭṭhāmhāti vattāro bhavanti.",
  "anya-e0101n:827_0": "Yopi udakapaṭṭanaṃ vā thalapaṭṭanaṃ vā nissito hoti,",
  "anya-e0101n:827_1": "tattha abhiṇhaṃ nāvāhi ca satthehi ca āgatamanussā okāsaṃ detha,",
  "anya-e0101n:827_2": "pānīyaṃ detha,",
  "anya-e0101n:827_3": "loṇaṃ dethāti ghaṭṭayantā aphāsuṃ karonti.",
  "anya-e0101n:828_0": "Paccantasannissite pana manussā buddhādīsu appasannā honti.",
  "anya-e0101n:829_0": "Rajjasīmasannissite rājabhayaṃ hoti.",
  "anya-e0101n:829_1": "Tañhi padesaṃ eko rājā na mayhaṃ vase vattatīti paharati,",
  "anya-e0101n:829_2": "itaropi na mayhaṃ vase vattatīti.",
  "anya-e0101n:829_3": "Tatrāyaṃ bhikkhu kadāci imassa rañño vijite vicarati,",
  "anya-e0101n:829_4": "kadāci etassa.",
  "anya-e0101n:829_5": "Atha naṃ “carapuriso aya”nti maññamānā anayabyasanaṃ pāpenti.",
  "anya-e0101n:830_0": "Asappāyatāti visabhāgarūpādiārammaṇasamosaraṇena vā amanussapariggahitatāya vā asappāyatā.",
  "anya-e0101n:830_1": "Tatridaṃ vatthu.",
  "anya-e0101n:830_2": "Eko kira thero araññe vasati.",
  "anya-e0101n:830_3": "Athassa ekā yakkhinī paṇṇasāladvāre ṭhatvā gāyi.",
  "anya-e0101n:830_4": "So nikkhamitvā dvāre aṭṭhāsi,",
  "anya-e0101n:830_5": "sā gantvā caṅkamanasīse gāyi.",
  "anya-e0101n:830_6": "Thero caṅkamanasīsaṃ agamāsi.",
  "anya-e0101n:830_7": "Sā sataporise papāte ṭhatvā gāyi.",
  "anya-e0101n:830_8": "Thero paṭinivatti.",
  "anya-e0101n:830_9": "Atha naṃ sā vegenāgantvā gahetvā “mayā, bhante,",
  "anya-e0101n:830_10": "na eko na dve tumhādisā khāditā”ti āha.",
  "anya-e0101n:831_0": "Kalyāṇamittānaṃ alābhoti yattha na sakkā hoti ācariyaṃ vā ācariyasamaṃ vā upajjhāyaṃ vā upajjhāyasamaṃ vā kalyāṇamittaṃ laddhuṃ.",
  "anya-e0101n:831_1": "Tattha so kalyāṇamittānaṃ alābho mahādosoyevāti imesaṃ aṭṭhārasannaṃ dosānaṃ aññatarena samannāgato ananurūpoti veditabbo.",
  "anya-e0101n:831_2": "Vuttampi cetaṃ aṭṭhakathāsu –",
  "anya-e0101n:832_0": "Mahāvāsaṃ navāvāsaṃ, jarāvāsañca panthaniṃ;",
  "anya-e0101n:833_0": "Soṇḍiṃ paṇṇañca pupphañca, phalaṃ patthitameva ca.",
  "anya-e0101n:834_0": "Nagaraṃ dārunā khettaṃ, visabhāgena paṭṭanaṃ;",
  "anya-e0101n:835_0": "Paccantasīmāsappāyaṃ, yattha mitto na labbhati.",
  "anya-e0101n:836_0": "Aṭṭhārasetāni ṭhānāni, iti viññāya paṇḍito;",
  "anya-e0101n:837_0": "Ārakā parivajjeyya, maggaṃ sappaṭibhayaṃ yathāti.",
  "anya-e0101n:838_0": "Anurūpavihāro",
  "anya-e0101n:839_0": "53.",
  "anya-e0101n:839_1": "Yo pana gocaragāmato nātidūranāccāsannatādīhi pañcahaṅgehi samannāgato,",
  "anya-e0101n:839_2": "ayaṃ anurūpo nāma.",
  "anya-e0101n:839_3": "Vuttañhetaṃ bhagavatā –",
  "anya-e0101n:839_4": "“kathañca,",
  "anya-e0101n:839_5": "bhikkhave,",
  "anya-e0101n:839_6": "senāsanaṃ pañcaṅgasamannāgataṃ hoti? Idha,",
  "anya-e0101n:839_7": "bhikkhave,",
  "anya-e0101n:839_8": "senāsanaṃ nātidūraṃ hoti nāccāsannaṃ gamanāgamanasampannaṃ,",
  "anya-e0101n:839_9": "divā appākiṇṇaṃ rattiṃ appasaddaṃ appanigghosaṃ,",
  "anya-e0101n:839_10": "appaḍaṃsamakasavātātapasarīsapasamphassaṃ,",
  "anya-e0101n:839_11": "tasmiṃ kho pana senāsane viharantassa appakasireneva uppajjanti cīvarapiṇḍapātasenāsanagilānapaccayabhesajjaparikkhārā.",
  "anya-e0101n:839_12": "Tasmiṃ kho pana senāsane therā bhikkhū viharanti bahussutā āgatāgamā dhammadharā vinayadharā mātikādharā,",
  "anya-e0101n:839_13": "te kālena kālaṃ upasaṅkamitvā paripucchati paripañhati ‘idaṃ, bhante,",
  "anya-e0101n:839_14": "kathaṃ imassa ko attho’ti,",
  "anya-e0101n:839_15": "tassa te āyasmanto avivaṭañceva vivaranti,",
  "anya-e0101n:839_16": "anuttānīkatañca uttānīkaronti,",
  "anya-e0101n:839_17": "anekavihitesu ca kaṅkhaṭṭhāniyesu dhammesu kaṅkhaṃ paṭivinodenti. Evaṃ kho,",
  "anya-e0101n:839_18": "bhikkhave,",
  "anya-e0101n:839_19": "senāsanaṃ pañcaṅgasamannāgataṃ hotī”ti.",
  "anya-e0101n:840_0": "Ayaṃ “samādhibhāvanāya ananurūpaṃ vihāraṃ pahāya anurūpe vihāre viharantenā”ti ettha vitthāro.",
  "anya-e0101n:841_0": "Khuddakapalibodhā",
  "anya-e0101n:842_0": "54.",
  "anya-e0101n:842_1": "Khuddakapalibodhupacchedaṃ katvāti evaṃ patirūpe vihāre viharantena yepissa te honti khuddakapalibodhā,",
  "anya-e0101n:842_2": "tepi upacchinditabbā.",
  "anya-e0101n:842_3": "Seyyathidaṃ,",
  "anya-e0101n:842_4": "dīghāni kesanakhalomāni chinditabbāni.",
  "anya-e0101n:842_5": "Jiṇṇacīvaresu daḷhīkammaṃ vā tunnakammaṃ vā kātabbaṃ.",
  "anya-e0101n:842_6": "Kiliṭṭhāni vā rajitabbāni.",
  "anya-e0101n:842_7": "Sace patte malaṃ hoti,",
  "anya-e0101n:842_8": "patto pacitabbo.",
  "anya-e0101n:842_9": "Mañcapīṭhādīni sodhetabbānīti.",
  "anya-e0101n:842_10": "“Ayaṃ khuddakapalibodhupacchedaṃ katvā”ti ettha vitthāro.",
  "anya-e0101n:843_0": "Bhāvanāvidhānaṃ",
  "anya-e0101n:844_0": "55.",
  "anya-e0101n:844_1": "Idāni sabbaṃ bhāvanāvidhānaṃ aparihāpentena bhāvetabboti ettha ayaṃ pathavīkasiṇaṃ ādiṃ katvā sabbakammaṭṭhānavasena vitthārakathā hoti.",
  "anya-e0101n:845_0": "Evaṃ upacchinnakhuddakapalibodhena hi bhikkhunā pacchābhattaṃ piṇḍapātapaṭikkantena bhattasammadaṃ paṭivinodetvā",
  "anya-e0101n:845_1": "pavivitte okāse sukhanisinnena katāya vā akatāya vā pathaviyā nimittaṃ gaṇhitabbaṃ.",
  "anya-e0101n:845_2": "Vuttañhetaṃ –",
  "anya-e0101n:846_0": "“Pathavīkasiṇaṃ uggaṇhanto pathaviyaṃ nimittaṃ gaṇhāti kate vā akate vā sāntake,",
  "anya-e0101n:846_1": "no anantake, sakoṭiye,",
  "anya-e0101n:846_2": "no akoṭiye,",
  "anya-e0101n:846_3": "savaṭṭume,",
  "anya-e0101n:846_4": "no avaṭṭume,",
  "anya-e0101n:846_5": "sapariyante,",
  "anya-e0101n:846_6": "no apariyante,",
  "anya-e0101n:846_7": "suppamatte vā sarāvamatte vā.",
  "anya-e0101n:846_8": "So taṃ nimittaṃ suggahitaṃ karoti,",
  "anya-e0101n:846_9": "sūpadhāritaṃ upadhāreti,",
  "anya-e0101n:846_10": "suvavatthitaṃ vavatthapeti.",
  "anya-e0101n:846_11": "So taṃ nimittaṃ suggahitaṃ katvā sūpadhāritaṃ upadhāretvā suvavatthitaṃ vavatthapetvā ānisaṃsadassāvī",
  "anya-e0101n:846_12": "ratanasaññī hutvā cittīkāraṃ upaṭṭhapetvā sampiyāyamāno tasmiṃ ārammaṇe cittaṃ upanibandhati ‘addhā imāya",
  "anya-e0101n:846_13": "paṭipadāya jarāmaraṇamhā muccissāmī’ti.",
  "anya-e0101n:846_14": "So vivicceva kāmehi…pe…",
  "anya-e0101n:846_15": "paṭhamaṃ jhānaṃ upasampajja viharatī”ti.",
  "anya-e0101n:847_0": "Tattha yena atītabhavepi sāsane vā isipabbajjāya vā pabbajitvā pathavīkasiṇe catukkapañcakajjhānāni nibbattitapubbāni,",
  "anya-e0101n:847_1": "evarūpassa puññavato upanissayasampannassa akatāya pathaviyā kasitaṭṭhāne vā khalamaṇḍale vā nimittaṃ uppajjati,",
  "anya-e0101n:847_2": "mallakattherassa viya.",
  "anya-e0101n:847_3": "Tassa kirāyasmato kasitaṭṭhānaṃ olokentassa taṃṭhānappamāṇameva nimittaṃ udapādi.",
  "anya-e0101n:847_4": "So taṃ vaḍḍhetvā pañcakajjhānāni nibbattetvā jhānapadaṭṭhānaṃ vipassanaṃ paṭṭhapetvā arahattaṃ pāpuṇi.",
  "anya-e0101n:848_0": "Yo panevaṃ akatādhikāro hoti,",
  "anya-e0101n:848_1": "tena ācariyasantike uggahitakammaṭṭhānavidhānaṃ avirādhetvā cattāro kasiṇadose pariharantena kasiṇaṃ kātabbaṃ.",
  "anya-e0101n:848_2": "Nīlapītalohitaodātasambhedavasena hi cattāro pathavīkasiṇadosā.",
  "anya-e0101n:848_3": "Tasmā nīlādivaṇṇaṃ mattikaṃ aggahetvā gaṅgāvahe mattikāsadisāya aruṇavaṇṇāya mattikāya kasiṇaṃ kātabbaṃ.",
  "anya-e0101n:848_4": "Tañca kho vihāramajjhe sāmaṇerādīnaṃ sañcaraṇaṭṭhāne na kātabbaṃ.",
  "anya-e0101n:848_5": "Vihārapaccante pana paṭicchannaṭṭhāne pabbhāre vā paṇṇasālāya vā saṃhārimaṃ vā tatraṭṭhakaṃ vā kātabbaṃ.",
  "anya-e0101n:848_6": "Tatra saṃhārimaṃ catūsu daṇḍakesu pilotikaṃ vā cammaṃ vā kaṭasārakaṃ vā bandhitvā tattha apanītatiṇamūlasakkharakathalikāya",
  "anya-e0101n:848_7": "sumadditāya mattikāya vuttappamāṇaṃ vaṭṭaṃ limpetvā kātabbaṃ.",
  "anya-e0101n:848_8": "Taṃ parikammakāle bhūmiyaṃ attharitvā oloketabbaṃ.",
  "anya-e0101n:848_9": "Tatraṭṭhakaṃ bhūmiyaṃ padumakaṇṇikākārena khāṇuke ākoṭetvā vallīhi vinandhitvā kātabbaṃ.",
  "anya-e0101n:848_10": "Yadi sā mattikā nappahoti,",
  "anya-e0101n:848_11": "adho aññaṃ pakkhipitvā uparibhāge suparisodhitāya aruṇavaṇṇāya mattikāya vidatthicaturaṅgulavitthāraṃ vaṭṭaṃ kātabbaṃ.",
  "anya-e0101n:848_12": "Etadeva hi pamāṇaṃ sandhāya “suppamattaṃ vā sarāvamattaṃ vā”ti vuttaṃ.",
  "anya-e0101n:848_13": "“Sāntake no anantake”tiādi panassa paricchedatthāya vuttaṃ.",
  "anya-e0101n:849_0": "56.",
  "anya-e0101n:849_1": "Tasmā evaṃ vuttappamāṇaparicchedaṃ katvā rukkhapāṇikā visabhāgavaṇṇaṃ samuṭṭhapeti.",
  "anya-e0101n:849_2": "Tasmā taṃ aggahetvā pāsāṇapāṇikāya ghaṃsetvā samaṃ bherītalasadisaṃ katvā taṃ ṭhānaṃ sammajjitvā nhatvā",
  "anya-e0101n:849_3": "āgantvā kasiṇamaṇḍalato aḍḍhateyyahatthantare padese paññatte vidatthicaturaṅgulapādake suatthate pīṭhe",
  "anya-e0101n:849_4": "nisīditabbaṃ.",
  "anya-e0101n:849_5": "Tato dūratare nisinnassa hi kasiṇaṃ na upaṭṭhāti,",
  "anya-e0101n:849_6": "āsannatare kasiṇadosā paññāyanti.",
  "anya-e0101n:849_7": "Uccatare nisinnena gīvaṃ onamitvā oloketabbaṃ hoti,",
  "anya-e0101n:849_8": "nīcatare jaṇṇukāni rujanti.",
  "anya-e0101n:849_9": "Tasmā vuttanayeneva nisīditvā “appassādā kāmā”tiādinā nayena kāmesu ādīnavaṃ paccavekkhitvā kāmanissaraṇe",
  "anya-e0101n:849_10": "sabbadukkhasamatikkamupāyabhūte nekkhamme jātābhilāsena buddhadhammasaṅghaguṇānussaraṇena pītipāmojjaṃ",
  "anya-e0101n:849_11": "janayitvā “ayaṃ dāni sā sabbabuddha paccekabuddha ariyasāvakehi paṭipannā nekkhammapaṭipadā”ti paṭipattiyā",
  "anya-e0101n:849_12": "sañjātagāravena “addhā imāya paṭipadāya pavivekasukharasassa bhāgī bhavissāmī”ti ussāhaṃ janayitvā samena",
  "anya-e0101n:849_13": "ākārena cakkhūni ummīletvā nimittaṃ gaṇhantena bhāvetabbaṃ.",
  "anya-e0101n:850_0": "Atiummīlayato hi cakkhu kilamati,",
  "anya-e0101n:850_1": "maṇḍalañca ativibhūtaṃ hoti,",
  "anya-e0101n:850_2": "tenassa nimittaṃ nuppajjati.",
  "anya-e0101n:850_3": "Atimandaṃ ummīlayato maṇḍalamavibhūtaṃ hoti,",
  "anya-e0101n:850_4": "cittañca līnaṃ hoti,",
  "anya-e0101n:850_5": "evampi nimittaṃ nuppajjati.",
  "anya-e0101n:850_6": "Tasmā ādāsatale mukhanimittadassinā viya samenākārena cakkhūni ummīletvā nimittaṃ gaṇhantena bhāvetabbaṃ,",
  "anya-e0101n:850_7": "na vaṇṇo paccavekkhitabbo,",
  "anya-e0101n:850_8": "na lakkhaṇaṃ manasikātabbaṃ.",
  "anya-e0101n:850_9": "Apica vaṇṇaṃ amuñcitvā nissayasavaṇṇaṃ katvā ussadavasena paṇṇattidhamme cittaṃ paṭṭhapetvā manasi kātabbaṃ.",
  "anya-e0101n:850_10": "Pathavī mahī, medinī, bhūmi, vasudhā,",
  "anya-e0101n:850_11": "vasundharātiādīsu pathavīnāmesu yamicchati,",
  "anya-e0101n:850_12": "yadassa saññānukūlaṃ hoti,",
  "anya-e0101n:850_13": "taṃ vattabbaṃ.",
  "anya-e0101n:850_14": "Apica pathavīti etadeva nāmaṃ pākaṭaṃ,",
  "anya-e0101n:850_15": "tasmā pākaṭavaseneva pathavī pathavīti bhāvetabbaṃ.",
  "anya-e0101n:850_16": "Kālena ummīletvā kālena nimīletvā āvajjitabbaṃ.",
  "anya-e0101n:850_17": "Yāva uggahanimittaṃ nuppajjati,",
  "anya-e0101n:850_18": "tāva kālasatampi kālasahassampi tato bhiyyopi eteneva nayena bhāvetabbaṃ.",
  "anya-e0101n:851_0": "57.",
  "anya-e0101n:851_1": "Tassevaṃ bhāvayato yadā nimīletvā āvajjantassa ummīlitakāle viya āpāthamāgacchati,",
  "anya-e0101n:851_2": "tadā uggahanimittaṃ jātaṃ nāma hoti.",
  "anya-e0101n:851_3": "Tassa jātakālato paṭṭhāya na tasmiṃ ṭhāne nisīditabbaṃ.",
  "anya-e0101n:851_4": "Attano vasanaṭṭhānaṃ pavisitvā tattha nisinnena bhāvetabbaṃ.",
  "anya-e0101n:851_5": "Pādadhovanapapañcaparihāratthaṃ panassa ekapaṭalikupāhanā ca kattaradaṇḍo ca icchitabbo.",
  "anya-e0101n:851_6": "Athānena sace taruṇo samādhi kenacideva asappāyakāraṇena nassati,",
  "anya-e0101n:851_7": "upāhanā āruyha kattaradaṇḍaṃ gahetvā taṃ ṭhānaṃ gantvā nimittaṃ ādāya āgantvā sukhanisinnena bhāvetabbaṃ,",
  "anya-e0101n:851_8": "punappunaṃ samannāharitabbaṃ,",
  "anya-e0101n:851_9": "takkāhataṃ vitakkāhataṃ kātabbaṃ.",
  "anya-e0101n:851_10": "Tassevaṃ karontassa anukkamena nīvaraṇāni vikkhambhanti,",
  "anya-e0101n:851_11": "kilesā sannisīdanti,",
  "anya-e0101n:851_12": "upacārasamādhinā cittaṃ samādhiyati,",
  "anya-e0101n:851_13": "paṭibhāganimittaṃ uppajjati.",
  "anya-e0101n:852_0": "Tatrāyaṃ purimassa ca uggahanimittassa imassa ca viseso,",
  "anya-e0101n:852_1": "uggahanimitte kasiṇadoso paññāyati,",
  "anya-e0101n:852_2": "paṭibhāganimittaṃ thavikato nihatādāsamaṇḍalaṃ viya sudhotasaṅkhathālaṃ viya valāhakantarā nikkhantacandamaṇḍalaṃ",
  "anya-e0101n:852_3": "viya meghamukhe balākā viya uggahanimittaṃ padāletvā nikkhantamiva tato sataguṇaṃ sahassaguṇaṃ suparisuddhaṃ",
  "anya-e0101n:852_4": "hutvā upaṭṭhāti.",
  "anya-e0101n:852_5": "Tañca kho neva vaṇṇavantaṃ,",
  "anya-e0101n:852_6": "na saṇṭhānavantaṃ.",
  "anya-e0101n:852_7": "Yadi hi taṃ īdisaṃ bhaveyya,",
  "anya-e0101n:852_8": "cakkhuviññeyyaṃ siyā oḷārikaṃ sammasanupagaṃ tilakkhaṇabbhāhataṃ,",
  "anya-e0101n:852_9": "na panetaṃ tādisaṃ.",
  "anya-e0101n:852_10": "Kevalañhi samādhilābhino upaṭṭhānākāramattaṃ saññajametanti.",
  "anya-e0101n:853_0": "58.",
  "anya-e0101n:853_1": "Uppannakālato ca panassa paṭṭhāya nīvaraṇāni vikkhambhitāneva honti,",
  "anya-e0101n:853_2": "kilesā sannisinnāva,",
  "anya-e0101n:853_3": "upacārasamādhinā cittaṃ samāhitamevāti.",
  "anya-e0101n:854_0": "Duvidho hi samādhi upacārasamādhi ca appanāsamādhi ca.",
  "anya-e0101n:854_1": "Dvīhākārehi cittaṃ samādhiyati upacārabhūmiyaṃ vā paṭilābhabhūmiyaṃ vā.",
  "anya-e0101n:854_2": "Tattha upacārabhūmiyaṃ nīvaraṇappahānena cittaṃ samāhitaṃ hoti.",
  "anya-e0101n:854_3": "Paṭilābhabhūmiyaṃ aṅgapātubhāvena.",
  "anya-e0101n:855_0": "Dvinnaṃ pana samādhīnaṃ idaṃ nānākāraṇaṃ,",
  "anya-e0101n:855_1": "upacāre aṅgāni na thāmajātāni honti,",
  "anya-e0101n:855_2": "aṅgānaṃ athāmajātattā,",
  "anya-e0101n:855_3": "yathā nāma daharo kumārako ukkhipitvā ṭhapiyamāno punappunaṃ bhūmiyaṃ patati,",
  "anya-e0101n:855_4": "evameva upacāre uppanne cittaṃ kālena nimittamārammaṇaṃ karoti,",
  "anya-e0101n:855_5": "kālena bhavaṅgamotarati.",
  "anya-e0101n:855_6": "Appanāyaṃ pana aṅgāni thāmajātāni honti,",
  "anya-e0101n:855_7": "tesaṃ thāmajātattā,",
  "anya-e0101n:855_8": "yathā nāma balavā puriso āsanā vuṭṭhāya divasampi tiṭṭheyya,",
  "anya-e0101n:855_9": "evameva appanāsamādhimhi uppanne cittaṃ sakiṃ bhavaṅgavāraṃ chinditvā kevalampi rattiṃ kevalampi divasaṃ tiṭṭhati,",
  "anya-e0101n:855_10": "kusalajavanapaṭipāṭivaseneva pavattatīti.",
  "anya-e0101n:856_0": "Tatra yadetaṃ upacārasamādhinā saddhiṃ paṭibhāganimittaṃ uppannaṃ,",
  "anya-e0101n:856_1": "tassa uppādanaṃ nāma atidukkaraṃ.",
  "anya-e0101n:856_2": "Tasmā sace teneva pallaṅkena taṃ nimittaṃ vaḍḍhetvā appanaṃ adhigantuṃ sakkoti, sundaraṃ.",
  "anya-e0101n:856_3": "No ce sakkoti,",
  "anya-e0101n:856_4": "athānena taṃ nimittaṃ appamattena cakkavattigabbho viya rakkhitabbaṃ. Evañhi –",
  "anya-e0101n:857_0": "Nimittaṃ rakkhato laddha-parihāni na vijjati;",
  "anya-e0101n:858_0": "Ārakkhamhi asantamhi, laddhaṃ laddhaṃ vinassati.",
  "anya-e0101n:859_0": "Sattasappāyā",
  "anya-e0101n:860_0": "59. Tatrāyaṃ rakkhaṇavidhi –",
  "anya-e0101n:861_0": "Āvāso gocaro bhassaṃ, puggalo bhojanaṃ utu;",
  "anya-e0101n:862_0": "Iriyāpathoti sattete, asappāye vivajjaye.",
  "anya-e0101n:863_0": "Sappāye satta sevetha, evañhi paṭipajjato;",
  "anya-e0101n:864_0": "Nacireneva kālena, hoti kassaci appanā.",
  "anya-e0101n:865_0": "Tatrassa yasmiṃ āvāse vasantassa anuppannaṃ vā nimittaṃ nuppajjati,",
  "anya-e0101n:865_1": "uppannaṃ vā vinassati,",
  "anya-e0101n:865_2": "anupaṭṭhitā ca sati na upaṭṭhāti,",
  "anya-e0101n:865_3": "asamāhitañca cittaṃ na samādhiyati,",
  "anya-e0101n:865_4": "ayaṃ asappāyo.",
  "anya-e0101n:865_5": "Yattha nimittaṃ uppajjati ceva thāvarañca hoti,",
  "anya-e0101n:865_6": "sati upaṭṭhāti,",
  "anya-e0101n:865_7": "cittaṃ samādhiyati nāgapabbatavāsīpadhāniyatissattherassa viya,",
  "anya-e0101n:865_8": "ayaṃ sappāyo.",
  "anya-e0101n:865_9": "Tasmā yasmiṃ vihāre bahū āvāsā honti,",
  "anya-e0101n:865_10": "tattha ekamekasmiṃ tīṇi tīṇi divasāni vasitvā yatthassa cittaṃ ekaggaṃ hoti,",
  "anya-e0101n:865_11": "tattha vasitabbaṃ.",
  "anya-e0101n:865_12": "Āvāsasappāyatāya hi tambapaṇṇidīpamhi cūḷanāgaleṇe vasantā tattheva kammaṭṭhānaṃ gahetvā pañcasatā bhikkhū arahattaṃ pāpuṇiṃsu.",
  "anya-e0101n:865_13": "Sotāpannādīnaṃ pana aññattha ariyabhūmiṃ patvā tattha arahattappattānañca gaṇanā natthi.",
  "anya-e0101n:865_14": "Evamaññesupi cittalapabbatavihārādīsu.",
  "anya-e0101n:866_0": "Gocaragāmo pana yo senāsanato uttarena vā dakkhiṇena vā nātidūre diyaḍḍhakosabbhantare hoti sulabhasampannabhikkho,",
  "anya-e0101n:866_1": "so sappāyo.",
  "anya-e0101n:866_2": "Viparīto asappāyo.",
  "anya-e0101n:867_0": "Bhassanti dvattiṃsatiracchānakathāpariyāpannaṃ asappāyaṃ,",
  "anya-e0101n:867_1": "tañhissa nimittantaradhānāya saṃvattati.",
  "anya-e0101n:867_2": "Dasakathāvatthunissitaṃ sappāyaṃ,",
  "anya-e0101n:867_3": "tampi mattāya bhāsitabbaṃ.",
  "anya-e0101n:868_0": "Puggalopi atiracchānakathiko sīlādiguṇasampanno,",
  "anya-e0101n:868_1": "yaṃ nissāya asamāhitaṃ vā cittaṃ samādhiyati,",
  "anya-e0101n:868_2": "samāhitaṃ vā cittaṃ thirataraṃ hoti,",
  "anya-e0101n:868_3": "evarūpo sappāyo.",
  "anya-e0101n:868_4": "Kāyadaḷhībahulo pana tiracchānakathiko asappāyo.",
  "anya-e0101n:868_5": "So hi taṃ kaddamodakamiva acchaṃ udakaṃ malīnameva karoti,",
  "anya-e0101n:868_6": "tādisañca āgamma koṭapabbatavāsīdaharasseva samāpattipi nassati,",
  "anya-e0101n:868_7": "pageva nimittaṃ.",
  "anya-e0101n:869_0": "Bhojanaṃ pana kassaci madhuraṃ,",
  "anya-e0101n:869_1": "kassaci ambilaṃ sappāyaṃ hoti.",
  "anya-e0101n:869_2": "Utupi kassaci sīto,",
  "anya-e0101n:869_3": "kassaci uṇho sappāyo hoti.",
  "anya-e0101n:869_4": "Tasmā yaṃ bhojanaṃ vā utuṃ vā sevantassa phāsu hoti,",
  "anya-e0101n:869_5": "asamāhitaṃ vā cittaṃ samādhiyati,",
  "anya-e0101n:869_6": "samāhitaṃ vā thirataraṃ hoti,",
  "anya-e0101n:869_7": "taṃ bhojanaṃ so ca utu sappāyo.",
  "anya-e0101n:869_8": "Itaraṃ bhojanaṃ itaro ca utu asappāyo.",
  "anya-e0101n:870_0": "Iriyāpathesupi kassaci caṅkamo sappāyo hoti,",
  "anya-e0101n:870_1": "kassaci sayanaṭṭhānanisajjānaṃ aññataro.",
  "anya-e0101n:870_2": "Tasmā taṃ āvāsaṃ viya tīṇi divasāni upaparikkhitvā yasmiṃ iriyāpathe asamāhitaṃ vā cittaṃ samādhiyati,",
  "anya-e0101n:870_3": "samāhitaṃ vā thirataraṃ hoti,",
  "anya-e0101n:870_4": "so sappāyo.",
  "anya-e0101n:870_5": "Itaro asappāyoti veditabbo.",
  "anya-e0101n:871_0": "Iti imaṃ sattavidhaṃ asappāyaṃ vajjetvā sappāyaṃ sevitabbaṃ.",
  "anya-e0101n:871_1": "Evaṃ paṭipannassa hi nimittāsevanabahulassa nacireneva kālena hoti kassaci appanā.",
  "anya-e0101n:872_0": "Dasavidhaappanākosallaṃ",
  "anya-e0101n:873_0": "60.",
  "anya-e0101n:873_1": "Yassa pana evampi paṭipajjato na hoti,",
  "anya-e0101n:873_2": "tena dasavidhaṃ appanākosallaṃ sampādetabbaṃ.",
  "anya-e0101n:873_3": "Tatrāyaṃ nayo,",
  "anya-e0101n:873_4": "dasāhākārehi appanākosallaṃ icchitabbaṃ,",
  "anya-e0101n:873_5": "vatthuvisadakiriyato,",
  "anya-e0101n:873_6": "indriyasamattapaṭipādanato,",
  "anya-e0101n:873_7": "nimittakusalato,",
  "anya-e0101n:873_8": "yasmiṃ samaye cittaṃ paggahetabbaṃ tasmiṃ samaye cittaṃ paggaṇhāti,",
  "anya-e0101n:873_9": "yasmiṃ samaye cittaṃ niggahetabbaṃ tasmiṃ samaye cittaṃ niggaṇhāti,",
  "anya-e0101n:873_10": "yasmiṃ samaye cittaṃ sampahaṃsitabbaṃ tasmiṃ samaye cittaṃ sampahaṃseti,",
  "anya-e0101n:873_11": "yasmiṃ samaye cittaṃ ajjhupekkhitabbaṃ tasmiṃ samaye cittaṃ ajjhupekkhati,",
  "anya-e0101n:873_12": "asamāhitapuggalaparivajjanato,",
  "anya-e0101n:873_13": "samāhitapuggalasevanato,",
  "anya-e0101n:873_14": "tadadhimuttatoti.",
  "anya-e0101n:874_0": "61.",
  "anya-e0101n:874_1": "Tattha vatthuvisadakiriyā nāma ajjhattikabāhirānaṃ vatthūnaṃ visadabhāvakaraṇaṃ.",
  "anya-e0101n:874_2": "Yadā hissa kesanakhalomāni dīghāni honti,",
  "anya-e0101n:874_3": "sarīraṃ vā sedamalaggahitaṃ,",
  "anya-e0101n:874_4": "tadā ajjhattikavatthu avisadaṃ hoti aparisuddhaṃ.",
  "anya-e0101n:874_5": "Yadā panassa cīvaraṃ jiṇṇaṃ kiliṭṭhaṃ duggandhaṃ hoti,",
  "anya-e0101n:874_6": "senāsanaṃ vā uklāpaṃ hoti,",
  "anya-e0101n:874_7": "tadā bāhiravatthu avisadaṃ hoti aparisuddhaṃ.",
  "anya-e0101n:874_8": "Ajjhattikabāhire ca vatthumhi avisade uppannesu cittacetasikesu ñāṇampi aparisuddhaṃ hoti,",
  "anya-e0101n:874_9": "aparisuddhāni dīpakapallikavaṭṭitelāni nissāya uppannadīpasikhāya obhāso viya.",
  "anya-e0101n:874_10": "Aparisuddhena ñāṇena saṅkhāre sammasato saṅkhārāpi avibhūtā honti,",
  "anya-e0101n:874_11": "kammaṭṭhānamanuyuñjato kammaṭṭhānampi vuḍḍhiṃ viruḷhiṃ vepullaṃ na gacchati.",
  "anya-e0101n:874_12": "Visade pana ajjhattikabāhire vatthumhi uppannesu cittacetasikesu ñāṇampi visadaṃ hoti parisuddhaṃ,",
  "anya-e0101n:874_13": "parisuddhāni dīpakapallikavaṭṭitelāni nissāya uppannadīpasikhāya obhāso viya.",
  "anya-e0101n:874_14": "Parisuddhena ca ñāṇena saṅkhāre sammasato saṅkhārāpi vibhūtā honti,",
  "anya-e0101n:874_15": "kammaṭṭhānamanuyuñjato kammaṭṭhānampi vuḍḍhiṃ virūḷhiṃ vepullaṃ gacchati.",
  "anya-e0101n:875_0": "62.",
  "anya-e0101n:875_1": "Indriyasamattapaṭipādanaṃ nāma saddhādīnaṃ indriyānaṃ samabhāvakaraṇaṃ.",
  "anya-e0101n:875_2": "Sace hissa saddhindriyaṃ balavaṃ hoti itarāni mandāni,",
  "anya-e0101n:875_3": "tato vīriyindriyaṃ paggahakiccaṃ,",
  "anya-e0101n:875_4": "satindriyaṃ upaṭṭhānakiccaṃ,",
  "anya-e0101n:875_5": "samādhindriyaṃ avikkhepakiccaṃ,",
  "anya-e0101n:875_6": "paññindriyaṃ dassanakiccaṃ kātuṃ na sakkoti,",
  "anya-e0101n:875_7": "tasmā taṃ dhammasabhāvapaccavekkhaṇena vā yathā vā manasikaroto balavaṃ jātaṃ,",
  "anya-e0101n:875_8": "tathā amanasikārena hāpetabbaṃ.",
  "anya-e0101n:875_9": "Vakkalittheravatthu cettha nidassanaṃ.",
  "anya-e0101n:875_10": "Sace pana vīriyindriyaṃ balavaṃ hoti,",
  "anya-e0101n:875_11": "atha neva saddhindriyaṃ adhimokkhakiccaṃ kātuṃ sakkoti,",
  "anya-e0101n:875_12": "na itarāni itarakiccabhedaṃ,",
  "anya-e0101n:875_13": "tasmā taṃ passaddhādibhāvanāya hāpetabbaṃ.",
  "anya-e0101n:875_14": "Tatrāpi soṇattheravatthu dassetabbaṃ.",
  "anya-e0101n:875_15": "Evaṃ sesesupi ekassa balavabhāve sati itaresaṃ attano kiccesu asamatthatā veditabbā.",
  "anya-e0101n:875_16": "Visesato panettha saddhāpaññānaṃ samādhivīriyānañca samataṃ pasaṃsanti.",
  "anya-e0101n:875_17": "Balavasaddho hi mandapañño muddhappasanno hoti,",
  "anya-e0101n:875_18": "avatthusmiṃ pasīdati.",
  "anya-e0101n:875_19": "Balavapañño mandasaddho kerāṭikapakkhaṃ bhajati,",
  "anya-e0101n:875_20": "bhesajjasamuṭṭhito viya rogo atekiccho hoti.",
  "anya-e0101n:875_21": "Ubhinnaṃ samatāya vatthusmiṃyeva pasīdati.",
  "anya-e0101n:875_22": "Balavasamādhiṃ pana mandavīriyaṃ samādhissa kosajjapakkhattā kosajjaṃ abhibhavati.",
  "anya-e0101n:875_23": "Balavavīriyaṃ mandasamādhiṃ vīriyassa uddhaccapakkhattā uddhaccaṃ abhibhavati.",
  "anya-e0101n:875_24": "Samādhi pana vīriyena saṃyojito kosajje patituṃ na labhati.",
  "anya-e0101n:875_25": "Vīriyaṃ samādhinā saṃyojitaṃ uddhacce patituṃ na labhati,",
  "anya-e0101n:875_26": "tasmā tadubhayaṃ samaṃ kātabbaṃ.",
  "anya-e0101n:875_27": "Ubhayasamatāya hi appanā hoti.",
  "anya-e0101n:875_28": "Apica samādhikammikassa balavatīpi saddhā vaṭṭati.",
  "anya-e0101n:875_29": "Evaṃ saddahanto okappento appanaṃ pāpuṇissati.",
  "anya-e0101n:875_30": "Samādhipaññāsu pana samādhikammikassa ekaggatā balavatī vaṭṭati.",
  "anya-e0101n:875_31": "Evañhi so appanaṃ pāpuṇāti.",
  "anya-e0101n:875_32": "Vipassanākammikassa paññā balavatī vaṭṭati.",
  "anya-e0101n:875_33": "Evañhi so lakkhaṇapaṭivedhaṃ pāpuṇāti.",
  "anya-e0101n:875_34": "Ubhinnaṃ pana samatāyapi appanā hotiyeva.",
  "anya-e0101n:875_35": "Sati pana sabbattha balavatī vaṭṭati.",
  "anya-e0101n:875_36": "Sati hi cittaṃ uddhaccapakkhikānaṃ saddhāvīriyapaññānaṃ vasena uddhaccapātato kosajjapakkhena ca samādhinā kosajjapātato rakkhati,",
  "anya-e0101n:875_37": "tasmā sā loṇadhūpanaṃ viya sabbabyañjanesu,",
  "anya-e0101n:875_38": "sabbakammikaamacco viya ca sabbarājakiccesu sabbattha icchitabbā. Tenāha –",
  "anya-e0101n:875_39": "“sati ca pana sabbatthikā vuttā bhagavatā.",
  "anya-e0101n:875_40": "Kiṃ kāraṇā?",
  "anya-e0101n:875_41": "Cittañhi satipaṭisaraṇaṃ,",
  "anya-e0101n:875_42": "ārakkhapaccupaṭṭhānā ca sati,",
  "anya-e0101n:875_43": "na vinā satiyā cittassa paggahaniggaho hotī”ti.",
  "anya-e0101n:876_0": "63.",
  "anya-e0101n:876_1": "Nimittakosallaṃ nāma pathavīkasiṇādikassa cittekaggatānimittassa akatassa karaṇakosallaṃ,",
  "anya-e0101n:876_2": "katassa ca bhāvanākosallaṃ,",
  "anya-e0101n:876_3": "bhāvanāya laddhassa rakkhaṇakosallañca,",
  "anya-e0101n:876_4": "taṃ idha adhippetaṃ.",
  "anya-e0101n:877_0": "64.",
  "anya-e0101n:877_1": "Kathañca yasmiṃ samaye cittaṃ paggahetabbaṃ,",
  "anya-e0101n:877_2": "tasmiṃ samaye cittaṃ paggaṇhāti?",
  "anya-e0101n:877_3": "Yadāssa atisithilavīriyatādīhi līnaṃ cittaṃ hoti,",
  "anya-e0101n:877_4": "tadā passaddhisambojjhaṅgādayo tayo abhāvetvā dhammavicayasambojjhaṅgādayo bhāveti.",
  "anya-e0101n:877_5": "Vuttañhetaṃ bhagavatā –",
  "anya-e0101n:878_0": "“Seyyathāpi,",
  "anya-e0101n:878_1": "bhikkhave,",
  "anya-e0101n:878_2": "puriso parittaṃ aggiṃ ujjāletukāmo assa,",
  "anya-e0101n:878_3": "so tattha allāni ceva tiṇāni pakkhipeyya,",
  "anya-e0101n:878_4": "allāni ca gomayāni pakkhipeyya,",
  "anya-e0101n:878_5": "allāni ca kaṭṭhāni pakkhipeyya,",
  "anya-e0101n:878_6": "udakavātañca dadeyya,",
  "anya-e0101n:878_7": "paṃsukena ca okireyya,",
  "anya-e0101n:878_8": "bhabbo nu kho so,",
  "anya-e0101n:878_9": "bhikkhave,",
  "anya-e0101n:878_10": "puriso parittaṃ aggiṃ ujjāletunti? No hetaṃ, bhante.",
  "anya-e0101n:878_11": "Evameva kho,",
  "anya-e0101n:878_12": "bhikkhave,",
  "anya-e0101n:878_13": "yasmiṃ samaye līnaṃ cittaṃ hoti,",
  "anya-e0101n:878_14": "akālo tasmiṃ samaye passaddhisambojjhaṅgassa bhāvanāya,",
  "anya-e0101n:878_15": "akālo samādhi…pe…",
  "anya-e0101n:878_16": "akālo upekkhāsambojjhaṅgassa bhāvanāya.",
  "anya-e0101n:878_17": "Taṃ kissa hetu? Līnaṃ,",
  "anya-e0101n:878_18": "bhikkhave, cittaṃ,",
  "anya-e0101n:878_19": "taṃ etehi dhammehi dusamuṭṭhāpayaṃ hoti.",
  "anya-e0101n:878_20": "Yasmiṃ ca kho,",
  "anya-e0101n:878_21": "bhikkhave,",
  "anya-e0101n:878_22": "līnaṃ cittaṃ hoti,",
  "anya-e0101n:878_23": "kālo tasmiṃ samaye dhammavicayasambojjhaṅgassa bhāvanāya,",
  "anya-e0101n:878_24": "kālo vīriyasambojjhaṅgassa bhāvanāya,",
  "anya-e0101n:878_25": "kālo pītisambojjhaṅgassa bhāvanāya.",
  "anya-e0101n:878_26": "Taṃ kissa hetu? Līnaṃ,",
  "anya-e0101n:878_27": "bhikkhave, cittaṃ,",
  "anya-e0101n:878_28": "taṃ etehi dhammehi susamuṭṭhāpayaṃ hoti.",
  "anya-e0101n:878_29": "Seyyathāpi,",
  "anya-e0101n:878_30": "bhikkhave,",
  "anya-e0101n:878_31": "puriso parittaṃ aggiṃ ujjāletukāmo assa,",
  "anya-e0101n:878_32": "so tattha sukkhāni ceva tiṇāni pakkhipeyya,",
  "anya-e0101n:878_33": "sukkhāni ca gomayāni pakkhipeyya,",
  "anya-e0101n:878_34": "sukkhāni ca kaṭṭhāni pakkhipeyya,",
  "anya-e0101n:878_35": "mukhavātañca dadeyya,",
  "anya-e0101n:878_36": "na ca paṃsukena okireyya,",
  "anya-e0101n:878_37": "bhabbo nu kho so,",
  "anya-e0101n:878_38": "bhikkhave,",
  "anya-e0101n:878_39": "puriso parittaṃ aggiṃ ujjāletunti?",
  "anya-e0101n:878_40": "Evaṃ bhante”ti.",
  "anya-e0101n:879_0": "Ettha ca yathāsakamāhāravasena dhammavicayasambojjhaṅgādīnaṃ bhāvanā veditabbā. Vuttañhetaṃ –",
  "anya-e0101n:880_0": "“Atthi,",
  "anya-e0101n:880_1": "bhikkhave,",
  "anya-e0101n:880_2": "kusalākusalā dhammā sāvajjānavajjā dhammā hīnappaṇītā dhammā kaṇhasukkasappaṭibhāgā dhammā.",
  "anya-e0101n:880_3": "Tattha yoniso manasikārabahulīkāro,",
  "anya-e0101n:880_4": "ayamāhāro anuppannassa vā dhammavicayasambojjhaṅgassa uppādāya uppannassa vā dhammavicayasambojjhaṅgassa",
  "anya-e0101n:880_5": "bhiyyobhāvāya vepullāya bhāvanāya pāripūriyā saṃvattatī”ti.",
  "anya-e0101n:881_0": "Tathā “atthi,",
  "anya-e0101n:881_1": "bhikkhave,",
  "anya-e0101n:881_2": "ārambhadhātu nikkamadhātu parakkamadhātu.",
  "anya-e0101n:881_3": "Tattha yoniso manasikārabahulīkāro,",
  "anya-e0101n:881_4": "ayamāhāro anuppannassa vā vīriyasambojjhaṅgassa uppādāya uppannassa vā vīriyasambojjhaṅgassa bhiyyobhāvāya",
  "anya-e0101n:881_5": "vepullāya bhāvanāya pāripūriyā saṃvattatī”ti.",
  "anya-e0101n:882_0": "Tathā “atthi,",
  "anya-e0101n:882_1": "bhikkhave,",
  "anya-e0101n:882_2": "pītisambojjhaṅgaṭṭhāniyā dhammā.",
  "anya-e0101n:882_3": "Tattha yoniso manasikārabahulīkāro,",
  "anya-e0101n:882_4": "ayamāhāro anuppannassa vā pītisambojjhaṅgassa uppādāya uppannassa vā pītisambojjhaṅgassa bhiyyobhāvāya vepullāya bhāvanāya pāripūriyā saṃvattatī”ti.",
  "anya-e0101n:883_0": "Tattha sabhāvasāmaññalakkhaṇapaṭivedhavasena pavattamanasikāro kusalādīsu yoniso manasikāro nāma.",
  "anya-e0101n:883_1": "Ārambhadhātuādīnaṃ uppādanavasena pavattamanasikāro ārambhadhātuādīsu yoniso manasikāro nāma.",
  "anya-e0101n:883_2": "Tattha ārambhadhātūti paṭhamavīriyaṃ vuccati.",
  "anya-e0101n:883_3": "Nikkamadhātūti kosajjato nikkhantattā tato balavataraṃ.",
  "anya-e0101n:883_4": "Parakkamadhātūti paraṃ paraṃ ṭhānaṃ akkamanato tatopi balavataraṃ.",
  "anya-e0101n:883_5": "Pītisambojjhaṅgaṭṭhāniyā dhammāti pana pītiyā eva etaṃ nāmaṃ.",
  "anya-e0101n:883_6": "Tassāpi uppādakamanasikārova yoniso manasikāro nāma.",
  "anya-e0101n:884_0": "Apica satta dhammā dhammavicayasambojjhaṅgassa uppādāya saṃvattanti paripucchakatā,",
  "anya-e0101n:884_1": "vatthuvisadakiriyā,",
  "anya-e0101n:884_2": "indriyasamattapaṭipādanā,",
  "anya-e0101n:884_3": "duppaññapuggalaparivajjanā,",
  "anya-e0101n:884_4": "paññavantapuggalasevanā,",
  "anya-e0101n:884_5": "gambhīrañāṇacariyapaccavekkhaṇā,",
  "anya-e0101n:884_6": "tadadhimuttatāti.",
  "anya-e0101n:885_0": "Ekādasadhammā vīriyasambojjhaṅgassa uppādāya saṃvattanti apāyādibhayapaccavekkhaṇatā,",
  "anya-e0101n:885_1": "vīriyāyattalokiyalokuttaravisesādhigamānisaṃsadassitā,",
  "anya-e0101n:885_2": "“buddhapaccekabuddhamahāsāvakehi gatamaggo mayā gantabbo,",
  "anya-e0101n:885_3": "so ca na sakkā kusītena gantu”nti evaṃ gamanavīthipaccavekkhaṇatā,",
  "anya-e0101n:885_4": "dāyakānaṃ mahapphalabhāvakaraṇena piṇḍāpacāyanatā,",
  "anya-e0101n:885_5": "“vīriyārambhassa vaṇṇavādī me satthā,",
  "anya-e0101n:885_6": "so ca anatikkamanīyasāsano amhākañca bahūpakāro paṭipattiyā ca pūjiyamāno pūjito hoti na itarathā”ti evaṃ satthu mahattapaccavekkhaṇatā,",
  "anya-e0101n:885_7": "“saddhammasaṅkhātaṃ me mahādāyajjaṃ gahetabbaṃ,",
  "anya-e0101n:885_8": "tañca na sakkā kusītena gahetu”nti evaṃ dāyajjamahattapaccavekkhaṇatā,",
  "anya-e0101n:885_9": "ālokasaññāmanasikārairiyāpathaparivattanaabbhokāsasevanādīhi thinamiddhavinodanatā,",
  "anya-e0101n:885_10": "kusītapuggalaparivajjanatā,",
  "anya-e0101n:885_11": "āraddhavīriyapuggalasevanatā,",
  "anya-e0101n:885_12": "sammappadhānapaccavekkhaṇatā,",
  "anya-e0101n:885_13": "tadadhimuttatāti.",
  "anya-e0101n:886_0": "Ekādasadhammā pītisambojjhaṅgassa uppādāya saṃvattanti buddhānussati, dhamma… saṅgha… sīla… cāga…",
  "anya-e0101n:886_1": "devatānussati,",
  "anya-e0101n:886_2": "upasamānussati,",
  "anya-e0101n:886_3": "lūkhapuggalaparivajjanatā,",
  "anya-e0101n:886_4": "siniddhapuggalasevanatā,",
  "anya-e0101n:886_5": "pasādaniyasuttantapaccavekkhaṇatā,",
  "anya-e0101n:886_6": "tadadhimuttatāti.",
  "anya-e0101n:886_7": "Iti imehi ākārehi ete dhamme uppādento dhammavicayasambojjhaṅgādayo bhāveti nāma.",
  "anya-e0101n:886_8": "Evaṃ yasmiṃ samaye cittaṃ paggahetabbaṃ,",
  "anya-e0101n:886_9": "tasmiṃ samaye cittaṃ paggaṇhāti.",
  "anya-e0101n:887_0": "65.",
  "anya-e0101n:887_1": "Kathaṃ yasmiṃ samaye cittaṃ niggahetabbaṃ,",
  "anya-e0101n:887_2": "tasmiṃ samaye cittaṃ niggaṇhāti?",
  "anya-e0101n:887_3": "Yadāssa accāraddhavīriyatādīhi uddhataṃ cittaṃ hoti,",
  "anya-e0101n:887_4": "tadā dhammavicayasambojjhaṅgādayo tayo abhāvetvā passaddhisambojjhaṅgādayo bhāveti.",
  "anya-e0101n:887_5": "Vuttañhetaṃ bhagavatā –",
  "anya-e0101n:888_0": "“Seyyathāpi,",
  "anya-e0101n:888_1": "bhikkhave,",
  "anya-e0101n:888_2": "puriso mahantaṃ aggikkhandhaṃ nibbāpetukāmo assa,",
  "anya-e0101n:888_3": "so tattha sukkhāni ceva tiṇāni pakkhipeyya…pe…",
  "anya-e0101n:888_4": "na ca paṃsukena okireyya,",
  "anya-e0101n:888_5": "bhabbo nu kho so,",
  "anya-e0101n:888_6": "bhikkhave,",
  "anya-e0101n:888_7": "puriso mahantaṃ aggikkhandhaṃ nibbāpetunti? No hetaṃ, bhante.",
  "anya-e0101n:888_8": "Evameva kho,",
  "anya-e0101n:888_9": "bhikkhave,",
  "anya-e0101n:888_10": "yasmiṃ samaye uddhataṃ cittaṃ hoti,",
  "anya-e0101n:888_11": "akālo tasmiṃ samaye dhammavicayasambojjhaṅgassa bhāvanāya,",
  "anya-e0101n:888_12": "akālo vīriya…pe…",
  "anya-e0101n:888_13": "akālo pītisambojjhaṅgassa bhāvanāya.",
  "anya-e0101n:888_14": "Taṃ kissa hetu? Uddhataṃ,",
  "anya-e0101n:888_15": "bhikkhave, cittaṃ,",
  "anya-e0101n:888_16": "taṃ etehi dhammehi duvūpasamayaṃ hoti.",
  "anya-e0101n:888_17": "Yasmiṃ ca kho,",
  "anya-e0101n:888_18": "bhikkhave,",
  "anya-e0101n:888_19": "samaye uddhataṃ cittaṃ hoti,",
  "anya-e0101n:888_20": "kālo tasmiṃ samaye passaddhisambojjhaṅgassa bhāvanāya,",
  "anya-e0101n:888_21": "kālo samādhisambojjhaṅgassa bhāvanāya,",
  "anya-e0101n:888_22": "kālo upekkhāsambojjhaṅgassa bhāvanāya.",
  "anya-e0101n:888_23": "Taṃ kissa hetu? Uddhataṃ,",
  "anya-e0101n:888_24": "bhikkhave, cittaṃ,",
  "anya-e0101n:888_25": "taṃ etehi dhammehi suvūpasamayaṃ hoti.",
  "anya-e0101n:888_26": "Seyyathāpi,",
  "anya-e0101n:888_27": "bhikkhave,",
  "anya-e0101n:888_28": "puriso mahantaṃ aggikkhandhaṃ nibbāpetukāmo assa,",
  "anya-e0101n:888_29": "so tattha allāni ceva tiṇāni pakkhipeyya…pe…",
  "anya-e0101n:888_30": "paṃsukena ca okireyya,",
  "anya-e0101n:888_31": "bhabbo nu kho so,",
  "anya-e0101n:888_32": "bhikkhave,",
  "anya-e0101n:888_33": "puriso mahantaṃ aggikkhandhaṃ nibbāpetunti? Evaṃ,",
  "anya-e0101n:888_34": "bhante”ti.",
  "anya-e0101n:889_0": "Etthāpi yathāsakaṃ āhāravasena passaddhisambojjhaṅgādīnaṃ bhāvanā veditabbā. Vuttañhetaṃ bhagavatā –",
  "anya-e0101n:890_0": "“Atthi,",
  "anya-e0101n:890_1": "bhikkhave,",
  "anya-e0101n:890_2": "kāyapassaddhi cittapassaddhi.",
  "anya-e0101n:890_3": "Tattha yoniso manasikārabahulīkāro,",
  "anya-e0101n:890_4": "ayamāhāro anuppannassa vā passaddhisambojjhaṅgassa uppādāya uppannassa vā passaddhisambojjhaṅgassa bhiyyobhāvāya",
  "anya-e0101n:890_5": "vepullāya bhāvanāya pāripūriyā saṃvattatī”ti.",
  "anya-e0101n:891_0": "Tathā “atthi,",
  "anya-e0101n:891_1": "bhikkhave,",
  "anya-e0101n:891_2": "samathanimittaṃ abyagganimittaṃ.",
  "anya-e0101n:891_3": "Tattha yoniso manasikārabahulīkāro,",
  "anya-e0101n:891_4": "ayamāhāro anuppannassa vā samādhisambojjhaṅgassa uppādāya uppannassa vā samādhisambojjhaṅgassa bhiyyobhāvāya",
  "anya-e0101n:891_5": "vepullāya bhāvanāya pāripūriyā saṃvattatī”ti.",
  "anya-e0101n:892_0": "Tathā “atthi,",
  "anya-e0101n:892_1": "bhikkhave,",
  "anya-e0101n:892_2": "upekkhāsambojjhaṅgaṭṭhāniyā dhammā.",
  "anya-e0101n:892_3": "Tattha yoniso manasikārabahulīkāro,",
  "anya-e0101n:892_4": "ayamāhāro anuppannassa vā upekkhāsambojjhaṅgassa uppādāya uppannassa vā upekkhāsambojjhaṅgassa bhiyyobhāvāya",
  "anya-e0101n:892_5": "vepullāya bhāvanāya pāripūriyā saṃvattatī”ti.",
  "anya-e0101n:893_0": "Tattha yathāssa passaddhiādayo uppannapubbā,",
  "anya-e0101n:893_1": "taṃ ākāraṃ sallakkhetvā tesaṃ uppādanavasena pavattamanasikārova tīsupi padesu yoniso manasikāro nāma.",
  "anya-e0101n:893_2": "Samathanimittanti ca samathassevetamadhivacanaṃ.",
  "anya-e0101n:893_3": "Avikkhepaṭṭhena ca tasseva abyagganimittanti.",
  "anya-e0101n:894_0": "Apica satta dhammā passaddhisambojjhaṅgassa uppādāya saṃvattanti paṇītabhojanasevanatā,",
  "anya-e0101n:894_1": "utusukhasevanatā,",
  "anya-e0101n:894_2": "iriyāpathasukhasevanatā,",
  "anya-e0101n:894_3": "majjhattapayogatā,",
  "anya-e0101n:894_4": "sāraddhakāyapuggalaparivajjanatā,",
  "anya-e0101n:894_5": "passaddhakāyapuggalasevanatā,",
  "anya-e0101n:894_6": "tadadhimuttatāti.",
  "anya-e0101n:895_0": "Ekādasa dhammā samādhisambojjhaṅgassa uppādāya saṃvattanti vatthuvisadatā,",
  "anya-e0101n:895_1": "nimittakusalatā,",
  "anya-e0101n:895_2": "indriyasamattapaṭipādanatā,",
  "anya-e0101n:895_3": "samaye cittassa niggahaṇatā,",
  "anya-e0101n:895_4": "samaye cittassa paggahaṇatā,",
  "anya-e0101n:895_5": "nirassādassa cittassa saddhāsaṃvegavasena sampahaṃsanatā,",
  "anya-e0101n:895_6": "sammāpavattassa ajjhupekkhanatā,",
  "anya-e0101n:895_7": "asamāhitapuggalaparivajjanatā,",
  "anya-e0101n:895_8": "samāhitapuggalasevanatā,",
  "anya-e0101n:895_9": "jhānavimokkhapaccavekkhaṇatā,",
  "anya-e0101n:895_10": "tadadhimuttatāti.",
  "anya-e0101n:896_0": "Pañca dhammā upekkhāsambojjhaṅgassa uppādāya saṃvattanti sattamajjhattatā,",
  "anya-e0101n:896_1": "saṅkhāramajjhattatā,",
  "anya-e0101n:896_2": "sattasaṅkhārakelāyanapuggalaparivajjanatā,",
  "anya-e0101n:896_3": "sattasaṅkhāramajjhattapuggalasevanatā,",
  "anya-e0101n:896_4": "tadadhimuttatāti.",
  "anya-e0101n:896_5": "Iti imehākārehi ete dhamme uppādento passaddhisambojjhaṅgādayo bhāveti nāma.",
  "anya-e0101n:896_6": "Evaṃ yasmiṃ samaye cittaṃ niggahetabbaṃ tasmiṃ samaye cittaṃ niggaṇhāti.",
  "anya-e0101n:897_0": "66.",
  "anya-e0101n:897_1": "Kathaṃ yasmiṃ samaye cittaṃ sampahaṃsitabbaṃ,",
  "anya-e0101n:897_2": "tasmiṃ samaye cittaṃ sampahaṃseti?",
  "anya-e0101n:897_3": "Yadāssa paññāpayogamandatāya vā upasamasukhānadhigamena vā nirassādaṃ cittaṃ hoti,",
  "anya-e0101n:897_4": "tadā naṃ aṭṭhasaṃvegavatthupaccavekkhaṇena saṃvejeti.",
  "anya-e0101n:897_5": "Aṭṭha saṃvegavatthūni nāma jātijarābyādhimaraṇāni cattāri,",
  "anya-e0101n:897_6": "apāyadukkhaṃ pañcamaṃ,",
  "anya-e0101n:897_7": "atīte vaṭṭamūlakaṃ dukkhaṃ,",
  "anya-e0101n:897_8": "anāgate vaṭṭamūlakaṃ dukkhaṃ,",
  "anya-e0101n:897_9": "paccuppanne āhārapariyeṭṭhimūlakaṃ dukkhanti.",
  "anya-e0101n:897_10": "Buddhadhammasaṅghaguṇānussaraṇena cassa pasādaṃ janeti.",
  "anya-e0101n:897_11": "Evaṃ yasmiṃ samaye cittaṃ sampahaṃsitabbaṃ,",
  "anya-e0101n:897_12": "tasmiṃ samaye cittaṃ sampahaṃseti.",
  "anya-e0101n:898_0": "Kathaṃ yasmiṃ samaye cittaṃ ajjhupekkhitabbaṃ,",
  "anya-e0101n:898_1": "tasmiṃ samaye cittaṃ ajjhupekkhati?",
  "anya-e0101n:898_2": "Yadāssa evaṃ paṭipajjato alīnaṃ anuddhataṃ anirassādaṃ ārammaṇe samappavattaṃ samathavīthipaṭipannaṃ cittaṃ hoti,",
  "anya-e0101n:898_3": "tadāssa paggahaniggahasampahaṃsanesu na byāpāraṃ āpajjati,",
  "anya-e0101n:898_4": "sārathi viya samappavattesu assesu.",
  "anya-e0101n:898_5": "Evaṃ yasmiṃ samaye cittaṃ ajjhupekkhitabbaṃ,",
  "anya-e0101n:898_6": "tasmiṃ samaye cittaṃ ajjhupekkhati.",
  "anya-e0101n:899_0": "Asamāhitapuggalaparivajjanatā nāma nekkhammapaṭipadaṃ anāruḷhapubbānaṃ anekakiccapasutānaṃ vikkhittahadayānaṃ puggalānaṃ ārakā pariccāgo.",
  "anya-e0101n:900_0": "Samāhitapuggalasevanatā nāma nekkhammapaṭipadaṃ paṭipannānaṃ samādhilābhīnaṃ puggalānaṃ kālena kālaṃ upasaṅkamanaṃ.",
  "anya-e0101n:901_0": "Tadadhimuttatā nāma samādhiadhimuttatā samādhigarusamādhininnasamādhipoṇasamādhipabbhāratāti attho.",
  "anya-e0101n:902_0": "Evametaṃ dasavidhaṃ appanākosallaṃ sampādetabbaṃ.",
  "anya-e0101n:903_0": "67.",
  "anya-e0101n:904_0": "Evañhi sampādayato, appanākosallaṃ imaṃ;",
  "anya-e0101n:905_0": "Paṭiladdhe nimittasmiṃ, appanā sampavattati.",
  "anya-e0101n:906_0": "Evañhi paṭipannassa, sace sā nappavattati;",
  "anya-e0101n:907_0": "Tathāpi na jahe yogaṃ, vāyametheva paṇḍito.",
  "anya-e0101n:908_0": "Hitvā hi sammāvāyāmaṃ, visesaṃ nāma māṇavo;",
  "anya-e0101n:909_0": "Adhigacche parittampi, ṭhānametaṃ na vijjati.",
  "anya-e0101n:910_0": "Cittappavattiākāraṃ, tasmā sallakkhayaṃ budho;",
  "anya-e0101n:911_0": "Samataṃ vīriyasseva, yojayetha punappunaṃ.",
  "anya-e0101n:912_0": "Īsakampi layaṃ yantaṃ, paggaṇhetheva mānasaṃ;",
  "anya-e0101n:913_0": "Accāraddhaṃ nisedhetvā, samameva pavattaye.",
  "anya-e0101n:914_0": "Reṇumhi uppaladale, sutte nāvāya nāḷiyā;",
  "anya-e0101n:915_0": "Yathā madhukarādīnaṃ, pavatti sammavaṇṇitā.",
  "anya-e0101n:916_0": "Līnauddhatabhāvehi, mocayitvāna sabbaso;",
  "anya-e0101n:917_0": "Evaṃ nimittābhimukhaṃ, mānasaṃ paṭipādayeti.",
  "anya-e0101n:918_0": "Nimittābhimukhapaṭipādanaṃ",
  "anya-e0101n:919_0": "68.",
  "anya-e0101n:919_1": "Tatrāyamatthadīpanā –",
  "anya-e0101n:919_2": "yathā hi acheko madhukaro asukasmiṃ rukkhe pupphaṃ pupphitanti ñatvā tikkhena vegena pakkhando taṃ atikkamitvā",
  "anya-e0101n:919_3": "paṭinivattento khīṇe reṇumhi sampāpuṇāti.",
  "anya-e0101n:919_4": "Aparo acheko mandena javena pakkhando khīṇeyeva sampāpuṇāti.",
  "anya-e0101n:919_5": "Cheko pana samena javena pakkhando sukhena puppharāsiṃ sampatvā yāvadicchakaṃ reṇuṃ ādāya madhuṃ sampādetvā madhurasamanubhavati.",
  "anya-e0101n:920_0": "Yathā ca sallakattaantevāsikesu udakathālagate uppalapatte satthakammaṃ sikkhantesu eko acheko vegena",
  "anya-e0101n:920_1": "satthaṃ pātento uppalapattaṃ dvidhā vā chindati,",
  "anya-e0101n:920_2": "udake vā paveseti.",
  "anya-e0101n:920_3": "Aparo acheko chijjanapavesanabhayā satthakena phusitumpi na visahati.",
  "anya-e0101n:920_4": "Cheko pana samena payogena tattha satthapahāraṃ dassetvā pariyodātasippo hutvā tathārūpesu ṭhānesu kammaṃ katvā lābhaṃ labhati.",
  "anya-e0101n:921_0": "Yathā ca yo catubyāmappamāṇaṃ makkaṭasuttamāharati,",
  "anya-e0101n:921_1": "so cattāri sahassāni labhatīti raññā vutte eko achekapuriso vegena makkaṭasuttamākaḍḍhanto tahiṃ tahiṃ chindatiyeva.",
  "anya-e0101n:921_2": "Aparo acheko chedanabhayā hatthena phusitumpi na visahati.",
  "anya-e0101n:921_3": "Cheko pana koṭito paṭṭhāya samena payogena daṇḍake vedhetvā āharitvā lābhaṃ labhati.",
  "anya-e0101n:922_0": "Yathā ca acheko niyāmako balavavāte laṅkāraṃ pūrento nāvaṃ videsaṃ pakkhandāpeti.",
  "anya-e0101n:922_1": "Aparo acheko mandavāte laṅkāraṃ oropento nāvaṃ tattheva ṭhapeti.",
  "anya-e0101n:922_2": "Cheko pana mandavāte laṅkāraṃ pūretvā balavavāte aḍḍhalaṅkāraṃ katvā sotthinā icchitaṭṭhānaṃ pāpuṇāti.",
  "anya-e0101n:923_0": "Yathā ca yo telena achaḍḍento nāḷiṃ pūreti,",
  "anya-e0101n:923_1": "so lābhaṃ labhatīti ācariyena antevāsikānaṃ vutte eko acheko lābhaluddho vegena pūrento telaṃ chaḍḍeti.",
  "anya-e0101n:923_2": "Aparo acheko telachaḍḍanabhayā āsiñcitumpi na visahati.",
  "anya-e0101n:923_3": "Cheko pana samena payogena pūretvā lābhaṃ labhati.",
  "anya-e0101n:924_0": "Evameva eko bhikkhu uppanne nimitte sīghameva appanaṃ pāpuṇissāmīti gāḷhaṃ vīriyaṃ karoti,",
  "anya-e0101n:924_1": "tassa cittaṃ accāraddhavīriyattā uddhacce patati,",
  "anya-e0101n:924_2": "so na sakkoti appanaṃ pāpuṇituṃ.",
  "anya-e0101n:924_3": "Eko accāraddhavīriyatāya dosaṃ disvā kiṃ dānime appanāyāti vīriyaṃ hāpeti,",
  "anya-e0101n:924_4": "tassa cittaṃ atilīnavīriyattā kosajje patati,",
  "anya-e0101n:924_5": "sopi na sakkoti appanaṃ pāpuṇituṃ.",
  "anya-e0101n:924_6": "Yo pana īsakampi līnaṃ līnabhāvato uddhataṃ uddhaccato mocetvā samena payogena nimittābhimukhaṃ pavatteti,",
  "anya-e0101n:924_7": "so appanaṃ pāpuṇāti,",
  "anya-e0101n:924_8": "tādisena bhavitabbaṃ.",
  "anya-e0101n:924_9": "Imamatthaṃ sandhāya etaṃ vuttaṃ –",
  "anya-e0101n:925_0": "Reṇumhi uppaladale, sutte nāvāya nāḷiyā;",
  "anya-e0101n:926_0": "Yathā madhukarādīnaṃ, pavatti sammavaṇṇitā.",
  "anya-e0101n:927_0": "Līnauddhatabhāvehi, mocayitvāna sabbaso;",
  "anya-e0101n:928_0": "Evaṃ nimittābhimukhaṃ, mānasaṃ paṭipādayeti.",
  "anya-e0101n:929_0": "Paṭhamajjhānakathā",
  "anya-e0101n:930_0": "69.",
  "anya-e0101n:930_1": "Iti evaṃ nimittābhimukhaṃ mānasaṃ paṭipādayato panassa idāni appanā ijjhissatīti bhavaṅgaṃ upacchinditvā",
  "anya-e0101n:930_2": "pathavī pathavīti anuyogavasena upaṭṭhitaṃ tadeva pathavīkasiṇaṃ ārammaṇaṃ katvā manodvārāvajjanamuppajjati.",
  "anya-e0101n:930_3": "Tato tasmiṃyevārammaṇe cattāri pañca vā javanāni javanti.",
  "anya-e0101n:930_4": "Tesu avasāne ekaṃ rūpāvacaraṃ,",
  "anya-e0101n:930_5": "sesāni kāmāvacarāni.",
  "anya-e0101n:930_6": "Pakaticittehi balavataravitakkavicārapītisukhacittekaggatāni yāni appanāya parikammattā parikammānītipi,",
  "anya-e0101n:930_7": "yathā gāmādīnaṃ āsannapadeso gāmūpacāro nagarūpacāroti vuccati,",
  "anya-e0101n:930_8": "evaṃ appanāya āsannattā samīpacārattā vā upacārānītipi,",
  "anya-e0101n:930_9": "ito pubbe parikammānaṃ,",
  "anya-e0101n:930_10": "upari appanāya ca anulomato anulomānītipi vuccanti.",
  "anya-e0101n:930_11": "Yañcettha sabbantimaṃ,",
  "anya-e0101n:930_12": "taṃ parittagottābhibhavanato,",
  "anya-e0101n:930_13": "mahaggatagottabhāvanato ca gotrabhūtipi vuccati.",
  "anya-e0101n:930_14": "Agahitaggahaṇena panettha paṭhamaṃ parikammaṃ,",
  "anya-e0101n:930_15": "dutiyaṃ upacāraṃ,",
  "anya-e0101n:930_16": "tatiyaṃ anulomaṃ,",
  "anya-e0101n:930_17": "catutthaṃ gotrabhu.",
  "anya-e0101n:930_18": "Paṭhamaṃ vā upacāraṃ,",
  "anya-e0101n:930_19": "dutiyaṃ anulomaṃ,",
  "anya-e0101n:930_20": "tatiyaṃ gotrabhu,",
  "anya-e0101n:930_21": "catutthaṃ pañcamaṃ vā appanācittaṃ.",
  "anya-e0101n:930_22": "Catutthameva hi pañcamaṃ vā appeti,",
  "anya-e0101n:930_23": "tañca kho khippābhiññadandhābhiññavasena.",
  "anya-e0101n:930_24": "Tato paraṃ javanaṃ patati.",
  "anya-e0101n:930_25": "Bhavaṅgassa vāro hoti.",
  "anya-e0101n:931_0": "Ābhidhammikagodattatthero pana “purimā purimā kusalā dhammā pacchimānaṃ pacchimānaṃ kusalānaṃ dhammānaṃ",
  "anya-e0101n:931_1": "āsevanapaccayena paccayo”ti imaṃ suttaṃ vatvā āsevanapaccayena pacchimo pacchimo dhammo balavā hoti,",
  "anya-e0101n:931_2": "tasmā chaṭṭhepi sattamepi appanā hotīti āha,",
  "anya-e0101n:931_3": "taṃ aṭṭhakathāsu “attano matimattaṃ therasseta”nti vatvā paṭikkhittaṃ.",
  "anya-e0101n:931_4": "Catutthapañcamesuyeva pana appanā hoti.",
  "anya-e0101n:931_5": "Parato javanaṃ patitaṃ nāma hoti,",
  "anya-e0101n:931_6": "bhavaṅgassa āsannattāti vuttaṃ.",
  "anya-e0101n:931_7": "Tameva vicāretvā vuttattā na sakkā paṭikkhipituṃ.",
  "anya-e0101n:931_8": "Yathā hi puriso chinnapapātābhimukho dhāvanto ṭhātukāmopi pariyante pādaṃ katvā ṭhātuṃ na sakkoti papāte eva patati,",
  "anya-e0101n:931_9": "evaṃ chaṭṭhe vā sattame vā appetuṃ na sakkoti,",
  "anya-e0101n:931_10": "bhavaṅgassa āsannattā.",
  "anya-e0101n:931_11": "Tasmā catutthapañcamesuyeva appanā hotīti veditabbā.",
  "anya-e0101n:932_0": "Sā ca pana ekacittakkhaṇikāyeva.",
  "anya-e0101n:932_1": "Sattasu hi ṭhānesu addhānaparicchedo nāma natthi paṭhamappanāyaṃ,",
  "anya-e0101n:932_2": "lokiyābhiññāsu,",
  "anya-e0101n:932_3": "catūsu maggesu,",
  "anya-e0101n:932_4": "maggānantaraphale,",
  "anya-e0101n:932_5": "rūpārūpabhavesu bhavaṅgajjhāne,",
  "anya-e0101n:932_6": "nirodhassa paccaye nevasaññānāsaññāyatane,",
  "anya-e0101n:932_7": "nirodhā vuṭṭhahantassa phalasamāpattiyanti.",
  "anya-e0101n:932_8": "Ettha maggānantaraphalaṃ tiṇṇaṃ upari na hoti.",
  "anya-e0101n:932_9": "Nirodhassa paccayo nevasaññānāsaññāyatanaṃ dvinnamupari na hoti.",
  "anya-e0101n:932_10": "Rūpārūpesu bhavaṅgassa parimāṇaṃ natthi,",
  "anya-e0101n:932_11": "sesaṭṭhānesu ekameva cittanti.",
  "anya-e0101n:932_12": "Iti ekacittakkhaṇikāyeva appanā.",
  "anya-e0101n:932_13": "Tato bhavaṅgapāto.",
  "anya-e0101n:932_14": "Atha bhavaṅgaṃ vocchinditvā jhānapaccavekkhaṇatthāya āvajjanaṃ,",
  "anya-e0101n:932_15": "tato jhānapaccavekkhaṇanti.",
  "anya-e0101n:933_0": "Ettāvatā ca panesa vivicceva kāmehi vivicca akusalehi dhammehi savitakkaṃ savicāraṃ vivekajaṃ pītisukhaṃ paṭhamaṃ jhānaṃ upasampajja viharati.",
  "anya-e0101n:933_1": "Evamanena pañcaṅgavippahīnaṃ pañcaṅgasamannāgataṃ tividhakalyāṇaṃ dasalakkhaṇasampannaṃ paṭhamaṃ jhānaṃ adhigataṃ hoti pathavīkasiṇaṃ.",
  "anya-e0101n:934_0": "70.",
  "anya-e0101n:934_1": "Tattha vivicceva kāmehīti kāmehi viviccitvā vinā hutvā apakkamitvā.",
  "anya-e0101n:934_2": "Yo panāyamettha evakāro,",
  "anya-e0101n:934_3": "so niyamatthoti veditabbo.",
  "anya-e0101n:934_4": "Yasmā ca niyamattho,",
  "anya-e0101n:934_5": "tasmā tasmiṃ paṭhamajjhānaṃ upasampajja viharaṇasamaye avijjamānānampi kāmānaṃ tassa paṭhamajjhānassa",
  "anya-e0101n:934_6": "paṭipakkhabhāvaṃ kāmapariccāgeneva cassa adhigamaṃ dīpeti.",
  "anya-e0101n:935_0": "Kathaṃ?",
  "anya-e0101n:935_1": "“Vivicceva kāmehī”ti evañhi niyame kariyamāne idaṃ paññāyati,",
  "anya-e0101n:935_2": "nūna jhānassa kāmā paṭipakkhabhūtā yesu sati idaṃ nappavattati,",
  "anya-e0101n:935_3": "andhakāre sati padīpobhāso viya.",
  "anya-e0101n:935_4": "Tesaṃ pariccāgeneva cassa adhigamo hoti,",
  "anya-e0101n:935_5": "orimatīrapariccāgena pārimatīrasseva.",
  "anya-e0101n:935_6": "Tasmā niyamaṃ karotīti.",
  "anya-e0101n:936_0": "Tattha siyā,",
  "anya-e0101n:936_1": "kasmā panesa pubbapadeyeva vutto,",
  "anya-e0101n:936_2": "na uttarapade,",
  "anya-e0101n:936_3": "kiṃ akusalehi dhammehi aviviccāpi jhānaṃ upasampajja vihareyyāti?",
  "anya-e0101n:936_4": "Na kho panetaṃ evaṃ daṭṭhabbaṃ.",
  "anya-e0101n:936_5": "Taṃnissaraṇato hi pubbapade esa vutto.",
  "anya-e0101n:936_6": "Kāmadhātusamatikkamanato hi kāmarāgapaṭipakkhato ca idaṃ jhānaṃ kāmānameva nissaraṇaṃ. Yathāha,",
  "anya-e0101n:936_7": "“kāmānametaṃ nissaraṇaṃ yadidaṃ nekkhamma”nti.",
  "anya-e0101n:936_8": "Uttarapadepi pana yathā “idheva,",
  "anya-e0101n:936_9": "bhikkhave, samaṇo,",
  "anya-e0101n:936_10": "idha dutiyo samaṇo”ti ettha evakāro ānetvā vuccati,",
  "anya-e0101n:936_11": "evaṃ vattabbo.",
  "anya-e0101n:936_12": "Na hi sakkā ito aññehipi nīvaraṇasaṅkhātehi akusaladhammehi avivicca jhānaṃ upasampajja viharituṃ.",
  "anya-e0101n:936_13": "Tasmā “vivicceva kāmehi vivicceva akusalehi dhammehī”ti evaṃ padadvayepi esa daṭṭhabbo.",
  "anya-e0101n:936_14": "Padadvayepi ca kiñcāpi viviccāti iminā sādhāraṇavacanena tadaṅgavivekādayo,",
  "anya-e0101n:936_15": "kāyavivekādayo ca sabbepi vivekā saṅgahaṃ gacchanti,",
  "anya-e0101n:936_16": "tathāpi kāyaviveko cittaviveko vikkhambhanavivekoti tayo eva idha daṭṭhabbā.",
  "anya-e0101n:937_0": "Kāmehīti iminā pana padena ye ca niddese “katame vatthukāmā,",
  "anya-e0101n:937_1": "manāpiyā rūpā”tiādinā nayena vatthukāmā vuttā,",
  "anya-e0101n:937_2": "ye ca tattheva vibhaṅge ca “chando kāmo,",
  "anya-e0101n:937_3": "rāgo kāmo,",
  "anya-e0101n:937_4": "chandarāgo kāmo,",
  "anya-e0101n:937_5": "saṅkappo kāmo,",
  "anya-e0101n:937_6": "rāgo kāmo,",
  "anya-e0101n:937_7": "saṅkapparāgo kāmo,",
  "anya-e0101n:937_8": "ime vuccanti kāmā”ti evaṃ kilesakāmā vuttā,",
  "anya-e0101n:937_9": "te sabbepi saṅgahitāicceva daṭṭhabbā.",
  "anya-e0101n:937_10": "Evañhi sati vivicceva kāmehīti vatthukāmehipi viviccevāti attho yujjati,",
  "anya-e0101n:937_11": "tena kāyaviveko vutto hoti.",
  "anya-e0101n:937_12": "Vivicca akusalehi dhammehīti kilesakāmehi sabbākusalehi vā viviccāti attho yujjati,",
  "anya-e0101n:937_13": "tena cittaviveko vutto hoti.",
  "anya-e0101n:937_14": "Purimena cettha vatthukāmehi vivekavacanato eva kāmasukhapariccāgo,",
  "anya-e0101n:937_15": "dutiyena kilesakāmehi vivekavacanato nekkhammasukhapariggaho vibhāvito hoti.",
  "anya-e0101n:937_16": "Evaṃ vatthukāmakilesakāmavivekavacanatoyeva ca etesaṃ paṭhamena saṃkilesavatthuppahānaṃ,",
  "anya-e0101n:937_17": "dutiyena saṃkilesappahānaṃ.",
  "anya-e0101n:937_18": "Paṭhamena lolabhāvassa hetupariccāgo,",
  "anya-e0101n:937_19": "dutiyena bālabhāvassa.",
  "anya-e0101n:937_20": "Paṭhamena ca payogasuddhi,",
  "anya-e0101n:937_21": "dutiyena āsayaposanaṃ vibhāvitaṃ hotīti viññātabbaṃ.",
  "anya-e0101n:937_22": "Esa tāva nayo kāmehīti ettha vuttakāmesu vatthukāmapakkhe.",
  "anya-e0101n:938_0": "Kilesakāmapakkhe pana chandoti ca rāgoti ca evamādīhi anekabhedo kāmacchandoyeva kāmoti adhippeto.",
  "anya-e0101n:938_1": "So ca akusalapariyāpannopi samāno “tattha katamo kāmo chando kāmo”tiādinā nayena vibhaṅge jhānapaṭipakkhato visuṃ vutto.",
  "anya-e0101n:938_2": "Kilesakāmattā vā purimapade vutto,",
  "anya-e0101n:938_3": "akusalapariyāpannattā dutiyapade.",
  "anya-e0101n:938_4": "Anekabhedato cassa kāmatoti avatvā kāmehīti vuttaṃ.",
  "anya-e0101n:939_0": "Aññesampi ca dhammānaṃ akusalabhāve vijjamāne “tattha katame akusalā dhammā,",
  "anya-e0101n:939_1": "kāmacchando”tiādinā nayena vibhaṅge upari jhānaṅgānaṃ paccanīkapaṭipakkhabhāvadassanato nīvaraṇāneva vuttāni.",
  "anya-e0101n:939_2": "Nīvaraṇāni hi jhānaṅgapaccanīkāni,",
  "anya-e0101n:939_3": "tesaṃ jhānaṅgāneva paṭipakkhāni viddhaṃsakāni vighātakānīti vuttaṃ hoti.",
  "anya-e0101n:939_4": "Tathā hi samādhi kāmacchandassa paṭipakkho,",
  "anya-e0101n:939_5": "pīti byāpādassa,",
  "anya-e0101n:939_6": "vitakko thinamiddhassa,",
  "anya-e0101n:939_7": "sukhaṃ uddhaccakukkuccassa,",
  "anya-e0101n:939_8": "vicāro vicikicchāyāti peṭake vuttaṃ.",
  "anya-e0101n:940_0": "Evamettha vivicceva kāmehīti iminā kāmacchandassa vikkhambhanaviveko vutto hoti.",
  "anya-e0101n:940_1": "Vivicca akusalehi dhammehīti iminā pañcannampi nīvaraṇānaṃ,",
  "anya-e0101n:940_2": "agahitaggahaṇena pana paṭhamena kāmacchandassa,",
  "anya-e0101n:940_3": "dutiyena sesanīvaraṇānaṃ.",
  "anya-e0101n:940_4": "Tathā paṭhamena tīsu akusalamūlesu pañcakāmaguṇabhedavisayassa lobhassa,",
  "anya-e0101n:940_5": "dutiyena āghātavatthubhedādivisayānaṃ dosamohānaṃ.",
  "anya-e0101n:940_6": "Oghādīsu vā dhammesu paṭhamena kāmoghakāmayogakāmāsavakāmupādānaabhijjhākāyaganthakāmarāgasaṃyojanānaṃ,",
  "anya-e0101n:940_7": "dutiyena avasesaoghayogāsavaupādānaganthasaṃyojanānaṃ.",
  "anya-e0101n:940_8": "Paṭhamena ca taṇhāya taṃsampayuttakānañca,",
  "anya-e0101n:940_9": "dutiyena avijjāya taṃsampayuttakānañca.",
  "anya-e0101n:940_10": "Apica paṭhamena lobhasampayuttānaṃ aṭṭhannaṃ cittuppādānaṃ,",
  "anya-e0101n:940_11": "dutiyena sesānaṃ catunnaṃ akusalacittuppādānaṃ vikkhambhanaviveko vutto hotīti veditabbo.",
  "anya-e0101n:940_12": "Ayaṃ tāva vivicceva kāmehi vivicca akusalehi dhammehīti ettha atthappakāsanā.",
  "anya-e0101n:941_0": "71.",
  "anya-e0101n:941_1": "Ettāvatā ca paṭhamassa jhānassa pahānaṅgaṃ dassetvā idāni sampayogaṅgaṃ dassetuṃ savitakkaṃ savicārantiādi vuttaṃ.",
  "anya-e0101n:941_2": "Tattha vitakkanaṃ vitakko,",
  "anya-e0101n:941_3": "ūhananti vuttaṃ hoti.",
  "anya-e0101n:941_4": "Svāyaṃ ārammaṇe cittassa abhiniropanalakkhaṇo,",
  "anya-e0101n:941_5": "āhananapariyāhananaraso.",
  "anya-e0101n:941_6": "Tathā hi tena yogāvacaro ārammaṇaṃ vitakkāhataṃ vitakkapariyāhataṃ karotīti vuccati.",
  "anya-e0101n:941_7": "Ārammaṇe cittassa ānayanapaccupaṭṭhāno.",
  "anya-e0101n:942_0": "Vicaraṇaṃ vicāro,",
  "anya-e0101n:942_1": "anusañcaraṇanti vuttaṃ hoti.",
  "anya-e0101n:942_2": "Svāyaṃ ārammaṇānumajjanalakkhaṇo,",
  "anya-e0101n:942_3": "tattha sahajātānuyojanaraso,",
  "anya-e0101n:942_4": "cittassa anuppabandhanapaccupaṭṭhāno.",
  "anya-e0101n:943_0": "Santepi ca nesaṃ katthaci avippayoge oḷārikaṭṭhena pubbaṅgamaṭṭhena ca ghaṇḍābhighāto viya cetaso paṭhamābhinipāto vitakko.",
  "anya-e0101n:943_1": "Sukhumaṭṭhena anumajjanasabhāvena ca ghaṇḍānuravo viya anuppabandho vicāro.",
  "anya-e0101n:943_2": "Vipphāravā cettha vitakko paṭhamuppattikāle paripphandanabhūto cittassa ākāse uppatitukāmassa pakkhino",
  "anya-e0101n:943_3": "pakkhavikkhepo viya padumābhimukhapāto viya ca gandhānubandhacetaso bhamarassa.",
  "anya-e0101n:943_4": "Santavutti vicāro nātiparipphandanabhāvo cittassa ākāse uppatitassa pakkhino pakkhappasāraṇaṃ viya,",
  "anya-e0101n:943_5": "paribbhamanaṃ viya ca padumābhimukhapatitassa bhamarassa padumassa uparibhāge.",
  "anya-e0101n:943_6": "Dukanipātaṭṭhakathāyaṃ pana “ākāse gacchato mahāsakuṇassa ubhohi pakkhehi vātaṃ gahetvā pakkhe sannisīdāpetvā",
  "anya-e0101n:943_7": "gamanaṃ viya ārammaṇe cetaso abhiniropanabhāvena pavatto vitakko.",
  "anya-e0101n:943_8": "Vātaggahaṇatthaṃ pakkhe phandāpayamānassa gamanaṃ viya anumajjanabhāvena pavatto vicāro”ti vuttaṃ,",
  "anya-e0101n:943_9": "taṃ anuppabandhena pavattiyaṃ yujjati.",
  "anya-e0101n:943_10": "So pana nesaṃ viseso paṭhamadutiyajjhānesu pākaṭo hoti.",
  "anya-e0101n:944_0": "Apica malaggahitaṃ kaṃsabhājanaṃ ekena hatthena daḷhaṃ gahetvā itarena hatthena cuṇṇatelavālaṇḍupakena",
  "anya-e0101n:944_1": "parimajjantassa daḷhagahaṇahattho viya vitakko,",
  "anya-e0101n:944_2": "parimajjanahattho viya vicāro.",
  "anya-e0101n:944_3": "Tathā kumbhakārassa daṇḍappahārena cakkaṃ bhamayitvā bhājanaṃ karontassa uppīḷanahattho viya vitakko,",
  "anya-e0101n:944_4": "ito cito ca sañcaraṇahattho viya vicāro.",
  "anya-e0101n:944_5": "Tathā maṇḍalaṃ karontassa majjhe sannirumbhitvā ṭhitakaṇṭako viya abhiniropano vitakko,",
  "anya-e0101n:944_6": "bahi paribbhamanakaṇṭako viya anumajjano vicāro.",
  "anya-e0101n:944_7": "Iti iminā ca vitakkena iminā ca vicārena saha vattati rukkho viya pupphena phalena cāti idaṃ jhānaṃ “savitakkaṃ savicāra”nti vuccati.",
  "anya-e0101n:944_8": "Vibhaṅge pana “iminā ca vitakkena iminā ca vicārena upeto hoti samupeto”tiādinā nayena puggalādhiṭṭhānā desanā katā.",
  "anya-e0101n:944_9": "Attho pana tatrāpi evameva daṭṭhabbo.",
  "anya-e0101n:945_0": "Vivekajanti ettha vivitti viveko,",
  "anya-e0101n:945_1": "nīvaraṇavigamoti attho.",
  "anya-e0101n:945_2": "Vivittoti vā viveko,",
  "anya-e0101n:945_3": "nīvaraṇavivitto jhānasampayuttadhammarāsīti attho.",
  "anya-e0101n:945_4": "Tasmā vivekā,",
  "anya-e0101n:945_5": "tasmiṃ vā viveke jātanti vivekajaṃ.",
  "anya-e0101n:946_0": "72.",
  "anya-e0101n:946_1": "Pītisukhanti ettha pīṇayatīti pīti.",
  "anya-e0101n:946_2": "Sā sampiyāyanalakkhaṇā,",
  "anya-e0101n:946_3": "kāyacittapīnanarasā,",
  "anya-e0101n:946_4": "pharaṇarasā vā,",
  "anya-e0101n:946_5": "odagyapaccupaṭṭhānā.",
  "anya-e0101n:946_6": "Sā panesā khuddikā pīti,",
  "anya-e0101n:946_7": "khaṇikāpīti,",
  "anya-e0101n:946_8": "okkantikāpīti,",
  "anya-e0101n:946_9": "ubbegāpīti,",
  "anya-e0101n:946_10": "pharaṇāpītīti pañcavidhā hoti.",
  "anya-e0101n:946_11": "Tattha khuddikāpīti sarīre lomahaṃsamattameva kātuṃ sakkoti.",
  "anya-e0101n:946_12": "Khaṇikāpīti khaṇe khaṇe vijjuppādasadisā hoti.",
  "anya-e0101n:946_13": "Okkantikāpīti samuddatīraṃ vīci viya kāyaṃ okkamitvā okkamitvā bhijjati.",
  "anya-e0101n:946_14": "Ubbegāpīti balavatī hoti kāyaṃ uddhaggaṃ katvā ākāse laṅghāpanappamāṇappattā.",
  "anya-e0101n:946_15": "Tathā hi puṇṇavallikavāsī mahātissatthero puṇṇamadivase sāyaṃ cetiyaṅgaṇaṃ gantvā candālokaṃ disvā mahācetiyābhimukho",
  "anya-e0101n:946_16": "hutvā “imāya vata velāya catasso parisā mahācetiyaṃ vandantī”ti pakatiyā diṭṭhārammaṇavasena buddhārammaṇaṃ",
  "anya-e0101n:946_17": "ubbegāpītiṃ uppādetvā sudhātale pahaṭacitrageṇḍuko viya ākāse uppatitvā mahācetiyaṅgaṇeyeva patiṭṭhāsi.",
  "anya-e0101n:946_18": "Tathā girikaṇḍakavihārassa upanissaye vattakālakagāme ekā kuladhītāpi balavabuddhārammaṇāya ubbegāpītiyā ākāse laṅghesi.",
  "anya-e0101n:947_0": "Tassā kira mātāpitaro sāyaṃ dhammassavanatthāya vihāraṃ gacchantā “amma tvaṃ garubhārā akāle vicarituṃ na sakkosi,",
  "anya-e0101n:947_1": "mayaṃ tuyhaṃ pattiṃ katvā dhammaṃ sossāmā”ti agamaṃsu.",
  "anya-e0101n:947_2": "Sā gantukāmāpi tesaṃ vacanaṃ paṭibāhituṃ asakkontī ghare ohīyitvā gharājire ṭhatvā candālokena girikaṇḍake",
  "anya-e0101n:947_3": "ākāsacetiyaṅgaṇaṃ olokentī cetiyassa dīpapūjaṃ addasa,",
  "anya-e0101n:947_4": "catasso ca parisā mālāgandhādīhi cetiyapūjaṃ katvā padakkhiṇaṃ karontiyo bhikkhusaṅghassa ca gaṇasajjhāyasaddaṃ assosi.",
  "anya-e0101n:947_5": "Athassā “dhaññāvatime,",
  "anya-e0101n:947_6": "ye vihāraṃ gantvā evarūpe cetiyaṅgaṇe anusañcarituṃ,",
  "anya-e0101n:947_7": "evarūpañca madhuradhammakathaṃ sotuṃ labhantī”ti muttarāsisadisaṃ cetiyaṃ passantiyā eva ubbegāpīti udapādi.",
  "anya-e0101n:947_8": "Sā ākāse laṅghitvā mātāpitūnaṃ purimataraṃyeva ākāsato cetiyaṅgaṇe oruyha cetiyaṃ vanditvā dhammaṃ suṇamānā aṭṭhāsi.",
  "anya-e0101n:947_9": "Atha naṃ mātāpitaro āgantvā “amma tvaṃ katarena maggena āgatāsī”ti pucchiṃsu.",
  "anya-e0101n:947_10": "Sā “ākāsena āgatāmhi,",
  "anya-e0101n:947_11": "na maggenā”ti vatvā “amma ākāsena nāma khīṇāsavā sañcaranti,",
  "anya-e0101n:947_12": "tvaṃ kathaṃ āgatā”ti vuttā āha –",
  "anya-e0101n:947_13": "“mayhaṃ candālokena cetiyaṃ ālokentiyā ṭhitāya buddhārammaṇā balavapīti uppajji.",
  "anya-e0101n:947_14": "Athāhaṃ neva attano ṭhitabhāvaṃ,",
  "anya-e0101n:947_15": "na nisinnabhāvaṃ aññāsiṃ,",
  "anya-e0101n:947_16": "gahitanimitteneva pana ākāse laṅghitvā cetiyaṅgaṇe patiṭṭhitāmhī”ti.",
  "anya-e0101n:948_0": "Evaṃ ubbegāpīti ākāse laṅghāpanappamāṇā hoti.",
  "anya-e0101n:948_1": "Pharaṇāpītiyā pana uppannāya sakalasarīraṃ dhamitvā pūritavatthi viya mahatā udakoghena pakkhandapabbatakucchi viya ca anuparipphuṭaṃ hoti.",
  "anya-e0101n:949_0": "Sā panesā pañcavidhā pīti gabbhaṃ gaṇhantī paripākaṃ gacchantī duvidhaṃ passaddhiṃ paripūreti kāyapassaddhiñca cittapassaddhiñca.",
  "anya-e0101n:949_1": "Passaddhi gabbhaṃ gaṇhantī paripākaṃ gacchantī duvidhampi sukhaṃ paripūreti kāyikañca cetasikañca.",
  "anya-e0101n:949_2": "Sukhaṃ gabbhaṃ gaṇhantaṃ paripākaṃ gacchantaṃ tividhaṃ samādhiṃ paripūreti khaṇikasamādhiṃ upacārasamādhiṃ appanā samādhinti.",
  "anya-e0101n:949_3": "Tāsu yā appanāsamādhissa mūlaṃ hutvā vaḍḍhamānā samādhisampayogaṃ gatā pharaṇāpīti,",
  "anya-e0101n:949_4": "ayaṃ imasmiṃ atthe adhippetā pītīti.",
  "anya-e0101n:950_0": "73.",
  "anya-e0101n:950_1": "Itaraṃ pana sukhanaṃ sukhaṃ,",
  "anya-e0101n:950_2": "suṭṭhu vā khādati,",
  "anya-e0101n:950_3": "khanati ca kāyacittābādhanti sukhaṃ,",
  "anya-e0101n:950_4": "taṃ sātalakkhaṇaṃ,",
  "anya-e0101n:950_5": "sampayuttānaṃ upabrūhanarasaṃ,",
  "anya-e0101n:950_6": "anuggahapaccupaṭṭhānaṃ.",
  "anya-e0101n:950_7": "Satipi ca nesaṃ katthaci avippayoge iṭṭhārammaṇapaṭilābhatuṭṭhi pīti.",
  "anya-e0101n:950_8": "Paṭiladdharasānubhavanaṃ sukhaṃ.",
  "anya-e0101n:950_9": "Yattha pīti,",
  "anya-e0101n:950_10": "tattha sukhaṃ.",
  "anya-e0101n:950_11": "Yattha sukhaṃ,",
  "anya-e0101n:950_12": "tattha na niyamato pīti.",
  "anya-e0101n:950_13": "Saṅkhārakkhandhasaṅgahitā pīti.",
  "anya-e0101n:950_14": "Vedanākkhandhasaṅgahitaṃ sukhaṃ.",
  "anya-e0101n:950_15": "Kantārakhinnassa vanantudakadassanasavanesu viya pīti.",
  "anya-e0101n:950_16": "Vanacchāyāpavesanaudakaparibhogesu viya sukhaṃ.",
  "anya-e0101n:950_17": "Tasmiṃ tasmiṃ samaye pākaṭabhāvato cetaṃ vuttanti veditabbaṃ.",
  "anya-e0101n:950_18": "Iti ayañca pīti idañca sukhaṃ assa jhānassa,",
  "anya-e0101n:950_19": "asmiṃ vā jhāne atthīti idaṃ jhānaṃ pītisukhanti vuccati.",
  "anya-e0101n:951_0": "Atha vā pīti ca sukhañca pītisukhaṃ,",
  "anya-e0101n:951_1": "dhammavinayādayo viya.",
  "anya-e0101n:951_2": "Vivekajaṃ pītisukhamassa jhānassa,",
  "anya-e0101n:951_3": "asmiṃ vā jhāne atthīti evampi vivekajaṃpītisukhaṃ.",
  "anya-e0101n:951_4": "Yatheva hi jhānaṃ,",
  "anya-e0101n:951_5": "evaṃ pītisukhampettha vivekajameva hoti,",
  "anya-e0101n:951_6": "tañcassa atthi,",
  "anya-e0101n:951_7": "tasmā ekapadeneva “vivekajaṃpītisukha”ntipi vattuṃ yujjati.",
  "anya-e0101n:951_8": "Vibhaṅge pana “idaṃ sukhaṃ imāya pītiyā sahagata”ntiādinā nayena vuttaṃ.",
  "anya-e0101n:951_9": "Attho pana tatthāpi evameva daṭṭhabbo.",
  "anya-e0101n:952_0": "Paṭhamaṃ jhānanti idaṃ parato āvibhavissati.",
  "anya-e0101n:952_1": "Upasampajjāti upagantvā,",
  "anya-e0101n:952_2": "pāpuṇitvāti vuttaṃ hoti.",
  "anya-e0101n:952_3": "Upasampādayitvā vā,",
  "anya-e0101n:952_4": "nipphādetvāti vuttaṃ hoti.",
  "anya-e0101n:952_5": "Vibhaṅge pana “upasampajjāti paṭhamassa jhānassa lābho paṭilābho patti sampatti phusanā sacchikiriyā upasampadā”ti vuttaṃ.",
  "anya-e0101n:952_6": "Tassāpi evamevattho daṭṭhabbo.",
  "anya-e0101n:952_7": "Viharatīti tadanurūpena iriyāpathavihārena itivuttappakārajhānasamaṅgī hutvā attabhāvassa iriyaṃ vuttiṃ",
  "anya-e0101n:952_8": "pālanaṃ yapanaṃ yāpanaṃ cāraṃ vihāraṃ abhinipphādeti.",
  "anya-e0101n:952_9": "Vuttañhetaṃ vibhaṅge “viharatīti iriyati vattati pāleti yapeti yāpeti carati viharati,",
  "anya-e0101n:952_10": "tena vuccati viharatī”ti.",
  "anya-e0101n:953_0": "Pañcaṅgavippahīnādi",
  "anya-e0101n:954_0": "74.",
  "anya-e0101n:954_1": "Yaṃ pana vuttaṃ “pañcaṅgavippahīnaṃ pañcaṅgasamannāgata”nti,",
  "anya-e0101n:954_2": "tattha kāmacchando, byāpādo,",
  "anya-e0101n:954_3": "thinamiddhaṃ,",
  "anya-e0101n:954_4": "uddhaccakukkuccaṃ,",
  "anya-e0101n:954_5": "vicikicchāti imesaṃ pañcannaṃ nīvaraṇānaṃ pahānavasena pañcaṅgavippahīnatā veditabbā.",
  "anya-e0101n:954_6": "Na hi etesu appahīnesu jhānaṃ uppajjati.",
  "anya-e0101n:954_7": "Tenassetāni pahānaṅgānīti vuccanti.",
  "anya-e0101n:954_8": "Kiñcāpi hi jhānakkhaṇe aññepi akusalā dhammā pahīyanti,",
  "anya-e0101n:954_9": "tathāpi etāneva visesena jhānantarāyakarāni.",
  "anya-e0101n:954_10": "Kāmacchandena hi nānāvisayappalobhitaṃ cittaṃ na ekattārammaṇe samādhiyati.",
  "anya-e0101n:954_11": "Kāmacchandābhibhūtaṃ vā taṃ na kāmadhātuppahānāya paṭipadaṃ paṭipajjati.",
  "anya-e0101n:954_12": "Byāpādena cārammaṇe paṭihaññamānaṃ na nirantaraṃ pavattati.",
  "anya-e0101n:954_13": "Thinamiddhābhibhūtaṃ akammaññaṃ hoti.",
  "anya-e0101n:954_14": "Uddhaccakukkuccaparetaṃ avūpasantameva hutvā paribbhamati.",
  "anya-e0101n:954_15": "Vicikicchāya upahataṃ jhānādhigamasādhikaṃ paṭipadaṃ nārohati.",
  "anya-e0101n:954_16": "Iti visesena jhānantarāyakarattā etāneva pahānaṅgānīti vuttānīti.",
  "anya-e0101n:955_0": "Yasmā pana vitakko ārammaṇe cittaṃ abhiniropeti,",
  "anya-e0101n:955_1": "vicāro anuppabandhati,",
  "anya-e0101n:955_2": "tehi avikkhepāya sampāditappayogassa cetaso payogasampattisambhavā pīti pīṇanaṃ,",
  "anya-e0101n:955_3": "sukhañca upabrūhanaṃ karoti.",
  "anya-e0101n:955_4": "Atha naṃ sasesasampayuttadhammaṃ etehi abhiniropanānuppabandhanapīṇanaupabrūhanehi anuggahitā ekaggatā ekattārammaṇe samaṃ sammā ca ādhiyati,",
  "anya-e0101n:955_5": "tasmā vitakko vicāro pīti sukhaṃ cittekaggatāti imesaṃ pañcannaṃ uppattivasena pañcaṅgasamannāgatatā veditabbā.",
  "anya-e0101n:955_6": "Uppannesu hi etesu pañcasu jhānaṃ uppannaṃ nāma hoti.",
  "anya-e0101n:955_7": "Tenassa etāni pañca samannāgataṅgānīti vuccanti.",
  "anya-e0101n:955_8": "Tasmā na etehi samannāgataṃ aññadeva jhānaṃ nāma atthīti gahetabbaṃ.",
  "anya-e0101n:955_9": "Yathā pana aṅgamattavaseneva caturaṅginī senā,",
  "anya-e0101n:955_10": "pañcaṅgikaṃ tūriyaṃ,",
  "anya-e0101n:955_11": "aṭṭhaṅgiko ca maggoti vuccati,",
  "anya-e0101n:955_12": "evamidampi aṅgamattavaseneva pañcaṅgikanti vā pañcaṅgasamannāgatanti vā vuccatīti veditabbaṃ.",
  "anya-e0101n:956_0": "Etāni ca pañcaṅgāni kiñcāpi upacārakkhaṇepi atthi,",
  "anya-e0101n:956_1": "atha kho upacāre pakaticittato balavatarāni.",
  "anya-e0101n:956_2": "Idha pana upacāratopi balavatarāni rūpāvacaralakkhaṇappattāni.",
  "anya-e0101n:956_3": "Ettha hi vitakko suvisadena ākārena ārammaṇe cittaṃ abhiniropayamāno uppajjati.",
  "anya-e0101n:956_4": "Vicāro ativiya ārammaṇaṃ anumajjamāno.",
  "anya-e0101n:956_5": "Pītisukhaṃ sabbāvantampi kāyaṃ pharamānaṃ.",
  "anya-e0101n:956_6": "Tenevāha –",
  "anya-e0101n:956_7": "“nāssa kiñci sabbāvato kāyassa vivekajena pītisukhena apphuṭaṃ hotī”ti.",
  "anya-e0101n:956_8": "Cittekaggatāpi heṭṭhimamhi samuggapaṭale uparimaṃ samuggapaṭalaṃ viya ārammaṇesu phusitā hutvā uppajjati,",
  "anya-e0101n:956_9": "ayametesaṃ itarehi viseso.",
  "anya-e0101n:956_10": "Tattha cittekaggatā kiñcāpi savitakkaṃ savicāranti imasmiṃ pāṭhe na niddiṭṭhā,",
  "anya-e0101n:956_11": "tathāpi vibhaṅge “jhānanti vitakko vicāro pīti sukhaṃ cittassekaggatā”ti evaṃ vuttattā aṅgameva.",
  "anya-e0101n:956_12": "Yena hi adhippāyena bhagavatā uddeso kato,",
  "anya-e0101n:956_13": "soyeva tena vibhaṅge pakāsitoti.",
  "anya-e0101n:957_0": "Tividhakalyāṇaṃ",
  "anya-e0101n:958_0": "75.",
  "anya-e0101n:958_1": "Tividhakalyāṇaṃ dasalakkhaṇasampannanti ettha pana ādimajjhapariyosānavasena tividhakalyāṇatā.",
  "anya-e0101n:958_2": "Tesaṃyeva ca ādimajjhapariyosānānaṃ lakkhaṇavasena dasalakkhaṇasampannatā veditabbā.",
  "anya-e0101n:959_0": "Tatrāyaṃ pāḷi –",
  "anya-e0101n:960_0": "“Paṭhamassa jhānassa paṭipadāvisuddhi ādi,",
  "anya-e0101n:960_1": "upekkhānubrūhanā majjhe,",
  "anya-e0101n:960_2": "sampahaṃsanā pariyosānaṃ,",
  "anya-e0101n:960_3": "paṭhamassa jhānassa paṭipadāvisuddhi ādi,",
  "anya-e0101n:960_4": "ādissa kati lakkhaṇāni?",
  "anya-e0101n:960_5": "Ādissa tīṇi lakkhaṇāni,",
  "anya-e0101n:960_6": "yo tassa paribandho,",
  "anya-e0101n:960_7": "tato cittaṃ visujjhati,",
  "anya-e0101n:960_8": "visuddhattā cittaṃ majjhimaṃ samathanimittaṃ paṭipajjati,",
  "anya-e0101n:960_9": "paṭipannattā tattha cittaṃ pakkhandati.",
  "anya-e0101n:960_10": "Yañca paribandhato cittaṃ visujjhati,",
  "anya-e0101n:960_11": "yañca visuddhattā cittaṃ majjhimaṃ samathanimittaṃ paṭipajjati,",
  "anya-e0101n:960_12": "yañca paṭipannattā tattha cittaṃ pakkhandati.",
  "anya-e0101n:960_13": "Paṭhamassa jhānassa paṭipadāvisuddhi ādi,",
  "anya-e0101n:960_14": "ādissa imāni tīṇi lakkhaṇāni.",
  "anya-e0101n:960_15": "Tena vuccati paṭhamaṃ jhānaṃ ādikalyāṇañceva hoti tilakkhaṇasampannañca.",
  "anya-e0101n:961_0": "“Paṭhamassa jhānassa upekkhānubrūhanā majjhe,",
  "anya-e0101n:961_1": "majjhassa kati lakkhaṇāni?",
  "anya-e0101n:961_2": "Majjhassa tīṇi lakkhaṇāni,",
  "anya-e0101n:961_3": "visuddhaṃ cittaṃ ajjhupekkhati,",
  "anya-e0101n:961_4": "samathapaṭipannaṃ ajjhupekkhati,",
  "anya-e0101n:961_5": "ekattupaṭṭhānaṃ ajjhupekkhati.",
  "anya-e0101n:961_6": "Yañca visuddhaṃ cittaṃ ajjhupekkhati,",
  "anya-e0101n:961_7": "yañca samathapaṭipannaṃ ajjhupekkhati,",
  "anya-e0101n:961_8": "yañca ekattupaṭṭhānaṃ ajjhupekkhati.",
  "anya-e0101n:961_9": "Paṭhamassa jhānassa upekkhānubrūhanā majjhe,",
  "anya-e0101n:961_10": "majjhassa imāni tīṇi lakkhaṇāni.",
  "anya-e0101n:961_11": "Tena vuccati paṭhamaṃ jhānaṃ majjhekalyāṇañceva hoti tilakkhaṇasampannañca.",
  "anya-e0101n:962_0": "“Paṭhamassa jhānassa sampahaṃsanā pariyosānaṃ,",
  "anya-e0101n:962_1": "pariyosānassa kati lakkhaṇāni?",
  "anya-e0101n:962_2": "Pariyosānassa cattāri lakkhaṇāni,",
  "anya-e0101n:962_3": "tattha jātānaṃ dhammānaṃ anativattanaṭṭhena sampahaṃsanā,",
  "anya-e0101n:962_4": "indriyānaṃ ekarasaṭṭhena sampahaṃsanā,",
  "anya-e0101n:962_5": "tadupagavīriyavāhanaṭṭhena sampahaṃsanā,",
  "anya-e0101n:962_6": "āsevanaṭṭhena sampahaṃsanā.",
  "anya-e0101n:962_7": "Paṭhamassa jhānassa sampahaṃsanā pariyosānaṃ,",
  "anya-e0101n:962_8": "pariyosānassa imāni cattāri lakkhaṇāni.",
  "anya-e0101n:962_9": "Tena vuccati paṭhamaṃ jhānaṃ pariyosānakalyāṇañceva hoti catulakkhaṇasampannañcā”ti.",
  "anya-e0101n:963_0": "Tatra paṭipadāvisuddhi nāma sasambhāriko upacāro.",
  "anya-e0101n:963_1": "Upekkhānubrūhanā nāma appanā.",
  "anya-e0101n:963_2": "Sampahaṃsanā nāma paccavekkhaṇāti evameke vaṇṇayanti.",
  "anya-e0101n:963_3": "Yasmā pana “ekattagataṃ cittaṃ paṭipadāvisuddhipakkhandañceva hoti upekkhānubrūhitañca ñāṇena ca sampahaṃsita”nti pāḷiyaṃ vuttaṃ,",
  "anya-e0101n:963_4": "tasmā antoappanāyameva āgamanavasena paṭipadāvisuddhi,",
  "anya-e0101n:963_5": "tatramajjhattupekkhāya kiccavasena upekkhānubrūhanā,",
  "anya-e0101n:963_6": "dhammānaṃ anativattanādibhāvasādhanena pariyodāpakassa ñāṇassa kiccanipphattivasena sampahaṃsanā ca veditabbā.",
  "anya-e0101n:964_0": "Kathaṃ?",
  "anya-e0101n:964_1": "Yasmiñhi vāre appanā uppajjati,",
  "anya-e0101n:964_2": "tasmiṃ yo nīvaraṇasaṅkhāto kilesagaṇo tassa jhānassa paribandho,",
  "anya-e0101n:964_3": "tato cittaṃ visujjhati.",
  "anya-e0101n:964_4": "Visuddhattā āvaraṇavirahitaṃ hutvā majjhimaṃ samathanimittaṃ paṭipajjati.",
  "anya-e0101n:964_5": "Majjhimaṃ samathanimittaṃ nāma samappavatto appanāsamādhiyeva.",
  "anya-e0101n:964_6": "Tadanantaraṃ pana purimacittaṃ ekasantatipariṇāmanayena tathattamupagacchamānaṃ majjhimaṃ samathanimittaṃ paṭipajjati nāma,",
  "anya-e0101n:964_7": "evaṃ paṭipannattā tathattupagamanena tattha pakkhandati nāma.",
  "anya-e0101n:964_8": "Evaṃ tāva purimacitte vijjamānākāranipphādikā paṭhamassa jhānassa uppādakkhaṇeyeva āgamanavasena paṭipadāvisuddhi veditabbā.",
  "anya-e0101n:965_0": "Evaṃ visuddhassa pana tassa puna visodhetabbābhāvato visodhane byāpāraṃ akaronto visuddhaṃ cittaṃ ajjhupekkhati nāma.",
  "anya-e0101n:965_1": "Samathabhāvupagamanena samathapaṭipannassa puna samādhāne byāpāraṃ akaronto samathapaṭipannaṃ ajjhupekkhati nāma.",
  "anya-e0101n:965_2": "Samathapaṭipannabhāvato eva cassa kilesasaṃsaggaṃ pahāya ekattena upaṭṭhitassa puna ekattupaṭṭhāne byāpāraṃ",
  "anya-e0101n:965_3": "akaronto ekattupaṭṭhānaṃ ajjhupekkhati nāma.",
  "anya-e0101n:965_4": "Evaṃ tatramajjhattupekkhāya kiccavasena upekkhānubrūhanā veditabbā.",
  "anya-e0101n:966_0": "Ye panete evaṃ upekkhānubrūhite tattha jātā samādhipaññāsaṅkhātā yuganaddhadhammā aññamaññaṃ anativattamānā hutvā pavattā,",
  "anya-e0101n:966_1": "yāni ca saddhādīni indriyāni nānākilesehi vimuttattā vimuttirasena ekarasāni hutvā pavattāni,",
  "anya-e0101n:966_2": "yañcesa tadupagaṃ tesaṃ anativattanaekarasabhāvānaṃ anucchavikaṃ vīriyaṃ vāhayati,",
  "anya-e0101n:966_3": "yā cassa tasmiṃ khaṇe pavattā āsevanā,",
  "anya-e0101n:966_4": "sabbepi te ākārā yasmā ñāṇena saṃkilesavodānesu taṃ taṃ ādīnavañca ānisaṃsañca disvā tathā tathā sampahaṃsitattā",
  "anya-e0101n:966_5": "visodhitattā pariyodāpitattā nipphannāva,",
  "anya-e0101n:966_6": "tasmā “dhammānaṃ anativattanādibhāvasādhanena pariyodāpakassa ñāṇassa kiccanipphattivasena sampahaṃsanā veditabbā”ti vuttaṃ.",
  "anya-e0101n:967_0": "Tattha yasmā upekkhāvasena ñāṇaṃ pākaṭaṃ hoti. Yathāha –",
  "anya-e0101n:967_1": "“tathāpaggahitaṃ cittaṃ sādhukaṃ ajjhupekkhati,",
  "anya-e0101n:967_2": "upekkhāvasena paññāvasena paññindriyaṃ adhimattaṃ hoti,",
  "anya-e0101n:967_3": "upekkhāvasena nānattakilesehi cittaṃ vimuccati,",
  "anya-e0101n:967_4": "vimokkhavasena paññāvasena paññindriyaṃ adhimattaṃ hoti.",
  "anya-e0101n:967_5": "Vimuttattā te dhammā ekarasā honti.",
  "anya-e0101n:967_6": "Ekarasaṭṭhena bhāvanā”ti.",
  "anya-e0101n:967_7": "Tasmā ñāṇakiccabhūtā sampahaṃsanā pariyosānanti vuttā.",
  "anya-e0101n:968_0": "Idāni paṭhamaṃ jhānaṃ adhigataṃ hoti pathavīkasiṇanti ettha gaṇanānupubbatā paṭhamaṃ,",
  "anya-e0101n:968_1": "paṭhamaṃ uppannantipi paṭhamaṃ.",
  "anya-e0101n:968_2": "Ārammaṇūpanijjhānato paccanīkajhāpanato vā jhānaṃ.",
  "anya-e0101n:968_3": "Pathavīmaṇḍalaṃ pana sakalaṭṭhena pathavīkasiṇanti vuccati,",
  "anya-e0101n:968_4": "taṃ nissāya paṭiladdhanimittampi,",
  "anya-e0101n:968_5": "pathavīkasiṇanimitte paṭiladdhajhānampi.",
  "anya-e0101n:968_6": "Tatra imasmiṃ atthe jhānaṃ pathavīkasiṇanti veditabbaṃ.",
  "anya-e0101n:968_7": "Taṃ sandhāya vuttaṃ “paṭhamaṃ jhānaṃ adhigataṃ hoti pathavīkasiṇa”nti.",
  "anya-e0101n:969_0": "Ciraṭṭhitisampādanaṃ",
  "anya-e0101n:970_0": "76.",
  "anya-e0101n:970_1": "Evamadhigate pana etasmiṃ tena yoginā vālavedhinā viya,",
  "anya-e0101n:970_2": "sūdena viya ca ākārā pariggahetabbā.",
  "anya-e0101n:970_3": "Yathā hi sukusalo dhanuggaho vālavedhāya kammaṃ kurumāno yasmiṃ vāre vālaṃ vijjhati,",
  "anya-e0101n:970_4": "tasmiṃ vāre akkantapadānañca dhanudaṇḍassa ca jiyāya ca sarassa ca ākāraṃ pariggaṇheyya.",
  "anya-e0101n:970_5": "“Evaṃ me ṭhitena evaṃ dhanudaṇḍaṃ evaṃ jiyaṃ evaṃ saraṃ gahetvā vālo viddho”ti.",
  "anya-e0101n:970_6": "So tato paṭṭhāya tatheva te ākāre sampādento avirādhetvā vālaṃ vijjheyya.",
  "anya-e0101n:970_7": "Evameva yogināpi “imaṃ nāma me bhojanaṃ bhuñjitvā evarūpaṃ puggalaṃ sevamānena evarūpe senāsane iminā",
  "anya-e0101n:970_8": "nāma iriyāpathena imasmiṃ kāle idaṃ adhigata”nti ete bhojanasappāyādayo ākārā pariggahetabbā.",
  "anya-e0101n:970_9": "Evañhi so naṭṭhe vā tasmiṃ te ākāre sampādetvā puna uppādetuṃ,",
  "anya-e0101n:970_10": "appaguṇaṃ vā paguṇaṃ karonto punappunaṃ appetuṃ sakkhissati.",
  "anya-e0101n:971_0": "Yathā ca kusalo sūdo bhattāraṃ parivisanto tassa yaṃ yaṃ ruciyā bhuñjati,",
  "anya-e0101n:971_1": "taṃ taṃ sallakkhetvā tato paṭṭhāya tādisameva upanāmento lābhassa bhāgī hoti,",
  "anya-e0101n:971_2": "evamayampi adhigatakkhaṇe bhojanādayo ākāre gahetvā te sampādento naṭṭhe naṭṭhe punappunaṃ appanāya lābhī hoti.",
  "anya-e0101n:971_3": "Tasmā tena vālavedhinā viya sūdena viya ca ākārā pariggahetabbā.",
  "anya-e0101n:971_4": "Vuttampi cetaṃ bhagavatā –",
  "anya-e0101n:972_0": "“Seyyathāpi,",
  "anya-e0101n:972_1": "bhikkhave,",
  "anya-e0101n:972_2": "paṇḍito byatto kusalo sūdo rājānaṃ vā rājamahāmattaṃ vā nānaccayehi sūpehi paccupaṭṭhito assa ambilaggehipi",
  "anya-e0101n:972_3": "tittakaggehipi kaṭukaggehipi madhuraggehipi khārikehipi akhārikehipi loṇikehipi aloṇikehipi.",
  "anya-e0101n:972_4": "Sa kho so,",
  "anya-e0101n:972_5": "bhikkhave,",
  "anya-e0101n:972_6": "paṇḍito byatto kusalo sūdo sakassa bhattu nimittaṃ uggaṇhāti ‘idaṃ vā me ajja bhattu sūpeyyaṃ ruccati,",
  "anya-e0101n:972_7": "imassa vā abhiharati,",
  "anya-e0101n:972_8": "imassa vā bahuṃ gaṇhāti,",
  "anya-e0101n:972_9": "imassa vā vaṇṇaṃ bhāsati,",
  "anya-e0101n:972_10": "ambilaggaṃ vā me ajja bhattu sūpeyyaṃ ruccati,",
  "anya-e0101n:972_11": "ambilaggassa vā abhiharati,",
  "anya-e0101n:972_12": "ambilaggassa vā bahuṃ gaṇhāti,",
  "anya-e0101n:972_13": "ambilaggassa vā vaṇṇaṃ bhāsati…pe…",
  "anya-e0101n:972_14": "aloṇikassa vā vaṇṇaṃ bhāsatī’ti.",
  "anya-e0101n:972_15": "Sa kho so,",
  "anya-e0101n:972_16": "bhikkhave,",
  "anya-e0101n:972_17": "paṇḍito byatto kusalo sūdo lābhī ceva hoti acchādanassa,",
  "anya-e0101n:972_18": "lābhī vetanassa,",
  "anya-e0101n:972_19": "lābhī abhihārānaṃ.",
  "anya-e0101n:972_20": "Taṃ kissa hetu?",
  "anya-e0101n:972_21": "Tathā hi so,",
  "anya-e0101n:972_22": "bhikkhave,",
  "anya-e0101n:972_23": "paṇḍito byatto kusalo sūdo sakassa bhattu nimittaṃ uggaṇhāti.",
  "anya-e0101n:972_24": "Evameva kho,",
  "anya-e0101n:972_25": "bhikkhave,",
  "anya-e0101n:972_26": "idhekacco paṇḍito byatto kusalo bhikkhu kāye kāyānupassī viharati…pe…",
  "anya-e0101n:972_27": "vedanāsu vedanā…",
  "anya-e0101n:972_28": "citte cittā…",
  "anya-e0101n:972_29": "dhammesu dhammānupassī viharati ātāpī sampajāno satimā vineyya loke abhijjhādomanassaṃ.",
  "anya-e0101n:972_30": "Tassa dhammesu dhammānupassino viharato cittaṃ samādhiyati,",
  "anya-e0101n:972_31": "upakkilesā pahīyanti,",
  "anya-e0101n:972_32": "so taṃ nimittaṃ uggaṇhāti.",
  "anya-e0101n:972_33": "Sa kho so,",
  "anya-e0101n:972_34": "bhikkhave,",
  "anya-e0101n:972_35": "paṇḍito byatto kusalo bhikkhu lābhī ceva hoti diṭṭhadhammasukhavihārānaṃ,",
  "anya-e0101n:972_36": "lābhī satisampajaññassa.",
  "anya-e0101n:972_37": "Taṃ kissa hetu?",
  "anya-e0101n:972_38": "Tathā hi so,",
  "anya-e0101n:972_39": "bhikkhave,",
  "anya-e0101n:972_40": "paṇḍito byatto kusalo bhikkhu sakassa cittassa nimittaṃ uggaṇhātī”ti.",
  "anya-e0101n:973_0": "Nimittaggahaṇena cassa puna te ākāre sampādayato appanāmattameva ijjhati,",
  "anya-e0101n:973_1": "na ciraṭṭhānaṃ.",
  "anya-e0101n:973_2": "Ciraṭṭhānaṃ pana samādhiparibandhānaṃ dhammānaṃ suvisodhitattā hoti.",
  "anya-e0101n:973_3": "Yo hi bhikkhu kāmādīnavapaccavekkhaṇādīhi kāmacchandaṃ na suṭṭhu vikkhambhetvā,",
  "anya-e0101n:973_4": "kāyapassaddhivasena kāyaduṭṭhullaṃ na suppaṭipassaddhaṃ katvā,",
  "anya-e0101n:973_5": "ārambhadhātumanasikārādivasena thinamiddhaṃ na suṭṭhu paṭivinodetvā,",
  "anya-e0101n:973_6": "samathanimittamanasikārādivasena uddhaccakukkuccaṃ na susamūhataṃ katvā,",
  "anya-e0101n:973_7": "aññepi samādhiparibandhe dhamme na suṭṭhu visodhetvā jhānaṃ samāpajjati,",
  "anya-e0101n:973_8": "so avisodhitaṃ āsayaṃ paviṭṭhabhamaro viya avisuddhaṃ uyyānaṃ paviṭṭharājā viya ca khippameva nikkhamati.",
  "anya-e0101n:973_9": "Yo pana samādhiparibandhe dhamme suṭṭhu visodhetvā jhānaṃ samāpajjati,",
  "anya-e0101n:973_10": "so suvisodhitaṃ āsayaṃ paviṭṭhabhamaro viya suparisuddhaṃ uyyānaṃ paviṭṭharājā viya ca sakalampi divasabhāgaṃ antosamāpattiyaṃyeva hoti.",
  "anya-e0101n:973_11": "Tenāhu porāṇā –",
  "anya-e0101n:974_0": "“Kāmesu chandaṃ paṭighaṃ vinodaye,",
  "anya-e0101n:975_0": "Uddhaccamiddhaṃ vicikicchapañcamaṃ;",
  "anya-e0101n:976_0": "Vivekapāmojjakarena cetasā,",
  "anya-e0101n:977_0": "Rājāva suddhantagato tahiṃ rame”ti.",
  "anya-e0101n:978_0": "Tasmā ciraṭṭhitikāmena paribandhakadhamme visodhetvā jhānaṃ samāpajjitabbaṃ.",
  "anya-e0101n:978_1": "Cittabhāvanāvepullatthañca yathāladdhaṃ paṭibhāganimittaṃ vaḍḍhetabbaṃ.",
  "anya-e0101n:978_2": "Tassa dve vaḍḍhanābhūmiyo upacāraṃ vā appanaṃ vā.",
  "anya-e0101n:978_3": "Upacāraṃ patvāpi hi taṃ vaḍḍhetuṃ vaṭṭati appanaṃ patvāpi.",
  "anya-e0101n:978_4": "Ekasmiṃ pana ṭhāne avassaṃ vaḍḍhetabbaṃ.",
  "anya-e0101n:978_5": "Tena vuttaṃ “yathāladdhaṃ paṭibhāganimittaṃ vaḍḍhetabba”nti.",
  "anya-e0101n:979_0": "Nimittavaḍḍhananayo",
  "anya-e0101n:980_0": "77.",
  "anya-e0101n:980_1": "Tatrāyaṃ vaḍḍhananayo,",
  "anya-e0101n:980_2": "tena yoginā taṃ nimittaṃ pattavaḍḍhanapūvavaḍḍhanabhattavaḍḍhanalatāvaḍḍhanadussavaḍḍhanayogena avaḍḍhetvā",
  "anya-e0101n:980_3": "yathā nāma kassako kasitabbaṭṭhānaṃ naṅgalena paricchinditvā paricchedabbhantare kasati,",
  "anya-e0101n:980_4": "yathā vā pana bhikkhū sīmaṃ bandhantā paṭhamaṃ nimittāni sallakkhetvā pacchā bandhanti,",
  "anya-e0101n:980_5": "evameva tassa yathāladdhassa nimittassa anukkamena ekaṅguladvaṅgulativaṅgulacaturaṅgulamattaṃ manasā paricchinditvā yathāparicchedaṃ vaḍḍhetabbaṃ.",
  "anya-e0101n:980_6": "Aparicchinditvā pana na vaḍḍhetabbaṃ.",
  "anya-e0101n:980_7": "Tato vidatthiratanapamukhapariveṇavihārasīmānaṃ gāmanigamajanapadarajjasamuddasīmānañca paricchedavasena",
  "anya-e0101n:980_8": "vaḍḍhayantena cakkavāḷaparicchedena vā tato vāpi uttari paricchinditvā vaḍḍhetabbaṃ.",
  "anya-e0101n:981_0": "Yathā hi haṃsapotakā pakkhānaṃ uṭṭhitakālato paṭṭhāya parittaṃ parittaṃ padesaṃ uppatantā paricayaṃ katvā anukkamena candimasūriyasantikaṃ gacchanti,",
  "anya-e0101n:981_1": "evameva bhikkhu vuttanayena nimittaṃ paricchinditvā vaḍḍhento yāva cakkavāḷaparicchedā tato vā uttari vaḍḍheti.",
  "anya-e0101n:981_2": "Athassa taṃ nimittaṃ vaḍḍhitavaḍḍhitaṭṭhāne pathaviyā ukkūlavikūlanadīviduggapabbatavisamesu saṅkusatasamabbhāhataṃ usabhacammaṃ viya hoti.",
  "anya-e0101n:982_0": "Tasmiṃ pana nimitte pattapaṭhamajjhānena ādikammikena samāpajjanabahulena bhavitabbaṃ,",
  "anya-e0101n:982_1": "na paccavekkhaṇabahulena.",
  "anya-e0101n:982_2": "Paccavekkhaṇabahulassa hi jhānaṅgāni thūlāni dubbalāni hutvā upaṭṭhahanti.",
  "anya-e0101n:982_3": "Athassa tāni evaṃ upaṭṭhitattā upari ussukkanāya paccayataṃ āpajjanti.",
  "anya-e0101n:982_4": "So appaguṇe jhāne ussukkamāno pattapaṭhamajjhānā ca parihāyati,",
  "anya-e0101n:982_5": "na ca sakkoti dutiyaṃ pāpuṇituṃ.",
  "anya-e0101n:982_6": "Tenāha bhagavā –",
  "anya-e0101n:983_0": "“Seyyathāpi,",
  "anya-e0101n:983_1": "bhikkhave,",
  "anya-e0101n:983_2": "gāvī pabbateyyā bālā abyattā akhettaññū akusalā visame pabbate carituṃ.",
  "anya-e0101n:983_3": "Tassā evamassa ‘yaṃnūnāhaṃ agatapubbañceva disaṃ gaccheyyaṃ,",
  "anya-e0101n:983_4": "akhāditapubbāni ca tiṇāni khādeyyaṃ,",
  "anya-e0101n:983_5": "apītapubbāni ca pānīyāni piveyya’nti.",
  "anya-e0101n:983_6": "Sā purimaṃ pādaṃ na supatiṭṭhitaṃ patiṭṭhāpetvā pacchimaṃ pādaṃ uddhareyya,",
  "anya-e0101n:983_7": "sā na ceva agatapubbaṃ disaṃ gaccheyya,",
  "anya-e0101n:983_8": "na ca akhāditapubbāni tiṇāni khādeyya,",
  "anya-e0101n:983_9": "na ca apītapubbāni pānīyāni piveyya.",
  "anya-e0101n:983_10": "Yasmiñcassā padese ṭhitāya evamassa ‘yaṃnūnāhaṃ agatapubbañceva…pe…",
  "anya-e0101n:983_11": "piveyya’nti.",
  "anya-e0101n:983_12": "Tañca padesaṃ na sotthinā paccāgaccheyya.",
  "anya-e0101n:983_13": "Taṃ kissa hetu?",
  "anya-e0101n:983_14": "Tathā hi sā,",
  "anya-e0101n:983_15": "bhikkhave,",
  "anya-e0101n:983_16": "gāvī pabbateyyā bālā abyattā akhettaññū akusalā visame pabbate carituṃ,",
  "anya-e0101n:983_17": "evameva kho,",
  "anya-e0101n:983_18": "bhikkhave,",
  "anya-e0101n:983_19": "idhekacco bhikkhu bālo abyatto akhettaññū akusalo vivicceva kāmehi…pe…",
  "anya-e0101n:983_20": "paṭhamaṃ jhānaṃ upasampajja viharituṃ.",
  "anya-e0101n:983_21": "So taṃ nimittaṃ nāsevati,",
  "anya-e0101n:983_22": "na bhāveti,",
  "anya-e0101n:983_23": "na bahulīkaroti,",
  "anya-e0101n:983_24": "na svādhiṭṭhitaṃ adhiṭṭhāti,",
  "anya-e0101n:983_25": "tassa evaṃ hoti ‘yaṃnūnāhaṃ vitakkavicārānaṃ vūpasamā…pe…",
  "anya-e0101n:983_26": "dutiyaṃ jhānaṃ upasampajja vihareyya’nti.",
  "anya-e0101n:983_27": "So na sakkoti vitakkavicārānaṃ vūpasamā…pe…",
  "anya-e0101n:983_28": "dutiyaṃ jhānaṃ upasampajja viharituṃ.",
  "anya-e0101n:983_29": "Tassevaṃ hoti ‘yaṃnūnāhaṃ vivicceva kāmehi…pe…",
  "anya-e0101n:983_30": "paṭhamaṃ jhānaṃ upasampajja vihareyya’nti.",
  "anya-e0101n:983_31": "So na sakkoti vivicceva kāmehi…pe…",
  "anya-e0101n:983_32": "paṭhamaṃ jhānaṃ upasampajja viharituṃ.",
  "anya-e0101n:983_33": "Ayaṃ vuccati,",
  "anya-e0101n:983_34": "bhikkhave,",
  "anya-e0101n:983_35": "bhikkhu ubhato bhaṭṭho ubhato parihīno,",
  "anya-e0101n:983_36": "seyyathāpi sā gāvī pabbateyyā bālā abyattā akhettaññū akusalā visame pabbate caritu”nti.",
  "anya-e0101n:984_0": "Tasmānena tasmiṃyeva tāva paṭhamajjhāne pañcahākārehi ciṇṇavasinā bhavitabbaṃ.",
  "anya-e0101n:985_0": "Pañcavasīkathā",
  "anya-e0101n:986_0": "78.",
  "anya-e0101n:986_1": "Tatrimā pañca vasiyo āvajjanavasī,",
  "anya-e0101n:986_2": "samāpajjanavasī,",
  "anya-e0101n:986_3": "adhiṭṭhānavasī,",
  "anya-e0101n:986_4": "vuṭṭhānavasī,",
  "anya-e0101n:986_5": "paccavekkhaṇavasīti.",
  "anya-e0101n:986_6": "Paṭhamaṃ jhānaṃ yatthicchakaṃ yadicchakaṃ yāvadicchakaṃ āvajjeti,",
  "anya-e0101n:986_7": "āvajjanāya dandhāyitattaṃ natthīti āvajjanavasī.",
  "anya-e0101n:986_8": "Paṭhamaṃ jhānaṃ yatthicchakaṃ…pe…",
  "anya-e0101n:986_9": "samāpajjati,",
  "anya-e0101n:986_10": "samāpajjanāya dandhāyitattaṃ natthīti samāpajjanavasī.",
  "anya-e0101n:986_11": "Evaṃ sesāpi vitthāretabbā.",
  "anya-e0101n:987_0": "Ayaṃ panettha atthappakāsanā,",
  "anya-e0101n:987_1": "paṭhamajjhānato vuṭṭhāya paṭhamaṃ vitakkaṃ āvajjayato bhavaṅgaṃ upacchinditvā uppannāvajjanānantaraṃ",
  "anya-e0101n:987_2": "vitakkārammaṇāneva cattāri pañca vā javanāni javanti.",
  "anya-e0101n:987_3": "Tato dve bhavaṅgāni,",
  "anya-e0101n:987_4": "tato puna vicārārammaṇaṃ āvajjanaṃ,",
  "anya-e0101n:987_5": "vuttanayāneva javanānīti evaṃ pañcasu jhānaṅgesu yadā nirantaraṃ cittaṃ pesetuṃ sakkoti,",
  "anya-e0101n:987_6": "athassa āvajjanavasī siddhā hoti.",
  "anya-e0101n:987_7": "Ayaṃ pana matthakappattā vasī bhagavato yamakapāṭihāriye labbhati,",
  "anya-e0101n:987_8": "aññesaṃ vā evarūpe kāle.",
  "anya-e0101n:987_9": "Ito paraṃ sīghatarā āvajjanavasī nāma natthi.",
  "anya-e0101n:988_0": "Āyasmato pana mahāmoggallānassa nandopanandanāgarājadamane viya sīghaṃ samāpajjanasamatthatā samāpajjanavasī nāma.",
  "anya-e0101n:989_0": "Accharāmattaṃ vā dasaccharāmattaṃ vā khaṇaṃ ṭhapetuṃ samatthatā adhiṭṭhānavasī nāma.",
  "anya-e0101n:989_1": "Tatheva lahuṃ vuṭṭhātuṃ samatthatā vuṭṭhānavasī nāma.",
  "anya-e0101n:989_2": "Tadubhayadassanatthaṃ buddharakkhitattherassa vatthuṃ kathetuṃ vaṭṭati.",
  "anya-e0101n:990_0": "So hāyasmā upasampadāya aṭṭhavassiko hutvā therambatthale mahārohaṇaguttattherassa gilānupaṭṭhānaṃ āgatānaṃ",
  "anya-e0101n:990_1": "tiṃsamattānaṃ iddhimantasahassānaṃ majjhe nisinno therassa yāguṃ paṭiggāhayamānaṃ upaṭṭhākanāgarājānaṃ",
  "anya-e0101n:990_2": "gahessāmīti ākāsato pakkhandantaṃ supaṇṇarājānaṃ disvā tāvadeva pabbataṃ nimminitvā nāgarājānaṃ bāhāyaṃ",
  "anya-e0101n:990_3": "gahetvā tattha pāvisi.",
  "anya-e0101n:990_4": "Supaṇṇarājā pabbate pahāraṃ datvā palāyi.",
  "anya-e0101n:990_5": "Mahāthero āha – “sace, āvuso,",
  "anya-e0101n:990_6": "buddharakkhito nābhavissa,",
  "anya-e0101n:990_7": "sabbeva gārayhā assāmā”ti.",
  "anya-e0101n:991_0": "Paccavekkhaṇavasī pana āvajjanavasiyā eva vuttā.",
  "anya-e0101n:991_1": "Paccavekkhaṇajavanāneva hi tattha āvajjanānantarānīti.",
  "anya-e0101n:992_0": "Dutiyajjhānakathā",
  "anya-e0101n:993_0": "79.",
  "anya-e0101n:993_1": "Imāsu pana pañcasu vasīsu ciṇṇavasinā paguṇapaṭhamajjhānato vuṭṭhāya “ayaṃ samāpatti āsannanīvaraṇapaccatthikā,",
  "anya-e0101n:993_2": "vitakkavicārānaṃ oḷārikattā aṅgadubbalā”ti ca tattha dosaṃ disvā dutiyajjhānaṃ santato manasikatvā paṭhamajjhāne",
  "anya-e0101n:993_3": "nikantiṃ pariyādāya dutiyādhigamāya yogo kātabbo.",
  "anya-e0101n:993_4": "Athassa yadā paṭhamajjhānā vuṭṭhāya satassa sampajānassa jhānaṅgāni paccavekkhato vitakkavicārā oḷārikato upaṭṭhahanti,",
  "anya-e0101n:993_5": "pītisukhañceva cittekaggatā ca santato upaṭṭhāti,",
  "anya-e0101n:993_6": "tadāssa oḷārikaṅgaṃ pahānāya santaaṅgapaṭilābhāya ca tadeva nimittaṃ “pathavī pathavī”ti punappunaṃ manasikaroto",
  "anya-e0101n:993_7": "“idāni dutiyajjhānaṃ uppajjissatī”ti bhavaṅgaṃ upacchinditvā tadeva pathavīkasiṇaṃ ārammaṇaṃ katvā manodvārāvajjanaṃ",
  "anya-e0101n:993_8": "uppajjati.",
  "anya-e0101n:993_9": "Tato tasmiṃyevārammaṇe cattāri pañca vā javanāni javanti,",
  "anya-e0101n:993_10": "yesamavasāne ekaṃ rūpāvacaraṃ dutiyajjhānikaṃ.",
  "anya-e0101n:993_11": "Sesāni vuttappakārāneva kāmāvacarānīti.",
  "anya-e0101n:994_0": "Ettāvatā cesa vitakkavicārānaṃ vūpasamā ajjhattaṃ sampasādanaṃ cetaso ekodibhāvaṃ avitakkaṃ avicāraṃ",
  "anya-e0101n:994_1": "samādhijaṃ pītisukhaṃ dutiyaṃ jhānaṃ upasampajja viharati.",
  "anya-e0101n:994_2": "Evamanena dvaṅgavippahīnaṃ tivaṅgasamannāgataṃ tividhakalyāṇaṃ dasalakkhaṇasampannaṃ dutiyaṃ jhānaṃ adhigataṃ hoti pathavīkasiṇaṃ.",
  "anya-e0101n:995_0": "80.",
  "anya-e0101n:995_1": "Tattha vitakkavicārānaṃ vūpasamāti vitakkassa ca vicārassa cāti imesaṃ dvinnaṃ vūpasamā samatikkamā,",
  "anya-e0101n:995_2": "dutiyajjhānakkhaṇe apātubhāvāti vuttaṃ hoti.",
  "anya-e0101n:995_3": "Tattha kiñcāpi dutiyajjhāne sabbepi paṭhamajjhānadhammā na santi.",
  "anya-e0101n:995_4": "Aññeyeva hi paṭhamajjhāne phassādayo,",
  "anya-e0101n:995_5": "aññe idha.",
  "anya-e0101n:995_6": "Oḷārikassa pana oḷārikassa aṅgassa samatikkamā paṭhamajjhānato paresaṃ dutiyajjhānādīnaṃ adhigamo hotīti",
  "anya-e0101n:995_7": "dīpanatthaṃ “vitakkavicārānaṃ vūpasamā”ti evaṃ vuttanti veditabbaṃ.",
  "anya-e0101n:996_0": "Ajjhattanti idha niyakajjhattamadhippetaṃ.",
  "anya-e0101n:996_1": "Vibhaṅge pana “ajjhattaṃ paccatta”nti ettakameva vuttaṃ.",
  "anya-e0101n:996_2": "Yasmā ca niyakajjhattamadhippetaṃ,",
  "anya-e0101n:996_3": "tasmā attani jātaṃ attano santāne nibbattanti ayamettha attho.",
  "anya-e0101n:996_4": "Sampasādananti sampasādanaṃ vuccati saddhā.",
  "anya-e0101n:996_5": "Sampasādanayogato jhānampi sampasādanaṃ.",
  "anya-e0101n:996_6": "Nīlavaṇṇayogato nīlavatthaṃ viya.",
  "anya-e0101n:996_7": "Yasmā vā taṃ jhānaṃ sampasādanasamannāgatattā vitakkavicārakkhobhavūpasamanena ca cetaso sampasādayati,",
  "anya-e0101n:996_8": "tasmāpi sampasādananti vuttaṃ.",
  "anya-e0101n:996_9": "Imasmiñca atthavikappe sampasādanaṃ cetasoti evaṃ padasambandho veditabbo.",
  "anya-e0101n:996_10": "Purimasmiṃ pana atthavikappe cetasoti etaṃ ekodibhāvena saddhiṃ yojetabbaṃ.",
  "anya-e0101n:997_0": "Tatrāyamatthayojanā,",
  "anya-e0101n:997_1": "eko udetīti ekodi,",
  "anya-e0101n:997_2": "vitakkavicārehi anajjhārūḷhattā aggo seṭṭho hutvā udetīti attho.",
  "anya-e0101n:997_3": "Seṭṭhopi hi loke ekoti vuccati.",
  "anya-e0101n:997_4": "Vitakkavicāravirahato vā eko asahāyo hutvā itipi vattuṃ vaṭṭati.",
  "anya-e0101n:997_5": "Atha vā sampayuttadhamme udāyatīti udi,",
  "anya-e0101n:997_6": "uṭṭhāpetīti attho.",
  "anya-e0101n:997_7": "Seṭṭhaṭṭhena eko ca so udi cāti ekodi,",
  "anya-e0101n:997_8": "samādhissetaṃ adhivacanaṃ.",
  "anya-e0101n:997_9": "Iti imaṃ ekodiṃ bhāveti vaḍḍhetīti idaṃ dutiyajjhānaṃ ekodibhāvaṃ.",
  "anya-e0101n:997_10": "So panāyaṃ ekodi yasmā cetaso,",
  "anya-e0101n:997_11": "na sattassa,",
  "anya-e0101n:997_12": "na jīvassa,",
  "anya-e0101n:997_13": "tasmā etaṃ cetaso ekodibhāvanti vuttaṃ.",
  "anya-e0101n:998_0": "Nanu cāyaṃ saddhā paṭhamajjhānepi atthi,",
  "anya-e0101n:998_1": "ayañca ekodināmako samādhi,",
  "anya-e0101n:998_2": "atha kasmā idameva “sampasādanaṃ cetaso ekodibhāvañcā”ti vuttanti. Vuccate,",
  "anya-e0101n:998_3": "aduñhi paṭhamajjhānaṃ vitakkavicārakkhobhena vīcitaraṅgasamākulamiva jalaṃ na suppasannaṃ hoti,",
  "anya-e0101n:998_4": "tasmā satiyāpi saddhāya “sampasādana”nti na vuttaṃ.",
  "anya-e0101n:998_5": "Na suppasannattāyeva cettha samādhipi na suṭṭhu pākaṭo,",
  "anya-e0101n:998_6": "tasmā “ekodibhāva”ntipi na vuttaṃ.",
  "anya-e0101n:998_7": "Imasmiṃ pana jhāne vitakkavicārapalibodhābhāvena laddhokāsā balavatī saddhā,",
  "anya-e0101n:998_8": "balavasaddhāsahāyapaṭilābheneva ca samādhipi pākaṭo,",
  "anya-e0101n:998_9": "tasmā idameva evaṃ vuttanti veditabbaṃ.",
  "anya-e0101n:998_10": "Vibhaṅge pana “sampasādananti yā saddhā saddahanā okappanā abhippasādo.",
  "anya-e0101n:998_11": "Cetaso ekodibhāvanti yā cittassa ṭhiti…pe…",
  "anya-e0101n:998_12": "sammāsamādhī”ti ettakameva vuttaṃ.",
  "anya-e0101n:998_13": "Evaṃ vuttena pana tena saddhiṃ ayamatthavaṇṇanā yathā na virujjhati,",
  "anya-e0101n:998_14": "aññadatthu saṃsandati ceva sameti ca,",
  "anya-e0101n:998_15": "evaṃ veditabbā.",
  "anya-e0101n:999_0": "81.",
  "anya-e0101n:999_1": "Avitakkaṃ avicāranti bhāvanāya pahīnattā etasmiṃ,",
  "anya-e0101n:999_2": "etassa vā vitakko natthīti avitakkaṃ.",
  "anya-e0101n:999_3": "Imināva nayena avicāraṃ.",
  "anya-e0101n:999_4": "Vibhaṅgepi vuttaṃ “iti ayañca vitakko ayañca vicāro santā honti samitā vūpasantā atthaṅgatā abbhatthaṅgatā",
  "anya-e0101n:999_5": "appitā byappitā sositā visositā byantikatā,",
  "anya-e0101n:999_6": "tena vuccati avitakkaṃ avicāra”nti.",
  "anya-e0101n:1000_0": "Etthāha “nanu ca ‘vitakkavicārānaṃ vūpasamā’ti imināpi ayamattho siddho,",
  "anya-e0101n:1000_1": "atha kasmā puna vuttaṃ ‘avitakkaṃ avicāra’nti”. Vuccate,",
  "anya-e0101n:1000_2": "evametaṃ siddhovāyamattho,",
  "anya-e0101n:1000_3": "na panetaṃ tadatthadīpakaṃ.",
  "anya-e0101n:1000_4": "Nanu avocumha “oḷārikassa pana oḷārikassa aṅgassa samatikkamā paṭhamajjhānato paresaṃ dutiyajjhānādīnaṃ",
  "anya-e0101n:1000_5": "samadhigamo hotīti dassanatthaṃ vitakkavicārānaṃ vūpasamāti evaṃ vutta”nti.",
  "anya-e0101n:1001_0": "Apica vitakkavicārānaṃ vūpasamā idaṃ sampasādanaṃ,",
  "anya-e0101n:1001_1": "na kilesakālussiyassa.",
  "anya-e0101n:1001_2": "Vitakkavicārānañca vūpasamā ekodibhāvaṃ,",
  "anya-e0101n:1001_3": "na upacārajjhānamiva nīvaraṇappahānā,",
  "anya-e0101n:1001_4": "paṭhamajjhānamiva ca na aṅgapātubhāvāti evaṃ sampasādanaekodibhāvānaṃ hetuparidīpakamidaṃ vacanaṃ.",
  "anya-e0101n:1001_5": "Tathā vitakkavicārānaṃ vūpasamā idaṃ avitakkaṃ avicāraṃ,",
  "anya-e0101n:1001_6": "na tatiyacatutthajjhānāni viya cakkhuviññāṇādīni viya ca abhāvāti evaṃ avitakkaavicārabhāvassa hetuparidīpakañca,",
  "anya-e0101n:1001_7": "na vitakkavicārābhāvamattaparidīpakaṃ.",
  "anya-e0101n:1001_8": "Vitakkavicārābhāvamattaparidīpakameva pana “avitakkaṃ avicāra”nti idaṃ vacanaṃ.",
  "anya-e0101n:1001_9": "Tasmā purimaṃ vatvāpi vattabbamevāti.",
  "anya-e0101n:1002_0": "Samādhijanti paṭhamajjhānasamādhito sampayuttasamādhito vā jātanti attho.",
  "anya-e0101n:1002_1": "Tattha kiñcāpi paṭhamampi sampayuttasamādhito jātaṃ,",
  "anya-e0101n:1002_2": "atha kho ayameva samādhi “samādhī”ti vattabbataṃ arahati vitakkavicārakkhobhavirahena ativiya acalattā,",
  "anya-e0101n:1002_3": "suppasannattā ca,",
  "anya-e0101n:1002_4": "tasmā imassa vaṇṇabhaṇanatthaṃ idameva “samādhija”nti vuttaṃ.",
  "anya-e0101n:1002_5": "Pītisukhanti idaṃ vuttanayameva.",
  "anya-e0101n:1003_0": "Dutiyanti gaṇanānupubbatā dutiyaṃ.",
  "anya-e0101n:1003_1": "Idaṃ dutiyaṃ samāpajjatītipi dutiyaṃ.",
  "anya-e0101n:1003_2": "Yaṃ pana vuttaṃ “dvaṅgavippahīnaṃ tivaṅgasamannāgata”nti,",
  "anya-e0101n:1003_3": "tattha vitakkavicārānaṃ pahānavasena dvaṅgavippahīnatā veditabbā.",
  "anya-e0101n:1003_4": "Yathā ca paṭhamajjhānassa upacārakkhaṇe nīvaraṇāni pahīyanti,",
  "anya-e0101n:1003_5": "na tathā imassa vitakkavicārā.",
  "anya-e0101n:1003_6": "Appanākkhaṇeyeva ca panetaṃ vinā tehi uppajjati.",
  "anya-e0101n:1003_7": "Tenassa te “pahānaṅga”nti vuccanti.",
  "anya-e0101n:1003_8": "Pīti sukhaṃ cittekaggatāti imesaṃ pana tiṇṇaṃ uppattivasena tivaṅgasamannāgatatā veditabbā.",
  "anya-e0101n:1003_9": "Tasmā yaṃ vibhaṅge “jhānanti sampasādo pīti sukhaṃ cittassa ekaggatā”ti vuttaṃ,",
  "anya-e0101n:1003_10": "taṃ saparikkhāraṃ jhānaṃ dassetuṃ pariyāyena vuttaṃ.",
  "anya-e0101n:1003_11": "Ṭhapetvā pana sampasādanaṃ nippariyāyena upanijjhānalakkhaṇappattānaṃ aṅgānaṃ vasena tivaṅgikameva etaṃ hoti. Yathāha –",
  "anya-e0101n:1003_12": "“katamaṃ tasmiṃ samaye tivaṅgikaṃ jhānaṃ hoti,",
  "anya-e0101n:1003_13": "pīti sukhaṃ cittassa ekaggatā”ti.",
  "anya-e0101n:1003_14": "Sesaṃ paṭhamajjhāne vuttanayameva.",
  "anya-e0101n:1004_0": "Tatiyajjhānakathā",
  "anya-e0101n:1005_0": "82.",
  "anya-e0101n:1005_1": "Evamadhigate pana tasmimpi vuttanayeneva pañcahākārehi ciṇṇavasinā hutvā paguṇadutiyajjhānato vuṭṭhāya",
  "anya-e0101n:1005_2": "“ayaṃ samāpatti āsannavitakkavicārapaccatthikā,",
  "anya-e0101n:1005_3": "‘yadeva tattha pītigataṃ cetaso uppilāvitaṃ,",
  "anya-e0101n:1005_4": "etenetaṃ oḷārikaṃ akkhāyatī’ti vuttāya pītiyā oḷārikattā aṅgadubbalā”ti ca tattha dosaṃ disvā tatiyajjhānaṃ",
  "anya-e0101n:1005_5": "santato manasikaritvā dutiyajjhāne nikantiṃ pariyādāya tatiyādhigamāya yogo kātabbo.",
  "anya-e0101n:1005_6": "Athassa yadā dutiyajjhānato vuṭṭhāya satassa sampajānassa jhānaṅgāni paccavekkhato pīti oḷārikato upaṭṭhāti,",
  "anya-e0101n:1005_7": "sukhañceva ekaggatā ca santato upaṭṭhāti.",
  "anya-e0101n:1005_8": "Tadāssa oḷārikaṅgappahānāya santaaṅgapaṭilābhāya ca tadeva nimittaṃ “pathavī pathavī”ti punappunaṃ manasikaroto",
  "anya-e0101n:1005_9": "“idāni tatiyajjhānaṃ uppajjissatī”ti bhavaṅgaṃ upacchinditvā tadeva pathavīkasiṇaṃ ārammaṇaṃ katvā manodvārāvajjanaṃ",
  "anya-e0101n:1005_10": "uppajjati.",
  "anya-e0101n:1005_11": "Tato tasmiṃyevārammaṇe cattāri pañca vā javanāni javanti,",
  "anya-e0101n:1005_12": "yesaṃ avasāne ekaṃ rūpāvacaraṃ tatiyajjhānikaṃ,",
  "anya-e0101n:1005_13": "sesāni vuttanayeneva kāmāvacarānīti.",
  "anya-e0101n:1005_14": "Ettāvatā ca panesa pītiyā ca virāgā upekkhako ca viharati sato ca sampajāno,",
  "anya-e0101n:1005_15": "sukhañca kāyena paṭisaṃvedeti,",
  "anya-e0101n:1005_16": "yaṃ taṃ ariyā ācikkhanti upekkhako satimā sukhavihārīti,",
  "anya-e0101n:1005_17": "tatiyaṃ jhānaṃ upasampajja viharatīti.",
  "anya-e0101n:1005_18": "Evamanena ekaṅgavippahīnaṃ duvaṅgasamannāgataṃ tividhakalyāṇaṃ dasalakkhaṇasampannaṃ tatiyaṃ jhānaṃ adhigataṃ hoti pathavīkasiṇaṃ.",
  "anya-e0101n:1006_0": "83.",
  "anya-e0101n:1006_1": "Tattha pītiyā ca virāgāti virāgo nāma vuttappakārāya pītiyā jigucchanaṃ vā samatikkamo vā.",
  "anya-e0101n:1006_2": "Ubhinnaṃ pana antarā casaddo sampiṇḍanattho,",
  "anya-e0101n:1006_3": "so vūpasamaṃ vā sampiṇḍeti vitakkavicārānaṃ vūpasamaṃ vā.",
  "anya-e0101n:1006_4": "Tattha yadā vūpasamameva sampiṇḍeti,",
  "anya-e0101n:1006_5": "tadā “pītiyā ca virāgā kiñca bhiyyo vūpasamā cā”ti evaṃ yojanā veditabbā.",
  "anya-e0101n:1006_6": "Imissā ca yojanāya virāgo jigucchanattho hoti,",
  "anya-e0101n:1006_7": "tasmā “pītiyā jigucchanā ca vūpasamā cā”ti ayamattho daṭṭhabbo.",
  "anya-e0101n:1006_8": "Yadā pana vitakkavicāravūpasamaṃ sampiṇḍeti,",
  "anya-e0101n:1006_9": "tadā “pītiyā ca virāgā,",
  "anya-e0101n:1006_10": "kiñca bhiyyo vitakkavicārānañca vūpasamā”ti evaṃ yojanā veditabbā.",
  "anya-e0101n:1006_11": "Imissā ca yojanāya virāgo samatikkamanattho hoti,",
  "anya-e0101n:1006_12": "tasmā “pītiyā ca samatikkamā vitakkavicārānañca vūpasamā”ti ayamattho daṭṭhabbo.",
  "anya-e0101n:1007_0": "Kāmañcete vitakkavicārā dutiyajjhāneyeva vūpasantā,",
  "anya-e0101n:1007_1": "imassa pana jhānassa maggaparidīpanatthaṃ vaṇṇabhaṇanatthañcetaṃ vuttaṃ.",
  "anya-e0101n:1007_2": "Vitakkavicārānañca vūpasamāti hi vutte idaṃ paññāyati,",
  "anya-e0101n:1007_3": "nūna vitakkavicāravūpasamo maggo imassa jhānassāti.",
  "anya-e0101n:1007_4": "Yathā ca tatiye ariyamagge appahīnānampi sakkāyadiṭṭhādīnaṃ “pañcannaṃ orambhāgiyānaṃ saṃyojanānaṃ pahānā”ti",
  "anya-e0101n:1007_5": "evaṃ pahānaṃ vuccamānaṃ vaṇṇabhaṇanaṃ hoti,",
  "anya-e0101n:1007_6": "tadadhigamāya ussukkānaṃ ussāhajanakaṃ,",
  "anya-e0101n:1007_7": "evameva idha avūpasantānampi vitakkavicārānaṃ vūpasamo vuccamāno vaṇṇabhaṇanaṃ hoti.",
  "anya-e0101n:1007_8": "Tenāyamattho vutto “pītiyā ca samatikkamā vitakkavicārānañca vūpasamā”ti.",
  "anya-e0101n:1008_0": "84.",
  "anya-e0101n:1008_1": "Upekkhako ca viharatīti ettha upapattito ikkhatīti upekkhā.",
  "anya-e0101n:1008_2": "Samaṃ passati,",
  "anya-e0101n:1008_3": "apakkhapatitā hutvā passatīti attho.",
  "anya-e0101n:1008_4": "Tāya visadāya vipulāya thāmagatāya samannāgatattā tatiyajjhānasamaṅgī upekkhakoti vuccati.",
  "anya-e0101n:1009_0": "Upekkhā pana dasavidhā hoti chaḷaṅgupekkhā,",
  "anya-e0101n:1009_1": "brahmavihārupekkhā,",
  "anya-e0101n:1009_2": "bojjhaṅgupekkhā,",
  "anya-e0101n:1009_3": "vīriyupekkhā,",
  "anya-e0101n:1009_4": "saṅkhārupekkhā,",
  "anya-e0101n:1009_5": "vedanupekkhā,",
  "anya-e0101n:1009_6": "vipassanupekkhā,",
  "anya-e0101n:1009_7": "tatramajjhattupekkhā,",
  "anya-e0101n:1009_8": "jhānupekkhā,",
  "anya-e0101n:1009_9": "pārisuddhupekkhāti.",
  "anya-e0101n:1010_0": "Tattha yā “idha,",
  "anya-e0101n:1010_1": "bhikkhave,",
  "anya-e0101n:1010_2": "bhikkhu cakkhunā rūpaṃ disvā neva sumano hoti,",
  "anya-e0101n:1010_3": "na dummano,",
  "anya-e0101n:1010_4": "upekkhako ca viharati sato sampajāno”ti evamāgatā khīṇāsavassa chasu dvāresu iṭṭhāniṭṭhachaḷārammaṇāpāthe",
  "anya-e0101n:1010_5": "parisuddhapakatibhāvāvijahanākārabhūtā upekkhā,",
  "anya-e0101n:1010_6": "ayaṃ chaḷaṅgupekkhā nāma.",
  "anya-e0101n:1011_0": "Yā pana “upekkhāsahagatena cetasā ekaṃ disaṃ pharitvā viharatī”ti evamāgatā sattesu majjhattākārabhūtā upekkhā,",
  "anya-e0101n:1011_1": "ayaṃ brahmavihārupekkhā nāma.",
  "anya-e0101n:1012_0": "Yā “upekkhāsambojjhaṅgaṃ bhāveti vivekanissita”nti evamāgatā sahajātadhammānaṃ majjhattākārabhūtā upekkhā,",
  "anya-e0101n:1012_1": "ayaṃ bojjhaṅgupekkhā nāma.",
  "anya-e0101n:1013_0": "Yā pana “kālenakālaṃ upekkhānimittaṃ manasikarotī”ti evamāgatā anaccāraddhanātisithilavīriyasaṅkhātā upekkhā,",
  "anya-e0101n:1013_1": "ayaṃ vīriyupekkhā nāma.",
  "anya-e0101n:1014_0": "Yā “kati saṅkhārupekkhā samathavasena uppajjanti,",
  "anya-e0101n:1014_1": "kati saṅkhārupekkhā vipassanāvasena uppajjanti.",
  "anya-e0101n:1014_2": "Aṭṭha saṅkhārupekkhā samathavasena uppajjanti.",
  "anya-e0101n:1014_3": "Dasa saṅkhārupekkhā vipassanāvasena uppajjantī”ti evamāgatā nīvaraṇādipaṭisaṅkhāsantiṭṭhanā gahaṇe majjhattabhūtā upekkhā,",
  "anya-e0101n:1014_4": "ayaṃ saṅkhārupekkhā nāma.",
  "anya-e0101n:1015_0": "Yā pana “yasmiṃ samaye kāmāvacaraṃ kusalaṃ cittaṃ uppannaṃ hoti upekkhāsahagata”nti evamāgatā adukkhamasukhasaññitā upekkhā,",
  "anya-e0101n:1015_1": "ayaṃ vedanupekkhā nāma.",
  "anya-e0101n:1016_0": "Yā “yadatthi yaṃ bhūtaṃ,",
  "anya-e0101n:1016_1": "taṃ pajahati,",
  "anya-e0101n:1016_2": "upekkhaṃ paṭilabhatī”ti evamāgatā vicinane majjhattabhūtā upekkhā,",
  "anya-e0101n:1016_3": "ayaṃ vipassanupekkhā nāma.",
  "anya-e0101n:1017_0": "Yā pana chandādīsu yevāpanakesu āgatā sahajātānaṃ samavāhitabhūtā upekkhā,",
  "anya-e0101n:1017_1": "ayaṃ tatramajjhattupekkhā nāma.",
  "anya-e0101n:1018_0": "Yā “upekkhako ca viharatī”ti evamāgatā aggasukhepi tasmiṃ apakkhapātajananī upekkhā,",
  "anya-e0101n:1018_1": "ayaṃ jhānupekkhā nāma.",
  "anya-e0101n:1019_0": "Yā pana “upekkhāsatipārisuddhiṃ catutthaṃ jhāna”nti evamāgatā sabbapaccanīkaparisuddhā paccanīkavūpasamanepi abyāpārabhūtā upekkhā,",
  "anya-e0101n:1019_1": "ayaṃ pārisuddhupekkhā nāma.",
  "anya-e0101n:1020_0": "Tatra chaḷaṅgupekkhā ca brahmavihārupekkhā ca bojjhaṅgupekkhā ca tatramajjhattupekkhā ca jhānupekkhā ca pārisuddhupekkhā ca atthato ekā,",
  "anya-e0101n:1020_1": "tatramajjhattupekkhāva hoti.",
  "anya-e0101n:1020_2": "Tena tena avatthābhedena panassā ayaṃ bhedo.",
  "anya-e0101n:1020_3": "Ekassāpi sato sattassa kumārayuvatherasenāpatirājādivasena bhedo viya.",
  "anya-e0101n:1020_4": "Tasmā tāsu yattha chaḷaṅgupekkhā,",
  "anya-e0101n:1020_5": "na tattha bojjhaṅgupekkhādayo.",
  "anya-e0101n:1020_6": "Yattha vā pana bojjhaṅgupekkhā,",
  "anya-e0101n:1020_7": "na tattha chaḷaṅgupekkhādayo hontīti veditabbā.",
  "anya-e0101n:1021_0": "Yathā cetāsamatthato ekībhāvo,",
  "anya-e0101n:1021_1": "evaṃ saṅkhārupekkhā vipassanupekkhānampi.",
  "anya-e0101n:1021_2": "Paññā eva hi sā kiccavasena dvidhā bhinnā.",
  "anya-e0101n:1021_3": "Yathā hi purisassa sāyaṃ gehaṃ paviṭṭhaṃ sappaṃ ajapadadaṇḍaṃ gahetvā pariyesamānassa taṃ thusakoṭṭhake nipannaṃ disvā “sappo nu kho,",
  "anya-e0101n:1021_4": "no”ti avalokentassa sovattikattayaṃ disvā nibbematikassa “sappo,",
  "anya-e0101n:1021_5": "na sappo”ti vicinane majjhattatā hoti,",
  "anya-e0101n:1021_6": "evameva yā āraddhavipassakassa vipassanāñāṇena lakkhaṇattaye diṭṭhe saṅkhārānaṃ aniccabhāvādivicinane majjhattatā uppajjati,",
  "anya-e0101n:1021_7": "ayaṃ vipassanupekkhā nāma.",
  "anya-e0101n:1021_8": "Yathā pana tassa purisassa ajapadadaṇḍena gāḷhaṃ sappaṃ gahetvā “kiṃ tāhaṃ imaṃ sappaṃ aviheṭhento attānañca",
  "anya-e0101n:1021_9": "iminā aḍaṃsāpento muñceyya”nti muñcanākārameva pariyesato gahaṇe majjhattatā hoti.",
  "anya-e0101n:1021_10": "Evameva yā lakkhaṇattayassa diṭṭhattā āditte viya tayo bhave passato saṅkhāraggahaṇe majjhattatā,",
  "anya-e0101n:1021_11": "ayaṃ saṅkhārupekkhā nāma.",
  "anya-e0101n:1021_12": "Iti vipassanupekkhāya siddhāya saṅkhārupekkhāpi siddhāva hoti.",
  "anya-e0101n:1021_13": "Iminā panesā vicinanaggahaṇesu majjhattasaṅkhātena kiccena dvidhā bhinnāti.",
  "anya-e0101n:1021_14": "Vīriyupekkhā pana vedanupekkhā ca aññamaññañca avasesāhi ca atthato bhinnā evāti.",
  "anya-e0101n:1022_0": "Iti imāsu upekkhāsu jhānupekkhā idhādhippetā.",
  "anya-e0101n:1022_1": "Sā majjhattalakkhaṇā,",
  "anya-e0101n:1022_2": "anābhogarasā,",
  "anya-e0101n:1022_3": "abyāpārapaccupaṭṭhānā,",
  "anya-e0101n:1022_4": "pītivirāgapadaṭṭhānāti. Etthāha,",
  "anya-e0101n:1022_5": "nanu cāyamatthato tatramajjhattupekkhāva hoti,",
  "anya-e0101n:1022_6": "sā ca paṭhamadutiyajjhānesupi atthi.",
  "anya-e0101n:1022_7": "Tasmā tatrāpi upekkhako ca viharatīti evamayaṃ vattabbā siyā,",
  "anya-e0101n:1022_8": "sā kasmā na vuttāti.",
  "anya-e0101n:1022_9": "Aparibyattakiccato.",
  "anya-e0101n:1022_10": "Aparibyattañhi tassā tattha kiccaṃ vitakkādīhi abhibhūtattā.",
  "anya-e0101n:1022_11": "Idha panāyaṃ vitakkavicārapītīhi anabhibhūtattā ukkhittasirā viya hutvā paribyattakiccā jātā,",
  "anya-e0101n:1022_12": "tasmā vuttāti.",
  "anya-e0101n:1023_0": "Niṭṭhitā upekkhako ca viharatīti etassa",
  "anya-e0101n:1024_0": "Sabbaso atthavaṇṇanā.",
  "anya-e0101n:1025_0": "85.",
  "anya-e0101n:1025_1": "Idāni sato ca sampajānoti ettha saratīti sato.",
  "anya-e0101n:1025_2": "Sampajānātīti sampajāno.",
  "anya-e0101n:1025_3": "Puggalena sati ca sampajaññañca vuttaṃ.",
  "anya-e0101n:1025_4": "Tattha saraṇalakkhaṇā sati,",
  "anya-e0101n:1025_5": "asammussanarasā,",
  "anya-e0101n:1025_6": "ārakkhapaccupaṭṭhānā.",
  "anya-e0101n:1025_7": "Asammohalakkhaṇaṃ sampajaññaṃ,",
  "anya-e0101n:1025_8": "tīraṇarasaṃ,",
  "anya-e0101n:1025_9": "pavicayapaccupaṭṭhānaṃ.",
  "anya-e0101n:1026_0": "Tattha kiñcāpi idaṃ satisampajaññaṃ purimajjhānesupi atthi.",
  "anya-e0101n:1026_1": "Muṭṭhasatissa hi asampajānassa upacāramattampi na sampajjati,",
  "anya-e0101n:1026_2": "pageva appanā.",
  "anya-e0101n:1026_3": "Oḷārikattā pana tesaṃ jhānānaṃ bhūmiyaṃ viya purisassa cittassa gati sukhā hoti,",
  "anya-e0101n:1026_4": "abyattaṃ tattha satisampajaññakiccaṃ.",
  "anya-e0101n:1026_5": "Oḷārikaṅgappahānena pana sukhumattā imassa jhānassa purisassa khuradhārāyaṃ viya satisampajaññakiccapariggahitā",
  "anya-e0101n:1026_6": "eva cittassa gati icchitabbāti idheva vuttaṃ.",
  "anya-e0101n:1026_7": "Kiñca bhiyyo,",
  "anya-e0101n:1026_8": "yathā dhenupago vaccho dhenuto apanīto arakkhiyamāno punadeva dhenuṃ upagacchati,",
  "anya-e0101n:1026_9": "evamidaṃ tatiyajjhānasukhaṃ pītito apanītaṃ,",
  "anya-e0101n:1026_10": "taṃ satisampajaññārakkhena arakkhiyamānaṃ punadeva pītiṃ upagaccheyya,",
  "anya-e0101n:1026_11": "pītisampayuttameva siyā.",
  "anya-e0101n:1026_12": "Sukhe vāpi sattā sārajjanti,",
  "anya-e0101n:1026_13": "idañca atimadhuraṃ sukhaṃ,",
  "anya-e0101n:1026_14": "tato paraṃ sukhābhāvā.",
  "anya-e0101n:1026_15": "Satisampajaññānubhāvena panettha sukhe asārajjanā hoti,",
  "anya-e0101n:1026_16": "no aññathāti imampi atthavisesaṃ dassetuṃ idamidheva vuttanti veditabbaṃ.",
  "anya-e0101n:1027_0": "Idāni sukhañca kāyena paṭisaṃvedetīti ettha kiñcāpi tatiyajjhānasamaṅgino sukhapaṭisaṃvedanābhogo natthi.",
  "anya-e0101n:1027_1": "Evaṃ santepi yasmā tassa nāmakāyena sampayuttaṃ sukhaṃ.",
  "anya-e0101n:1027_2": "Yaṃ vā taṃ nāmakāyasampayuttaṃ sukhaṃ,",
  "anya-e0101n:1027_3": "taṃsamuṭṭhānenassa yasmā atipaṇītena rūpena rūpakāyo phuṭo,",
  "anya-e0101n:1027_4": "yassa phuṭattā jhānā vuṭṭhitopi sukhaṃ paṭisaṃvedeyya.",
  "anya-e0101n:1027_5": "Tasmā etamatthaṃ dassento sukhañca kāyena paṭisaṃvedetīti āha.",
  "anya-e0101n:1028_0": "86.",
  "anya-e0101n:1028_1": "Idāni yaṃ taṃ ariyā ācikkhanti upekkhako satimā sukhavihārīti ettha yaṃjhānahetu yaṃjhānakāraṇā taṃ tatiyajjhānasamaṅgipuggalaṃ",
  "anya-e0101n:1028_2": "buddhādayo ariyā ācikkhanti desenti paññapenti paṭṭhapenti vivaranti vibhajanti uttānīkaronti pakāsenti,",
  "anya-e0101n:1028_3": "pasaṃsantīti adhippāyo. Kinti?",
  "anya-e0101n:1028_4": "Upekkhako satimā sukhavihārīti.",
  "anya-e0101n:1028_5": "Taṃ tatiyaṃ jhānaṃ upasampajja viharatīti evamettha yojanā veditabbā.",
  "anya-e0101n:1029_0": "Kasmā pana taṃ te evaṃ pasaṃsantīti?",
  "anya-e0101n:1029_1": "Pasaṃsārahato.",
  "anya-e0101n:1029_2": "Ayañhi yasmā atimadhurasukhe sukhapāramippattepi tatiyajjhāne upekkhako,",
  "anya-e0101n:1029_3": "na tattha sukhābhisaṅgena ākaḍḍhiyati.",
  "anya-e0101n:1029_4": "Yathā ca pīti na uppajjati,",
  "anya-e0101n:1029_5": "evaṃ upaṭṭhitasatitāya satimā.",
  "anya-e0101n:1029_6": "Yasmā ca ariyakantaṃ ariyajanasevitameva ca asaṃkiliṭṭhaṃ sukhaṃ nāmakāyena paṭisaṃvedeti,",
  "anya-e0101n:1029_7": "tasmā pasaṃsāraho hoti.",
  "anya-e0101n:1029_8": "Iti pasaṃsārahato naṃ ariyā te evaṃ pasaṃsāhetubhūte guṇe pakāsento “upekkhako satimā sukhavihārī”ti evaṃ pasaṃsantīti veditabbaṃ.",
  "anya-e0101n:1030_0": "Tatiyanti gaṇanānupubbatā tatiyaṃ,",
  "anya-e0101n:1030_1": "idaṃ tatiyaṃ samāpajjatītipi tatiyaṃ.",
  "anya-e0101n:1030_2": "Yaṃ pana vuttaṃ “ekaṅgavippahīnaṃ duvaṅgasamannāgata”nti,",
  "anya-e0101n:1030_3": "ettha pītiyā pahānavasena ekaṅgavippahīnatā veditabbā.",
  "anya-e0101n:1030_4": "Sā panesā dutiyajjhānassa vitakkavicārā viya appanākkhaṇeyeva pahīyati.",
  "anya-e0101n:1030_5": "Tena nassa sā pahānaṅganti vuccati.",
  "anya-e0101n:1030_6": "Sukhaṃ cittekaggatāti imesaṃ pana dvinnaṃ uppattivasena duvaṅgasamannāgatatā veditabbā.",
  "anya-e0101n:1030_7": "Tasmā yaṃ vibhaṅge “jhānanti upekkhā sati sampajaññaṃ sukhaṃ cittassekaggatā”ti vuttaṃ,",
  "anya-e0101n:1030_8": "taṃ saparikkhāraṃ jhānaṃ dassetuṃ pariyāyena vuttaṃ.",
  "anya-e0101n:1030_9": "Ṭhapetvā pana upekkhāsatisampajaññāni nippariyāyena upanijjhānalakkhaṇappattānaṃ aṅgānaṃ vasena duvaṅgikamevetaṃ hoti. Yathāha –",
  "anya-e0101n:1030_10": "“katamaṃ tasmiṃ samaye duvaṅgikaṃ jhānaṃ hoti,",
  "anya-e0101n:1030_11": "sukhaṃ cittassekaggatā”ti.",
  "anya-e0101n:1030_12": "Sesaṃ paṭhamajjhāne vuttanayameva.",
  "anya-e0101n:1031_0": "Catutthajjhānakathā",
  "anya-e0101n:1032_0": "87.",
  "anya-e0101n:1032_1": "Evamadhigate pana tasmiṃpi vuttanayeneva pañcahākārehi ciṇṇavasinā hutvā paguṇatatiyajjhānato vuṭṭhāya “ayaṃ samāpatti āsannapītipaccatthikā,",
  "anya-e0101n:1032_2": "‘yadeva tattha sukhamiti cetaso ābhogo,",
  "anya-e0101n:1032_3": "etenetaṃ oḷārikaṃ akkhāyatī’ti evaṃ vuttassa sukhassa oḷārikattā aṅgadubbalā”ti ca tattha dosaṃ disvā",
  "anya-e0101n:1032_4": "catutthaṃ jhānaṃ santato manasikatvā tatiyajjhāne nikantiṃ pariyādāya catutthādhigamāya yogo kātabbo.",
  "anya-e0101n:1032_5": "Athassa yadā tatiyajjhānato vuṭṭhāya satassa sampajānassa jhānaṅgāni paccavekkhato cetasikasomanassasaṅkhātaṃ sukhaṃ oḷārikato upaṭṭhāti,",
  "anya-e0101n:1032_6": "upekkhāvedanā ceva cittekaggatā ca santato upaṭṭhāti,",
  "anya-e0101n:1032_7": "tadāssa oḷārikaṅgappahānāya santaaṅgapaṭilābhāya ca tadeva nimittaṃ “pathavī pathavī”ti punappunaṃ manasikaroto",
  "anya-e0101n:1032_8": "“idāni catutthaṃ jhānaṃ uppajjissatī”ti bhavaṅgaṃ upacchinditvā tadeva pathavīkasiṇaṃ ārammaṇaṃ katvā",
  "anya-e0101n:1032_9": "manodvārāvajjanaṃ uppajjati.",
  "anya-e0101n:1032_10": "Tato tasmiṃyevārammaṇe cattāri pañca vā javanāni uppajjanti,",
  "anya-e0101n:1032_11": "yesaṃ avasāne ekaṃ rūpāvacaraṃ catutthajjhānikaṃ,",
  "anya-e0101n:1032_12": "sesāni vuttappakārāneva kāmāvacarāni.",
  "anya-e0101n:1032_13": "Ayaṃ pana viseso,",
  "anya-e0101n:1032_14": "yasmā sukhavedanā adukkhamasukhāya vedanāya āsevanapaccayena paccayo na hoti,",
  "anya-e0101n:1032_15": "catutthajjhāne ca adukkhamasukhāya vedanāya uppajjitabbaṃ,",
  "anya-e0101n:1032_16": "tasmā tāni upekkhāvedanāsampayuttāni honti.",
  "anya-e0101n:1032_17": "Upekkhāsampayuttattāyeva cettha pītipi parihāyatīti.",
  "anya-e0101n:1032_18": "Ettāvatā cesa sukhassa ca pahānā dukkhassa ca pahānā pubbeva somanassadomanassānaṃ atthaṅgamā adukkhamasukhaṃ",
  "anya-e0101n:1032_19": "upekkhāsatipārisuddhiṃ catutthaṃ jhānaṃ upasampajja viharati.",
  "anya-e0101n:1032_20": "Evamanena ekaṅgavippahīnaṃ duvaṅgasamannāgataṃ tividhakalyāṇaṃ dasalakkhaṇasampannaṃ catutthaṃ jhānaṃ adhigataṃ hoti pathavīkasiṇaṃ.",
  "anya-e0101n:1033_0": "88.",
  "anya-e0101n:1033_1": "Tattha sukhassa ca pahānā dukkhassa ca pahānāti kāyikasukhassa ca kāyikadukkhassa ca pahānā.",
  "anya-e0101n:1033_2": "Pubbevāti tañca kho pubbeva,",
  "anya-e0101n:1033_3": "na catutthajjhānakkhaṇe.",
  "anya-e0101n:1033_4": "Somanassadomanassānaṃ atthaṅgamāti cetasikasukhassa ca cetasikadukkhassa cāti imesampi dvinnaṃ pubbeva atthaṅgamā,",
  "anya-e0101n:1033_5": "pahānā icceva vuttaṃ hoti.",
  "anya-e0101n:1034_0": "Kadā pana nesaṃ pahānaṃ hotīti.",
  "anya-e0101n:1034_1": "Catunnaṃ jhānānaṃ upacārakkhaṇe.",
  "anya-e0101n:1034_2": "Somanassañhi catutthajjhānassa upacārakkhaṇeyeva pahīyati.",
  "anya-e0101n:1034_3": "Dukkhadomanassasukhāni paṭhamadutiyatatiyajjhānānaṃ upacārakkhaṇesu.",
  "anya-e0101n:1034_4": "Evametesaṃ pahānakkamena avuttānampi indriyavibhaṅge pana indriyānaṃ uddesakkameneva idhāpi vuttānaṃ",
  "anya-e0101n:1034_5": "sukhadukkhasomanassadomanassānaṃ pahānaṃ veditabbaṃ.",
  "anya-e0101n:1035_0": "Yadi panetāni tassa tassa jhānassa upacārakkhaṇeyeva pahīyanti,",
  "anya-e0101n:1035_1": "atha kasmā “kattha cuppannaṃ dukkhindriyaṃ aparisesaṃ nirujjhati, idha,",
  "anya-e0101n:1035_2": "bhikkhave,",
  "anya-e0101n:1035_3": "bhikkhu vivicceva kāmehipi…pe…",
  "anya-e0101n:1035_4": "paṭhamaṃ jhānaṃ upasampajja viharati.",
  "anya-e0101n:1035_5": "Ettha cuppannaṃ dukkhindriyaṃ aparisesaṃ nirujjhati.",
  "anya-e0101n:1035_6": "Kattha cuppannaṃ domanassindriyaṃ sukhindriyaṃ somanassindriyaṃ aparisesaṃ nirujjhati, idha,",
  "anya-e0101n:1035_7": "bhikkhave,",
  "anya-e0101n:1035_8": "bhikkhu sukhassa ca pahānā…pe…",
  "anya-e0101n:1035_9": "catutthaṃ jhānaṃ upasampajja viharati,",
  "anya-e0101n:1035_10": "ettha cuppannaṃ somanassindriyaṃ aparisesaṃ nirujjhatī”ti evaṃ jhānesveva nirodho vuttoti?",
  "anya-e0101n:1035_11": "Atisayanirodhattā.",
  "anya-e0101n:1035_12": "Atisayanirodho hi nesaṃ paṭhamajjhānādīsu,",
  "anya-e0101n:1035_13": "na nirodhoyeva.",
  "anya-e0101n:1035_14": "Nirodhoyeva pana upacārakkhaṇe,",
  "anya-e0101n:1035_15": "nātisayanirodho.",
  "anya-e0101n:1036_0": "Tathā hi nānāvajjane paṭhamajjhānupacāre niruddhassāpi dukkhindriyassa ḍaṃsamakasādisamphassena vā visamāsanupatāpena vā siyā uppatti,",
  "anya-e0101n:1036_1": "na tveva antoappanāyaṃ.",
  "anya-e0101n:1036_2": "Upacāre vā niruddhampetaṃ na suṭṭhu niruddhaṃ hoti,",
  "anya-e0101n:1036_3": "paṭipakkhena avihatattā.",
  "anya-e0101n:1036_4": "Antoappanāyaṃ pana pītipharaṇena sabbo kāyo sukhokkanto hoti,",
  "anya-e0101n:1036_5": "sukhokkantakāyassa ca suṭṭhu niruddhaṃ hoti dukkhindriyaṃ,",
  "anya-e0101n:1036_6": "paṭipakkhena vihatattā.",
  "anya-e0101n:1036_7": "Nānāvajjaneyeva ca dutiyajjhānupacāre pahīnassa domanassindriyassa yasmā etaṃ vitakkavicārapaccayepi kāyakilamathe cittupaghāte ca sati uppajjati.",
  "anya-e0101n:1036_8": "Vitakkavicārābhāve ca neva uppajjati.",
  "anya-e0101n:1036_9": "Yattha pana uppajjati,",
  "anya-e0101n:1036_10": "tattha vitakkavicārabhāve,",
  "anya-e0101n:1036_11": "appahīnā eva ca dutiyajjhānupacāre vitakkavicārāti tatthassa siyā uppatti,",
  "anya-e0101n:1036_12": "na tveva dutiyajjhāne,",
  "anya-e0101n:1036_13": "pahīnapaccayattā.",
  "anya-e0101n:1036_14": "Tathā tatiyajjhānupacāre pahīnassāpi sukhindriyassa pītisamuṭṭhānapaṇītarūpaphuṭakāyassa siyā uppatti,",
  "anya-e0101n:1036_15": "na tveva tatiyajjhāne.",
  "anya-e0101n:1036_16": "Tatiyajjhāne hi sukhassa paccayabhūtā pīti sabbaso niruddhāti.",
  "anya-e0101n:1036_17": "Tathā catutthajjhānupacāre pahīnassāpi somanassindriyassa āsannattā appanāppattāya upekkhāya abhāvena sammā anatikkantattā ca siyā uppatti,",
  "anya-e0101n:1036_18": "na tveva catutthajjhāne.",
  "anya-e0101n:1036_19": "Tasmā eva ca etthuppannaṃ dukkhindriyaṃ aparisesaṃ nirujjhatīti tattha tattha aparisesaggahaṇaṃ katanti.",
  "anya-e0101n:1037_0": "Etthāha “athevaṃ tassa tassa jhānassupacāre pahīnāpi etā vedanā idha kasmā samāhaṭā”ti?",
  "anya-e0101n:1037_1": "Sukhaggahaṇatthaṃ.",
  "anya-e0101n:1037_2": "Yā hi ayaṃ adukkhamasukhanti ettha adukkhamasukhā vedanā vuttā,",
  "anya-e0101n:1037_3": "sā sukhumā duviññeyyā na sakkā sukhena gahetuṃ,",
  "anya-e0101n:1037_4": "tasmā yathā nāma duṭṭhassa yathā vā tathā vā upasaṅkamitvā gahetuṃ asakkuṇeyyassa goṇassa sukhaggahaṇatthaṃ gopo ekasmiṃ vaje sabbā gāvo samāharati,",
  "anya-e0101n:1037_5": "athekekaṃ nīharanto paṭipāṭiyā āgataṃ “ayaṃ so gaṇhatha na”nti tampi gāhayati,",
  "anya-e0101n:1037_6": "evameva bhagavā sukhaggahaṇatthaṃ sabbā etā samāhari.",
  "anya-e0101n:1037_7": "Evañhi samāhaṭā etā dassetvā yaṃ neva sukhaṃ na dukkhaṃ na somanassaṃ na domanassaṃ,",
  "anya-e0101n:1037_8": "ayaṃ adukkhamasukhā vedanāti sakkā hoti esā gāhayituṃ.",
  "anya-e0101n:1038_0": "Apica adukkhamasukhāya cetovimuttiyā paccayadassanatthañcāpi etā vuttāti veditabbā.",
  "anya-e0101n:1038_1": "Dukkhappahānādayo hi tassā paccayā. Yathāha –",
  "anya-e0101n:1038_2": "“cattāro kho, āvuso,",
  "anya-e0101n:1038_3": "paccayā adukkhamasukhāya cetovimuttiyā samāpattiyā. Idhāvuso,",
  "anya-e0101n:1038_4": "bhikkhu sukhassa ca pahānā…pe…",
  "anya-e0101n:1038_5": "catutthaṃ jhānaṃ upasampajja viharati.",
  "anya-e0101n:1038_6": "Ime khvāvuso,",
  "anya-e0101n:1038_7": "cattāro paccayā adukkhamasukhāya cetovimuttiyā samāpattiyā”ti.",
  "anya-e0101n:1039_0": "Yathā vā aññattha pahīnāpi sakkāyadiṭṭhiādayo tatiyamaggassa vaṇṇabhaṇanatthaṃ tattha pahīnāti vuttā,",
  "anya-e0101n:1039_1": "evaṃ vaṇṇabhaṇanatthampetassa jhānassetā idha vuttātipi veditabbā.",
  "anya-e0101n:1040_0": "Paccayaghātena vā ettha rāgadosānamatidūrabhāvaṃ dassetumpetā vuttāti veditabbā.",
  "anya-e0101n:1040_1": "Etāsu hi sukhaṃ somanassassa paccayo,",
  "anya-e0101n:1040_2": "somanassaṃ rāgassa.",
  "anya-e0101n:1040_3": "Dukkhaṃ domanassassa paccayo,",
  "anya-e0101n:1040_4": "domanassaṃ dosassa.",
  "anya-e0101n:1040_5": "Sukhādighātena cassa sappaccayā rāgadosā hatāti atidūre hontīti.",
  "anya-e0101n:1041_0": "Adukkhamasukhanti dukkhābhāvena adukkhaṃ.",
  "anya-e0101n:1041_1": "Sukhābhāvena asukhaṃ.",
  "anya-e0101n:1041_2": "Etenettha dukkhasukhapaṭipakkhabhūtaṃ tatiyavedanaṃ dīpeti,",
  "anya-e0101n:1041_3": "na dukkhasukhābhāvamattaṃ.",
  "anya-e0101n:1041_4": "Tatiyavedanā nāma adukkhamasukhā,",
  "anya-e0101n:1041_5": "upekkhātipi vuccati.",
  "anya-e0101n:1041_6": "Sā iṭṭhāniṭṭhaviparītānubhavanalakkhaṇā,",
  "anya-e0101n:1041_7": "majjhattarasā,",
  "anya-e0101n:1041_8": "avibhūtapaccupaṭṭhānā,",
  "anya-e0101n:1041_9": "sukhadukkhanirodhapadaṭṭhānāti veditabbā.",
  "anya-e0101n:1042_0": "89.",
  "anya-e0101n:1042_1": "Upekkhāsatipārisuddhinti upekkhāya janitasatiyā pārisuddhiṃ.",
  "anya-e0101n:1042_2": "Imasmiñhi jhāne suparisuddhā sati,",
  "anya-e0101n:1042_3": "yā ca tassā satiyā pārisuddhi,",
  "anya-e0101n:1042_4": "sā upekkhāya katā,",
  "anya-e0101n:1042_5": "na aññena.",
  "anya-e0101n:1042_6": "Tasmā etaṃ “upekkhāsatipārisuddhi”nti vuccati.",
  "anya-e0101n:1042_7": "Vibhaṅgepi vuttaṃ “ayaṃ sati imāya upekkhāya visadā hoti parisuddhā pariyodātā.",
  "anya-e0101n:1042_8": "Tena vuccati upekkhāsatipārisuddhī”ti.",
  "anya-e0101n:1042_9": "Yāya ca upekkhāya ettha satiyā pārisuddhi hoti,",
  "anya-e0101n:1042_10": "sā atthato tatramajjhattatātiveditabbā.",
  "anya-e0101n:1042_11": "Na kevalañcettha tāya satiyeva parisuddhā,",
  "anya-e0101n:1042_12": "apica kho sabbepi sampayuttadhammā,",
  "anya-e0101n:1042_13": "satisīsena pana desanā vuttā.",
  "anya-e0101n:1043_0": "Tattha kiñcāpi ayaṃ upekkhā heṭṭhāpi tīsu jhānesu vijjati.",
  "anya-e0101n:1043_1": "Yathā pana divā sūriyappabhābhibhavā sommabhāvena ca attano upakārakattena vā sabhāgāya rattiyā alābhā",
  "anya-e0101n:1043_2": "divā vijjamānāpi candalekhā aparisuddhā hoti apariyodātā,",
  "anya-e0101n:1043_3": "evamayampi tatramajjhattupekkhācandalekhā vitakkādipaccanīkadhammatejābhibhavā sabhāgāya ca upekkhāvedanārattiyā",
  "anya-e0101n:1043_4": "appaṭilābhā vijjamānāpi paṭhamādijjhānabhedesu aparisuddhā hoti.",
  "anya-e0101n:1043_5": "Tassā ca aparisuddhāya divā aparisuddhacandalekhāya pabhā viya sahajātāpi satiādayo aparisuddhāva honti.",
  "anya-e0101n:1043_6": "Tasmā tesu ekampi “upekkhāsatipārisuddhi”nti na vuttaṃ.",
  "anya-e0101n:1043_7": "Idha pana vitakkādipaccanīkadhammatejābhibhavābhāvā sabhāgāya ca upekkhāvedanārattiyā paṭilābhā ayaṃ",
  "anya-e0101n:1043_8": "tatramajjhattupekkhācandalekhā ativiya parisuddhā.",
  "anya-e0101n:1043_9": "Tassā parisuddhattā parisuddhacandalekhāya pabhā viya sahajātāpi satiādayo parisuddhā honti pariyodātā.",
  "anya-e0101n:1043_10": "Tasmā idameva “upekkhāsatipārisuddhi”nti vuttanti veditabbaṃ.",
  "anya-e0101n:1044_0": "Catutthanti gaṇanānupubbatā catutthaṃ.",
  "anya-e0101n:1044_1": "Idaṃ catutthaṃ samāpajjatītipi catutthaṃ.",
  "anya-e0101n:1044_2": "Yaṃ pana vuttaṃ “ekaṅgavippahīnaṃ duvaṅgasamannāgata”nti,",
  "anya-e0101n:1044_3": "tattha somanassassa pahānavasena ekaṅgavippahīnatā veditabbā.",
  "anya-e0101n:1044_4": "Tañca pana somanassaṃ ekavīthiyaṃ purimajavanesuyeva pahīyati.",
  "anya-e0101n:1044_5": "Tenassa taṃ pahānaṅganti vuccati.",
  "anya-e0101n:1044_6": "Upekkhāvedanā cittassekaggatāti imesaṃ pana dvinnaṃ uppattivasena duvaṅgasamannāgatatā veditabbā.",
  "anya-e0101n:1044_7": "Sesaṃ paṭhamajjhāne vuttanayameva.",
  "anya-e0101n:1044_8": "Esa tāva catukkajjhāne nayo.",
  "anya-e0101n:1045_0": "Pañcakajjhānakathā",
  "anya-e0101n:1046_0": "90.",
  "anya-e0101n:1046_1": "Pañcakajjhānaṃ pana nibbattentena paguṇapaṭhamajjhānato vuṭṭhāya “ayaṃ samāpatti āsannanīvaraṇapaccatthikā,",
  "anya-e0101n:1046_2": "vitakkassa oḷārikattā aṅgadubbalā”ti ca tattha dosaṃ disvā dutiyajjhānaṃ santato manasikaritvā paṭhamajjhāne",
  "anya-e0101n:1046_3": "nikantiṃ pariyādāya dutiyādhigamāya yogo kātabbo.",
  "anya-e0101n:1046_4": "Athassa yadā paṭhamajjhānā vuṭṭhāya satassa sampajānassa jhānaṅgāni paccavekkhato vitakkamattaṃ oḷārikato upaṭṭhāti,",
  "anya-e0101n:1046_5": "vicārādayo santato.",
  "anya-e0101n:1046_6": "Tadāssa oḷārikaṅgappahānāya santaṅgapaṭilābhāya ca tadeva nimittaṃ “pathavī pathavī”ti punappunaṃ manasikaroto vuttanayeneva dutiyajjhānaṃ uppajjati.",
  "anya-e0101n:1046_7": "Tassa vitakkamattameva pahānaṅgaṃ.",
  "anya-e0101n:1046_8": "Vicārādīni cattāri samannāgataṅgāni.",
  "anya-e0101n:1046_9": "Sesaṃ vuttappakārameva.",
  "anya-e0101n:1047_0": "Evamadhigate pana tasmimpi vuttanayeneva pañcahākārehi ciṇṇavasinā hutvā paguṇadutiyajjhānato vuṭṭhāya “ayaṃ samāpatti āsannavitakkapaccatthikā,",
  "anya-e0101n:1047_1": "vicārassa oḷārikattā aṅgadubbalā”ti ca tattha dosaṃ disvā tatiyaṃ jhānaṃ santato manasikaritvā dutiyajjhāne",
  "anya-e0101n:1047_2": "nikantiṃ pariyādāya tatiyādhigamāya yogo kātabbo.",
  "anya-e0101n:1047_3": "Athassa yadā dutiyajjhānato vuṭṭhāya satassa sampajānassa jhānaṅgāni paccavekkhato vicāramattaṃ oḷārikato upaṭṭhāti,",
  "anya-e0101n:1047_4": "pītiādīni santato.",
  "anya-e0101n:1047_5": "Tadāssa oḷārikaṅgappahānāya santaṅgapaṭilābhāya ca tadeva nimittaṃ “pathavī pathavī”ti punappunaṃ manasikaroto vuttanayeneva tatiyaṃ jhānaṃ uppajjati.",
  "anya-e0101n:1047_6": "Tassa vicāramattameva pahānaṅgaṃ catukkanayassa dutiyajjhāne viya pītiādīni tīṇi samannāgataṅgāni.",
  "anya-e0101n:1047_7": "Sesaṃ vuttappakārameva.",
  "anya-e0101n:1048_0": "Iti yaṃ catukkanaye dutiyaṃ,",
  "anya-e0101n:1048_1": "taṃ dvidhā bhinditvā pañcakanaye dutiyañceva tatiyañca hoti.",
  "anya-e0101n:1048_2": "Yāni ca tattha tatiyacatutthāni,",
  "anya-e0101n:1048_3": "tāni ca catutthapañcamāni honti.",
  "anya-e0101n:1048_4": "Paṭhamaṃ paṭhamamevāti.",
  "anya-e0101n:1049_0": "Iti sādhujanapāmojjatthāya kate visuddhimagge",
  "anya-e0101n:1050_0": "Samādhibhāvanādhikāre",
  "anya-e0101n:1051_0": "Pathavīkasiṇaniddeso nāma",
  "anya-e0101n:1052_0": "Catuttho paricchedo.",
  "anya-e0101n:1053_0": "5. Sesakasiṇaniddeso",
  "anya-e0101n:1054_0": "Āpokasiṇakathā",
  "anya-e0101n:1055_0": "91.",
  "anya-e0101n:1055_1": "Idāni pathavīkasiṇānantare āpokasiṇe vitthārakathā hoti.",
  "anya-e0101n:1055_2": "Yatheva hi pathavīkasiṇaṃ,",
  "anya-e0101n:1055_3": "evaṃ āpokasiṇampi bhāvetukāmena sukhanisinnena āpasmiṃ nimittaṃ gaṇhitabbaṃ,",
  "anya-e0101n:1055_4": "kate vā akate vāti sabbaṃ vitthāretabbaṃ.",
  "anya-e0101n:1055_5": "Yathā ca idha,",
  "anya-e0101n:1055_6": "evaṃ sabbattha.",
  "anya-e0101n:1055_7": "Ito parañhi ettakampi avatvā visesamattameva vakkhāma.",
  "anya-e0101n:1056_0": "Idhāpi pubbekatādhikārassa puññavato akate āpasmiṃ pokkharaṇiyā vā taḷāke vā loṇiyaṃ vā samudde vā nimittaṃ uppajjati cūḷasivattherassa viya.",
  "anya-e0101n:1056_1": "Tassa kirāyasmato lābhasakkāraṃ pahāya vivittavāsaṃ vasissāmīti mahātitthe nāvamārūhitvā jambudīpaṃ gacchato",
  "anya-e0101n:1056_2": "antarā mahāsamuddaṃ olokayato tappaṭibhāgaṃ kasiṇanimittaṃ udapādi.",
  "anya-e0101n:1057_0": "Akatādhikārena cattāro kasiṇadose pariharantena nīlapītalohitodātavaṇṇānamaññataravaṇṇaṃ āpaṃ agahetvā",
  "anya-e0101n:1057_1": "yaṃ pana bhūmiṃ asampattameva ākāse suddhavatthena gahitaṃ udakaṃ,",
  "anya-e0101n:1057_2": "aññaṃ vā tathārūpaṃ vippasannaṃ anāvilaṃ,",
  "anya-e0101n:1057_3": "tena pattaṃ vā kuṇḍikaṃ vā samatittikaṃ pūretvā vihārapaccante vuttappakāre paṭicchanne okāse ṭhapetvā sukhanisinnena na vaṇṇo paccavekkhitabbo.",
  "anya-e0101n:1057_4": "Na lakkhaṇaṃ manasi kātabbaṃ.",
  "anya-e0101n:1057_5": "Nissayasavaṇṇameva katvā ussadavasena paṇṇattidhamme cittaṃ ṭhapetvā ambu, udakaṃ, vāri,",
  "anya-e0101n:1057_6": "salilantiādīsu āponāmesu pākaṭanāmavaseneva “āpo āpo”ti bhāvetabbaṃ.",
  "anya-e0101n:1058_0": "Tassevaṃ bhāvayato anukkamena vuttanayeneva nimittadvayaṃ uppajjati.",
  "anya-e0101n:1058_1": "Idha pana uggahanimittaṃ calamānaṃ viya upaṭṭhāti,",
  "anya-e0101n:1058_2": "sace pheṇapupphuḷakamissaṃ udakaṃ hoti,",
  "anya-e0101n:1058_3": "tādisameva upaṭṭhāti,",
  "anya-e0101n:1058_4": "kasiṇadoso paññāyati.",
  "anya-e0101n:1058_5": "Paṭibhāganimittaṃ pana nipparipphandaṃ ākāse ṭhapitamaṇitālavaṇṭaṃ viya maṇimayādāsamaṇḍalamiva ca hutvā upaṭṭhāti.",
  "anya-e0101n:1058_6": "So tassa saha upaṭṭhāneneva upacārajjhānaṃ,",
  "anya-e0101n:1058_7": "vuttanayeneva catukkapañcakajjhānāni ca pāpuṇātīti.",
  "anya-e0101n:1058_8": "Āpokasiṇaṃ.",
  "anya-e0101n:1059_0": "Tejokasiṇakathā",
  "anya-e0101n:1060_0": "92.",
  "anya-e0101n:1060_1": "Tejokasiṇaṃ bhāvetukāmenāpi tejasmiṃ nimittaṃ gaṇhitabbaṃ.",
  "anya-e0101n:1060_2": "Tattha katādhikārassa puññavato akate nimittaṃ gaṇhantassa dīpasikhāya vā uddhane vā pattapacanaṭṭhāne",
  "anya-e0101n:1060_3": "vā davadāhe vā yattha katthaci aggijālaṃ olokentassa nimittaṃ uppajjati cittaguttattherassa viya.",
  "anya-e0101n:1060_4": "Tassa hāyasmato dhammassavanadivase uposathāgāraṃ paviṭṭhassa dīpasikhaṃ olokentasseva nimittaṃ uppajji.",
  "anya-e0101n:1061_0": "Itarena pana kātabbaṃ.",
  "anya-e0101n:1061_1": "Tatridaṃ karaṇavidhānaṃ,",
  "anya-e0101n:1061_2": "siniddhāni sāradārūni phāletvā sukkhāpetvā ghaṭikaṃ ghaṭikaṃ katvā patirūpaṃ rukkhamūlaṃ vā maṇḍapaṃ",
  "anya-e0101n:1061_3": "vā gantvā pattapacanākārena rāsiṃ katvā ālimpetvā kaṭasārake vā camme vā paṭe vā vidatthicaturaṅgulappamāṇaṃ",
  "anya-e0101n:1061_4": "chiddaṃ kātabbaṃ.",
  "anya-e0101n:1061_5": "Taṃ purato ṭhapetvā vuttanayeneva nisīditvā heṭṭhā tiṇakaṭṭhaṃ vā upari dhūmasikhaṃ vā amanasikaritvā vemajjhe ghanajālāya nimittaṃ gaṇhitabbaṃ,",
  "anya-e0101n:1061_6": "nīlanti vā pītanti vātiādivasena vaṇṇo na paccavekkhitabbo,",
  "anya-e0101n:1061_7": "uṇhattavasena lakkhaṇaṃ na manasi kātabbaṃ.",
  "anya-e0101n:1061_8": "Nissayasavaṇṇameva katvā ussadavasena paṇṇattidhamme cittaṃ ṭhapetvā pāvako,",
  "anya-e0101n:1061_9": "kaṇhavattanī, jātavedo,",
  "anya-e0101n:1061_10": "hutāsanotiādīsu aggināmesu pākaṭanāmavaseneva “tejo tejo”ti bhāvetabbaṃ.",
  "anya-e0101n:1062_0": "Tassevaṃ bhāvayato anukkamena vuttanayeneva nimittadvayaṃ uppajjati.",
  "anya-e0101n:1062_1": "Tattha uggahanimittaṃ jālaṃ chijjitvā chijjitvā patanasadisaṃ hutvā upaṭṭhāti.",
  "anya-e0101n:1062_2": "Akate gaṇhantassa pana kasiṇadoso paññāyati,",
  "anya-e0101n:1062_3": "alātakhaṇḍaṃ vā aṅgārapiṇḍo vā chārikā vā dhūmo vā upaṭṭhāti.",
  "anya-e0101n:1062_4": "Paṭibhāganimittaṃ niccalaṃ ākāse ṭhapitarattakambalakkhaṇḍaṃ viya suvaṇṇatālavaṇṭaṃ viya kañcanatthambho viya ca upaṭṭhāti.",
  "anya-e0101n:1062_5": "So tassa saha upaṭṭhāneneva upacārajjhānaṃ,",
  "anya-e0101n:1062_6": "vuttanayeneva catukkapañcakajjhānāni ca pāpuṇātīti.",
  "anya-e0101n:1062_7": "Tejokasiṇaṃ.",
  "anya-e0101n:1063_0": "Vāyokasiṇakathā",
  "anya-e0101n:1064_0": "93.",
  "anya-e0101n:1064_1": "Vāyokasiṇaṃ bhāvetukāmenāpi vāyusmiṃ nimittaṃ gaṇhitabbaṃ.",
  "anya-e0101n:1064_2": "Tañca kho diṭṭhavasena vā phuṭṭhavasena vā.",
  "anya-e0101n:1064_3": "Vuttañhetaṃ aṭṭhakathāsu “vāyokasiṇaṃ uggaṇhanto vāyusmiṃ nimittaṃ gaṇhāti,",
  "anya-e0101n:1064_4": "ucchaggaṃ vā eritaṃ sameritaṃ upalakkheti,",
  "anya-e0101n:1064_5": "veḷaggaṃ vā…pe…",
  "anya-e0101n:1064_6": "rukkhaggaṃ vā kesaggaṃ vā eritaṃ sameritaṃ upalakkheti,",
  "anya-e0101n:1064_7": "kāyasmiṃ vā phuṭṭhaṃ upalakkhetī”ti.",
  "anya-e0101n:1064_8": "Tasmā samasīsaṭṭhitaṃ ghanapattaṃ ucchuṃ vā veḷuṃ vā rukkhaṃ vā caturaṅgulappamāṇaṃ ghanakesassa purisassa",
  "anya-e0101n:1064_9": "sīsaṃ vā vātena pahariyamānaṃ disvā “ayaṃ vāto etasmiṃ ṭhāne paharatī”ti satiṃ ṭhapetvā,",
  "anya-e0101n:1064_10": "yaṃ vā panassa vātapānantarikāya vā bhittichiddena vā pavisitvā vāto kāyappadesaṃ paharati,",
  "anya-e0101n:1064_11": "tattha satiṃ ṭhapetvā vātamālutaanilādīsu vāyunāmesu pākaṭanāmavaseneva “vāto vāto”ti bhāvetabbaṃ.",
  "anya-e0101n:1064_12": "Idha uggahanimittavaḍḍhanato otāritamattassa pāyāsassa usumavaṭṭisadisaṃ calaṃ hutvā upaṭṭhāti.",
  "anya-e0101n:1064_13": "Paṭibhāganimittaṃ sannisinnaṃ hoti niccalaṃ.",
  "anya-e0101n:1064_14": "Sesaṃ vuttanayeneva veditabbanti.",
  "anya-e0101n:1064_15": "Vāyokasiṇaṃ.",
  "anya-e0101n:1065_0": "Nīlakasiṇakathā",
  "anya-e0101n:1066_0": "94.",
  "anya-e0101n:1066_1": "Tadanantaraṃ pana nīlakasiṇaṃ uggaṇhanto nīlakasmiṃ nimittaṃ gaṇhāti pupphasmiṃ vā vatthasmiṃ vā vaṇṇadhātuyā",
  "anya-e0101n:1066_2": "vāti vacanato katādhikārassa puññavato tāva tathārūpaṃ mālāgacchaṃ vā pūjāṭhānesu pupphasantharaṃ vā",
  "anya-e0101n:1066_3": "nīlavatthamaṇīnaṃ vā aññataraṃ disvāva nimittaṃ uppajjati.",
  "anya-e0101n:1066_4": "Itarena nīluppalagirikaṇṇikādīni pupphāni gahetvā yathā kesaraṃ vā vaṇṭaṃ vā na paññāyati,",
  "anya-e0101n:1066_5": "evaṃ caṅgoṭakaṃ vā karaṇḍapaṭalaṃ vā pattehiyeva samatittikaṃ pūretvā santharitabbaṃ.",
  "anya-e0101n:1066_6": "Nīlavaṇṇena vā vatthena bhaṇḍikaṃ bandhitvā pūretabbaṃ.",
  "anya-e0101n:1066_7": "Mukhavaṭṭiyaṃ vā assa bheritalamiva bandhitabbaṃ.",
  "anya-e0101n:1066_8": "Kaṃsanīlapalāsanīlaañjananīlānaṃ vā aññatarena dhātunā pathavīkasiṇe vuttanayena saṃhārimaṃ vā bhittiyaṃyeva",
  "anya-e0101n:1066_9": "vā kasiṇamaṇḍalaṃ katvā visabhāgavaṇṇena paricchinditabbaṃ.",
  "anya-e0101n:1066_10": "Tato pathavīkasiṇe vuttanayena “nīlaṃ nīla”nti manasikāro pavattetabbo.",
  "anya-e0101n:1066_11": "Idhāpi uggahanimitte kasiṇadoso paññāyati,",
  "anya-e0101n:1066_12": "kesaradaṇḍakapattantarikādīni upaṭṭhahanti.",
  "anya-e0101n:1066_13": "Paṭibhāganimittaṃ kasiṇamaṇḍalato muñcitvā ākāse maṇitālavaṇṭasadisaṃ upaṭṭhāti.",
  "anya-e0101n:1066_14": "Sesaṃ vuttanayeneva veditabbanti.",
  "anya-e0101n:1066_15": "Nīlakasiṇaṃ.",
  "anya-e0101n:1067_0": "Pītakasiṇakathā",
  "anya-e0101n:1068_0": "95.",
  "anya-e0101n:1068_1": "Pītakasiṇepi eseva nayo.",
  "anya-e0101n:1068_2": "Vuttañhetaṃ pītakasiṇaṃ uggaṇhanto pītakasmiṃ nimittaṃ gaṇhāti pupphasmiṃ vā vatthasmiṃ vā vaṇṇadhātuyā vāti.",
  "anya-e0101n:1068_3": "Tasmā idhāpi katādhikārassa puññavato tathārūpaṃ mālāgacchaṃ vā pupphasantharaṃ vā pītavatthadhātūnaṃ",
  "anya-e0101n:1068_4": "vā aññataraṃ disvāva nimittaṃ uppajjati cittaguttattherassa viya.",
  "anya-e0101n:1068_5": "Tassa kirāyasmato cittalapabbate pattaṅgapupphehi kataṃ āsanapūjaṃ passato saha dassaneneva āsanappamāṇaṃ nimittaṃ udapādi.",
  "anya-e0101n:1068_6": "Itarena kaṇikārapupphādinā vā pītavatthena vā dhātunā vā nīlakasiṇe vuttanayeneva kasiṇaṃ katvā “pītakaṃ pītaka”nti manasikāro pavattetabbo.",
  "anya-e0101n:1068_7": "Sesaṃ tādisamevāti.",
  "anya-e0101n:1068_8": "Pītakasiṇaṃ.",
  "anya-e0101n:1069_0": "Lohitakasiṇakathā",
  "anya-e0101n:1070_0": "96.",
  "anya-e0101n:1070_1": "Lohitakasiṇepi eseva nayo.",
  "anya-e0101n:1070_2": "Vuttañhetaṃ lohitakasiṇaṃ uggaṇhanto lohitakasmiṃ nimittaṃ gaṇhāti pupphasmiṃ vā vatthasmiṃ vā vaṇṇadhātuyā vāti.",
  "anya-e0101n:1070_3": "Tasmā idhāpi katādhikārassa puññavato tathārūpaṃ bandhujīvakādimālāgacchaṃ vā pupphasantharaṃ vā lohitakavatthamaṇidhātūnaṃ",
  "anya-e0101n:1070_4": "vā aññataraṃ disvāva nimittaṃ uppajjati.",
  "anya-e0101n:1070_5": "Itarena jayasumanabandhujīvakarattakoraṇḍakādipupphehi vā rattavatthena vā dhātunā vā nīlakasiṇe vuttanayeneva",
  "anya-e0101n:1070_6": "kasiṇaṃ katvā “lohitakaṃ lohitaka”nti manasikāro pavattetabbo.",
  "anya-e0101n:1070_7": "Sesaṃ tādisamevāti.",
  "anya-e0101n:1070_8": "Lohitakasiṇaṃ.",
  "anya-e0101n:1071_0": "Odātakasiṇakathā",
  "anya-e0101n:1072_0": "97.",
  "anya-e0101n:1072_1": "Odātakasiṇepi odātakasiṇaṃ uggaṇhanto odātasmiṃ nimittaṃ gaṇhāti pupphasmiṃ vā vatthasmiṃ vā vaṇṇadhātuyā",
  "anya-e0101n:1072_2": "vāti vacanato katādhikārassa tāva puññavato tathārūpaṃ mālāgacchaṃ vā vassikasumanādipupphasantharaṃ",
  "anya-e0101n:1072_3": "vā kumudapadumarāsiṃ vā odātavatthadhātūnaṃ vā aññataraṃ disvāva nimittaṃ uppajjati,",
  "anya-e0101n:1072_4": "tipumaṇḍalarajatamaṇḍalacandamaṇḍalesupi uppajjatiyeva.",
  "anya-e0101n:1072_5": "Itarena vuttappakārehi odātapupphehi vā odātavatthena vā dhātunā vā nīlakasiṇe vuttanayeneva kasiṇaṃ katvā “odātaṃ odāta”nti manasikāro pavattetabbo.",
  "anya-e0101n:1072_6": "Sesaṃ tādisamevāti.",
  "anya-e0101n:1072_7": "Odātakasiṇaṃ.",
  "anya-e0101n:1073_0": "Ālokakasiṇakathā",
  "anya-e0101n:1074_0": "98.",
  "anya-e0101n:1074_1": "Ālokakasiṇe pana ālokakasiṇaṃ uggaṇhanto ālokasmiṃ nimittaṃ gaṇhāti bhittichidde vā tāḷacchidde vā vātapānantarikāya",
  "anya-e0101n:1074_2": "vāti vacanato katādhikārassa tāva puññavato yaṃ bhittichiddādīnaṃ aññatarena sūriyāloko vā candāloko",
  "anya-e0101n:1074_3": "vā pavisitvā bhittiyaṃ vā bhūmiyaṃ vā maṇḍalaṃ samuṭṭhāpeti,",
  "anya-e0101n:1074_4": "ghanapaṇṇarukkhasākhantarena vā ghanasākhāmaṇḍapantarena vā nikkhamitvā bhūmiyameva maṇḍalaṃ samuṭṭhāpeti,",
  "anya-e0101n:1074_5": "taṃ disvāva nimittaṃ uppajjati.",
  "anya-e0101n:1074_6": "Itarenāpi tadeva vuttappakāramobhāsamaṇḍalaṃ “obhāso obhāso”ti vā “āloko āloko”ti vā bhāvetabbaṃ.",
  "anya-e0101n:1074_7": "Tathā asakkontena ghaṭe dīpaṃ jāletvā ghaṭamukhaṃ pidahitvā ghaṭe chiddaṃ katvā bhittimukhaṃ ṭhapetabbaṃ.",
  "anya-e0101n:1074_8": "Tena chiddena dīpāloko nikkhamitvā bhittiyaṃ maṇḍalaṃ karoti,",
  "anya-e0101n:1074_9": "taṃ āloko ālokoti bhāvetabbaṃ.",
  "anya-e0101n:1074_10": "Idamitarehi ciraṭṭhitikaṃ hoti.",
  "anya-e0101n:1074_11": "Idha uggahanimittaṃ bhittiyaṃ vā bhūmiyaṃ vā uṭṭhitamaṇḍalasadisameva hoti.",
  "anya-e0101n:1074_12": "Paṭibhāganimittaṃ ghanavippasannaālokapuñjasadisaṃ.",
  "anya-e0101n:1074_13": "Sesaṃ tādisamevāti.",
  "anya-e0101n:1074_14": "Ālokakasiṇaṃ.",
  "anya-e0101n:1075_0": "Paricchinnākāsakasiṇakathā",
  "anya-e0101n:1076_0": "99.",
  "anya-e0101n:1076_1": "Paricchinnākāsakasiṇepi ākāsakasiṇaṃ uggaṇhanto ākāsasmiṃ nimittaṃ gaṇhāti bhittichidde vā tāḷacchidde",
  "anya-e0101n:1076_2": "vā vātapānantarikāya vāti vacanato katādhikārassa tāva puññavato bhittichiddādīsu aññataraṃ disvāva nimittaṃ",
  "anya-e0101n:1076_3": "uppajjati.",
  "anya-e0101n:1076_4": "Itarena succhannamaṇḍape vā cammakaṭasārakādīnaṃ vā aññatarasmiṃ vidatthicaturaṅgulappamāṇaṃ chiddaṃ",
  "anya-e0101n:1076_5": "katvā tadeva vā bhittichiddādibhedaṃ chiddaṃ “ākāso ākāso”ti bhāvetabbaṃ.",
  "anya-e0101n:1076_6": "Idha uggahanimittaṃ saddhiṃ bhittipariyantādīhi chiddasadisameva hoti,",
  "anya-e0101n:1076_7": "vaḍḍhiyamānampi na vaḍḍhati.",
  "anya-e0101n:1076_8": "Paṭibhāganimittamākāsamaṇḍalameva hutvā upaṭṭhāti,",
  "anya-e0101n:1076_9": "vaḍḍhiyamānañca vaḍḍhati.",
  "anya-e0101n:1076_10": "Sesaṃ pathavīkasiṇe vuttanayeneva veditabbanti.",
  "anya-e0101n:1076_11": "Paricchinnākāsakasiṇaṃ.",
  "anya-e0101n:1077_0": "Iti kasiṇāni dasabalo,",
  "anya-e0101n:1078_0": "Dasa yāni avoca sabbadhammadaso;",
  "anya-e0101n:1079_0": "Rūpāvacaramhi catukkapañcakajjhānahetūni.",
  "anya-e0101n:1080_0": "Evaṃ tāni ca tesañca,",
  "anya-e0101n:1081_0": "Bhāvanānayamimaṃ viditvāna;",
  "anya-e0101n:1082_0": "Tesveva ayaṃ bhiyyo,",
  "anya-e0101n:1083_0": "Pakiṇṇakakathāpi viññeyyā.",
  "anya-e0101n:1084_0": "Pakiṇṇakakathā",
  "anya-e0101n:1085_0": "100.",
  "anya-e0101n:1085_1": "Imesu hi pathavīkasiṇavasena ekopi hutvā bahudhā hotītiādibhāvo,",
  "anya-e0101n:1085_2": "ākāse vā udake vā pathaviṃ nimminitvā padasā gamanaṃ,",
  "anya-e0101n:1085_3": "ṭhānanisajjādikappanaṃ vā,",
  "anya-e0101n:1085_4": "parittaappamāṇanayena abhibhāyatanapaṭilābhoti evamādīni ijjhanti.",
  "anya-e0101n:1086_0": "Āpokasiṇavasena pathaviyaṃ ummujjananimmujjanaṃ,",
  "anya-e0101n:1086_1": "udakavuṭṭhisamuppādanaṃ,",
  "anya-e0101n:1086_2": "nadīsamuddādinimmānaṃ,",
  "anya-e0101n:1086_3": "pathavīpabbatapāsādādīnaṃ kampananti evamādīni ijjhanti.",
  "anya-e0101n:1087_0": "Tejokasiṇavasena dhūmāyanā,",
  "anya-e0101n:1087_1": "pajjalanā,",
  "anya-e0101n:1087_2": "aṅgāravuṭṭhisamuppādanaṃ,",
  "anya-e0101n:1087_3": "tejasā tejopariyādānaṃ,",
  "anya-e0101n:1087_4": "yadeva so icchati tassa ḍahanasamatthatā,",
  "anya-e0101n:1087_5": "dibbena cakkhunā rūpadassanatthāya ālokakaraṇaṃ,",
  "anya-e0101n:1087_6": "parinibbānasamaye tejodhātuyā sarīrajjhāpananti evamādīni ijjhanti.",
  "anya-e0101n:1088_0": "Vāyokasiṇavasena vāyugatigamanaṃ, vātavuṭṭhisamuppādananti evamādīni ijjhanti.",
  "anya-e0101n:1089_0": "Nīlakasiṇavasena nīlarūpanimmānaṃ,",
  "anya-e0101n:1089_1": "andhakārakaraṇaṃ,",
  "anya-e0101n:1089_2": "suvaṇṇadubbaṇṇanayena abhibhāyatanapaṭilābho,",
  "anya-e0101n:1089_3": "subhavimokkhādhigamoti evamādīni ijjhanti.",
  "anya-e0101n:1090_0": "Pītakasiṇavasena pītakarūpanimmānaṃ,",
  "anya-e0101n:1090_1": "suvaṇṇanti adhimuccanā,",
  "anya-e0101n:1090_2": "vuttanayeneva abhibhāyatanapaṭilābho,",
  "anya-e0101n:1090_3": "subhavimokkhādhigamo cāti evamādīni ijjhanti.",
  "anya-e0101n:1091_0": "Lohitakasiṇavasena lohitakarūpanimmānaṃ,",
  "anya-e0101n:1091_1": "vuttanayeneva abhibhāyatanapaṭilābho,",
  "anya-e0101n:1091_2": "subhavimokkhādhigamoti evamādīni ijjhanti.",
  "anya-e0101n:1092_0": "Odātakasiṇavasena odātarūpanimmānaṃ,",
  "anya-e0101n:1092_1": "thinamiddhassa dūrabhāvakaraṇaṃ,",
  "anya-e0101n:1092_2": "andhakāravidhamanaṃ,",
  "anya-e0101n:1092_3": "dibbena cakkhunā rūpadassanatthāya ālokakaraṇanti evamādīni ijjhanti.",
  "anya-e0101n:1093_0": "Ālokakasiṇavasena sappabhārūpanimmānaṃ,",
  "anya-e0101n:1093_1": "thinamiddhassa dūrabhāvakaraṇaṃ,",
  "anya-e0101n:1093_2": "andhakāravidhamanaṃ,",
  "anya-e0101n:1093_3": "dibbena cakkhunā rūpadassanatthaṃ ālokakaraṇanti evamādīni ijjhanti.",
  "anya-e0101n:1094_0": "Ākāsakasiṇavasena paṭicchannānaṃ vivaṭakaraṇaṃ,",
  "anya-e0101n:1094_1": "antopathavīpabbatādīsupi ākāsaṃ nimminitvā iriyāpathakappanaṃ,",
  "anya-e0101n:1094_2": "tirokuḍḍādīsu asajjamānagamananti evamādīni ijjhanti.",
  "anya-e0101n:1095_0": "Sabbāneva uddhaṃ adho tiriyaṃ advayaṃ appamāṇanti imaṃ pabhedaṃ labhanti.",
  "anya-e0101n:1095_1": "Vuttañhetaṃ “pathavīkasiṇameko sañjānāti.",
  "anya-e0101n:1095_2": "Uddhamadhotiriyaṃ advayamappamāṇa”ntiādi.",
  "anya-e0101n:1096_0": "Tattha uddhanti uparigaganatalābhimukhaṃ.",
  "anya-e0101n:1096_1": "Adhoti heṭṭhābhūmitalābhimukhaṃ.",
  "anya-e0101n:1096_2": "Tiriyanti khettamaṇḍalamiva samantā paricchinditaṃ.",
  "anya-e0101n:1096_3": "Ekacco hi uddhameva kasiṇaṃ vaḍḍheti,",
  "anya-e0101n:1096_4": "ekacco adho,",
  "anya-e0101n:1096_5": "ekacco samantato.",
  "anya-e0101n:1096_6": "Tena tena vā kāraṇena evaṃ pasāreti.",
  "anya-e0101n:1096_7": "Ālokamiva dibbacakkhunā rūpadassanakāmo.",
  "anya-e0101n:1096_8": "Tena vuttaṃ uddhamadhotiriyanti.",
  "anya-e0101n:1096_9": "Advayanti idaṃ pana ekassa aññabhāvānupagamanatthaṃ vuttaṃ.",
  "anya-e0101n:1096_10": "Yathā hi udakaṃ paviṭṭhassa sabbadisāsu udakameva hoti, na aññaṃ,",
  "anya-e0101n:1096_11": "evameva pathavīkasiṇaṃ pathavīkasiṇameva hoti,",
  "anya-e0101n:1096_12": "natthi tassa añño kasiṇasambhedoti.",
  "anya-e0101n:1096_13": "Eseva nayo sabbattha.",
  "anya-e0101n:1096_14": "Appamāṇanti idaṃ tassa pharaṇaappamāṇavasena vuttaṃ.",
  "anya-e0101n:1096_15": "Tañhi cetasā pharanto sakalameva pharati.",
  "anya-e0101n:1096_16": "Na ayamassa ādi idaṃ majjhanti pamāṇaṃ gaṇhātīti.",
  "anya-e0101n:1097_0": "101.",
  "anya-e0101n:1097_1": "Ye ca te sattā kammāvaraṇena vā samannāgatā kilesāvaraṇena vā samannāgatā vipākāvaraṇena vā samannāgatā",
  "anya-e0101n:1097_2": "asaddhā acchandikā duppaññā abhabbā niyāmaṃ okkamituṃ kusalesu dhammesu sammattanti vuttā,",
  "anya-e0101n:1097_3": "tesamekassāpekakasiṇepi bhāvanā na ijjhati.",
  "anya-e0101n:1097_4": "Tattha kammāvaraṇena samannāgatāti ānantariyakammasamaṅgino.",
  "anya-e0101n:1097_5": "Kilesāvaraṇena samannāgatāti niyatamicchādiṭṭhikā ceva ubhatobyañjanakapaṇḍakā ca.",
  "anya-e0101n:1097_6": "Vipākāvaraṇena samannāgatāti ahetukadvihetukapaṭisandhikā.",
  "anya-e0101n:1097_7": "Asaddhāti buddhādīsu saddhāvirahitā.",
  "anya-e0101n:1097_8": "Acchandikāti apaccanīkapaṭipadāyaṃ chandavirahitā.",
  "anya-e0101n:1097_9": "Duppaññāti lokiyalokuttarasammādiṭṭhiyā virahitā.",
  "anya-e0101n:1097_10": "Abhabbā niyāmaṃ okkamituṃ kusalesu dhammesu sammattanti kusalesu dhammesu niyāmasaṅkhātaṃ sammattasaṅkhātañca ariyamaggaṃ okkamituṃ abhabbāti attho.",
  "anya-e0101n:1097_11": "Na kevalañca kasiṇeyeva,",
  "anya-e0101n:1097_12": "aññesupi kammaṭṭhānesu etesamekassapi bhāvanā na ijjhati.",
  "anya-e0101n:1097_13": "Tasmā vigatavipākāvaraṇenapi kulaputtena kammāvaraṇañca kilesāvaraṇañca ārakā parivajjetvā saddhammassavanasappurisūpanissayādīhi",
  "anya-e0101n:1097_14": "saddhañca chandañca paññañca vaḍḍhetvā kammaṭṭhānānuyoge yogo karaṇīyoti.",
  "anya-e0101n:1098_0": "Iti sādhujanapāmojjatthāya kate visuddhimagge",
  "anya-e0101n:1099_0": "Samādhibhāvanādhikāre",
  "anya-e0101n:1100_0": "Sesakasiṇaniddeso nāma",
  "anya-e0101n:1101_0": "Pañcamo paricchedo.",
  "anya-e0101n:1102_0": "6. Asubhakammaṭṭhānaniddeso",
  "anya-e0101n:1103_0": "Uddhumātakādipadatthavaṇṇanā",
  "anya-e0101n:1104_0": "102.",
  "anya-e0101n:1104_1": "Kasiṇānantaramuddiṭṭhesu pana uddhumātakaṃ,",
  "anya-e0101n:1104_2": "vinīlakaṃ,",
  "anya-e0101n:1104_3": "vipubbakaṃ,",
  "anya-e0101n:1104_4": "vicchiddakaṃ,",
  "anya-e0101n:1104_5": "vikkhāyitakaṃ,",
  "anya-e0101n:1104_6": "vikkhittakaṃ,",
  "anya-e0101n:1104_7": "hatavikkhittakaṃ,",
  "anya-e0101n:1104_8": "lohitakaṃ,",
  "anya-e0101n:1104_9": "puḷavakaṃ,",
  "anya-e0101n:1104_10": "aṭṭhikanti dasasu aviññāṇakāsubhesu bhastā viya vāyunā uddhaṃ jīvitapariyādānā yathānukkamaṃ samuggatena sūnabhāvena uddhumātattā uddhumātaṃ,",
  "anya-e0101n:1104_11": "uddhumātameva uddhumātakaṃ.",
  "anya-e0101n:1104_12": "Paṭikkūlattā vā kucchitaṃ uddhumātanti uddhumātakaṃ.",
  "anya-e0101n:1104_13": "Tathārūpassa chavasarīrassetaṃ adhivacanaṃ.",
  "anya-e0101n:1105_0": "Vinīlaṃ vuccati viparibhinnanīlavaṇṇaṃ,",
  "anya-e0101n:1105_1": "vinīlameva vinīlakaṃ.",
  "anya-e0101n:1105_2": "Paṭikkūlattā vā kucchitaṃ vinīlanti vinīlakaṃ.",
  "anya-e0101n:1105_3": "Maṃsussadaṭṭhānesu rattavaṇṇassa pubbasannicayaṭṭhānesu setavaṇṇassa yebhuyyena ca nīlavaṇṇassa nīlaṭṭhāne",
  "anya-e0101n:1105_4": "nīlasāṭakapārutasseva chavasarīrassetamadhivacanaṃ.",
  "anya-e0101n:1106_0": "Paribhinnaṭṭhānesu vissandamānaṃ pubbaṃ vipubbaṃ,",
  "anya-e0101n:1106_1": "vipubbameva vipubbakaṃ.",
  "anya-e0101n:1106_2": "Paṭikkūlattā vā kucchitaṃ vipubbanti vipubbakaṃ.",
  "anya-e0101n:1106_3": "Tathārūpassa chavasarīrassetamadhivacanaṃ.",
  "anya-e0101n:1107_0": "Vicchiddaṃ vuccati dvidhā chindanena apadhāritaṃ,",
  "anya-e0101n:1107_1": "vicchiddameva vicchiddakaṃ.",
  "anya-e0101n:1107_2": "Paṭikkūlattā vā kucchitaṃ vicchiddanti vicchiddakaṃ.",
  "anya-e0101n:1107_3": "Vemajjhe chinnassa chavasarīrassetamadhivacanaṃ.",
  "anya-e0101n:1108_0": "Ito ca etto ca vividhākārena soṇasiṅgālādīhi khāditanti vikkhāyitaṃ,",
  "anya-e0101n:1108_1": "vikkhāyitameva vikkhāyitakaṃ.",
  "anya-e0101n:1108_2": "Paṭikkūlattā vā kucchitaṃ vikkhāyitanti vikkhāyitakaṃ.",
  "anya-e0101n:1108_3": "Tathārūpassa chavasarīrassetamadhivacanaṃ.",
  "anya-e0101n:1109_0": "Vividhaṃ khittaṃ vikkhittaṃ,",
  "anya-e0101n:1109_1": "vikkhittameva vikkhittakaṃ.",
  "anya-e0101n:1109_2": "Paṭikkūlattā vā kucchitaṃ vikkhittanti vikkhittakaṃ.",
  "anya-e0101n:1109_3": "Aññena hatthaṃ aññena pādaṃ aññena sīsanti evaṃ tato tato khittassa chavasarīrassetamadhivacanaṃ.",
  "anya-e0101n:1110_0": "Hatañca taṃ purimanayeneva vikkhittakañcāti hatavikkhittakaṃ.",
  "anya-e0101n:1110_1": "Kākapadākārena aṅgapaccaṅgesu satthena hanitvā vuttanayena vikkhittassa chavasarīrassetamadhivacanaṃ.",
  "anya-e0101n:1111_0": "Lohitaṃ kirati vikkhipati ito cito ca paggharatīti lohitakaṃ.",
  "anya-e0101n:1111_1": "Paggharitalohitamakkhitassa chavasarīrassetamadhivacanaṃ.",
  "anya-e0101n:1112_0": "Puḷavā vuccanti kimayo, puḷave kiratīti puḷavakaṃ. Kimiparipuṇṇassa chavasarīrassetamadhivacanaṃ.",
  "anya-e0101n:1113_0": "Aṭṭhiyeva aṭṭhikaṃ.",
  "anya-e0101n:1113_1": "Paṭikkūlattā vā kucchitaṃ aṭṭhīti aṭṭhikaṃ.",
  "anya-e0101n:1113_2": "Aṭṭhisaṅkhalikāyapi ekaṭṭhikassapetamadhivacanaṃ.",
  "anya-e0101n:1113_3": "Imāni ca pana uddhumātakādīni nissāya uppannanimittānampi nimittesu paṭiladdhajjhānānampetāneva nāmāni.",
  "anya-e0101n:1114_0": "Uddhumātakakammaṭṭhānaṃ",
  "anya-e0101n:1115_0": "103.",
  "anya-e0101n:1115_1": "Tattha uddhumātakasarīre uddhumātakanimittaṃ uppādetvā uddhumātakasaṅkhātaṃ jhānaṃ bhāvetukāmena yoginā",
  "anya-e0101n:1115_2": "pathavīkasiṇe vuttanayeneva vuttappakāraṃ ācariyaṃ upasaṅkamitvā kammaṭṭhānaṃ uggahetabbaṃ.",
  "anya-e0101n:1115_3": "Tenassa kammaṭṭhānaṃ kathentena asubhanimittatthāya gamanavidhānaṃ,",
  "anya-e0101n:1115_4": "samantā nimittupalakkhaṇaṃ,",
  "anya-e0101n:1115_5": "ekādasavidhena nimittaggāho,",
  "anya-e0101n:1115_6": "gatāgatamaggapaccavekkhaṇanti evaṃ appanāvidhānapariyosānaṃ sabbaṃ kathetabbaṃ.",
  "anya-e0101n:1115_7": "Tenāpi sabbaṃ sādhukaṃ uggahetvā pubbe vuttappakāraṃ senāsanaṃ upagantvā uddhumātakanimittaṃ pariyesantena vihātabbaṃ.",
  "anya-e0101n:1116_0": "104.",
  "anya-e0101n:1116_1": "Evaṃ viharantena ca asukasmiṃ nāma gāmadvāre vā aṭavimukhe vā panthe vā pabbatapāde vā rukkhamūle vā",
  "anya-e0101n:1116_2": "susāne vā uddhumātakasarīraṃ nikkhittanti kathentānaṃ vacanaṃ sutvāpi na tāvadeva atitthena pakkhandantena",
  "anya-e0101n:1116_3": "viya gantabbaṃ. Kasmā?",
  "anya-e0101n:1116_4": "Asubhaṃ hi nāmetaṃ vāḷamigādhiṭṭhitampi amanussādhiṭṭhitampi hoti.",
  "anya-e0101n:1116_5": "Tatrassa jīvitantarāyopi siyā.",
  "anya-e0101n:1116_6": "Gamanamaggo vā panettha gāmadvārena vā nahānatitthena vā kedārakoṭiyā vā hoti.",
  "anya-e0101n:1116_7": "Tattha visabhāgarūpaṃ āpāthamāgacchati,",
  "anya-e0101n:1116_8": "tadeva vā sarīraṃ visabhāgaṃ hoti.",
  "anya-e0101n:1116_9": "Purisassa hi itthisarīraṃ itthiyā ca purisasarīraṃ visabhāgaṃ,",
  "anya-e0101n:1116_10": "tadetaṃ adhunāmataṃ subhatopi upaṭṭhāti,",
  "anya-e0101n:1116_11": "tenassa brahmacariyantarāyopi siyā.",
  "anya-e0101n:1116_12": "Sace pana “nayidaṃ mādisassa bhāriya”nti attānaṃ takkayati,",
  "anya-e0101n:1116_13": "evaṃ takkayamānena gantabbaṃ.",
  "anya-e0101n:1117_0": "105.",
  "anya-e0101n:1117_1": "Gacchantena ca saṅghattherassa vā aññatarassa vā abhiññātassa bhikkhuno kathetvā gantabbaṃ. Kasmā?",
  "anya-e0101n:1117_2": "Sace hissa susāne amanussasīhabyagghādīnaṃ rūpasaddādianiṭṭhārammaṇābhibhūtassa aṅgapaccaṅgāni vā pavedhenti,",
  "anya-e0101n:1117_3": "bhuttaṃ vā na parisaṇṭhāti,",
  "anya-e0101n:1117_4": "añño vā ābādho hoti.",
  "anya-e0101n:1117_5": "Athassa so vihāre pattacīvaraṃ surakkhitaṃ karissati.",
  "anya-e0101n:1117_6": "Dahare vā sāmaṇere vā pahiṇitvā taṃ bhikkhuṃ paṭijaggissati.",
  "anya-e0101n:1117_7": "Apica susānaṃ nāma nirāsaṅkaṭṭhānanti maññamānā katakammāpi akatakammāpi corā samosaranti.",
  "anya-e0101n:1117_8": "Te manussehi anubaddhā bhikkhussa samīpe bhaṇḍakaṃ chaḍḍetvāpi palāyanti.",
  "anya-e0101n:1117_9": "Manussā “sahoḍḍhaṃ coraṃ addasāmā”ti bhikkhuṃ gahetvā viheṭhenti.",
  "anya-e0101n:1117_10": "Athassa so “mā imaṃ viheṭhayittha,",
  "anya-e0101n:1117_11": "mamāyaṃ kathetvā iminā nāma kammena gato”ti te manusse saññāpetvā sotthibhāvaṃ karissati.",
  "anya-e0101n:1117_12": "Ayaṃ ānisaṃso kathetvā gamane.",
  "anya-e0101n:1117_13": "Tasmā vuttappakārassa bhikkhuno kathetvā asubhanimittadassane sañjātābhilāsena yathānāma khattiyo abhisekaṭṭhānaṃ,",
  "anya-e0101n:1117_14": "yajamāno yaññasālaṃ,",
  "anya-e0101n:1117_15": "adhano vā pana nidhiṭṭhānaṃ pītisomanassajāto gacchati,",
  "anya-e0101n:1117_16": "evaṃ pītisomanassaṃ uppādetvā aṭṭhakathāsu vuttena vidhinā gantabbaṃ.",
  "anya-e0101n:1117_17": "Vuttañhetaṃ –",
  "anya-e0101n:1118_0": "“Uddhumātakaṃ asubhanimittaṃ uggaṇhanto eko adutiyo gacchati upaṭṭhitāya satiyā asammuṭṭhāya antogatehi",
  "anya-e0101n:1118_1": "indriyehi abahigatena mānasena gatāgatamaggaṃ paccavekkhamāno.",
  "anya-e0101n:1118_2": "Yasmiṃ padese uddhumātakaṃ asubhanimittaṃ nikkhittaṃ hoti,",
  "anya-e0101n:1118_3": "tasmiṃ padese pāsāṇaṃ vā vammikaṃ vā rukkhaṃ vā gacchaṃ vā lataṃ vā sanimittaṃ karoti,",
  "anya-e0101n:1118_4": "sārammaṇaṃ karoti.",
  "anya-e0101n:1118_5": "Sanimittaṃ katvā sārammaṇaṃ katvā uddhumātakaṃ asubhanimittaṃ sabhāvabhāvato upalakkheti,",
  "anya-e0101n:1118_6": "vaṇṇatopi liṅgatopi saṇṭhānatopi disatopi okāsatopi paricchedatopi sandhito vivarato ninnato thalato samantato.",
  "anya-e0101n:1118_7": "So taṃ nimittaṃ suggahitaṃ karoti,",
  "anya-e0101n:1118_8": "sūpadhāritaṃ upadhāreti,",
  "anya-e0101n:1118_9": "suvavatthitaṃ vavatthapeti.",
  "anya-e0101n:1118_10": "So taṃ nimittaṃ suggahitaṃ katvā sūpadhāritaṃ upadhāretvā suvavatthitaṃ vavatthapetvā eko adutiyo gacchati",
  "anya-e0101n:1118_11": "upaṭṭhitāya satiyā asammuṭṭhāya antogatehi indriyehi abahigatena mānasena gatāgatamaggaṃ paccavekkhamāno.",
  "anya-e0101n:1118_12": "So caṅkamantopi tabbhāgiyaññeva caṅkamaṃ adhiṭṭhāti.",
  "anya-e0101n:1118_13": "Nisīdantopi tabbhāgiyaññeva āsanaṃ paññapeti.",
  "anya-e0101n:1119_0": "“Samantā nimittupalakkhaṇā kimatthiyā kimānisaṃsāti?",
  "anya-e0101n:1119_1": "Samantā nimittupalakkhaṇā asammohatthā asammohānisaṃsā.",
  "anya-e0101n:1119_2": "Ekādasavidhena nimittaggāho kimatthiyo kimānisaṃsoti?",
  "anya-e0101n:1119_3": "Ekādasavidhena nimittaggāho upanibandhanattho upanibandhanānisaṃso.",
  "anya-e0101n:1119_4": "Gatāgatamaggapaccavekkhaṇā kimatthiyā kimānisaṃsāti?",
  "anya-e0101n:1119_5": "Gatāgatamaggapaccavekkhaṇā vīthisampaṭipādanatthā vīthisampaṭipādanānisaṃsā.",
  "anya-e0101n:1120_0": "“So ānisaṃsadassāvī ratanasaññī hutvā cittīkāraṃ upaṭṭhapetvā sampiyāyamāno tasmiṃ ārammaṇe cittaṃ upanibandhati",
  "anya-e0101n:1120_1": "‘addhā imāya paṭipadāya jarāmaraṇamhā parimuccissāmī’ti.",
  "anya-e0101n:1120_2": "So vivicceva kāmehi…pe…",
  "anya-e0101n:1120_3": "paṭhamaṃ jhānaṃ upasampajja viharati.",
  "anya-e0101n:1120_4": "Tassādhigataṃ hoti rūpāvacaraṃ paṭhamaṃ jhānaṃ dibbo ca vihāro bhāvanāmayañca puññakiriyavatthu”nti.",
  "anya-e0101n:1121_0": "106.",
  "anya-e0101n:1121_1": "Tasmā yo cittasaññattatthāya sivathikadassanaṃ gacchati,",
  "anya-e0101n:1121_2": "so ghaṇḍiṃ paharitvā gaṇaṃ sannipātetvāpi gacchatu.",
  "anya-e0101n:1121_3": "Kammaṭṭhānasīsena pana gacchantena ekakena adutiyena mūlakammaṭṭhānaṃ avissajjetvā taṃ manasikaronteneva",
  "anya-e0101n:1121_4": "susāne soṇādiparissayavinodanatthaṃ kattaradaṇḍaṃ vā yaṭṭhiṃ vā gahetvā,",
  "anya-e0101n:1121_5": "sūpaṭṭhita bhāvasampādanena asammuṭṭhaṃ satiṃ katvā,",
  "anya-e0101n:1121_6": "manacchaṭṭhānañca indriyānaṃ antogatabhāvasampādanato abahigatamanena hutvā gantabbaṃ.",
  "anya-e0101n:1122_0": "Vihārato nikkhamanteneva asukadisāya asukadvārena nikkhantomhīti dvāraṃ sallakkhetabbaṃ.",
  "anya-e0101n:1122_1": "Tato yena maggena gacchati,",
  "anya-e0101n:1122_2": "so maggo vavatthapetabbo,",
  "anya-e0101n:1122_3": "ayaṃ maggo pācinadisābhimukho vā gacchati,",
  "anya-e0101n:1122_4": "pacchimauttaradakkhiṇadisābhimukho vā vidisābhimukhovāti.",
  "anya-e0101n:1122_5": "Imasmiṃ pana ṭhāne vāmato gacchati,",
  "anya-e0101n:1122_6": "imasmiṃ ṭhāne dakkhiṇato,",
  "anya-e0101n:1122_7": "imasmiṃ cassa ṭhāne pāsāṇo,",
  "anya-e0101n:1122_8": "imasmiṃ vammiko,",
  "anya-e0101n:1122_9": "imasmiṃ rukkho,",
  "anya-e0101n:1122_10": "imasmiṃ gaccho,",
  "anya-e0101n:1122_11": "imasmiṃ latāti.",
  "anya-e0101n:1122_12": "Evaṃ gamanamaggaṃ vavatthapentena nimittaṭṭhānaṃ gantabbaṃ.",
  "anya-e0101n:1122_13": "No ca kho paṭivātaṃ.",
  "anya-e0101n:1122_14": "Paṭivātaṃ gacchantassa hi kuṇapagandho ghānaṃ paharitvā matthaluṅgaṃ vā saṅkhobheyya,",
  "anya-e0101n:1122_15": "āhāraṃ vā chaḍḍāpeyya,",
  "anya-e0101n:1122_16": "vippaṭisāraṃ vā janeyya “īdisaṃ nāma kuṇapaṭṭhānaṃ āgatomhī”ti.",
  "anya-e0101n:1122_17": "Tasmā paṭivātaṃ vajjetvā anuvātaṃ gantabbaṃ.",
  "anya-e0101n:1122_18": "Sace anuvātamaggena na sakkā hoti gantuṃ,",
  "anya-e0101n:1122_19": "antarā pabbato vā papāto vā pāsāṇo vā vati vā kaṇṭakaṭṭhānaṃ vā udakaṃ vā cikkhallaṃ vā hoti,",
  "anya-e0101n:1122_20": "cīvarakaṇṇena nāsaṃ pidahitvā gantabbaṃ.",
  "anya-e0101n:1122_21": "Idamassa gamanavattaṃ.",
  "anya-e0101n:1123_0": "107.",
  "anya-e0101n:1123_1": "Evaṃ gatena pana na tāva asubhanimittaṃ oloketabbaṃ.",
  "anya-e0101n:1123_2": "Disā vavatthapetabbā.",
  "anya-e0101n:1123_3": "Ekasmiṃ hi disābhāge ṭhitassa ārammaṇañca na vibhūtaṃ hutvā khāyati,",
  "anya-e0101n:1123_4": "cittañca na kammaniyaṃ hoti.",
  "anya-e0101n:1123_5": "Tasmā taṃ vajjetvā yattha ṭhitassa ārammaṇañca vibhūtaṃ hutvā khāyati,",
  "anya-e0101n:1123_6": "cittañca kammaniyaṃ hoti,",
  "anya-e0101n:1123_7": "tattha ṭhātabbaṃ.",
  "anya-e0101n:1123_8": "Paṭivātānuvātañca pahātabbaṃ.",
  "anya-e0101n:1123_9": "Paṭivāte ṭhitassa hi kuṇapagandhena ubbāḷhassa cittaṃ vidhāvati.",
  "anya-e0101n:1123_10": "Anuvāte ṭhitassa sace tattha adhivatthā amanussā honti,",
  "anya-e0101n:1123_11": "te kujjhitvā anatthaṃ karonti.",
  "anya-e0101n:1123_12": "Tasmā īsakaṃ ukkamma nātianuvāte ṭhātabbaṃ.",
  "anya-e0101n:1123_13": "Evaṃ tiṭṭhamānenāpi nātidūre nāccāsanne nānupādaṃ nānusīsaṃ ṭhātabbaṃ.",
  "anya-e0101n:1123_14": "Atidūre ṭhitassa hi ārammaṇaṃ avibhūtaṃ hoti.",
  "anya-e0101n:1123_15": "Accāsanne bhayamuppajjati.",
  "anya-e0101n:1123_16": "Anupādaṃ vā anusīsaṃ vā ṭhitassa sabbaṃ asubhaṃ samaṃ na paññāyati.",
  "anya-e0101n:1123_17": "Tasmā nātidūre nāccāsanne olokentassa phāsukaṭṭhāne sarīravemajjhabhāge ṭhātabbaṃ.",
  "anya-e0101n:1124_0": "108.",
  "anya-e0101n:1124_1": "Evaṃ ṭhitena “tasmiṃ padese pāsāṇaṃ vā…pe…",
  "anya-e0101n:1124_2": "lataṃ vā sanimittaṃ karotī”ti evaṃ vuttāni samantā nimittāni upalakkhetabbāni.",
  "anya-e0101n:1124_3": "Tatridaṃ upalakkhaṇavidhānaṃ,",
  "anya-e0101n:1124_4": "sace tassa nimittassa samantā cakkhupathe pāsāṇo hoti,",
  "anya-e0101n:1124_5": "so “ayaṃ pāsāṇo ucco vā nīco vā khuddako vā mahanto vā tambo vā kāḷo vā seto vā dīgho vā parimaṇḍalo vā”ti vavatthapetabbo.",
  "anya-e0101n:1124_6": "Tato “imasmiṃ nāma okāse ayaṃ pāsāṇo idaṃ asubhanimittaṃ,",
  "anya-e0101n:1124_7": "idaṃ asubhanimittaṃ ayaṃ pāsāṇo”ti sallakkhetabbaṃ.",
  "anya-e0101n:1124_8": "Sace vammiko hoti,",
  "anya-e0101n:1124_9": "sopi “ucco vā nīco vā khuddako vā mahanto vā tambo vā kāḷo vā seto vā dīgho vā parimaṇḍalo vā”ti vavatthapetabbo.",
  "anya-e0101n:1124_10": "Tato “imasmiṃ nāma okāse ayaṃ vammiko idaṃ asubhanimitta”nti sallakkhetabbaṃ.",
  "anya-e0101n:1124_11": "Sace rukkho hoti,",
  "anya-e0101n:1124_12": "sopi “assattho vā nigrodho vā kacchako vā kapītano vā ucco vā nīco vā khuddako vā mahanto vā tambo vā kāḷo vā seto vā”ti vavatthapetabbo.",
  "anya-e0101n:1124_13": "Tato “imasmiṃ nāma okāse ayaṃ rukkho idaṃ asubhanimitta”nti sallakkhetabbaṃ.",
  "anya-e0101n:1124_14": "Sace gaccho hoti,",
  "anya-e0101n:1124_15": "sopi “sindivā karamando vā kaṇavīro vā kuraṇḍako vā ucco vā nīco vā khuddako vā mahanto vā”ti vavatthapetabbo.",
  "anya-e0101n:1124_16": "Tato “imasmiṃ nāma okāse ayaṃ gaccho idaṃ asubhanimitta”nti sallakkhetabbaṃ.",
  "anya-e0101n:1124_17": "Sace latā hoti,",
  "anya-e0101n:1124_18": "sāpi “lābu vā kumbhaṇḍī vā sāmā vā kāḷavalli vā pūtilatā vā”ti vavatthapetabbā.",
  "anya-e0101n:1124_19": "Tato “imasmiṃ nāma okāse ayaṃ latā idaṃ asubhanimittaṃ,",
  "anya-e0101n:1124_20": "idaṃ asubhanimittaṃ ayaṃ latā”ti sallakkhetabbaṃ.",
  "anya-e0101n:1125_0": "109.",
  "anya-e0101n:1125_1": "Yaṃ pana vuttaṃ sanimittaṃ karoti sārammaṇaṃ karotīti,",
  "anya-e0101n:1125_2": "taṃ idheva antogadhaṃ.",
  "anya-e0101n:1125_3": "Punappunaṃ vavatthapento hi sanimittaṃ karoti nāma.",
  "anya-e0101n:1125_4": "Ayaṃ pāsāṇo idaṃ asubhanimittaṃ,",
  "anya-e0101n:1125_5": "idaṃ asubhanimittaṃ ayaṃ pāsāṇoti evaṃ dve dve samāsetvā samāsetvā vavatthapento sārammaṇaṃ karoti nāma.",
  "anya-e0101n:1126_0": "Evaṃ sanimittaṃ sārammaṇañca katvā pana sabhāvabhāvato vavatthapetīti vuttattā yvāssa sabhāvabhāvo anaññasādhāraṇo attaniyo uddhumātakabhāvo,",
  "anya-e0101n:1126_1": "tena manasikātabbaṃ.",
  "anya-e0101n:1126_2": "Vaṇitaṃ uddhumātakanti evaṃ sabhāvena sarasena vavatthapetabbanti attho.",
  "anya-e0101n:1127_0": "110.",
  "anya-e0101n:1127_1": "Evaṃ vavatthapetvā vaṇṇatopi liṅgatopi saṇṭhānatopi disatopi okāsatopi paricchedatopīti chabbidhena nimittaṃ gahetabbaṃ. Kathaṃ?",
  "anya-e0101n:1127_2": "Tena hi yoginā idaṃ sarīraṃ kāḷassa vā odātassa vā maṅguracchavino vāti vaṇṇato vavatthapetabbaṃ.",
  "anya-e0101n:1127_3": "Liṅgato pana itthiliṅgaṃ vā purisaliṅgaṃ vāti avavatthapetvā paṭhamavaye vā majjhimavaye vā pacchimavaye vā ṭhitassa idaṃ sarīranti vavatthapetabbaṃ.",
  "anya-e0101n:1127_4": "Saṇṭhānato uddhumātakassa saṇṭhānavaseneva idamassa sīsasaṇṭhānaṃ,",
  "anya-e0101n:1127_5": "idaṃ gīvāsaṇṭhānaṃ,",
  "anya-e0101n:1127_6": "idaṃ hatthasaṇṭhānaṃ,",
  "anya-e0101n:1127_7": "idaṃ udarasaṇṭhānaṃ,",
  "anya-e0101n:1127_8": "idaṃ nābhisaṇṭhānaṃ,",
  "anya-e0101n:1127_9": "idaṃ kaṭisaṇṭhānaṃ,",
  "anya-e0101n:1127_10": "idaṃ ūrusaṇṭhānaṃ,",
  "anya-e0101n:1127_11": "idaṃ jaṅghāsaṇṭhānaṃ,",
  "anya-e0101n:1127_12": "idaṃ pādasaṇṭhānanti vavatthapetabbaṃ.",
  "anya-e0101n:1127_13": "Disato pana imasmiṃ sarīre dve disā nābhiyā adho heṭṭhimadisā uddhaṃ uparimadisāti vavatthapetabbaṃ.",
  "anya-e0101n:1127_14": "Atha vā ahaṃ imissā disāya ṭhito asubhanimittaṃ imissāti vavatthapetabbaṃ.",
  "anya-e0101n:1127_15": "Okāsato pana imasmiṃ nāma okāse hatthā,",
  "anya-e0101n:1127_16": "imasmiṃ pādā,",
  "anya-e0101n:1127_17": "imasmiṃ sīsaṃ,",
  "anya-e0101n:1127_18": "imasmiṃ majjhimakāyo ṭhitoti vavatthapetabbaṃ.",
  "anya-e0101n:1127_19": "Atha vā ahaṃ imasmiṃ okāse ṭhito asubhanimittaṃ imasminti vavatthapetabbaṃ.",
  "anya-e0101n:1127_20": "Paricchedato idaṃ sarīraṃ adho pādatalena upari kesamatthakena tiriyaṃ tacena paricchinnaṃ,",
  "anya-e0101n:1127_21": "yathāparicchinne ca ṭhāne dvattiṃsakuṇapabharitamevāti vavatthapetabbaṃ.",
  "anya-e0101n:1127_22": "Atha vā ayamassa hatthaparicchedo,",
  "anya-e0101n:1127_23": "ayaṃ pādaparicchedo,",
  "anya-e0101n:1127_24": "ayaṃ sīsaparicchedo,",
  "anya-e0101n:1127_25": "ayaṃ majjhimakāyaparicchedoti vavatthapetabbaṃ.",
  "anya-e0101n:1127_26": "Yattakaṃ vā pana ṭhānaṃ gaṇhati,",
  "anya-e0101n:1127_27": "tattakameva idaṃ īdisaṃ uddhumātakanti paricchinditabbaṃ.",
  "anya-e0101n:1127_28": "Purisassa pana itthisarīraṃ itthiyā vā purisasarīraṃ na vaṭṭati.",
  "anya-e0101n:1127_29": "Visabhāge sarīre ārammaṇaṃ na upaṭṭhāti,",
  "anya-e0101n:1127_30": "vipphandanasseva paccayo hoti.",
  "anya-e0101n:1127_31": "“Ugghāṭitāpi hi itthī purisassa cittaṃ pariyādāya tiṭṭhatī”ti majjhimaṭṭhakathāyaṃ vuttaṃ.",
  "anya-e0101n:1127_32": "Tasmā sabhāgasarīreyeva evaṃ chabbidhena nimittaṃ gaṇhitabbaṃ.",
  "anya-e0101n:1128_0": "111.",
  "anya-e0101n:1128_1": "Yo pana purimabuddhānaṃ santike āsevitakammaṭṭhāno parihatadhutaṅgo parimadditamahābhūto pariggahitasaṅkhāro",
  "anya-e0101n:1128_2": "vavatthāpitanāmarūpo ugghāṭitasattasañño katasamaṇadhammo vāsitavāsano bhāvitabhāvano sabījo ñāṇuttaro",
  "anya-e0101n:1128_3": "appakileso kulaputto,",
  "anya-e0101n:1128_4": "tassa olokitolokitaṭṭhāneyeva paṭibhāganimittaṃ upaṭṭhāti.",
  "anya-e0101n:1128_5": "No ce evaṃ upaṭṭhāti,",
  "anya-e0101n:1128_6": "athevaṃ chabbidhena nimittaṃ gaṇhato upaṭṭhāti.",
  "anya-e0101n:1128_7": "Yassa pana evampi na upaṭṭhāti,",
  "anya-e0101n:1128_8": "tena sandhito vivarato ninnato thalato samantatoti punapi pañcavidhena nimittaṃ gahetabbaṃ.",
  "anya-e0101n:1129_0": "112.",
  "anya-e0101n:1129_1": "Tattha sandhitoti asītisatasandhito.",
  "anya-e0101n:1129_2": "Uddhumātake pana kathaṃ asītisatasandhayo vavatthapessati.",
  "anya-e0101n:1129_3": "Tasmānena tayo dakkhiṇahatthasandhī,",
  "anya-e0101n:1129_4": "tayo vāmahatthasandhī,",
  "anya-e0101n:1129_5": "tayo dakkhiṇapādasandhī,",
  "anya-e0101n:1129_6": "tayo vāmapādasandhī,",
  "anya-e0101n:1129_7": "eko gīvasandhi,",
  "anya-e0101n:1129_8": "eko kaṭisandhīti evaṃ cuddasamahāsandhivasena sandhito vavatthapetabbaṃ.",
  "anya-e0101n:1129_9": "Vivaratoti vivaraṃ nāma hatthantaraṃ pādantaraṃ udarantaraṃ kaṇṇantaranti evaṃ vivarato vavatthapetabbaṃ.",
  "anya-e0101n:1129_10": "Akkhīnampi nimmīlitabhāvo vā ummīlitabhāvo vā mukhassa ca pihitabhāvo vā vivaṭabhāvo vā vavatthapetabbo.",
  "anya-e0101n:1129_11": "Ninnatoti yaṃ sarīre ninnaṭṭhānaṃ akkhikūpo vā antomukhaṃ vā galavāṭako vā,",
  "anya-e0101n:1129_12": "taṃ vavatthapetabbaṃ.",
  "anya-e0101n:1129_13": "Atha vā ahaṃ ninne ṭhito sarīraṃ unnateti vavatthapetabbaṃ.",
  "anya-e0101n:1129_14": "Thalatoti yaṃ sarīre unnataṭṭhānaṃ jaṇṇukaṃ vā uro vā nalāṭaṃ vā,",
  "anya-e0101n:1129_15": "taṃ vavatthapetabbaṃ.",
  "anya-e0101n:1129_16": "Atha vā ahaṃ thale ṭhito sarīraṃ ninneti vavatthapetabbaṃ.",
  "anya-e0101n:1129_17": "Samantatoti sabbaṃ sarīraṃ samantato vavatthapetabbaṃ.",
  "anya-e0101n:1129_18": "Sakalasarīre ñāṇaṃ cāretvā yaṃ ṭhānaṃ vibhūtaṃ hutvā upaṭṭhāti,",
  "anya-e0101n:1129_19": "tattha “uddhumātakaṃ uddhumātaka”nti cittaṃ ṭhapetabbaṃ.",
  "anya-e0101n:1129_20": "Sace evampi na upaṭṭhāti,",
  "anya-e0101n:1129_21": "udarapariyosānaṃ atirekaṃ uddhumātakaṃ hoti,",
  "anya-e0101n:1129_22": "tattha “uddhumātakaṃ uddhumātaka”nti cittaṃ ṭhapetabbaṃ.",
  "anya-e0101n:1130_0": "113. Idāni “so taṃ nimittaṃ suggahitaṃ karotī”tiādīsu ayaṃ vinicchayakathā –",
  "anya-e0101n:1131_0": "Tena yoginā tasmiṃ sarīre yathāvuttanimittaggāhavasena suṭṭhu nimittaṃ gaṇhitabbaṃ.",
  "anya-e0101n:1131_1": "Satiṃ sūpaṭṭhitaṃ katvā āvajjitabbaṃ.",
  "anya-e0101n:1131_2": "Evaṃ punappunaṃ karontena sādhukaṃ upadhāretabbañceva vavatthapetabbañca.",
  "anya-e0101n:1131_3": "Sarīrato nātidūre nāccāsanne padese ṭhitena vā nisinnena vā cakkhuṃ ummīletvā oloketvā nimittaṃ gaṇhitabbaṃ.",
  "anya-e0101n:1131_4": "“Uddhumātakapaṭikkūlaṃ uddhumātakapaṭikkūla”nti satakkhattuṃ sahassakkhattuṃ ummīletvā oloketabbaṃ,",
  "anya-e0101n:1131_5": "nimmīletvā āvajjitabbaṃ.",
  "anya-e0101n:1131_6": "Evaṃ punappunaṃ karontassa uggahanimittaṃ suggahitaṃ hoti.",
  "anya-e0101n:1131_7": "Kadā suggahitaṃ hoti?",
  "anya-e0101n:1131_8": "Yadā ummīletvā olokentassa nimmīletvā āvajjentassa ca ekasadisaṃ hutvā āpāthamāgacchati,",
  "anya-e0101n:1131_9": "tadā suggahitaṃ nāma hoti.",
  "anya-e0101n:1132_0": "So taṃ nimittaṃ evaṃ suggahitaṃ katvā sūpadhāritaṃ upadhāretvā suvavatthitaṃ vavatthapetvā sace tattheva bhāvanāpariyosānaṃ pattuṃ na sakkoti,",
  "anya-e0101n:1132_1": "athānena āgamanakāle vuttanayeneva ekakena adutiyena tadeva kammaṭṭhānaṃ manasikarontena sūpaṭṭhitaṃ",
  "anya-e0101n:1132_2": "satiṃ katvā antogatehi indriyehi abahigatena mānasena attano senāsanameva gantabbaṃ.",
  "anya-e0101n:1133_0": "Susānā nikkhamanteneva ca āgamanamaggo vavatthapetabbo,",
  "anya-e0101n:1133_1": "yena maggena nikkhantosmi,",
  "anya-e0101n:1133_2": "ayaṃ maggo pācīnadisābhimukho vā gacchati,",
  "anya-e0101n:1133_3": "pacchimauttaradakkhiṇadisābhimukho vā gacchati,",
  "anya-e0101n:1133_4": "vidisābhimukho vā gacchati.",
  "anya-e0101n:1133_5": "Imasmiṃ pana ṭhāne vāmato gacchati,",
  "anya-e0101n:1133_6": "imasmiṃ dakkhiṇato,",
  "anya-e0101n:1133_7": "imasmiṃ cassa ṭhāne pāsāṇo,",
  "anya-e0101n:1133_8": "imasmiṃ vammiko,",
  "anya-e0101n:1133_9": "imasmiṃ rukkho,",
  "anya-e0101n:1133_10": "imasmiṃ gaccho,",
  "anya-e0101n:1133_11": "imasmiṃ latāti evaṃ āgamanamaggaṃ vavatthapetvā āgatena caṅkamantenāpi tabbhāgiyova caṅkamo adhiṭṭhātabbo,",
  "anya-e0101n:1133_12": "asubhanimittadisābhimukhe bhūmippadese caṅkamitabbanti attho.",
  "anya-e0101n:1133_13": "Nisīdantena āsanampi tabbhāgiyameva paññapetabbaṃ.",
  "anya-e0101n:1133_14": "Sace pana tassaṃ disāyaṃ sobbho vā papāto vā rukkho vā vati vā kalalaṃ vā hoti,",
  "anya-e0101n:1133_15": "na sakkā taṃdisābhimukhe bhūmippadese caṅkamituṃ,",
  "anya-e0101n:1133_16": "āsanampi anokāsattā na sakkā paññapetuṃ.",
  "anya-e0101n:1133_17": "Taṃ disaṃ anapalokentenāpi okāsānurūpe ṭhāne caṅkamitabbañceva nisīditabbañca.",
  "anya-e0101n:1133_18": "Cittaṃ pana taṃdisābhimukhaṃyeva kātabbaṃ.",
  "anya-e0101n:1134_0": "114.",
  "anya-e0101n:1134_1": "Idāni “samantā nimittupalakkhaṇā kimatthiyā”tiādipañhānaṃ “asammohatthā”tiādivissajjane ayaṃ adhippāyo.",
  "anya-e0101n:1134_2": "Yassa hi avelāyaṃ uddhumātakanimittaṭṭhānaṃ gantvā samantā nimittupalakkhaṇaṃ katvā nimittaggahaṇatthaṃ",
  "anya-e0101n:1134_3": "cakkhuṃ ummīletvā olokentasseva taṃ matasarīraṃ uṭṭhahitvā ṭhitaṃ viya ajjhottharamānaṃ viya anubandhamānaṃ",
  "anya-e0101n:1134_4": "viya ca hutvā upaṭṭhāti,",
  "anya-e0101n:1134_5": "so taṃ bībhacchaṃ bheravārammaṇaṃ disvā vikkhittacitto ummattako viya hoti,",
  "anya-e0101n:1134_6": "bhayaṃ chambhitattaṃ lomahaṃsaṃ pāpuṇāti.",
  "anya-e0101n:1134_7": "Pāḷiyaṃ hi vibhattaaṭṭhatiṃsārammaṇesu aññaṃ evarūpaṃ bheravārammaṇaṃ nāma natthi.",
  "anya-e0101n:1134_8": "Imasmiṃ hi kammaṭṭhāne jhānavibbhantako nāma hoti. Kasmā?",
  "anya-e0101n:1134_9": "Atibheravattā kammaṭṭhānassa.",
  "anya-e0101n:1134_10": "Tasmā tena yoginā santhambhetvā satiṃ sūpaṭṭhitaṃ katvā matasarīraṃ uṭṭhahitvā anubandhanakaṃ nāma natthi.",
  "anya-e0101n:1134_11": "Sace hi so “etassa samīpe ṭhito pāsāṇo vā latā vā āgaccheyya,",
  "anya-e0101n:1134_12": "sarīrampi āgaccheyya.",
  "anya-e0101n:1134_13": "Yathā pana so pāsāṇo vā latā vā nāgacchati,",
  "anya-e0101n:1134_14": "evaṃ sarīrampi nāgacchati.",
  "anya-e0101n:1134_15": "Ayaṃ pana tuyhaṃ upaṭṭhānākāro saññajo saññāsambhavo,",
  "anya-e0101n:1134_16": "kammaṭṭhānaṃ te ajja upaṭṭhitaṃ,",
  "anya-e0101n:1134_17": "mā bhāyi bhikkhū”ti tāsaṃ vinodetvā hāsaṃ uppādetvā tasmiṃ nimitte cittaṃ sañcarāpetabbaṃ.",
  "anya-e0101n:1134_18": "Evaṃ visesamadhigacchati.",
  "anya-e0101n:1134_19": "Idametaṃ sandhāya vuttaṃ “samantā nimittupalakkhaṇā asammohatthā”ti.",
  "anya-e0101n:1135_0": "Ekādasavidhena pana nimittaggāhaṃ sampādento kammaṭṭhānaṃ upanibandhati.",
  "anya-e0101n:1135_1": "Tassa hi cakkhūni ummīletvā olokanapaccayā uggahanimittaṃ uppajjati.",
  "anya-e0101n:1135_2": "Tasmiṃ mānasaṃ cārentassa paṭibhāganimittaṃ uppajjati.",
  "anya-e0101n:1135_3": "Tattha mānasaṃ cārento appanaṃ pāpuṇāti.",
  "anya-e0101n:1135_4": "Appanāyaṃ ṭhatvā vipassanaṃ vaḍḍhento arahattaṃ sacchikaroti.",
  "anya-e0101n:1135_5": "Tena vuttaṃ “ekādasavidhena nimittaggāho upanibandhanattho”ti.",
  "anya-e0101n:1136_0": "115.",
  "anya-e0101n:1136_1": "Gatāgatamaggapaccavekkhaṇā vīthisampaṭipādanatthāti ettha pana yā gatamaggassa ca āgatamaggassa ca paccavekkhaṇā vuttā,",
  "anya-e0101n:1136_2": "sā kammaṭṭhānavīthiyā sampaṭipādanatthāti attho.",
  "anya-e0101n:1136_3": "Sace hi imaṃ bhikkhuṃ kammaṭṭhānaṃ gahetvā āgacchantaṃ antarāmagge keci ajja, bhante,",
  "anya-e0101n:1136_4": "katimīti divasaṃ vā pucchanti,",
  "anya-e0101n:1136_5": "pañhaṃ vā pucchanti,",
  "anya-e0101n:1136_6": "paṭisanthāraṃ vā karonti,",
  "anya-e0101n:1136_7": "ahaṃ kammaṭṭhānikoti tuṇhībhūtena gantuṃ na vaṭṭati.",
  "anya-e0101n:1136_8": "Divaso kathetabbo,",
  "anya-e0101n:1136_9": "pañho vissajjetabbo.",
  "anya-e0101n:1136_10": "Sace na jānāti,",
  "anya-e0101n:1136_11": "na jānāmīti vattabbaṃ.",
  "anya-e0101n:1136_12": "Dhammiko paṭisanthāro kātabbo.",
  "anya-e0101n:1136_13": "Tassevaṃ karontassa uggahitaṃ taruṇanimittaṃ nassati.",
  "anya-e0101n:1136_14": "Tasmiṃ nassantepi divasaṃ puṭṭhena kathetabbameva.",
  "anya-e0101n:1136_15": "Pañhaṃ ajānantena na jānāmīti vattabbaṃ.",
  "anya-e0101n:1136_16": "Jānantena ekadesena kathetumpi vaṭṭati,",
  "anya-e0101n:1136_17": "paṭisanthāropi kātabbo.",
  "anya-e0101n:1136_18": "Āgantukaṃ pana bhikkhuṃ disvā āgantukapaṭisanthāro kātabbova.",
  "anya-e0101n:1136_19": "Avasesānipi cetiyaṅgaṇavattabodhiyaṅgaṇavattauposathāgāravattabhojanasālājantāgharaācariyupajjhāyaāgantukagamikavattādīni",
  "anya-e0101n:1136_20": "sabbāni khandhakavattāni pūretabbāneva.",
  "anya-e0101n:1136_21": "Tassa tāni pūrentassāpi taṃ taruṇanimittaṃ nassati,",
  "anya-e0101n:1136_22": "puna gantvā nimittaṃ gaṇhissāmīti gantukāmassāpi amanussehi vā vāḷamigehi vā adhiṭṭhitattā susānampi gantuṃ na sakkā hoti,",
  "anya-e0101n:1136_23": "nimittaṃ vā antaradhāyati.",
  "anya-e0101n:1136_24": "Uddhumātakaṃ hi ekameva vā dve vā divase ṭhatvā vinīlakādibhāvaṃ gacchati.",
  "anya-e0101n:1136_25": "Sabbakammaṭṭhānesu etena samaṃ dullabhaṃ kammaṭṭhānaṃ nāma natthi.",
  "anya-e0101n:1136_26": "Tasmā evaṃ naṭṭhe nimitte tena bhikkhunā rattiṭṭhāne vā divāṭhāne vā nisīditvā ahaṃ iminā nāma dvārena",
  "anya-e0101n:1136_27": "vihārā nikkhamitvā asukadisābhimukhaṃ maggaṃ paṭipajjitvā asukasmiṃ nāma ṭhāne vāmaṃ gaṇhi,",
  "anya-e0101n:1136_28": "asukasmiṃ dakkhiṇaṃ.",
  "anya-e0101n:1136_29": "Tassa asukasmiṃ ṭhāne pāsāṇo,",
  "anya-e0101n:1136_30": "asukasmiṃ vammikarukkhagacchalatānamaññataraṃ.",
  "anya-e0101n:1136_31": "Sohaṃ tena maggena gantvā asukasmiṃ nāma ṭhāne asubhaṃ addasaṃ.",
  "anya-e0101n:1136_32": "Tattha asukadisābhimukho ṭhatvā evañcevañca samantā nimittāni sallakkhetvā evaṃ asubhanimittaṃ uggahetvā",
  "anya-e0101n:1136_33": "asukadisāya susānato nikkhamitvā evarūpena nāma maggena idañcidañca karonto āgantvā idha nisinnoti evaṃ",
  "anya-e0101n:1136_34": "yāva pallaṅkaṃ ābhujitvā nisinnaṭṭhānaṃ,",
  "anya-e0101n:1136_35": "tāva gatāgatamaggo paccavekkhitabbo.",
  "anya-e0101n:1136_36": "Tassevaṃ paccavekkhato taṃ nimittaṃ pākaṭaṃ hoti,",
  "anya-e0101n:1136_37": "purato nikkhittaṃ viya upaṭṭhāti.",
  "anya-e0101n:1136_38": "Kammaṭṭhānaṃ purimākāreneva vīthiṃ paṭipajjati.",
  "anya-e0101n:1136_39": "Tena vuttaṃ “gatāgatamaggapaccavekkhaṇā vīthisampaṭipādanatthā”ti.",
  "anya-e0101n:1137_0": "116.",
  "anya-e0101n:1137_1": "Idāni ānisaṃsadassāvī ratanasaññī hutvā cittīkāraṃ upaṭṭhapetvā sampiyāyamāno tasmiṃ ārammaṇe cittaṃ",
  "anya-e0101n:1137_2": "upanibandhatīti ettha uddhumātakapaṭikkūle mānasaṃ cāretvā jhānaṃ nibbattetvā jhānapadaṭṭhānaṃ vipassanaṃ",
  "anya-e0101n:1137_3": "vaḍḍhento “addhā imāya paṭipadāya jarāmaraṇamhā parimuccissāmī”ti evaṃ ānisaṃsadassāvinā bhavitabbaṃ.",
  "anya-e0101n:1138_0": "Yathā pana duggato puriso mahagghaṃ maṇiratanaṃ labhitvā dullabhaṃ vata me laddhanti tasmiṃ ratanasaññī",
  "anya-e0101n:1138_1": "hutvā gāravaṃ janetvā vipulena pemena sampiyāyamāno taṃ rakkheyya,",
  "anya-e0101n:1138_2": "evameva “dullabhaṃ me idaṃ kammaṭṭhānaṃ laddhaṃ duggatassa mahagghamaṇiratanasadisaṃ.",
  "anya-e0101n:1138_3": "Catudhātukammaṭṭhāniko hi attano cattāro mahābhūte pariggaṇhāti,",
  "anya-e0101n:1138_4": "ānāpānakammaṭṭhāniko attano nāsikavātaṃ pariggaṇhāti,",
  "anya-e0101n:1138_5": "kasiṇakammaṭṭhāniko kasiṇaṃ katvā yathāsukhaṃ bhāveti,",
  "anya-e0101n:1138_6": "evaṃ itarāni kammaṭṭhānāni sulabhāni.",
  "anya-e0101n:1138_7": "‘Idaṃ pana ekameva vā dve vā divase tiṭṭhati,",
  "anya-e0101n:1138_8": "tato paraṃ vinīlakādibhāvaṃ pāpuṇātī’ti natthi ito dullabhatara”nti tasmiṃ ratanasaññinā hutvā cittīkāraṃ",
  "anya-e0101n:1138_9": "upaṭṭhapetvā sampiyāyamānena taṃ nimittaṃ rakkhitabbaṃ.",
  "anya-e0101n:1138_10": "Rattiṭṭhāne ca divāṭhāne ca “uddhumātakapaṭikkūlaṃ uddhumātakapaṭikkūla”nti tattha punappunaṃ cittaṃ upanibandhitabbaṃ.",
  "anya-e0101n:1138_11": "Punappunaṃ taṃ nimittaṃ āvajjitabbaṃ,",
  "anya-e0101n:1138_12": "manasikātabbaṃ.",
  "anya-e0101n:1138_13": "Takkāhataṃ vitakkāhataṃ kātabbaṃ.",
  "anya-e0101n:1139_0": "117.",
  "anya-e0101n:1139_1": "Tassevaṃ karoto paṭibhāganimittaṃ uppajjati.",
  "anya-e0101n:1139_2": "Tatridaṃ nimittadvayassa nānākaraṇaṃ,",
  "anya-e0101n:1139_3": "uggahanimittaṃ virūpaṃ bībhacchaṃ bheravadassanaṃ hutvā upaṭṭhāti.",
  "anya-e0101n:1139_4": "Paṭibhāganimittaṃ pana yāvadatthaṃ bhuñjitvā nipanno thūlaṅgapaccaṅgapuriso viya.",
  "anya-e0101n:1139_5": "Tassa paṭibhāganimittapaṭilābhasamakālameva bahiddhā kāmānaṃ amanasikārā vikkhambhanavasena kāmacchando pahīyati.",
  "anya-e0101n:1139_6": "Anunayappahāneneva cassa lohitappahānena pubbo viya byāpādopi pahīyati.",
  "anya-e0101n:1139_7": "Tathā āraddhavīriyatāya thinamiddhaṃ,",
  "anya-e0101n:1139_8": "avippaṭisārakarasantadhammānuyogavasena uddhaccakukkuccaṃ,",
  "anya-e0101n:1139_9": "adhigatavisesassa paccakkhatāya paṭipattidesake satthari paṭipattiyaṃ paṭipattiphale ca vicikicchā pahīyatīti pañca nīvaraṇāni pahīyanti.",
  "anya-e0101n:1139_10": "Tasmiññeva ca nimitte cetaso abhiniropanalakkhaṇo vitakko,",
  "anya-e0101n:1139_11": "nimittānumajjanakiccaṃ sādhayamāno vicāro,",
  "anya-e0101n:1139_12": "paṭiladdhavisesādhigamapaccayā pīti,",
  "anya-e0101n:1139_13": "pītimanassa passaddhisambhavato passaddhi,",
  "anya-e0101n:1139_14": "tannimittaṃ sukhaṃ,",
  "anya-e0101n:1139_15": "sukhitassa cittasamādhisambhavato sukhanimittā ekaggatā cāti jhānaṅgāni pātubhavanti.",
  "anya-e0101n:1139_16": "Evamassa paṭhamajjhānapaṭibimbabhūtaṃ upacārajjhānampi taṅkhaṇaññeva nibbattati.",
  "anya-e0101n:1139_17": "Ito paraṃ yāva paṭhamajjhānassa appanā ceva vasippatti ca,",
  "anya-e0101n:1139_18": "tāva sabbaṃ pathavīkasiṇe vuttanayeneva veditabbaṃ.",
  "anya-e0101n:1140_0": "Vinīlakādikammaṭṭhānāni",
  "anya-e0101n:1141_0": "118.",
  "anya-e0101n:1141_1": "Ito paresu pana vinīlakādīsupi yaṃ taṃ “uddhumātakaṃ asubhanimittaṃ uggaṇhanto eko adutiyo gacchati upaṭṭhitāya",
  "anya-e0101n:1141_2": "satiyā”tiādinā nayena gamanaṃ ādiṃ katvā lakkhaṇaṃ vuttaṃ,",
  "anya-e0101n:1141_3": "taṃ sabbaṃ “vinīlakaṃ asubhanimittaṃ uggaṇhanto,",
  "anya-e0101n:1141_4": "vipubbakaṃ asubhanimittaṃ uggaṇhanto”ti evaṃ tassa tassa vasena tattha tattha uddhumātakapadamattaṃ parivattetvā",
  "anya-e0101n:1141_5": "vuttanayeneva savinicchayādhippāyaṃ veditabbaṃ.",
  "anya-e0101n:1142_0": "Ayaṃ pana viseso –",
  "anya-e0101n:1142_1": "vinīlake “vinīlakapaṭikkūlaṃ vinīlakapaṭikkūla”nti manasikāro pavattetabbo.",
  "anya-e0101n:1142_2": "Uggahanimittañcettha kabarakabaravaṇṇaṃ hutvā upaṭṭhāti.",
  "anya-e0101n:1142_3": "Paṭibhāganimittaṃ pana ussadavasena upaṭṭhāti.",
  "anya-e0101n:1143_0": "Vipubbake “vipubbakapaṭikkūlaṃ vipubbakapaṭikkūla”nti manasikāro pavattetabbo.",
  "anya-e0101n:1143_1": "Uggahanimittaṃ panettha paggharantamiva upaṭṭhāti.",
  "anya-e0101n:1143_2": "Paṭibhāganimittaṃ niccalaṃ sannisinnaṃ hutvā upaṭṭhāti.",
  "anya-e0101n:1144_0": "Vicchiddakaṃ yuddhamaṇḍale vā corāṭaviyaṃ vā susāne vā yattha rājāno core chindāpenti.",
  "anya-e0101n:1144_1": "Araññe vā pana sīhabyagghehi chinnapurisaṭṭhāne labbhati.",
  "anya-e0101n:1144_2": "Tasmā tathārūpaṃ ṭhānaṃ gantvā sace nānādisāyaṃ patitampi ekāvajjanena āpāthamāgacchati iccetaṃ kusalaṃ.",
  "anya-e0101n:1144_3": "No ce āgacchati,",
  "anya-e0101n:1144_4": "sayaṃ hatthena na parāmasitabbaṃ.",
  "anya-e0101n:1144_5": "Parāmasanto hi vissāsaṃ āpajjati.",
  "anya-e0101n:1144_6": "Tasmā ārāmikena vā samaṇuddesena vā aññena vā kenaci ekaṭṭhāne kāretabbaṃ.",
  "anya-e0101n:1144_7": "Alabhantena kattarayaṭṭhiyā vā daṇḍakena vā ekaṅgulantaraṃ katvā upanāmetabbaṃ.",
  "anya-e0101n:1144_8": "Evaṃ upanāmetvā “vicchiddakapaṭikkūlaṃ vicchiddakapaṭikkūla”nti manasikāro pavattetabbo.",
  "anya-e0101n:1144_9": "Tattha uggahanimittaṃ majjhe chiddaṃ viya upaṭṭhāti.",
  "anya-e0101n:1144_10": "Paṭibhāganimittaṃ pana paripuṇṇaṃ hutvā upaṭṭhāti.",
  "anya-e0101n:1145_0": "Vikkhāyitake vikkhāyitakapaṭikkūlaṃ vikkhāyitakapaṭikkūlanti manasikāro pavattetabbo.",
  "anya-e0101n:1145_1": "Uggahanimittaṃ panettha tahiṃ tahiṃ khāyitasadisameva upaṭṭhāti.",
  "anya-e0101n:1145_2": "Paṭibhāganimittaṃ paripuṇṇaṃva hutvā upaṭṭhāti.",
  "anya-e0101n:1146_0": "Vikkhittakampi vicchiddake vuttanayeneva aṅgulaṅgulantaraṃ kāretvā vā katvā vā “vikkhittakapaṭikkūlaṃ",
  "anya-e0101n:1146_1": "vikkhittakapaṭikkūla”nti manasikāro pavattetabbo.",
  "anya-e0101n:1146_2": "Ettha uggahanimittaṃ pākaṭantaraṃ hutvā upaṭṭhāti.",
  "anya-e0101n:1146_3": "Paṭibhāganimittaṃ pana paripuṇṇaṃva hutvā upaṭṭhāti.",
  "anya-e0101n:1147_0": "Hatavikkhittakampi vicchiddake vuttappakāresuyeva ṭhānesu labbhati.",
  "anya-e0101n:1147_1": "Tasmā tattha gantvā vuttanayeneva aṅgulaṅgulantaraṃ kāretvā vā katvā vā “hatavikkhittakapaṭikkūlaṃ hatavikkhittakapaṭikkūla”nti",
  "anya-e0101n:1147_2": "manasikāro pavattetabbo.",
  "anya-e0101n:1147_3": "Uggahanimittaṃ panettha paññāyamānaṃ pahāramukhaṃ viya hoti.",
  "anya-e0101n:1147_4": "Paṭibhāganimittaṃ paripuṇṇameva hutvā upaṭṭhāti.",
  "anya-e0101n:1148_0": "Lohitakaṃ yuddhamaṇḍalādīsu laddhappahārānaṃ hatthapādādīsu vā chinnesu bhinnagaṇḍapīḷakādīnaṃ vā mukhato paggharamānakāle labbhati.",
  "anya-e0101n:1148_1": "Tasmā taṃ disvā “lohitakapaṭikkūlaṃ lohitakapaṭikkūla”nti manasikāro pavattetabbo.",
  "anya-e0101n:1148_2": "Ettha uggahanimittaṃ vātappahatā viya rattapaṭākā calamānākāraṃ upaṭṭhāti.",
  "anya-e0101n:1148_3": "Paṭibhāganimittaṃ pana sannisinnaṃ hutvā upaṭṭhāti.",
  "anya-e0101n:1149_0": "Puḷavakaṃ dvīhatīhaccayena kuṇapassa navahi vaṇamukhehi kimirāsipaggharaṇakāle hoti.",
  "anya-e0101n:1149_1": "Apica taṃ soṇasiṅgālamanussagomahiṃsahatthiassaajagarādīnaṃ sarīrappamāṇameva hutvā sālibhattarāsi viya tiṭṭhati.",
  "anya-e0101n:1149_2": "Tesu yattha katthaci “puḷavakapaṭikkūlaṃ puḷavakapaṭikkūla”nti manasikāro pavattetabbo.",
  "anya-e0101n:1149_3": "Cūḷapiṇḍapātikatissattherassa hi kāḷadīghavāpiyā anto hatthikuṇape nimittaṃ upaṭṭhāsi.",
  "anya-e0101n:1149_4": "Uggahanimittaṃ panettha calamānaṃ viya upaṭṭhāti.",
  "anya-e0101n:1149_5": "Paṭibhāganimittaṃ sālibhattapiṇḍo viya sannisinnaṃ hutvā upaṭṭhāti.",
  "anya-e0101n:1150_0": "Aṭṭhikaṃ “seyyathāpi passeyya sarīraṃ sivathikāya chaḍḍitaṃ aṭṭhisaṅkhalikaṃ samaṃsalohitaṃ nahārusambandha”ntiādinā nayena nānappakārato vuttaṃ.",
  "anya-e0101n:1150_1": "Tattha yattha taṃ nikkhittaṃ hoti,",
  "anya-e0101n:1150_2": "tattha purimanayeneva gantvā samantā pāsāṇādīnaṃ vasena sanimittaṃ sārammaṇaṃ katvā idaṃ aṭṭhikanti sabhāvabhāvato",
  "anya-e0101n:1150_3": "upalakkhetvā vaṇṇādivasena ekādasahākārehi nimittaṃ uggahetabbaṃ.",
  "anya-e0101n:1151_0": "119.",
  "anya-e0101n:1151_1": "Taṃ pana vaṇṇato setanti olokentassa na upaṭṭhāti,",
  "anya-e0101n:1151_2": "odātakasiṇasambhedo hoti.",
  "anya-e0101n:1151_3": "Tasmā aṭṭhikanti paṭikkūlavaseneva oloketabbaṃ.",
  "anya-e0101n:1151_4": "Liṅganti idha hatthādīnaṃ nāmaṃ.",
  "anya-e0101n:1151_5": "Tasmā hatthapādasīsaurabāhukaṭiūrujaṅghānaṃ vasena liṅgato vavatthapetabbaṃ.",
  "anya-e0101n:1151_6": "Dīgharassavaṭṭacaturassakhuddakamahantavasena pana saṇṭhānato vavatthapetabbaṃ.",
  "anya-e0101n:1151_7": "Disokāsā vuttanayā eva.",
  "anya-e0101n:1151_8": "Tassa tassa aṭṭhino pariyantavasena paricchedato vavatthapetvā yadevettha pākaṭaṃ hutvā upaṭṭhāti,",
  "anya-e0101n:1151_9": "taṃ gahetvā appanā pāpuṇitabbā.",
  "anya-e0101n:1151_10": "Tassa tassa aṭṭhino ninnaṭṭhānathalaṭṭhānavasena pana ninnato ca thalato ca vavatthapetabbaṃ.",
  "anya-e0101n:1151_11": "Padesavasenāpi ahaṃ ninne ṭhito,",
  "anya-e0101n:1151_12": "aṭṭhi thale,",
  "anya-e0101n:1151_13": "ahaṃ thale,",
  "anya-e0101n:1151_14": "aṭṭhi ninnetipi vavatthapetabbaṃ.",
  "anya-e0101n:1151_15": "Dvinnaṃ pana aṭṭhikānaṃ ghaṭitaghaṭitaṭṭhānavasena sandhito vavatthapetabbaṃ.",
  "anya-e0101n:1151_16": "Aṭṭhikānaṃyeva antaravasena vivarato vavatthapetabbaṃ.",
  "anya-e0101n:1151_17": "Sabbattheva pana ñāṇaṃ cāretvā imasmiṃ ṭhāne idamaṭṭhīti samantato vavatthapetabbaṃ.",
  "anya-e0101n:1151_18": "Evampi nimitte anupaṭṭhahante nalāṭaṭṭhimhi cittaṃ saṇṭhapetabbaṃ.",
  "anya-e0101n:1152_0": "120.",
  "anya-e0101n:1152_1": "Yathā cettha,",
  "anya-e0101n:1152_2": "evaṃ idaṃ ekādasavidhena nimittaggahaṇaṃ ito purimesu puḷavakādīsupi yujjamānavasena sallakkhetabbaṃ.",
  "anya-e0101n:1152_3": "Idañca pana kammaṭṭhānaṃ sakalāyapi aṭṭhikasaṅkhalikāya ekasmimpi aṭṭhike sampajjati.",
  "anya-e0101n:1152_4": "Tasmā tesu yatthakatthaci ekādasavidhena nimittaṃ uggahetvā “aṭṭhikapaṭikkūlaṃ aṭṭhikapaṭikkūla”nti manasikāro pavattetabbo.",
  "anya-e0101n:1152_5": "Idha uggahanimittampi paṭibhāganimittampi ekasadisameva hotīti vuttaṃ,",
  "anya-e0101n:1152_6": "taṃ ekasmiṃ aṭṭhike yuttaṃ.",
  "anya-e0101n:1152_7": "Aṭṭhikasaṅkhalikāya pana uggahanimitte paññāyamāne vivaratā.",
  "anya-e0101n:1152_8": "Paṭibhāganimitte paripuṇṇabhāvo yujjati.",
  "anya-e0101n:1152_9": "Ekaṭṭhikepi ca uggahanimittena bībhacchena bhayānakena bhavitabbaṃ.",
  "anya-e0101n:1152_10": "Paṭibhāganimittena pītisomanassajanakena,",
  "anya-e0101n:1152_11": "upacārāvahattā.",
  "anya-e0101n:1153_0": "Imasmiṃ hi okāse yaṃ aṭṭhakathāsu vuttaṃ,",
  "anya-e0101n:1153_1": "taṃ dvāraṃ datvāva vuttaṃ.",
  "anya-e0101n:1153_2": "Tathā hi tattha “catūsu brahmavihāresu dasasu ca asubhesu paṭibhāganimittaṃ natthi.",
  "anya-e0101n:1153_3": "Brahmavihāresu hi sīmasambhedoyeva nimittaṃ.",
  "anya-e0101n:1153_4": "Dasasu ca asubhesu nibbikappaṃ katvā paṭikkūlabhāveyeva diṭṭhe nimittaṃ nāma hotī”ti vatvāpi puna anantarameva",
  "anya-e0101n:1153_5": "“duvidhaṃ idha nimittaṃ uggahanimittaṃ paṭibhāganimittaṃ.",
  "anya-e0101n:1153_6": "Uggahanimittaṃ virūpaṃ bībhacchaṃ bhayānakaṃ hutvā upaṭṭhātī”tiādi vuttaṃ.",
  "anya-e0101n:1153_7": "Tasmā yaṃ vicāretvā avocumha,",
  "anya-e0101n:1153_8": "idamevettha yuttaṃ.",
  "anya-e0101n:1154_0": "Apica mahātissattherassa dantaṭṭhikamattāvalokanena sakalitthisarīrassa aṭṭhisaṅghātabhāvena upaṭṭhānādīni cettha nidassanānīti.",
  "anya-e0101n:1155_0": "Iti asubhāni subhaguṇo, dasasatalocanena thutakitti;",
  "anya-e0101n:1156_0": "Yāni avoca dasabalo, ekekajjhānahetunīti.",
  "anya-e0101n:1157_0": "Evaṃ tāni ca tesañca, bhāvanānayamimaṃ viditvāna;",
  "anya-e0101n:1158_0": "Tesveva ayaṃ bhiyyo, pakiṇṇakakathāpi viññeyyā.",
  "anya-e0101n:1159_0": "Pakiṇṇakakathā",
  "anya-e0101n:1160_0": "121.",
  "anya-e0101n:1160_1": "Etesu hi yattha katthaci adhigatajjhāno suvikkhambhitarāgattā vītarāgo viya nilloluppacāro hoti.",
  "anya-e0101n:1160_2": "Evaṃ santepi yvāyaṃ asubhappabhedo vutto,",
  "anya-e0101n:1160_3": "so sarīrasabhāvappattivasena ca rāgacaritabhedavasena cāti veditabbo.",
  "anya-e0101n:1160_4": "Chavasarīraṃ hi paṭikkūlabhāvaṃ āpajjamānaṃ uddhumātakasabhāvappattaṃ vā siyā,",
  "anya-e0101n:1160_5": "vinīlakādīnaṃ vā aññatarasabhāvappattaṃ.",
  "anya-e0101n:1160_6": "Iti yādisaṃ yādisaṃ sakkā hoti laddhuṃ,",
  "anya-e0101n:1160_7": "tādise tādise uddhumātakapaṭikkūlaṃ vinīlakapaṭikkūlanti evaṃ nimittaṃ gaṇhitabbamevāti sarīrasabhāvappattivasena",
  "anya-e0101n:1160_8": "dasadhā asubhappabhedo vuttoti veditabbo.",
  "anya-e0101n:1161_0": "Visesato cettha uddhumātakaṃ sarīrasaṇṭhānavipattippakāsanato saṇṭhānarāgino sappāyaṃ.",
  "anya-e0101n:1161_1": "Vinīlakaṃ chavirāgavipattippakāsanato sarīravaṇṇarāgino sappāyaṃ.",
  "anya-e0101n:1161_2": "Vipubbakaṃ kāyavaṇapaṭibaddhassa duggandhabhāvassa pakāsanato mālāgandhādivasena samuṭṭhāpitasarīragandharāgino sappāyaṃ.",
  "anya-e0101n:1161_3": "Vicchiddakaṃ antosusirabhāvappakāsanato sarīre ghanabhāvarāgino sappāyaṃ.",
  "anya-e0101n:1161_4": "Vikkhāyitakaṃ maṃsupacayasampattivināsappakāsanato thanādīsu sarīrappadesesu maṃsupacayarāgino sappāyaṃ.",
  "anya-e0101n:1161_5": "Vikkhittakaṃ aṅgapaccaṅgānaṃ vikkhepappakāsanato aṅgapaccaṅgalīlārāgino sappāyaṃ.",
  "anya-e0101n:1161_6": "Hatavikkhittakaṃ sarīrasaṅghātabhedavikārappakāsanato sarīrasaṅghātasampattirāgino sappāyaṃ.",
  "anya-e0101n:1161_7": "Lohitakaṃ lohitamakkhitapaṭikkūlabhāvappakāsanato alaṅkārajanitasobharāgino sappāyaṃ.",
  "anya-e0101n:1161_8": "Puḷavakaṃ kāyassa anekakimikulasādhāraṇabhāvappakāsanato kāye mamattarāgino sappāyaṃ.",
  "anya-e0101n:1161_9": "Aṭṭhikaṃ sarīraṭṭhīnaṃ paṭikkūlabhāvappakāsanato dantasampattirāgino sappāyanti evaṃ rāgacaritabhedavasenāpi dasadhā asubhappabhedo vuttoti veditabbo.",
  "anya-e0101n:1162_0": "Yasmā pana dasavidhepi etasmiṃ asubhe seyyathāpi nāma aparisaṇṭhitajalāya sīghasotāya nadiyā arittabaleneva nāvā tiṭṭhati,",
  "anya-e0101n:1162_1": "vinā arittena na sakkā ṭhapetuṃ,",
  "anya-e0101n:1162_2": "evameva dubbalattā ārammaṇassa vitakkabaleneva cittaṃ ekaggaṃ hutvā tiṭṭhati,",
  "anya-e0101n:1162_3": "vinā vitakkena na sakkā ṭhapetuṃ,",
  "anya-e0101n:1162_4": "tasmā paṭhamajjhānamevettha hoti,",
  "anya-e0101n:1162_5": "na dutiyādīni.",
  "anya-e0101n:1163_0": "Paṭikkūlepi ca etasmiṃ ārammaṇe “addhā imāya paṭipadāya jarāmaraṇamhā parimuccissāmī”ti evamānisaṃsadassāvitāya",
  "anya-e0101n:1163_1": "ceva nīvaraṇasantāpappahānena ca pītisomanassaṃ uppajjati,",
  "anya-e0101n:1163_2": "“bahuṃ dāni vetanaṃ labhissāmī”ti ānisaṃsadassāvino pupphachaḍḍakassa gūtharāsimhi viya,",
  "anya-e0101n:1163_3": "ussannabyādhidukkhassa rogino vamanavirecanappavattiyaṃ viya ca.",
  "anya-e0101n:1164_0": "122.",
  "anya-e0101n:1164_1": "Dasavidhampi cetaṃ asubhaṃ lakkhaṇato ekameva hoti.",
  "anya-e0101n:1164_2": "Dasavidhassāpi hetassa asuciduggandhajegucchapaṭikkūlabhāvo eva lakkhaṇaṃ.",
  "anya-e0101n:1164_3": "Tadetaṃ iminā lakkhaṇena na kevalaṃ matasarīre,",
  "anya-e0101n:1164_4": "dantaṭṭhikadassāvino pana cetiyapabbatavāsino mahātissattherassa viya,",
  "anya-e0101n:1164_5": "hatthikkhandhagataṃ rājānaṃ olokentassa saṅgharakkhitattherūpaṭṭhākasāmaṇerassa viya ca jīvamānakasarīrepi upaṭṭhāti.",
  "anya-e0101n:1164_6": "Yatheva hi matasarīraṃ,",
  "anya-e0101n:1164_7": "evaṃ jīvamānakampi asubhameva.",
  "anya-e0101n:1164_8": "Asubhalakkhaṇaṃ panettha āgantukena alaṅkārena paṭicchannattā na paññāyati.",
  "anya-e0101n:1164_9": "Pakatiyā pana idaṃ sarīraṃ nāma atirekatisataaṭṭhikasamussayaṃ asītisatasandhisaṅghaṭitaṃ navanhārusatanibandhanaṃ",
  "anya-e0101n:1164_10": "navamaṃsapesisatānulittaṃ allacammapariyonaddhaṃ chaviyā paṭicchannaṃ chiddāvachiddaṃ medakathālikā viya",
  "anya-e0101n:1164_11": "niccuggharitapaggharitaṃ kimisaṅghanisevitaṃ rogānaṃ āyatanaṃ dukkhadhammānaṃ vatthu paribhinnapurāṇagaṇḍo",
  "anya-e0101n:1164_12": "viya navahi vaṇamukhehi satatavissandanaṃ.",
  "anya-e0101n:1164_13": "Yassa ubhohi akkhīhi akkhigūthako paggharati,",
  "anya-e0101n:1164_14": "kaṇṇabilehi kaṇṇagūthako,",
  "anya-e0101n:1164_15": "nāsāpuṭehi siṅghāṇikā,",
  "anya-e0101n:1164_16": "mukhato āhārapittasemharudhirāni,",
  "anya-e0101n:1164_17": "adhodvārehi uccārapassāvā,",
  "anya-e0101n:1164_18": "navanavutiyā lomakūpasahassehi asucisedayūso paggharati.",
  "anya-e0101n:1164_19": "Nīlamakkhikādayo samparivārenti.",
  "anya-e0101n:1164_20": "Yaṃ dantakaṭṭhamukhadhovanasīsamakkhananahānanivāsanapārupanādīhi appaṭijaggitvā yathājātova pharusavippakiṇṇakeso",
  "anya-e0101n:1164_21": "hutvā gāmena gāmaṃ vicaranto rājāpi pupphachaḍḍakacaṇḍālādīsu aññataropi samasarīrapaṭikkūlatāya nibbiseso hoti,",
  "anya-e0101n:1164_22": "evaṃ asuciduggandhajegucchapaṭikkūlatāya rañño vā caṇḍālassa vā sarīre vemattaṃ nāma natthi.",
  "anya-e0101n:1164_23": "Dantakaṭṭhamukhadhovanādīhi panettha dantamalādīni pamajjitvā nānāvatthehi hirikopīnaṃ paṭicchādetvā",
  "anya-e0101n:1164_24": "nānāvaṇṇena surabhivilepanena vilimpitvā pupphābharaṇādīhi alaṅkaritvā “ahaṃ mama”nti gahetabbākārappattaṃ karonti.",
  "anya-e0101n:1164_25": "Tato iminā āgantukena alaṅkārena paṭicchannattā tadassa yāthāvasarasaṃ asubhalakkhaṇaṃ asañjānantā purisā itthīsu,",
  "anya-e0101n:1164_26": "itthiyo ca purisesu ratiṃ karonti.",
  "anya-e0101n:1164_27": "Paramatthato panettha rajjitabbakayuttaṭṭhānaṃ nāma aṇumattampi natthi.",
  "anya-e0101n:1164_28": "Tathā hi kesalomanakhadantakheḷasiṅghāṇikauccārapassāvādīsu ekakoṭṭhāsampi sarīrato bahi patitaṃ sattā hatthena chupitumpi na icchanti,",
  "anya-e0101n:1164_29": "aṭṭīyanti harāyanti jigucchanti.",
  "anya-e0101n:1164_30": "Yaṃ yaṃ panettha avasesaṃ hoti,",
  "anya-e0101n:1164_31": "taṃ taṃ evaṃ paṭikkūlampi samānaṃ avijjandhakārapariyonaddhā attasineharāgarattā “iṭṭhaṃ kantaṃ niccaṃ sukhaṃ attā”ti gaṇhanti.",
  "anya-e0101n:1164_32": "Te evaṃ gaṇhantā aṭaviyaṃ kiṃsukarukkhaṃ disvā rukkhato apatitapupphaṃ “ayaṃ maṃsapesī”ti vihaññamānena jarasiṅgālena samānataṃ āpajjanti. Tasmā –",
  "anya-e0101n:1165_0": "Yathāpi pupphitaṃ disvā, siṅgālo kiṃsukaṃ vane;",
  "anya-e0101n:1166_0": "Maṃsarukkho mayā laddho, iti gantvāna vegasā.",
  "anya-e0101n:1167_0": "Patitaṃ patitaṃ pupphaṃ, ḍaṃsitvā atilolupo;",
  "anya-e0101n:1168_0": "Nayidaṃ maṃsaṃ aduṃ maṃsaṃ, yaṃ rukkhasminti gaṇhati.",
  "anya-e0101n:1169_0": "Koṭṭhāsaṃ patitaṃyeva, asubhanti tathā budho;",
  "anya-e0101n:1170_0": "Aggahetvāna gaṇheyya, sarīraṭṭhampi naṃ tathā.",
  "anya-e0101n:1171_0": "Imañhi subhato kāyaṃ, gahetvā tattha mucchitā;",
  "anya-e0101n:1172_0": "Bālā karontā pāpāni, dukkhā na parimuccare.",
  "anya-e0101n:1173_0": "Tasmā passeyya medhāvī, jīvato vā matassa vā;",
  "anya-e0101n:1174_0": "Sabhāvaṃ pūtikāyassa, subhabhāvena vajjitaṃ.",
  "anya-e0101n:1175_0": "Vuttañhetaṃ –",
  "anya-e0101n:1176_0": "Duggandho asuci kāyo, kuṇapo ukkarūpamo;",
  "anya-e0101n:1177_0": "Nindito cakkhubhūtehi, kāyo bālābhinandito.",
  "anya-e0101n:1178_0": "Allacammapaṭicchanno, navadvāro mahāvaṇo;",
  "anya-e0101n:1179_0": "Samantato paggharati, asuci pūtigandhiyo.",
  "anya-e0101n:1180_0": "Sace imassa kāyassa, anto bāhirako siyā;",
  "anya-e0101n:1181_0": "Daṇḍaṃ nūna gahetvāna, kāke soṇe nivārayeti.",
  "anya-e0101n:1182_0": "Tasmā dabbajātikena bhikkhunā jīvamānasarīraṃ vā hotu",
  "anya-e0101n:1183_0": "Matasarīraṃ vā yattha yattha asubhākāro paññāyati,",
  "anya-e0101n:1183_1": "tattha tattheva nimittaṃ gahetvā kammaṭṭhānaṃ appanaṃ pāpetabbanti.",
  "anya-e0101n:1184_0": "Iti sādhujanapāmojjatthāya kate visuddhimagge",
  "anya-e0101n:1185_0": "Samādhibhāvanādhikāre",
  "anya-e0101n:1186_0": "Asubhakammaṭṭhānaniddeso nāma",
  "anya-e0101n:1187_0": "Chaṭṭho paricchedo.",
  "anya-e0101n:1188_0": "7. Chaanussatiniddeso",
  "anya-e0101n:1189_0": "1. Buddhānussatikathā",
  "anya-e0101n:1190_0": "123.",
  "anya-e0101n:1190_1": "Asubhānantaraṃ uddiṭṭhāsu pana dasasu anussatīsu punappunaṃ uppajjanato satiyeva anussati,",
  "anya-e0101n:1190_2": "pavattitabbaṭṭhānamhiyeva vā pavattattā saddhāpabbajitassa kulaputtassa anurūpā satītipi anussati,",
  "anya-e0101n:1190_3": "buddhaṃ ārabbha uppannā anussati buddhānussati,",
  "anya-e0101n:1190_4": "buddhaguṇārammaṇāya satiyā etamadhivacanaṃ.",
  "anya-e0101n:1190_5": "Dhammaṃ ārabbha uppannā anussati dhammānussati,",
  "anya-e0101n:1190_6": "svākkhātatādidhammaguṇārammaṇāya satiyā etamadhivacanaṃ.",
  "anya-e0101n:1190_7": "Saṅghaṃ ārabbha uppannā anussati saṅghānussati,",
  "anya-e0101n:1190_8": "suppaṭipannatādisaṅghaguṇārammaṇāya satiyā etamadhivacanaṃ.",
  "anya-e0101n:1190_9": "Sīlaṃ ārabbha uppannā anussati sīlānussati,",
  "anya-e0101n:1190_10": "akhaṇḍatādisīlaguṇārammaṇāya satiyā etamadhivacanaṃ.",
  "anya-e0101n:1190_11": "Cāgaṃ ārabbha uppannā anussati cāgānussati,",
  "anya-e0101n:1190_12": "muttacāgatādicāgaguṇārammaṇāya satiyā etamadhivacanaṃ.",
  "anya-e0101n:1190_13": "Devatā ārabbha uppannā anussati devatānussati,",
  "anya-e0101n:1190_14": "devatā sakkhiṭṭhāne ṭhapetvā attano saddhādiguṇārammaṇāya satiyā etamadhivacanaṃ.",
  "anya-e0101n:1190_15": "Maraṇaṃ ārabbha uppannā anussati maraṇānussati,",
  "anya-e0101n:1190_16": "jīvitindriyupacchedārammaṇāya satiyā etamadhivacanaṃ.",
  "anya-e0101n:1190_17": "Kesādibhedaṃ rūpakāyaṃ gatā,",
  "anya-e0101n:1190_18": "kāye vā gatāti kāyagatā,",
  "anya-e0101n:1190_19": "kāyagatā ca sā sati cāti kāyagatasatīti vattabbe rassaṃ akatvā kāyagatāsatīti vuttā,",
  "anya-e0101n:1190_20": "kesādikāyakoṭṭhāsanimittārammaṇāya satiyā etamadhivacanaṃ.",
  "anya-e0101n:1190_21": "Ānāpāne ārabbha uppannā sati ānāpānassati,",
  "anya-e0101n:1190_22": "assāsapassāsanimittārammaṇāya satiyā etamadhivacanaṃ.",
  "anya-e0101n:1190_23": "Upasamaṃ ārabbha uppannā anussati upasamānussati,",
  "anya-e0101n:1190_24": "sabbadukkhūpasamārammaṇāya satiyā etamadhivacanaṃ.",
  "anya-e0101n:1191_0": "124.",
  "anya-e0101n:1191_1": "Iti imāsu dasasu anussatīsu buddhānussatiṃ tāva bhāvetukāmena aveccappasādasamannāgatena yoginā patirūpasenāsane",
  "anya-e0101n:1191_2": "rahogatena paṭisallīnena “itipi so bhagavā arahaṃ sammāsambuddho vijjācaraṇasampanno sugato lokavidū",
  "anya-e0101n:1191_3": "anuttaro purisadammasārathi satthā devamanussānaṃ buddho bhagavā”ti evaṃ buddhassa bhagavato guṇā anussaritabbā.",
  "anya-e0101n:1192_0": "Tatrāyaṃ anussaraṇanayo –",
  "anya-e0101n:1192_1": "so bhagavā itipi arahaṃ,",
  "anya-e0101n:1192_2": "itipi sammāsambuddho…pe…",
  "anya-e0101n:1192_3": "itipi bhagavāti anussarati.",
  "anya-e0101n:1192_4": "Iminā ca iminā ca kāraṇenāti vuttaṃ hoti.",
  "anya-e0101n:1193_0": "125.",
  "anya-e0101n:1193_1": "Tattha ārakattā arīnaṃ arānañca hatattā paccayādīnaṃ arahattā pāpakaraṇe rahābhāvāti imehi tāva kāraṇehi so bhagavā arahanti anussarati.",
  "anya-e0101n:1193_2": "Ārakā hi so sabbakilesehi suvidūravidūre ṭhito maggena savāsanānaṃ kilesānaṃ viddhaṃsitattāti ārakattā arahaṃ.",
  "anya-e0101n:1194_0": "So tato ārakā nāma, yassa yenāsamaṅgitā;",
  "anya-e0101n:1195_0": "Asamaṅgī ca dosehi, nātho tenārahaṃ matoti.",
  "anya-e0101n:1196_0": "126. Te cānena kilesārayo maggena hatāti arīnaṃ hatattāpi arahaṃ.",
  "anya-e0101n:1197_0": "Yasmā rāgādisaṅkhātā, sabbepi arayo hatā;",
  "anya-e0101n:1198_0": "Paññāsatthena nāthena, tasmāpi arahaṃ matoti.",
  "anya-e0101n:1199_0": "127.",
  "anya-e0101n:1199_1": "Yañcetaṃ avijjābhavataṇhāmayanābhi puññādiabhisaṅkhārāraṃ jarāmaraṇanemi āsavasamudayamayena akkhena",
  "anya-e0101n:1199_2": "vijjhitvā tibhavarathe samāyojitaṃ anādikālappavattaṃ saṃsāracakkaṃ,",
  "anya-e0101n:1199_3": "tassānena bodhimaṇḍe vīriyapādehi sīlapathaviyaṃ patiṭṭhāya saddhāhatthena kammakkhayakaraṃ ñāṇapharasuṃ",
  "anya-e0101n:1199_4": "gahetvā sabbe arā hatāti arānaṃ hatattāpi arahaṃ.",
  "anya-e0101n:1200_0": "128.",
  "anya-e0101n:1200_1": "Atha vā saṃsāracakkanti anamataggaṃ saṃsāravaṭṭaṃ vuccati.",
  "anya-e0101n:1200_2": "Tassa ca avijjā nābhi, mūlattā.",
  "anya-e0101n:1200_3": "Jarāmaraṇaṃ nemi,",
  "anya-e0101n:1200_4": "pariyosānattā.",
  "anya-e0101n:1200_5": "Sesā dasa dhammā arā,",
  "anya-e0101n:1200_6": "avijjāmūlakattā jarāmaraṇapariyantattā ca,",
  "anya-e0101n:1200_7": "tattha dukkhādīsu aññāṇaṃ avijjā.",
  "anya-e0101n:1200_8": "Kāmabhave ca avijjā kāmabhave saṅkhārānaṃ paccayo hoti,",
  "anya-e0101n:1200_9": "rūpabhave avijjā rūpabhave saṅkhārānaṃ paccayo hoti,",
  "anya-e0101n:1200_10": "arūpabhave avijjā arūpabhave saṅkhārānaṃ paccayo hoti.",
  "anya-e0101n:1200_11": "Kāmabhave saṅkhārā kāmabhave paṭisandhiviññāṇassa paccayā honti,",
  "anya-e0101n:1200_12": "esa nayo itaresu.",
  "anya-e0101n:1200_13": "Kāmabhave paṭisandhiviññāṇaṃ kāmabhave nāmarūpassa paccayo hoti,",
  "anya-e0101n:1200_14": "tathā rūpabhave.",
  "anya-e0101n:1200_15": "Arūpabhave nāmasseva paccayo hoti.",
  "anya-e0101n:1200_16": "Kāmabhave nāmarūpaṃ kāmabhave saḷāyatanassa paccayo hoti,",
  "anya-e0101n:1200_17": "rūpabhave nāmarūpaṃ rūpabhave tiṇṇaṃ āyatanānaṃ paccayo hoti,",
  "anya-e0101n:1200_18": "arūpabhave nāmaṃ arūpabhave ekassa āyatanassa paccayo hoti.",
  "anya-e0101n:1200_19": "Kāmabhave saḷāyatanaṃ kāmabhave chabbidhassa phassassa paccayo hoti,",
  "anya-e0101n:1200_20": "rūpabhave tīṇi āyatanāni rūpabhave tiṇṇaṃ phassānaṃ paccayā honti,",
  "anya-e0101n:1200_21": "arūpabhave ekaṃ āyatanaṃ arūpabhave ekassa phassassa paccayo hoti.",
  "anya-e0101n:1200_22": "Kāmabhave cha phassā kāmabhave channaṃ vedanānaṃ paccayā honti,",
  "anya-e0101n:1200_23": "rūpabhave tayo phassā tattheva tissannaṃ,",
  "anya-e0101n:1200_24": "arūpabhave eko tattheva ekissā vedanāya paccayo hoti.",
  "anya-e0101n:1200_25": "Kāmabhave cha vedanā kāmabhave channaṃ taṇhākāyānaṃ paccayā honti,",
  "anya-e0101n:1200_26": "rūpabhave tisso tattheva tiṇṇaṃ,",
  "anya-e0101n:1200_27": "arūpabhave ekā vedanā arūpabhave ekassa taṇhākāyassa paccayo hoti.",
  "anya-e0101n:1200_28": "Tattha tattha sā sā taṇhā tassa tassa upādānassa,",
  "anya-e0101n:1200_29": "upādānādayo bhavādīnaṃ.",
  "anya-e0101n:1201_0": "Kathaṃ?",
  "anya-e0101n:1201_1": "Idhekacco kāme paribhuñjissāmīti kāmupādānapaccayā kāyena duccaritaṃ carati,",
  "anya-e0101n:1201_2": "vācāya duccaritaṃ carati,",
  "anya-e0101n:1201_3": "manasā duccaritaṃ carati,",
  "anya-e0101n:1201_4": "duccaritapāripūriyā apāye upapajjati.",
  "anya-e0101n:1201_5": "Tatthassa upapattihetubhūtaṃ kammaṃ kammabhavo,",
  "anya-e0101n:1201_6": "kammanibbattā khandhā upapattibhavo,",
  "anya-e0101n:1201_7": "khandhānaṃ nibbatti jāti,",
  "anya-e0101n:1201_8": "paripāko jarā,",
  "anya-e0101n:1201_9": "bhedo maraṇaṃ.",
  "anya-e0101n:1202_0": "Aparo saggasampattiṃ anubhavissāmīti tatheva sucaritaṃ carati,",
  "anya-e0101n:1202_1": "sucaritapāripūriyā sagge upapajjati.",
  "anya-e0101n:1202_2": "Tatthassa upapattihetubhūtaṃ kammaṃ kammabhavoti so eva nayo.",
  "anya-e0101n:1203_0": "Aparo pana brahmalokasampattiṃ anubhavissāmīti kāmupādānapaccayāeva mettaṃ bhāveti, karuṇaṃ, muditaṃ,",
  "anya-e0101n:1203_1": "upekkhaṃ bhāveti,",
  "anya-e0101n:1203_2": "bhāvanāpāripūriyā brahmaloke nibbattati.",
  "anya-e0101n:1203_3": "Tatthassa nibbattihetubhūtaṃ kammaṃ kammabhavoti so eva nayo.",
  "anya-e0101n:1204_0": "Aparo arūpabhave sampattiṃ anubhavissāmīti tatheva ākāsānañcāyatanādisamāpattiyo bhāveti,",
  "anya-e0101n:1204_1": "bhāvanāpāripūriyā tattha tattha nibbattati.",
  "anya-e0101n:1204_2": "Tatthassa nibbattihetubhūtaṃ kammaṃ kammabhavo,",
  "anya-e0101n:1204_3": "kammanibbattā khandhā upapattibhavo,",
  "anya-e0101n:1204_4": "khandhānaṃ nibbatti jāti,",
  "anya-e0101n:1204_5": "paripāko jarā,",
  "anya-e0101n:1204_6": "bhedo maraṇanti.",
  "anya-e0101n:1204_7": "Esa nayo sesupādānamūlikāsupi yojanāsu.",
  "anya-e0101n:1205_0": "Evaṃ ayaṃ avijjā hetu,",
  "anya-e0101n:1205_1": "saṅkhārā hetusamuppannā,",
  "anya-e0101n:1205_2": "ubhopete hetusamuppannāti paccayapariggahe paññā dhammaṭṭhitiñāṇaṃ.",
  "anya-e0101n:1205_3": "Atītampi addhānaṃ anāgatampi addhānaṃ avijjā hetu,",
  "anya-e0101n:1205_4": "saṅkhārā hetusamuppannā,",
  "anya-e0101n:1205_5": "ubhopete hetusamuppannāti paccayapariggahe paññā dhammaṭṭhitiñāṇanti eteneva nayena sabbapadāni vitthāretabbāni.",
  "anya-e0101n:1206_0": "Tattha avijjāsaṅkhārā eko saṅkhepo,",
  "anya-e0101n:1206_1": "viññāṇanāmarūpasaḷāyatanaphassavedanā eko,",
  "anya-e0101n:1206_2": "taṇhupādānabhavā eko,",
  "anya-e0101n:1206_3": "jātijarāmaraṇaṃ eko.",
  "anya-e0101n:1206_4": "Purimasaṅkhepo cettha atīto addhā,",
  "anya-e0101n:1206_5": "dve majjhimā paccuppanno,",
  "anya-e0101n:1206_6": "jātijarāmaraṇaṃ anāgato.",
  "anya-e0101n:1206_7": "Avijjāsaṅkhāraggahaṇena cettha taṇhupādānabhavā gahitāva hontīti ime pañca dhammā atīte kammavaṭṭaṃ,",
  "anya-e0101n:1206_8": "viññāṇādayo pañca etarahi vipākavaṭṭaṃ,",
  "anya-e0101n:1206_9": "taṇhupādānabhavaggahaṇena avijjāsaṅkhārā gahitāva hontīti ime pañca dhammā etarahi kammavaṭṭaṃ,",
  "anya-e0101n:1206_10": "jātijarāmaraṇāpadesena viññāṇādīnaṃ niddiṭṭhattā ime pañca dhammā āyatiṃ vipākavaṭṭaṃ.",
  "anya-e0101n:1206_11": "Te ākārato vīsatividhā honti.",
  "anya-e0101n:1206_12": "Saṅkhāraviññāṇānañcettha antarā eko sandhi,",
  "anya-e0101n:1206_13": "vedanātaṇhānamantarā eko,",
  "anya-e0101n:1206_14": "bhavajātīnamantarā ekoti,",
  "anya-e0101n:1206_15": "iti bhagavā etaṃ catusaṅkhepaṃ tiyaddhaṃ vīsatākāraṃ tisandhiṃ paṭiccasamuppādaṃ sabbākārato jānāti passati aññāti paṭivijjhati.",
  "anya-e0101n:1206_16": "Taṃ ñātaṭṭhena ñāṇaṃ,",
  "anya-e0101n:1206_17": "pajānanaṭṭhena paññā,",
  "anya-e0101n:1206_18": "tena vuccati paccayapariggahe paññā dhammaṭṭhitiñāṇanti.",
  "anya-e0101n:1206_19": "Iminā dhammaṭṭhitiñāṇena bhagavā te dhamme yathābhūtaṃ ñatvā tesu nibbindanto virajjanto vimuccanto vuttappakārassa",
  "anya-e0101n:1206_20": "imassa saṃsāracakkassa are hani vihani viddhaṃsesi.",
  "anya-e0101n:1206_21": "Evampi arānaṃ hatattā arahaṃ.",
  "anya-e0101n:1207_0": "Arā saṃsāracakkassa, hatā ñāṇāsinā yato;",
  "anya-e0101n:1208_0": "Lokanāthena tenesa, arahanti pavuccati.",
  "anya-e0101n:1209_0": "129.",
  "anya-e0101n:1209_1": "Aggadakkhiṇeyyattā ca cīvarādipaccaye arahati pūjāvisesañca.",
  "anya-e0101n:1209_2": "Teneva ca uppanne tathāgate yekeci mahesakkhā devamanussā,",
  "anya-e0101n:1209_3": "na te aññattha pūjaṃ karonti.",
  "anya-e0101n:1209_4": "Tathā hi brahmā sahampati sinerumattena ratanadāmena tathāgataṃ pūjesi.",
  "anya-e0101n:1209_5": "Yathābalañca aññe devā manussā ca bimbisārakosalarājādayo.",
  "anya-e0101n:1209_6": "Parinibbutampi ca bhagavantaṃ uddissa channavutikoṭidhanaṃ vissajjetvā asokamahārājā sakalajambudīpe caturāsītivihārasahassāni patiṭṭhāpesi.",
  "anya-e0101n:1209_7": "Ko pana vādo aññesaṃ pūjāvisesānanti paccayādīnaṃ arahattāpi arahaṃ.",
  "anya-e0101n:1210_0": "Pūjāvisesaṃ saha paccayehi,",
  "anya-e0101n:1211_0": "Yasmā ayaṃ arahati lokanātho;",
  "anya-e0101n:1212_0": "Atthānurūpaṃ arahanti loke,",
  "anya-e0101n:1213_0": "Tasmā jino arahati nāmametaṃ.",
  "anya-e0101n:1214_0": "130.",
  "anya-e0101n:1214_1": "Yathā ca loke yekeci paṇḍitamānino bālā asilokabhayena raho pāpaṃ karonti,",
  "anya-e0101n:1214_2": "evamesa na kadāci karotīti pāpakaraṇe rahābhāvatopi arahaṃ.",
  "anya-e0101n:1215_0": "Yasmā natthi raho nāma, pāpakammesu tādino;",
  "anya-e0101n:1216_0": "Rahābhāvena tenesa, arahaṃ iti vissuto.",
  "anya-e0101n:1217_0": "Evaṃ sabbathāpi –",
  "anya-e0101n:1218_0": "Ārakattā hatattā ca, kilesārīna so muni;",
  "anya-e0101n:1219_0": "Hatasaṃsāracakkāro, paccayādīna cāraho;",
  "anya-e0101n:1220_0": "Na raho karoti pāpāni, arahaṃ tena vuccatīti.",
  "anya-e0101n:1221_0": "131.",
  "anya-e0101n:1221_1": "Sammā sāmañca sabbadhammānaṃ buddhattā pana sammāsambuddho.",
  "anya-e0101n:1221_2": "Tathāhi esa sabbadhamme sammā sāmañca buddho,",
  "anya-e0101n:1221_3": "abhiññeyye dhamme abhiññeyyato buddho,",
  "anya-e0101n:1221_4": "pariññeyye dhamme pariññeyyato,",
  "anya-e0101n:1221_5": "pahātabbe dhamme pahātabbato,",
  "anya-e0101n:1221_6": "sacchikātabbe dhamme sacchikātabbato,",
  "anya-e0101n:1221_7": "bhāvetabbe dhamme bhāvetabbato.",
  "anya-e0101n:1221_8": "Teneva cāha –",
  "anya-e0101n:1222_0": "Abhiññeyyaṃ abhiññātaṃ, bhāvetabbañca bhāvitaṃ;",
  "anya-e0101n:1223_0": "Pahātabbaṃ pahīnaṃ me, tasmā buddhosmi brāhmaṇāti. ;",
  "anya-e0101n:1224_0": "132.",
  "anya-e0101n:1224_1": "Apica cakkhuṃ dukkhasaccaṃ,",
  "anya-e0101n:1224_2": "tassa mūlakāraṇabhāvena samuṭṭhāpikā purimataṇhā samudayasaccaṃ,",
  "anya-e0101n:1224_3": "ubhinnaṃ appavatti nirodhasaccaṃ,",
  "anya-e0101n:1224_4": "nirodhapajānanā paṭipadā maggasaccanti evaṃ ekekapaduddhārenāpi sabbadhamme sammā sāmañca buddho,",
  "anya-e0101n:1224_5": "esa nayo sotaghānajivhākāyamanesu.",
  "anya-e0101n:1224_6": "Eteneva nayena rūpādīni cha āyatanāni,",
  "anya-e0101n:1224_7": "cakkhuviññāṇādayo chaviññāṇakāyā,",
  "anya-e0101n:1224_8": "cakkhusamphassādayo cha phassā,",
  "anya-e0101n:1224_9": "cakkhusamphassajādayo cha vedanā,",
  "anya-e0101n:1224_10": "rūpasaññādayo cha saññā,",
  "anya-e0101n:1224_11": "rūpasañcetanādayo cha cetanā,",
  "anya-e0101n:1224_12": "rūpataṇhādayo cha taṇhākāyā,",
  "anya-e0101n:1224_13": "rūpavitakkādayo cha vitakkā,",
  "anya-e0101n:1224_14": "rūpavicārādayo cha vicārā,",
  "anya-e0101n:1224_15": "rūpakkhandhādayo pañcakkhandhā,",
  "anya-e0101n:1224_16": "dasa kasiṇāni,",
  "anya-e0101n:1224_17": "dasa anussatiyo,",
  "anya-e0101n:1224_18": "uddhumātakasaññādivasena dasa saññā,",
  "anya-e0101n:1224_19": "kesādayo dvattiṃsākārā,",
  "anya-e0101n:1224_20": "dvādasāyatanāni,",
  "anya-e0101n:1224_21": "aṭṭhārasa dhātuyo,",
  "anya-e0101n:1224_22": "kāmabhavādayo nava bhavā,",
  "anya-e0101n:1224_23": "paṭhamādīni cattāri jhānāni,",
  "anya-e0101n:1224_24": "mettābhāvanādayo catasso appamaññā,",
  "anya-e0101n:1224_25": "catasso arūpasamāpattiyo,",
  "anya-e0101n:1224_26": "paṭilomato jarāmaraṇādīni,",
  "anya-e0101n:1224_27": "anulomato avijjādīni paṭiccasamuppādaṅgāni ca yojetabbāni.",
  "anya-e0101n:1225_0": "Tatrāyaṃ ekapadayojanā,",
  "anya-e0101n:1225_1": "jarāmaraṇaṃ dukkhasaccaṃ,",
  "anya-e0101n:1225_2": "jāti samudayasaccaṃ,",
  "anya-e0101n:1225_3": "ubhinnampi nissaraṇaṃ nirodhasaccaṃ,",
  "anya-e0101n:1225_4": "nirodhapajānanā paṭipadā maggasaccanti evamekekapaduddhārena sabbadhamme sammā sāmañca buddho anubuddho paṭibuddho.",
  "anya-e0101n:1225_5": "Tena vuttaṃ –",
  "anya-e0101n:1225_6": "“sammā sāmañca sabbadhammānaṃ buddhattā pana sammāsambuddho”ti.",
  "anya-e0101n:1226_0": "133.",
  "anya-e0101n:1226_1": "Vijjāhi pana caraṇena ca sampannattā vijjācaraṇasampanno.",
  "anya-e0101n:1226_2": "Tattha vijjāti tissopi vijjā aṭṭhapi vijjā.",
  "anya-e0101n:1226_3": "Tisso vijjā bhayabheravasutte vuttanayeneva veditabbā,",
  "anya-e0101n:1226_4": "aṭṭha ambaṭṭhasutte.",
  "anya-e0101n:1226_5": "Tatra hi vipassanāñāṇena manomayiddhiyā ca saha cha abhiññā pariggahetvā aṭṭha vijjā vuttā.",
  "anya-e0101n:1226_6": "Caraṇanti sīlasaṃvaro,",
  "anya-e0101n:1226_7": "indriyesu guttadvāratā,",
  "anya-e0101n:1226_8": "bhojane mattaññutā,",
  "anya-e0101n:1226_9": "jāgariyānuyogo,",
  "anya-e0101n:1226_10": "satta saddhammā,",
  "anya-e0101n:1226_11": "cattāri rūpāvacarajjhānānīti ime pannarasa dhammā veditabbā.",
  "anya-e0101n:1226_12": "Imeyeva hi pannarasa dhammā yasmā etehi carati ariyasāvako gacchati amataṃ disaṃ,",
  "anya-e0101n:1226_13": "tasmā caraṇanti vuttā. Yathāha – “idha, mahānāma,",
  "anya-e0101n:1226_14": "ariyasāvako sīlavā hotī”ti sabbaṃ majjhimapaṇṇāsake vuttanayeneva veditabbaṃ.",
  "anya-e0101n:1226_15": "Bhagavā imāhi vijjāhi iminā ca caraṇena samannāgato.",
  "anya-e0101n:1226_16": "Tena vuccati vijjācaraṇasampannoti.",
  "anya-e0101n:1227_0": "Tattha vijjāsampadā bhagavato sabbaññutaṃ pūretvā ṭhitā.",
  "anya-e0101n:1227_1": "Caraṇasampadā mahākāruṇikataṃ.",
  "anya-e0101n:1227_2": "So sabbaññutāya sabbasattānaṃ atthānatthaṃ ñatvā mahākāruṇikatāya anatthaṃ parivajjetvā atthe niyojeti.",
  "anya-e0101n:1227_3": "Yathā taṃ vijjācaraṇasampanno.",
  "anya-e0101n:1227_4": "Tenassa sāvakā suppaṭipannā honti,",
  "anya-e0101n:1227_5": "no duppaṭipannā vijjācaraṇavipannānaṃ sāvakā attantapādayo viya.",
  "anya-e0101n:1228_0": "134.",
  "anya-e0101n:1228_1": "Sobhanagamanattā,",
  "anya-e0101n:1228_2": "sundaraṃ ṭhānaṃ gatattā,",
  "anya-e0101n:1228_3": "sammā gatattā,",
  "anya-e0101n:1228_4": "sammā ca gadattā sugato.",
  "anya-e0101n:1228_5": "Gamanampi hi gatanti vuccati.",
  "anya-e0101n:1228_6": "Tañca bhagavato sobhanaṃ parisuddhamanavajjaṃ.",
  "anya-e0101n:1228_7": "Kiṃ pana tanti?",
  "anya-e0101n:1228_8": "Ariyamaggo.",
  "anya-e0101n:1228_9": "Tena hesa gamanena khemaṃ disaṃ asajjamāno gatoti sobhanagamanattā sugato.",
  "anya-e0101n:1228_10": "Sundarañcesa ṭhānaṃ gato amataṃ nibbānanti sundaraṃ ṭhānaṃ gatattāpi sugato.",
  "anya-e0101n:1228_11": "Sammā ca gato tena tena maggena pahīne kilese puna apaccāgacchanto.",
  "anya-e0101n:1228_12": "Vuttañhetaṃ –",
  "anya-e0101n:1228_13": "“sotāpattimaggena ye kilesā pahīnā,",
  "anya-e0101n:1228_14": "te kilese na puneti na pacceti na paccāgacchatīti sugato…pe…",
  "anya-e0101n:1228_15": "arahattamaggena ye kilesā pahīnā,",
  "anya-e0101n:1228_16": "te kilese na puneti na pacceti na paccāgacchatīti sugato”ti,",
  "anya-e0101n:1228_17": "sammā vā gato dīpaṅkarapādamūlato pabhuti yāva bodhimaṇḍā tāva samatiṃsapāramīpūrikāya sammāpaṭipattiyā sabbalokassa hitasukhameva karonto sassataṃ, ucchedaṃ,",
  "anya-e0101n:1228_18": "kāmasukhaṃ,",
  "anya-e0101n:1228_19": "attakilamathanti ime ca ante anupagacchanto gatoti sammā gatattāpi sugato.",
  "anya-e0101n:1228_20": "Sammā cesa gadati yuttaṭṭhāne yuttameva vācaṃ bhāsatīti sammā gadattāpi sugato.",
  "anya-e0101n:1228_21": "Tatridaṃ sādhakasuttaṃ “yaṃ tathāgato vācaṃ jānāti abhūtaṃ atacchaṃ anatthasañhitaṃ,",
  "anya-e0101n:1228_22": "sā ca paresaṃ appiyā amanāpā,",
  "anya-e0101n:1228_23": "na taṃ tathāgato vācaṃ bhāsati.",
  "anya-e0101n:1228_24": "Yampi tathāgato vācaṃ jānāti bhūtaṃ tacchaṃ anatthasañhitaṃ,",
  "anya-e0101n:1228_25": "sā ca paresaṃ appiyā amanāpā,",
  "anya-e0101n:1228_26": "tampi tathāgato vācaṃ na bhāsati.",
  "anya-e0101n:1228_27": "Yañca kho tathāgato vācaṃ jānāti bhūtaṃ tacchaṃ atthasañhitaṃ,",
  "anya-e0101n:1228_28": "sā ca paresaṃ appiyā amanāpā,",
  "anya-e0101n:1228_29": "tatra kālaññū tathāgato hoti tassā vācāya veyyākaraṇāya.",
  "anya-e0101n:1228_30": "Yaṃ tathāgato vācaṃ jānāti abhūtaṃ atacchaṃ anatthasañhitaṃ,",
  "anya-e0101n:1228_31": "sā ca paresaṃ piyā manāpā,",
  "anya-e0101n:1228_32": "na taṃ tathāgato vācaṃ bhāsati.",
  "anya-e0101n:1228_33": "Yampi tathāgato vācaṃ jānāti bhūtaṃ tacchaṃ anatthasañhitaṃ,",
  "anya-e0101n:1228_34": "sā ca paresaṃ piyā manāpā,",
  "anya-e0101n:1228_35": "tampi tathāgato vācaṃ na bhāsati.",
  "anya-e0101n:1228_36": "Yañca kho tathāgato vācaṃ jānāti bhūtaṃ tacchaṃ atthasañhitaṃ,",
  "anya-e0101n:1228_37": "sā ca paresaṃ piyā manāpā,",
  "anya-e0101n:1228_38": "tatra kālaññū tathāgato hoti tassā vācāya veyyākaraṇāyā”ti.",
  "anya-e0101n:1228_39": "Evaṃ sammā gadattāpi sugatoti veditabbo.",
  "anya-e0101n:1229_0": "135.",
  "anya-e0101n:1229_1": "Sabbathāpi viditalokattā pana lokavidū.",
  "anya-e0101n:1229_2": "So hi bhagavā sabhāvato samudayato nirodhato nirodhūpāyatoti sabbathā lokaṃ avedi aññāsi paṭivijjhi. Yathāha –",
  "anya-e0101n:1229_3": "“yattha kho, āvuso,",
  "anya-e0101n:1229_4": "na jāyati na jīyati na mīyati na cavati na upapajjati,",
  "anya-e0101n:1229_5": "nāhaṃ taṃ gamanena lokassa antaṃ ñāteyyaṃ daṭṭheyyaṃ patteyyanti vadāmi, na cāhaṃ, āvuso,",
  "anya-e0101n:1229_6": "apatvāva lokassa antaṃ dukkhassa antakiriyaṃ vadāmi.",
  "anya-e0101n:1229_7": "Api cāhaṃ, āvuso,",
  "anya-e0101n:1229_8": "imasmiññeva byāmamatte kaḷevare sasaññimhi samanake lokañca paññapemi lokasamudayañca lokanirodhañca lokanirodhagāminiñca paṭipadaṃ.",
  "anya-e0101n:1230_0": "Gamanena na pattabbo, lokassanto kudācanaṃ;",
  "anya-e0101n:1231_0": "Na ca apatvā lokantaṃ, dukkhā atthi pamocanaṃ.",
  "anya-e0101n:1232_0": "Tasmā have lokavidū sumedho,",
  "anya-e0101n:1233_0": "Lokantagū vūsitabrahmacariyo;",
  "anya-e0101n:1234_0": "Lokassa antaṃ samitāvi ñatvā,",
  "anya-e0101n:1235_0": "Nāsīsati lokamimaṃ parañcāti. ;",
  "anya-e0101n:1236_0": "136.",
  "anya-e0101n:1236_1": "Apica tayo lokā saṅkhāraloko sattaloko okāsalokoti.",
  "anya-e0101n:1236_2": "Tattha eko loko sabbe sattā āhāraṭṭhitikāti āgataṭṭhāne saṅkhāraloko veditabbo.",
  "anya-e0101n:1236_3": "Sassato lokoti vā asassato lokoti vāti āgataṭṭhāne sattaloko.",
  "anya-e0101n:1237_0": "Yāvatā candimasūriyā pariharanti, disā bhanti virocamānā;",
  "anya-e0101n:1238_0": "Tāva sahassadhā loko, ettha te vattatī vasoti. –",
  "anya-e0101n:1239_0": "Āgataṭṭhāne okāsaloko.",
  "anya-e0101n:1239_1": "Tampi bhagavā sabbathā avedi.",
  "anya-e0101n:1239_2": "Tathā hissa “eko loko sabbe sattā āhāraṭṭhitikā.",
  "anya-e0101n:1239_3": "Dve lokā nāmañca rūpañca.",
  "anya-e0101n:1239_4": "Tayo lokā tisso vedanā.",
  "anya-e0101n:1239_5": "Cattāro lokā cattāro āhārā.",
  "anya-e0101n:1239_6": "Pañca lokā pañcupādānakkhandhā.",
  "anya-e0101n:1239_7": "Cha lokā cha ajjhattikāni āyatanāni.",
  "anya-e0101n:1239_8": "Satta lokā satta viññāṇaṭṭhitiyo.",
  "anya-e0101n:1239_9": "Aṭṭha lokā aṭṭha lokadhammā.",
  "anya-e0101n:1239_10": "Nava lokā nava sattāvāsā.",
  "anya-e0101n:1239_11": "Dasa lokā dasāyatanāni.",
  "anya-e0101n:1239_12": "Dvādasa lokā dvādasāyatanāni.",
  "anya-e0101n:1239_13": "Aṭṭhārasa lokā aṭṭhārasa dhātuyo”ti ayaṃ saṅkhāralokopi sabbathā vidito.",
  "anya-e0101n:1240_0": "Yasmā panesa sabbesampi sattānaṃ āsayaṃ jānāti,",
  "anya-e0101n:1240_1": "anusayaṃ jānāti,",
  "anya-e0101n:1240_2": "caritaṃ jānāti,",
  "anya-e0101n:1240_3": "adhimuttiṃ jānāti,",
  "anya-e0101n:1240_4": "apparajakkhe mahārajakkhe,",
  "anya-e0101n:1240_5": "tikkhindriye mudindriye,",
  "anya-e0101n:1240_6": "svākāre dvākāre,",
  "anya-e0101n:1240_7": "suviññāpaye duviññāpaye,",
  "anya-e0101n:1240_8": "bhabbe abhabbe satte jānāti.",
  "anya-e0101n:1240_9": "Tasmāssa sattalokopi sabbathā vidito.",
  "anya-e0101n:1241_0": "137.",
  "anya-e0101n:1241_1": "Yathā ca sattaloko,",
  "anya-e0101n:1241_2": "evaṃ okāsalokopi.",
  "anya-e0101n:1241_3": "Tathā hesa ekaṃ cakkavāḷaṃ āyāmato ca vitthārato ca yojanānaṃ dvādasasatasahassāni catutiṃsasatāni ca paññāsañca yojanāni.",
  "anya-e0101n:1241_4": "Parikkhepato pana –",
  "anya-e0101n:1242_0": "Sabbaṃ satasahassāni, chattiṃsaparimaṇḍalaṃ;",
  "anya-e0101n:1243_0": "Dasa ceva sahassāni, aḍḍhuḍḍhāni satāni ca.",
  "anya-e0101n:1244_0": "Tattha –",
  "anya-e0101n:1245_0": "Duve satasahassāni, cattāri nahutāni ca;",
  "anya-e0101n:1246_0": "Ettakaṃ bahalattena, saṅkhātāyaṃ vasundharā.",
  "anya-e0101n:1247_0": "Tassāyeva sandhārakaṃ –",
  "anya-e0101n:1248_0": "Cattāri satasahassāni, aṭṭheva nahutāni ca;",
  "anya-e0101n:1249_0": "Ettakaṃ bahalattena, jalaṃ vāte patiṭṭhitaṃ.",
  "anya-e0101n:1250_0": "Tassāpi sandhārako –",
  "anya-e0101n:1251_0": "Nava satasahassāni, māluto nabhamuggato;",
  "anya-e0101n:1252_0": "Saṭṭhiñceva sahassāni, esā lokassa saṇṭhiti.",
  "anya-e0101n:1253_0": "Evaṃ saṇṭhite cettha yojanānaṃ –",
  "anya-e0101n:1254_0": "Caturāsīti sahassāni, ajjhogāḷho mahaṇṇave;",
  "anya-e0101n:1255_0": "Accuggato tāvadeva, sineru pabbatuttamo.",
  "anya-e0101n:1256_0": "Tato upaḍḍhupaḍḍhena, pamāṇena yathākkamaṃ;",
  "anya-e0101n:1257_0": "Ajjhogāḷhuggatā dibbā, nānāratanacittitā.",
  "anya-e0101n:1258_0": "Yugandharo īsadharo, karavīko sudassano;",
  "anya-e0101n:1259_0": "Nemindharo vinatako, assakaṇṇo giri brahā.",
  "anya-e0101n:1260_0": "Ete satta mahāselā, sinerussa samantato;",
  "anya-e0101n:1261_0": "Mahārājānamāvāsā, devayakkhanisevitā.",
  "anya-e0101n:1262_0": "Yojanānaṃ satānucco, himavā pañca pabbato;",
  "anya-e0101n:1263_0": "Yojanānaṃ sahassāni, tīṇi āyatavitthato.",
  "anya-e0101n:1264_0": "Caturāsītisahassehi, kūṭehi paṭimaṇḍito;",
  "anya-e0101n:1265_0": "Tipañcayojanakkhandha-parikkhepā nagavhayā.",
  "anya-e0101n:1266_0": "Paññāsayojanakkhandha-sākhāyāmā samantato;",
  "anya-e0101n:1267_0": "Satayojanavitthiṇṇā, tāvadeva ca uggatā;",
  "anya-e0101n:1268_0": "Jambū yassānubhāvena, jambudīpo pakāsito.",
  "anya-e0101n:1269_0": "Yañcetaṃ jambuyā pamāṇaṃ,",
  "anya-e0101n:1269_1": "etadeva asurānaṃ citrapāṭaliyā,",
  "anya-e0101n:1269_2": "garuḷānaṃ simbalirukkhassa,",
  "anya-e0101n:1269_3": "aparagoyāne kadambassa,",
  "anya-e0101n:1269_4": "uttarakurūsu kapparukkhassa,",
  "anya-e0101n:1269_5": "pubbavidehe sirīsassa,",
  "anya-e0101n:1269_6": "tāvatiṃsesu pāricchattakassāti.",
  "anya-e0101n:1269_7": "Tenāhu porāṇā –",
  "anya-e0101n:1270_0": "“Pāṭalī simbalī jambū, devānaṃ pāricchattako;",
  "anya-e0101n:1271_0": "Kadambo kapparukkho ca, sirīsena bhavati sattamanti.",
  "anya-e0101n:1272_0": "“Dveasīti sahassāni, ajjhogāḷho mahaṇṇave;",
  "anya-e0101n:1273_0": "Accuggato tāvadeva, cakkavāḷasiluccayo;",
  "anya-e0101n:1274_0": "Parikkhipitvā taṃ sabbaṃ, lokadhātumayaṃ ṭhito”ti.",
  "anya-e0101n:1275_0": "Tattha candamaṇḍalaṃ ekūnapaññāsayojanaṃ.",
  "anya-e0101n:1275_1": "Sūriyamaṇḍalaṃ paññāsayojanaṃ.",
  "anya-e0101n:1275_2": "Tāvatiṃsabhavanaṃ dasasahassayojanaṃ.",
  "anya-e0101n:1275_3": "Tathā asurabhavanaṃ avīcimahānirayo jambudīpo ca.",
  "anya-e0101n:1275_4": "Aparagoyānaṃ sattasahassayojanaṃ.",
  "anya-e0101n:1275_5": "Tathā pubbavidehaṃ.",
  "anya-e0101n:1275_6": "Uttarakuru aṭṭhasahassayojanaṃ.",
  "anya-e0101n:1275_7": "Ekameko cettha mahādīpo pañcasatapañcasataparittadīpaparivāro.",
  "anya-e0101n:1275_8": "Taṃ sabbampi ekaṃ cakkavāḷaṃ ekā lokadhātu.",
  "anya-e0101n:1275_9": "Tadantaresu lokantarikanirayā.",
  "anya-e0101n:1276_0": "Evaṃ anantāni cakkavāḷāni anantā lokadhātuyo bhagavā anantena buddhañāṇena avedi aññāsi paṭivijjhi.",
  "anya-e0101n:1276_1": "Evamassa okāsalokopi sabbathā vidito.",
  "anya-e0101n:1276_2": "Evampi sabbathā viditalokattā lokavidū.",
  "anya-e0101n:1277_0": "138.",
  "anya-e0101n:1277_1": "Attanā pana guṇehi visiṭṭhatarassa kassaci abhāvato natthi etassa uttaroti anuttaro.",
  "anya-e0101n:1277_2": "Tathā hesa sīlaguṇenāpi sabbaṃ lokamabhibhavati,",
  "anya-e0101n:1277_3": "samādhipaññāvimuttivimuttiñāṇadassanaguṇenāpi.",
  "anya-e0101n:1277_4": "Sīlaguṇenāpi asamo asamasamo appaṭimo appaṭibhāgo appaṭipuggalo…pe…",
  "anya-e0101n:1277_5": "vimuttiñāṇadassanaguṇenāpi. Yathāha –",
  "anya-e0101n:1277_6": "“na kho panāhaṃ samanupassāmi sadevake loke samārake…pe…",
  "anya-e0101n:1277_7": "sadevamanussāya pajāya attanā sīlasampannatara”nti vitthāro.",
  "anya-e0101n:1277_8": "Evaṃ aggapasādasuttādīni “na me ācariyo atthī”tiādikā gāthāyo ca vitthāretabbā.",
  "anya-e0101n:1278_0": "139.",
  "anya-e0101n:1278_1": "Purisadamme sāretīti purisadammasārathi.",
  "anya-e0101n:1278_2": "Dameti vinetīti vuttaṃ hoti.",
  "anya-e0101n:1278_3": "Tattha purisadammāti adantā dametuṃ yuttā tiracchānapurisāpi manussapurisāpi amanussapurisāpi.",
  "anya-e0101n:1278_4": "Tathā hi bhagavatā tiracchānapurisāpi apalālo nāgarājā, cūḷodaro, mahodaro,",
  "anya-e0101n:1278_5": "aggisikho,",
  "anya-e0101n:1278_6": "dhūmasikho,",
  "anya-e0101n:1278_7": "aravāḷo nāgarājā,",
  "anya-e0101n:1278_8": "dhanapālako hatthīti evamādayo damitā nibbisā katā saraṇesu ca sīlesu ca patiṭṭhāpitā,",
  "anya-e0101n:1278_9": "manussapurisāpi saccakanigaṇṭhaputtaambaṭṭhamāṇavapokkharasāti soṇadantakūṭadantādayo,",
  "anya-e0101n:1278_10": "amanussapurisāpi āḷavakasūcilomakharalomayakkhasakkadevarājādayo damitā vinītā vicitrehi vinayanūpāyehi.",
  "anya-e0101n:1278_11": "“Ahaṃ kho, kesi,",
  "anya-e0101n:1278_12": "purisadamme saṇhenapi vinemi,",
  "anya-e0101n:1278_13": "pharusenapi vinemi,",
  "anya-e0101n:1278_14": "saṇhapharusenapi vinemī”ti idañcettha suttaṃ vitthāretabbaṃ.",
  "anya-e0101n:1279_0": "Apica bhagavā visuddhasīlādīnaṃ paṭhamajjhānādīni sotāpannādīnañca uttari maggapaṭipadaṃ ācikkhanto dantepi dametiyeva.",
  "anya-e0101n:1280_0": "Atha vā anuttaro purisadammasārathīti ekamevidaṃ atthapadaṃ.",
  "anya-e0101n:1280_1": "Bhagavā hi tathā purisadamme sāreti,",
  "anya-e0101n:1280_2": "yathā ekapallaṅkeneva nisinnā aṭṭha disā asajjamānā dhāvanti.",
  "anya-e0101n:1280_3": "Tasmā anuttaro purisadammasārathīti vuccati.",
  "anya-e0101n:1280_4": "“Hatthidamakena,",
  "anya-e0101n:1280_5": "bhikkhave,",
  "anya-e0101n:1280_6": "hatthidammo sārito ekaṃyeva disaṃ dhāvatī”ti idañcettha suttaṃ vitthāretabbaṃ.",
  "anya-e0101n:1281_0": "140.",
  "anya-e0101n:1281_1": "Diṭṭhadhammikasamparāyikaparamatthehi yathārahaṃ anusāsatīti satthā.",
  "anya-e0101n:1281_2": "Apica satthā viyāti satthā,",
  "anya-e0101n:1281_3": "bhagavā satthavāho.",
  "anya-e0101n:1281_4": "Yathā satthavāho satthe kantāraṃ tāreti corakantāraṃ tāreti vāḷakantāraṃ tāreti dubbhikkhakantāraṃ tāreti",
  "anya-e0101n:1281_5": "nirudakakantāraṃ tāreti uttāreti nittāreti patāreti khemantabhūmiṃ sampāpeti,",
  "anya-e0101n:1281_6": "evameva bhagavā satthā satthavāho satte kantāraṃ tāreti,",
  "anya-e0101n:1281_7": "jātikantāraṃ tāretītiādinā niddesanayenapettha attho veditabbo.",
  "anya-e0101n:1281_8": "Devamanussānanti devānañca manussānañca.",
  "anya-e0101n:1281_9": "Ukkaṭṭhaparicchedavasena,",
  "anya-e0101n:1281_10": "bhabbapuggalaparicchedavasena cetaṃ vuttaṃ.",
  "anya-e0101n:1281_11": "Bhagavā pana tiracchānagatānampi anusāsanippadānena satthāyeva.",
  "anya-e0101n:1281_12": "Tepi hi bhagavato dhammassavanena upanissayasampattiṃ patvā tāya eva upanissayasampattiyā dutiye vā tatiye vā attabhāve maggaphalabhāgino honti.",
  "anya-e0101n:1281_13": "Maṇḍūkadevaputtādayo cettha nidassanaṃ.",
  "anya-e0101n:1282_0": "Bhagavati kira gaggarāya pokkharaṇiyā tīre campānagaravāsīnaṃ dhammaṃ desiyamāne eko maṇḍūko bhagavato sare nimittaṃ aggahesi,",
  "anya-e0101n:1282_1": "taṃ eko vacchapālako daṇḍaṃ olubbha tiṭṭhanto sīse sannirumbhitvā aṭṭhāsi.",
  "anya-e0101n:1282_2": "So tāvadeva kālaṅkatvā tāvatiṃsabhavane dvādasayojanike kanakavimāne nibbatti.",
  "anya-e0101n:1282_3": "Suttappabuddho viya ca tattha accharāsaṅghaparivutaṃ attānaṃ disvā “are ahampi nāma idha nibbatto,",
  "anya-e0101n:1282_4": "kiṃ nu kho kammamakāsi”nti āvajjento na aññaṃ kiñci addasa aññatra bhagavato sare nimittaggāhā.",
  "anya-e0101n:1282_5": "So tāvadeva saha vimānena āgantvā bhagavato pāde sirasā vandi.",
  "anya-e0101n:1282_6": "Bhagavā jānantova pucchi –",
  "anya-e0101n:1283_0": "“Ko me vandati pādāni, iddhiyā yasasā jalaṃ;",
  "anya-e0101n:1284_0": "Abhikkantena vaṇṇena, sabbā obhāsayaṃ disā”ti.",
  "anya-e0101n:1285_0": "Maṇḍūkohaṃ pure āsiṃ, udake vārigocaro;",
  "anya-e0101n:1286_0": "Tava dhammaṃ suṇantassa, avadhi vacchapālakoti.",
  "anya-e0101n:1287_0": "Bhagavā tassa dhammaṃ desesi.",
  "anya-e0101n:1287_1": "Caturāsītiyā pāṇasahassānaṃ dhammābhisamayo ahosi.",
  "anya-e0101n:1287_2": "Devaputtopi sotāpattiphale patiṭṭhāya sitaṃ katvā pakkamīti.",
  "anya-e0101n:1288_0": "141.",
  "anya-e0101n:1288_1": "Yaṃ pana kiñci atthi ñeyyaṃ nāma,",
  "anya-e0101n:1288_2": "sabbasseva buddhattā vimokkhantikaññāṇavasena buddho.",
  "anya-e0101n:1288_3": "Yasmā vā cattāri saccāni attanāpi bujjhi,",
  "anya-e0101n:1288_4": "aññepi satte bodhesi,",
  "anya-e0101n:1288_5": "tasmā evamādīhipi kāraṇehi buddho.",
  "anya-e0101n:1288_6": "Imassa ca panatthassa viññāpanatthaṃ “bujjhitā saccānīti buddho.",
  "anya-e0101n:1288_7": "Bodhetā pajāyāti buddho”ti evaṃ pavatto sabbopi niddesanayo paṭisambhidānayo vā vitthāretabbo.",
  "anya-e0101n:1289_0": "142. Bhagavāti idaṃ panassa guṇavisiṭṭhasabbasattuttamagarugāravādhivacanaṃ. Tenāhu porāṇā –",
  "anya-e0101n:1290_0": "“Bhagavāti vacanaṃ seṭṭhaṃ, bhagavāti vacanamuttamaṃ;",
  "anya-e0101n:1291_0": "Garugāravayutto so, bhagavā tena vuccatī”ti.",
  "anya-e0101n:1292_0": "Catubbidhaṃ vā nāmaṃ āvatthikaṃ liṅgikaṃ nemittikaṃ adhiccasamuppannanti.",
  "anya-e0101n:1292_1": "Adhiccasamuppannaṃ nāma lokiyavohārena yadicchakanti vuttaṃ hoti.",
  "anya-e0101n:1292_2": "Tattha vaccho dammo balībaddoti evamādi āvatthikaṃ.",
  "anya-e0101n:1292_3": "Daṇḍī chattī sikhī karīti evamādi liṅgikaṃ.",
  "anya-e0101n:1292_4": "Tevijjo chaḷabhiññoti evamādi nemittikaṃ.",
  "anya-e0101n:1292_5": "Sirivaḍḍhako dhanavaḍḍhakoti evamādi vacanatthaṃ anapekkhitvā pavattaṃ adhiccasamuppannaṃ.",
  "anya-e0101n:1292_6": "Idaṃ pana bhagavāti nāmaṃ nemittikaṃ,",
  "anya-e0101n:1292_7": "na mahāmāyāya,",
  "anya-e0101n:1292_8": "na suddhodanamahārājena,",
  "anya-e0101n:1292_9": "na asītiyā ñātisahassehi kataṃ,",
  "anya-e0101n:1292_10": "na sakkasantusitādīhi devatāvisesehi.",
  "anya-e0101n:1292_11": "Vuttampi cetaṃ dhammasenāpatinā “bhagavāti netaṃ nāmaṃ mātarā kataṃ…pe…",
  "anya-e0101n:1292_12": "vimokkhantikametaṃ buddhānaṃ bhagavantānaṃ bodhiyā mūle saha sabbaññutaññāṇassa paṭilābhā sacchikā paññatti yadidaṃ bhagavā”ti.",
  "anya-e0101n:1293_0": "143. Yaṃguṇanemittikañcetaṃ nāmaṃ, tesaṃ guṇānaṃ pakāsanatthaṃ imaṃ gāthaṃ vadanti –",
  "anya-e0101n:1294_0": "“Bhagī bhajī bhāgi vibhattavā iti,",
  "anya-e0101n:1295_0": "Akāsi bhagganti garūti bhāgyavā;",
  "anya-e0101n:1296_0": "Bahūhi ñāyehi subhāvitattano,",
  "anya-e0101n:1297_0": "Bhavantago so bhagavāti vuccatī”ti. –",
  "anya-e0101n:1298_0": "Niddese vuttanayeneva cettha tesaṃ tesaṃ padānaṃ attho daṭṭhabbo.",
  "anya-e0101n:1299_0": "144. Ayaṃ pana aparo nayo.",
  "anya-e0101n:1300_0": "Bhāgyavā bhaggavā yutto, bhagehi ca vibhattavā;",
  "anya-e0101n:1301_0": "Bhattavā vantagamano, bhavesu bhagavā tatoti.",
  "anya-e0101n:1302_0": "Tattha vaṇṇāgamo vaṇṇavipariyayotiādikaṃ niruttilakkhaṇaṃ gahetvā saddanayena vā pisodarādipakkhepalakkhaṇaṃ",
  "anya-e0101n:1302_1": "gahetvā yasmā lokiyalokuttarasukhābhinibbattakaṃ dānasīlādipārappattaṃ bhāgyamassa atthi,",
  "anya-e0101n:1302_2": "tasmā bhāgyavāti vattabbe bhagavāti vuccatīti ñātabbaṃ.",
  "anya-e0101n:1303_0": "Yasmā pana ahirikānottappakodhūpanāhamakkhapaḷāsaissāmacchariyamāyāsāṭheyyathambhasārambhamānātimānamadapamādataṇhāavijjā-",
  "anya-e0101n:1303_1": "tividhākusalamūladuccaritasaṃkilesamalavisamasaññāvitakkapapañcacatubbidhavipariyesa-",
  "anya-e0101n:1303_2": "āsavaganthaoghayogaagatitaṇhuppādupādānapañcacetokhīlavinibandhanīvaraṇābhinandanā-",
  "anya-e0101n:1303_3": "chavivādamūlataṇhākāyasattānusayaaṭṭhamicchattanavataṇhāmūlakadasākusalakammapathadvāsaṭṭhidiṭṭhigata-",
  "anya-e0101n:1303_4": "aṭṭhasatataṇhāvicaritappabhedasabbadarathapariḷāhakilesasatasahassāni,",
  "anya-e0101n:1303_5": "saṅkhepato vā pañca kilesakhandhaabhisaṅkhāradevaputtamaccumāre abhañji.",
  "anya-e0101n:1303_6": "Tasmā bhaggattā etesaṃ parissayānaṃ bhaggavāti vattabbe bhagavāti vuccati.",
  "anya-e0101n:1303_7": "Āha cettha –",
  "anya-e0101n:1304_0": "“Bhaggarāgo bhaggadoso, bhaggamoho anāsavo;",
  "anya-e0101n:1305_0": "Bhaggāssa pāpakā dhammā, bhagavā tena vuccatī”ti.",
  "anya-e0101n:1306_0": "Bhāgyavatāya cassa satapuññalakkhaṇadharassa rūpakāyasampatti dīpitā hoti.",
  "anya-e0101n:1306_1": "Bhaggadosatāya dhammakāyasampatti.",
  "anya-e0101n:1306_2": "Tathā lokiyasarikkhakānaṃ bahumatabhāvo,",
  "anya-e0101n:1306_3": "gahaṭṭhapabbajitehi abhigamanīyatā,",
  "anya-e0101n:1306_4": "abhigatānañca nesaṃ kāyacittadukkhāpanayane paṭibalabhāvo,",
  "anya-e0101n:1306_5": "āmisadānadhammadānehi upakāritā,",
  "anya-e0101n:1306_6": "lokiyalokuttarasukhehi ca saṃyojanasamatthatā dīpitā hoti.",
  "anya-e0101n:1307_0": "Yasmā ca loke issariyadhammayasasirikāmapayattesu chasu dhammesu bhagasaddo pavattati,",
  "anya-e0101n:1307_1": "paramañcassa sakacitte issariyaṃ,",
  "anya-e0101n:1307_2": "aṇimālaṅghimādikaṃ vā lokiyasammataṃ sabbākāraparipūraṃ atthi.",
  "anya-e0101n:1307_3": "Tathā lokuttaro dhammo.",
  "anya-e0101n:1307_4": "Lokattayabyāpako yathābhuccaguṇādhigato ativiya parisuddho yaso.",
  "anya-e0101n:1307_5": "Rūpakāyadassanabyāvaṭajananayanappasādajananasamatthā sabbākāraparipūrā sabbaṅgapaccaṅgasirī.",
  "anya-e0101n:1307_6": "Yaṃ yaṃ etena icchitaṃ patthitaṃ attahitaṃ parahitaṃ vā,",
  "anya-e0101n:1307_7": "tassa tassa tatheva abhinipphannattā icchitatthanibbattisaññito kāmo.",
  "anya-e0101n:1307_8": "Sabbalokagarubhāvappattihetubhūto sammāvāyāmasaṅkhāto payatto ca atthi.",
  "anya-e0101n:1307_9": "Tasmā imehi bhagehi yuttattāpi bhagā assa santīti iminā atthena bhagavāti vuccati.",
  "anya-e0101n:1308_0": "Yasmā pana kusalādīhi bhedehi sabbadhamme,",
  "anya-e0101n:1308_1": "khandhāyatanadhātusaccaindriyapaṭiccasamuppādādīhi vā kusalādidhamme,",
  "anya-e0101n:1308_2": "pīḷanasaṅkhatasantāpavipariṇāmaṭṭhena vā dukkhaṃ ariyasaccaṃ,",
  "anya-e0101n:1308_3": "āyūhananidānasaṃyogapalibodhaṭṭhena samudayaṃ,",
  "anya-e0101n:1308_4": "nissaraṇavivekāsaṅkhataamataṭṭhena nirodhaṃ,",
  "anya-e0101n:1308_5": "niyyānikahetudassanādhipateyyaṭṭhena maggaṃ vibhattavā,",
  "anya-e0101n:1308_6": "vibhajitvā vivaritvā desitavāti vuttaṃ hoti.",
  "anya-e0101n:1308_7": "Tasmā vibhattavāti vattabbe bhagavāti vuccati.",
  "anya-e0101n:1309_0": "Yasmā ca esa dibbabrahmaariyavihāre kāyacittaupadhiviveke suññatappaṇihitānimittavimokkhe aññe ca lokiyalokuttare",
  "anya-e0101n:1309_1": "uttarimanussadhamme bhaji sevi bahulaṃ akāsi,",
  "anya-e0101n:1309_2": "tasmā bhattavāti vattabbe bhagavāti vuccati.",
  "anya-e0101n:1310_0": "Yasmā pana tīsu bhavesu taṇhāsaṅkhātaṃ gamanaṃ anena vantaṃ,",
  "anya-e0101n:1310_1": "tasmā bhavesu vantagamanoti vattabbe bhavasaddato bhakāraṃ gamanasaddato gakāraṃ vantasaddato vakārañca",
  "anya-e0101n:1310_2": "dīghaṃ katvā ādāya bhagavāti vuccati yathā loke mehanassa khassa mālāti vattabbe mekhalāti.",
  "anya-e0101n:1311_0": "145.",
  "anya-e0101n:1311_1": "Tassevaṃ iminā ca iminā ca kāraṇena so bhagavā arahaṃ…pe…",
  "anya-e0101n:1311_2": "iminā ca iminā ca kāraṇena bhagavāti buddhaguṇe anussarato neva tasmiṃ samaye rāgapariyuṭṭhitaṃ cittaṃ hoti,",
  "anya-e0101n:1311_3": "na dosapariyuṭṭhitaṃ,",
  "anya-e0101n:1311_4": "na mohapariyuṭṭhitaṃ cittaṃ hoti.",
  "anya-e0101n:1311_5": "Ujugatamevassa tasmiṃ samaye cittaṃ hoti tathāgatamārabbha.",
  "anya-e0101n:1311_6": "Iccassa evaṃ rāgādipariyuṭṭhānābhāvena vikkhambhitanīvaraṇassa kammaṭṭhānābhimukhatāya ujugatacittassa buddhaguṇapoṇā vitakkavicārā pavattanti.",
  "anya-e0101n:1311_7": "Buddhaguṇe anuvitakkayato anuvicārayato pīti uppajjati.",
  "anya-e0101n:1311_8": "Pītimanassa pītipadaṭṭhānāya passaddhiyā kāyacittadarathā paṭippassambhanti.",
  "anya-e0101n:1311_9": "Passaddhadarathassa kāyikampi cetasikampi sukhaṃ uppajjati.",
  "anya-e0101n:1311_10": "Sukhino buddhaguṇārammaṇaṃ hutvā cittaṃ samādhiyatīti anukkamena ekakkhaṇe jhānaṅgāni uppajjanti.",
  "anya-e0101n:1311_11": "Buddhaguṇānaṃ pana gambhīratāya nānappakāraguṇānussaraṇādhimuttatāya vā appanaṃ appatvā upacārappattameva jhānaṃ hoti.",
  "anya-e0101n:1311_12": "Tadetaṃ buddhaguṇānussaraṇavasena uppannattā buddhānussaticceva saṅkhaṃ gacchati.",
  "anya-e0101n:1312_0": "Imañca pana buddhānussatiṃ anuyutto bhikkhu satthari sagāravo hoti sappatisso,",
  "anya-e0101n:1312_1": "saddhāvepullaṃ sativepullaṃ paññāvepullaṃ puññavepullañca adhigacchati,",
  "anya-e0101n:1312_2": "pītipāmojjabahulo hoti,",
  "anya-e0101n:1312_3": "bhayabheravasaho dukkhādhivāsanasamattho,",
  "anya-e0101n:1312_4": "satthārā saṃvāsasaññaṃ paṭilabhati.",
  "anya-e0101n:1312_5": "Buddhaguṇānussatiyā ajjhāvutthañcassa sarīrampi cetiyagharamiva pūjārahaṃ hoti.",
  "anya-e0101n:1312_6": "Buddhabhūmiyaṃ cittaṃ namati.",
  "anya-e0101n:1312_7": "Vītikkamitabbavatthusamāyoge cassa sammukhā satthāraṃ passato viya hirottappaṃ paccupaṭṭhāti.",
  "anya-e0101n:1312_8": "Uttari appaṭivijjhanto pana sugatiparāyano hoti.",
  "anya-e0101n:1313_0": "Tasmā have appamādaṃ, kayirātha sumedhaso;",
  "anya-e0101n:1314_0": "Evaṃ mahānubhāvāya, buddhānussatiyā sadāti.",
  "anya-e0101n:1315_0": "Idaṃ tāva buddhānussatiyaṃ vitthārakathāmukhaṃ.",
  "anya-e0101n:1316_0": "2. Dhammānussatikathā",
  "anya-e0101n:1317_0": "146.",
  "anya-e0101n:1317_1": "Dhammānussatiṃ bhāvetukāmenāpi rahogatena paṭisallīnena “svākkhāto bhagavatā dhammo sandiṭṭhiko akāliko",
  "anya-e0101n:1317_2": "ehipassiko opaneyyiko paccattaṃ veditabbo viññūhī”ti evaṃ pariyattidhammassa ceva navavidhassa ca lokuttaradhammassa",
  "anya-e0101n:1317_3": "guṇā anussaritabbā.",
  "anya-e0101n:1318_0": "147.",
  "anya-e0101n:1318_1": "Svākkhātoti imasmiṃ hi pade pariyattidhammopi saṅgahaṃ gacchati,",
  "anya-e0101n:1318_2": "itaresu lokuttaradhammova.",
  "anya-e0101n:1318_3": "Tattha pariyattidhammo tāva svākkhāto ādimajjhapariyosānakalyāṇattā sātthasabyañjanakevalaparipuṇṇaparisuddhabrahmacariyappakāsanattā ca.",
  "anya-e0101n:1318_4": "Yañhi bhagavā ekagāthampi deseti,",
  "anya-e0101n:1318_5": "sā samantabhaddakattā dhammassa paṭhamapādena ādikalyāṇā,",
  "anya-e0101n:1318_6": "dutiyatatiyapādehi majjhekalyāṇā,",
  "anya-e0101n:1318_7": "pacchimapādena pariyosānakalyāṇā.",
  "anya-e0101n:1318_8": "Ekānusandhikaṃ suttaṃ nidānena ādikalyāṇaṃ,",
  "anya-e0101n:1318_9": "nigamanena pariyosānakalyāṇaṃ,",
  "anya-e0101n:1318_10": "sesena majjhekalyāṇaṃ.",
  "anya-e0101n:1318_11": "Nānānusandhikaṃ suttaṃ paṭhamānusandhinā ādikalyāṇaṃ,",
  "anya-e0101n:1318_12": "pacchimena pariyosānakalyāṇaṃ,",
  "anya-e0101n:1318_13": "sesehi majjhekalyāṇaṃ.",
  "anya-e0101n:1318_14": "Apica sanidānasauppattikattā ādikalyāṇaṃ,",
  "anya-e0101n:1318_15": "veneyyānaṃ anurūpato atthassa aviparītatāya ca hetudāharaṇayuttato ca majjhekalyāṇaṃ,",
  "anya-e0101n:1318_16": "sotūnaṃ saddhāpaṭilābhajananena nigamanena ca pariyosānakalyāṇaṃ.",
  "anya-e0101n:1319_0": "Sakalopi sāsanadhammo attano atthabhūtena sīlena ādikalyāṇo,",
  "anya-e0101n:1319_1": "samathavipassanāmaggaphalehi majjhekalyāṇo,",
  "anya-e0101n:1319_2": "nibbānena pariyosānakalyāṇo.",
  "anya-e0101n:1319_3": "Sīlasamādhīhi vā ādikalyāṇo,",
  "anya-e0101n:1319_4": "vipassanāmaggehi majjhekalyāṇo,",
  "anya-e0101n:1319_5": "phalanibbānehi pariyosānakalyāṇo.",
  "anya-e0101n:1319_6": "Buddhasubodhitāya vā ādikalyāṇo,",
  "anya-e0101n:1319_7": "dhammasudhammatāya majjhekalyāṇo,",
  "anya-e0101n:1319_8": "saṅghasuppaṭippattiyā pariyosānakalyāṇo.",
  "anya-e0101n:1319_9": "Taṃ sutvā tathatthāya paṭipannena adhigantabbāya abhisambodhiyā vā ādikalyāṇo,",
  "anya-e0101n:1319_10": "paccekabodhiyā majjhekalyāṇo,",
  "anya-e0101n:1319_11": "sāvakabodhiyā pariyosānakalyāṇo.",
  "anya-e0101n:1320_0": "Suyyamāno cesa nīvaraṇavikkhambhanato savanenapi kalyāṇameva āvahatīti ādikalyāṇo,",
  "anya-e0101n:1320_1": "paṭipajjiyamāno samathavipassanāsukhāvahanato paṭipattiyāpi kalyāṇaṃ āvahatīti majjhekalyāṇo,",
  "anya-e0101n:1320_2": "tathāpaṭipanno ca paṭipattiphale niṭṭhite tādibhāvāvahanato paṭipattiphalenapi kalyāṇaṃ āvahatīti pariyosānakalyāṇoti",
  "anya-e0101n:1320_3": "evaṃ ādimajjhapariyosānakalyāṇattā svākkhāto.",
  "anya-e0101n:1321_0": "Yaṃ panesa bhagavā dhammaṃ desento sāsanabrahmacariyaṃ maggabrahmacariyañca pakāseti nānānayehi dīpeti,",
  "anya-e0101n:1321_1": "taṃ yathānurūpaṃ atthasampattiyā sātthaṃ,",
  "anya-e0101n:1321_2": "byañjanasampattiyā sabyañjanaṃ.",
  "anya-e0101n:1321_3": "Saṅkāsanapakāsanavivaraṇavibhajanauttānīkaraṇapaññattiatthapadasamāyogato sātthaṃ,",
  "anya-e0101n:1321_4": "akkharapadabyañjanākāraniruttiniddesasampattiyā sabyañjanaṃ.",
  "anya-e0101n:1321_5": "Atthagambhīratāpaṭivedhagambhīratāhi sātthaṃ,",
  "anya-e0101n:1321_6": "dhammagambhīratādesanāgambhīratāhi sabyañjanaṃ.",
  "anya-e0101n:1321_7": "Atthapaṭibhānapaṭisambhidāvisayato sātthaṃ,",
  "anya-e0101n:1321_8": "dhammaniruttipaṭisambhidāvisayato sabyañjanaṃ.",
  "anya-e0101n:1321_9": "Paṇḍitavedanīyato parikkhakajanappasādakanti sātthaṃ,",
  "anya-e0101n:1321_10": "saddheyyato lokiyajanappasādakanti sabyañjanaṃ.",
  "anya-e0101n:1321_11": "Gambhīrādhippāyato sātthaṃ,",
  "anya-e0101n:1321_12": "uttānapadato sabyañjanaṃ.",
  "anya-e0101n:1321_13": "Upanetabbassa abhāvato sakalaparipuṇṇabhāvena kevalaparipuṇṇaṃ.",
  "anya-e0101n:1321_14": "Apanetabbassa abhāvato niddosabhāvena parisuddhaṃ.",
  "anya-e0101n:1322_0": "Apica paṭipattiyā adhigamabyattito sātthaṃ,",
  "anya-e0101n:1322_1": "pariyattiyā āgamabyattito sabyañjanaṃ,",
  "anya-e0101n:1322_2": "sīlādipañcadhammakkhandhayuttato kevalaparipuṇṇaṃ,",
  "anya-e0101n:1322_3": "nirupakkilesato nittaraṇatthāya pavattito lokāmisanirapekkhato ca parisuddhanti evaṃ sātthasabyañjanakevalaparipuṇṇaparisuddhabrahmacariyappakāsanato",
  "anya-e0101n:1322_4": "svākkhāto.",
  "anya-e0101n:1323_0": "Atthavipallāsābhāvato vā suṭṭhu akkhātoti svākkhāto.",
  "anya-e0101n:1323_1": "Yathā hi aññatitthiyānaṃ dhammassa attho vipallāsamāpajjati,",
  "anya-e0101n:1323_2": "antarāyikāti vuttadhammānaṃ antarāyikattābhāvato,",
  "anya-e0101n:1323_3": "niyyānikāti vuttadhammānaṃ niyyānikattābhāvato.",
  "anya-e0101n:1323_4": "Tena te durakkhātadhammāyeva honti,",
  "anya-e0101n:1323_5": "na tathā bhagavato dhammassa attho vipallāsamāpajjati.",
  "anya-e0101n:1323_6": "Ime dhammā antarāyikā,",
  "anya-e0101n:1323_7": "ime dhammā niyyānikāti evaṃ vuttadhammānaṃ tathābhāvānatikkamanatoti.",
  "anya-e0101n:1323_8": "Evaṃ tāva pariyattidhammo svākkhāto.",
  "anya-e0101n:1324_0": "Lokuttaradhammo pana nibbānānurūpāya paṭipattiyā paṭipadānurūpassa ca nibbānassa akkhātattā svākkhāto. Yathāha –",
  "anya-e0101n:1324_1": "“supaññattā kho pana tena bhagavatā sāvakānaṃ nibbānagāminī paṭipadā saṃsandati nibbānañca paṭipadā ca.",
  "anya-e0101n:1324_2": "Seyyathāpi nāma gaṅgodakaṃ yamunodakena saṃsandati sameti,",
  "anya-e0101n:1324_3": "evameva supaññattā tena bhagavatā sāvakānaṃ nibbānagāminī paṭipadā saṃsandati nibbānañca paṭipadā cā”ti.",
  "anya-e0101n:1324_4": "Ariyamaggo cettha antadvayaṃ anupagamma majjhimā paṭipadābhūtova “majjhimā paṭipadā”ti akkhātattā svākkhāto.",
  "anya-e0101n:1324_5": "Sāmaññaphalāni paṭipassaddhakilesāneva “paṭipassaddhakilesānī”ti akkhātattā svākkhātāni.",
  "anya-e0101n:1324_6": "Nibbānaṃ sassatāmatatāṇaleṇādisabhāvameva sassatādisabhāvavasena akkhātattā svākkhātanti evaṃ lokuttaradhammopi svākkhāto.",
  "anya-e0101n:1325_0": "148.",
  "anya-e0101n:1325_1": "Sandiṭṭhikoti ettha pana ariyamaggo tāva attano santāne rāgādīnaṃ abhāvaṃ karontena ariyapuggalena sāmaṃ daṭṭhabboti sandiṭṭhiko.",
  "anya-e0101n:1325_2": "Yathāha –“ratto kho, brāhmaṇa,",
  "anya-e0101n:1325_3": "rāgena abhibhūto pariyādiṇṇacitto attabyābādhāyapi ceteti,",
  "anya-e0101n:1325_4": "parabyābādhāyapi ceteti,",
  "anya-e0101n:1325_5": "ubhayabyābādhāyapi ceteti.",
  "anya-e0101n:1325_6": "Cetasikaṃ dukkhaṃ domanassaṃ paṭisaṃvedeti.",
  "anya-e0101n:1325_7": "Rāge pahīne neva attabyābādhāya ceteti,",
  "anya-e0101n:1325_8": "na parabyābādhāya ceteti,",
  "anya-e0101n:1325_9": "na ubhayabyābādhāya ceteti,",
  "anya-e0101n:1325_10": "na cetasikaṃ dukkhaṃ domanassaṃ paṭisaṃvedeti.",
  "anya-e0101n:1325_11": "Evampi kho, brāhmaṇa,",
  "anya-e0101n:1325_12": "sandiṭṭhiko dhammo hotī”ti.",
  "anya-e0101n:1325_13": "Apica navavidhopi lokuttaradhammo yena yena adhigato hoti,",
  "anya-e0101n:1325_14": "tena tena parasaddhāya gantabbataṃ hitvā paccavekkhaṇañāṇena sayaṃ daṭṭhabboti sandiṭṭhiko.",
  "anya-e0101n:1325_15": "Atha vā pasatthā diṭṭhi sandiṭṭhi,",
  "anya-e0101n:1325_16": "sandiṭṭhiyā jayatīti sandiṭṭhiko.",
  "anya-e0101n:1325_17": "Tathā hettha ariyamaggo sampayuttāya,",
  "anya-e0101n:1325_18": "ariyaphalaṃ kāraṇabhūtāya,",
  "anya-e0101n:1325_19": "nibbānaṃ visayibhūtāya sandiṭṭhiyā kilese jayati.",
  "anya-e0101n:1325_20": "Tasmā yathā rathena jayatīti rathiko,",
  "anya-e0101n:1325_21": "evaṃ navavidhopi lokuttaradhammo sandiṭṭhiyā jayatīti sandiṭṭhiko.",
  "anya-e0101n:1326_0": "Atha vā diṭṭhanti dassanaṃ vuccati.",
  "anya-e0101n:1326_1": "Diṭṭhameva sandiṭṭhaṃ,",
  "anya-e0101n:1326_2": "dassananti attho.",
  "anya-e0101n:1326_3": "Sandiṭṭhaṃ arahatīti sandiṭṭhiko.",
  "anya-e0101n:1326_4": "Lokuttaradhammo hi bhāvanābhisamayavasena sacchikiriyābhisamayavasena ca dissamānoyeva vaṭṭabhayaṃ nivatteti.",
  "anya-e0101n:1326_5": "Tasmā yathā vatthaṃ arahatīti vatthiko,",
  "anya-e0101n:1326_6": "evaṃ sandiṭṭhaṃ arahatīti sandiṭṭhiko.",
  "anya-e0101n:1327_0": "149.",
  "anya-e0101n:1327_1": "Attano phaladānaṃ sandhāya nāssa kāloti akālo.",
  "anya-e0101n:1327_2": "Akāloyeva akāliko.",
  "anya-e0101n:1327_3": "Na pañcāhasattāhādibhedaṃ kālaṃ khepetvā phalaṃ deti,",
  "anya-e0101n:1327_4": "attano pana pavattisamanantarameva phaladoti vuttaṃ hoti.",
  "anya-e0101n:1327_5": "Atha vā attano phaladāne pakaṭṭho kālo patto assāti kāliko. Ko so?",
  "anya-e0101n:1327_6": "Lokiyo kusaladhammo.",
  "anya-e0101n:1327_7": "Ayaṃ pana samanantaraphalattā na kālikoti akāliko.",
  "anya-e0101n:1327_8": "Idaṃ maggameva sandhāya vuttaṃ.",
  "anya-e0101n:1328_0": "150.",
  "anya-e0101n:1328_1": "“Ehi passa imaṃ dhamma”nti evaṃ pavattaṃ ehipassavidhiṃ arahatīti ehipassiko.",
  "anya-e0101n:1328_2": "Kasmā panesa taṃ vidhiṃ arahatīti?",
  "anya-e0101n:1328_3": "Vijjamānattā parisuddhattā ca.",
  "anya-e0101n:1328_4": "Rittamuṭṭhiyaṃ hi hiraññaṃ vā suvaṇṇaṃ vā atthīti vatvāpi “ehi passa ima”nti na sakkā vattuṃ. Kasmā?",
  "anya-e0101n:1328_5": "Avijjamānattā.",
  "anya-e0101n:1328_6": "Vijjamānampi ca gūthaṃ vā muttaṃ vā manuññabhāvappakāsanena cittasampahaṃsanatthaṃ “ehi passa ima”nti na sakkā vattuṃ.",
  "anya-e0101n:1328_7": "Apica kho pana tiṇehi vā paṇṇehi vā paṭicchādetabbameva hoti. Kasmā?",
  "anya-e0101n:1328_8": "Aparisuddhattā.",
  "anya-e0101n:1328_9": "Ayaṃ pana navavidhopi lokuttaradhammo sabhāvatova vijjamāno vigatavalāhake ākāse sampuṇṇacandamaṇḍalaṃ",
  "anya-e0101n:1328_10": "viya paṇḍukambale nikkhittajātimaṇi viya ca parisuddho.",
  "anya-e0101n:1328_11": "Tasmā vijjamānattā parisuddhattā ca ehipassavidhiṃ arahatīti ehipassiko.",
  "anya-e0101n:1329_0": "151.",
  "anya-e0101n:1329_1": "Upanetabboti opaneyyiko.",
  "anya-e0101n:1329_2": "Ayaṃ panettha vinicchayo,",
  "anya-e0101n:1329_3": "upanayanaṃ upanayo,",
  "anya-e0101n:1329_4": "ādittaṃ celaṃ vā sīsaṃ vā ajjhupekkhitvāpi bhāvanāvasena attano citte upanayanaṃ arahatīti opanayiko.",
  "anya-e0101n:1329_5": "Opanayikova opaneyyiko.",
  "anya-e0101n:1329_6": "Idaṃ saṅkhate lokuttaradhamme yujjati.",
  "anya-e0101n:1329_7": "Asaṅkhate pana attano cittena upanayanaṃ arahatīti opaneyyiko.",
  "anya-e0101n:1329_8": "Sacchikiriyāvasena allīyanaṃ arahatīti attho.",
  "anya-e0101n:1330_0": "Atha vā nibbānaṃ upanetīti ariyamaggo upaneyyo.",
  "anya-e0101n:1330_1": "Sacchikātabbataṃ upanetabboti phalanibbānadhammo upaneyyo.",
  "anya-e0101n:1330_2": "Upaneyyo eva opaneyyiko.",
  "anya-e0101n:1331_0": "152.",
  "anya-e0101n:1331_1": "Paccattaṃ veditabbo viññūhīti sabbehipi ugghaṭitaññūādīhi viññūhi attani attani veditabbo “bhāvito me maggo,",
  "anya-e0101n:1331_2": "adhigataṃ phalaṃ,",
  "anya-e0101n:1331_3": "sacchikato nirodho”ti.",
  "anya-e0101n:1331_4": "Na hi upajjhāyena bhāvitena maggena saddhivihārikassa kilesā pahīyanti,",
  "anya-e0101n:1331_5": "na so tassa phalasamāpattiyā phāsuviharati,",
  "anya-e0101n:1331_6": "na tena sacchikataṃ nibbānaṃ sacchikaroti.",
  "anya-e0101n:1331_7": "Tasmā na esa parassa sīse ābharaṇaṃ viya daṭṭhabbo,",
  "anya-e0101n:1331_8": "attano pana citteyeva daṭṭhabbo,",
  "anya-e0101n:1331_9": "anubhavitabbo viññūhīti vuttaṃ hoti.",
  "anya-e0101n:1331_10": "Bālānaṃ pana avisayo cesa.",
  "anya-e0101n:1332_0": "Apica svākkhāto ayaṃ dhammo. Kasmā?",
  "anya-e0101n:1332_1": "Sandiṭṭhikattā.",
  "anya-e0101n:1332_2": "Sandiṭṭhiko,",
  "anya-e0101n:1332_3": "akālikattā. Akāliko,",
  "anya-e0101n:1332_4": "ehipassikattā.",
  "anya-e0101n:1332_5": "Yo ca ehipassiko,",
  "anya-e0101n:1332_6": "so nāma opaneyyiko hotīti.",
  "anya-e0101n:1333_0": "153.",
  "anya-e0101n:1333_1": "Tassevaṃ svākkhātatādibhede dhammaguṇe anussarato neva tasmiṃ samaye rāgapariyuṭṭhitaṃ cittaṃ hoti.",
  "anya-e0101n:1333_2": "Na dosa…pe…",
  "anya-e0101n:1333_3": "na mohapariyuṭṭhitaṃ cittaṃ hoti.",
  "anya-e0101n:1333_4": "Ujugatamevassa tasmiṃ samaye cittaṃ hoti dhammaṃ ārabbhāti purimanayeneva vikkhambhitanīvaraṇassa ekakkhaṇe jhānaṅgāni uppajjanti.",
  "anya-e0101n:1333_5": "Dhammaguṇānaṃ pana gambhīratāya nānappakāraguṇānussaraṇādhimuttatāya vā appanaṃ appatvā upacārappattameva jhānaṃ hoti.",
  "anya-e0101n:1333_6": "Tadetaṃ dhammaguṇānussaraṇavasena uppannattā dhammānussaticceva saṅkhaṃ gacchati.",
  "anya-e0101n:1334_0": "Imañca pana dhammānussatiṃ anuyutto bhikkhu evaṃ opaneyyikassa dhammassa desetāraṃ imināpaṅgena samannāgataṃ satthāraṃ neva atītaṃse samanupassāmi,",
  "anya-e0101n:1334_1": "na panetarahi aññatra tena bhagavatāti evaṃ dhammaguṇadassaneneva satthari sagāravo hoti sappatisso.",
  "anya-e0101n:1334_2": "Dhamme garucittīkāro saddhādivepullaṃ adhigacchati,",
  "anya-e0101n:1334_3": "pītipāmojjabahulo hoti,",
  "anya-e0101n:1334_4": "bhayabheravasaho,",
  "anya-e0101n:1334_5": "dukkhādhivāsanasamattho,",
  "anya-e0101n:1334_6": "dhammena saṃvāsasaññaṃ paṭilabhati,",
  "anya-e0101n:1334_7": "dhammaguṇānussatiyā ajjhāvutthañcassa sarīrampi cetiyagharamiva pūjārahaṃ hoti,",
  "anya-e0101n:1334_8": "anuttaradhammādhigamāya cittaṃ namati,",
  "anya-e0101n:1334_9": "vītikkamitabbavatthusamāyoge cassa dhammasudhammataṃ samanussarato hirottappaṃ paccupaṭṭhāti.",
  "anya-e0101n:1334_10": "Uttari appaṭivijjhanto pana sugatiparāyano hoti.",
  "anya-e0101n:1335_0": "Tasmā have appamādaṃ, kayirātha sumedhaso;",
  "anya-e0101n:1336_0": "Evaṃ mahānubhāvāya, dhammānussatiyā sadāti.",
  "anya-e0101n:1337_0": "Idaṃ dhammānussatiyaṃ vitthārakathāmukhaṃ.",
  "anya-e0101n:1338_0": "3. Saṅghānussatikathā",
  "anya-e0101n:1339_0": "154.",
  "anya-e0101n:1339_1": "Saṅghānussatiṃ bhāvetukāmenāpi rahogatena paṭisallīnena “suppaṭipanno bhagavato sāvakasaṅgho,",
  "anya-e0101n:1339_2": "ujuppaṭipanno bhagavato sāvakasaṅgho,",
  "anya-e0101n:1339_3": "ñāyappaṭipanno bhagavato sāvakasaṅgho,",
  "anya-e0101n:1339_4": "sāmīcippaṭipanno bhagavato sāvakasaṅgho,",
  "anya-e0101n:1339_5": "yadidaṃ cattāri purisayugāni aṭṭha purisapuggalā,",
  "anya-e0101n:1339_6": "esa bhagavato sāvakasaṅgho āhuneyyo,",
  "anya-e0101n:1339_7": "pāhuneyyo,",
  "anya-e0101n:1339_8": "dakkhiṇeyyo,",
  "anya-e0101n:1339_9": "añjalikaraṇīyo,",
  "anya-e0101n:1339_10": "anuttaraṃ puññakkhettaṃ lokassā”ti evaṃ ariyasaṅghaguṇā anussaritabbā.",
  "anya-e0101n:1340_0": "155.",
  "anya-e0101n:1340_1": "Tattha suppaṭipannoti suṭṭhu paṭipanno,",
  "anya-e0101n:1340_2": "sammāpaṭipadaṃ anivattipaṭipadaṃ anulomapaṭipadaṃ apaccanīkapaṭipadaṃ dhammānudhammapaṭipadaṃ paṭipannoti vuttaṃ hoti.",
  "anya-e0101n:1340_3": "Bhagavato ovādānusāsaniṃ sakkaccaṃ suṇantīti sāvakā.",
  "anya-e0101n:1340_4": "Sāvakānaṃ saṅgho sāvakasaṅgho,",
  "anya-e0101n:1340_5": "sīladiṭṭhisāmaññatāya saṅghātabhāvamāpanno sāvakasamūhoti attho.",
  "anya-e0101n:1340_6": "Yasmā pana sā sammāpaṭipadā uju avaṅkā akuṭilā ajimhā,",
  "anya-e0101n:1340_7": "ariyo ca ñāyotipi vuccati,",
  "anya-e0101n:1340_8": "anucchavikattā ca sāmīcītipi saṅkhaṃ gatā.",
  "anya-e0101n:1340_9": "Tasmā tampaṭipanno ariyasaṅgho ujuppaṭipanno ñāyappaṭipanno sāmīcippaṭipannotipi vutto.",
  "anya-e0101n:1341_0": "Ettha ca ye maggaṭṭhā,",
  "anya-e0101n:1341_1": "te sammāpaṭipattisamaṅgitāya suppaṭipannā.",
  "anya-e0101n:1341_2": "Ye phalaṭṭhā,",
  "anya-e0101n:1341_3": "te sammāpaṭipadāya adhigantabbassa adhigatattā atītaṃ paṭipadaṃ sandhāya suppaṭipannāti veditabbā.",
  "anya-e0101n:1342_0": "Apica svākkhāte dhammavinaye yathānusiṭṭhaṃ paṭipannattāpi apaṇṇakapaṭipadaṃ paṭipannattāpi suppaṭipanno.",
  "anya-e0101n:1343_0": "Majjhimāya paṭipadāya antadvayamanupagamma paṭipannattā kāyavacīmanovaṅkakuṭilajimhadosappahānāya paṭipannattā ca ujuppaṭipannattā ca ujuppaṭipanno.",
  "anya-e0101n:1344_0": "Ñāyo vuccati nibbānaṃ. Tadatthāya paṭipannattā ñāyappaṭipanno.",
  "anya-e0101n:1345_0": "Yathā paṭipannā sāmīcippaṭipannārahā honti, tathā paṭipannattā sāmīcippaṭipanno.",
  "anya-e0101n:1346_0": "156.",
  "anya-e0101n:1346_1": "Yadidanti yāni imāni.",
  "anya-e0101n:1346_2": "Cattāri purisayugānīti yugaḷavasena paṭhamamaggaṭṭho phalaṭṭhoti idamekaṃ yugaḷanti evaṃ cattāri purisayugaḷāni honti.",
  "anya-e0101n:1346_3": "Aṭṭha purisapuggalāti purisapuggalavasena eko paṭhamamaggaṭṭho eko phalaṭṭhoti iminā nayena aṭṭheva purisapuggalā honti.",
  "anya-e0101n:1346_4": "Ettha ca purisoti vā puggaloti vā ekatthāni etāni padāni.",
  "anya-e0101n:1346_5": "Veneyyavasena panetaṃ vuttaṃ.",
  "anya-e0101n:1346_6": "Esa bhagavato sāvakasaṅghoti yānimāni yugavasena cattāri purisayugāni,",
  "anya-e0101n:1346_7": "pāṭiekkato aṭṭha purisapuggalā,",
  "anya-e0101n:1346_8": "esa bhagavato sāvakasaṅgho,",
  "anya-e0101n:1346_9": "āhuneyyotiādīsu ānetvā hunitabbanti āhunaṃ,",
  "anya-e0101n:1346_10": "dūratopi ānetvā sīlavantesu dātabbanti attho.",
  "anya-e0101n:1346_11": "Catunnaṃ paccayānametamadhivacanaṃ.",
  "anya-e0101n:1346_12": "Taṃ āhunaṃ paṭiggahetuṃ yutto tassa mahapphalakaraṇatoti āhuneyyo.",
  "anya-e0101n:1346_13": "Atha vā dūratopi āgantvā sabbasāpateyyampi ettha hunitabbanti āhavanīyo.",
  "anya-e0101n:1346_14": "Sakkādīnampi vā āhavanaṃ arahatīti āhavanīyo.",
  "anya-e0101n:1346_15": "Yo cāyaṃ brāhmaṇānaṃ āhavanīyo nāma aggi,",
  "anya-e0101n:1346_16": "yattha hutaṃ mahapphalanti tesaṃ laddhi.",
  "anya-e0101n:1346_17": "Sace hutassa mahapphalatāya āhavanīyo,",
  "anya-e0101n:1346_18": "saṅghova āhavanīyo.",
  "anya-e0101n:1346_19": "Saṅghe hutañhi mahapphalaṃ hoti. Yathāha –",
  "anya-e0101n:1347_0": "“Yo ca vassasataṃ jantu, aggiṃ paricare vane;",
  "anya-e0101n:1348_0": "Ekañca bhāvitattānaṃ, muhuttamapi pūjaye;",
  "anya-e0101n:1349_0": "Sāyeva pūjanā seyyo, yañce vassasataṃ huta”nti. ;",
  "anya-e0101n:1350_0": "Tadetaṃ nikāyantare āhavanīyoti padaṃ idha āhuneyyoti iminā padena atthato ekaṃ.",
  "anya-e0101n:1350_1": "Byañjanato panettha kiñcimattameva nānaṃ.",
  "anya-e0101n:1350_2": "Iti āhuneyyo.",
  "anya-e0101n:1351_0": "Pāhuneyyoti ettha pana pāhunaṃ vuccati disāvidisato āgatānaṃ piyamanāpānaṃ ñātimittānamatthāya sakkārena paṭiyattaṃ āgantukadānaṃ.",
  "anya-e0101n:1351_1": "Tampi ṭhapetvā te tathārūpe pāhunake saṅghasseva dātuṃ yuttaṃ,",
  "anya-e0101n:1351_2": "saṅghova taṃ paṭiggahetuṃ yutto.",
  "anya-e0101n:1351_3": "Saṅghasadiso hi pāhunako natthi.",
  "anya-e0101n:1351_4": "Tathā hesa ekabuddhantare ca dissati,",
  "anya-e0101n:1351_5": "abbokiṇṇañca piyamanāpattakarehi dhammehi samannāgatoti.",
  "anya-e0101n:1351_6": "Evaṃ pāhunamassa dātuṃ yuttaṃ pāhunañca paṭiggahetuṃ yuttoti pāhuneyyo.",
  "anya-e0101n:1351_7": "Yesaṃ pana pāhavanīyoti pāḷi,",
  "anya-e0101n:1351_8": "tesaṃ yasmā saṅgho pubbakāramarahati,",
  "anya-e0101n:1351_9": "tasmā sabbapaṭhamaṃ ānetvā ettha hunitabbanti pāhavanīyo.",
  "anya-e0101n:1351_10": "Sabbappakārena vā āhavanamarahatīti pāhavanīyo.",
  "anya-e0101n:1351_11": "Svāyamidha teneva atthena pāhuneyyoti vuccati.",
  "anya-e0101n:1352_0": "Dakkhiṇāti pana paralokaṃ saddahitvā dātabbadānaṃ vuccati.",
  "anya-e0101n:1352_1": "Taṃ dakkhiṇaṃ arahati,",
  "anya-e0101n:1352_2": "dakkhiṇāya vā hito yasmā naṃ mahapphalakaraṇatāya visodhetīti dakkhiṇeyyo.",
  "anya-e0101n:1353_0": "Ubho hatthe sirasmiṃ patiṭṭhapetvā sabbalokena kayiramānaṃ añjalikammaṃ arahatīti añjalikaraṇīyo.",
  "anya-e0101n:1354_0": "Anuttaraṃ puññakkhettaṃ lokassāti sabbalokassa asadisaṃ puññavirūhanaṭṭhānaṃ.",
  "anya-e0101n:1354_1": "Yathā hi rañño vā amaccassa vā sālīnaṃ vā yavānaṃ vā virūhanaṭṭhānaṃ rañño sālikkhettaṃ rañño yavakkhettanti vuccati,",
  "anya-e0101n:1354_2": "evaṃ saṅgho sabbalokassa puññānaṃ virūhanaṭṭhānaṃ.",
  "anya-e0101n:1354_3": "Saṅghaṃ nissāya hi lokassa nānappakārahitasukhasaṃvattanikāni puññāni virūhanti.",
  "anya-e0101n:1354_4": "Tasmā saṅgho anuttaraṃ puññakkhettaṃ lokassāti.",
  "anya-e0101n:1355_0": "157.",
  "anya-e0101n:1355_1": "Evaṃ suppaṭipannatādibhede saṅghaguṇe anussarato neva tasmiṃ samaye rāgapariyuṭṭhitaṃ cittaṃ hoti.",
  "anya-e0101n:1355_2": "Na dosa…pe…",
  "anya-e0101n:1355_3": "na mohapariyuṭṭhitaṃ cittaṃ hoti.",
  "anya-e0101n:1355_4": "Ujugatamevassa tasmiṃ samaye cittaṃ hoti saṅghaṃ ārabbhāti purimanayeneva vikkhambhitanīvaraṇassa ekakkhaṇe jhānaṅgāni uppajjanti.",
  "anya-e0101n:1355_5": "Saṅghaguṇānaṃ pana gambhīratāya nānappakāraguṇānussaraṇādhimuttatāya vā appanaṃ appatvā upacārappattameva jhānaṃ hoti.",
  "anya-e0101n:1355_6": "Tadetaṃ saṅghaguṇānussaraṇavasena uppannattā saṅghānussaticceva saṅkhaṃ gacchati.",
  "anya-e0101n:1356_0": "Imañca pana saṅghānussatiṃ anuyutto bhikkhu saṅghe sagāravo hoti sappatisso.",
  "anya-e0101n:1356_1": "Saddhādivepullaṃ adhigacchati,",
  "anya-e0101n:1356_2": "pītipāmojjabahulo hoti,",
  "anya-e0101n:1356_3": "bhayabheravasaho,",
  "anya-e0101n:1356_4": "dukkhādhivāsanasamattho,",
  "anya-e0101n:1356_5": "saṅghena saṃvāsasaññaṃ paṭilabhati.",
  "anya-e0101n:1356_6": "Saṅghaguṇānussatiyā ajjhāvutthañcassa sarīraṃ sannipatitasaṅghamiva uposathāgāraṃ pūjārahaṃ hoti,",
  "anya-e0101n:1356_7": "saṅghaguṇādhigamāya cittaṃ namati,",
  "anya-e0101n:1356_8": "vītikkamitabbavatthusamāyoge cassa sammukhā saṅghaṃ passato viya hirottappaṃ paccupaṭṭhāti,",
  "anya-e0101n:1356_9": "uttari appaṭivijjhanto pana sugatiparāyano hoti.",
  "anya-e0101n:1357_0": "Tasmā have appamādaṃ, kayirātha sumedhaso;",
  "anya-e0101n:1358_0": "Evaṃ mahānubhāvāya, saṅghānussatiyā sadāti.",
  "anya-e0101n:1359_0": "Idaṃ saṅghānussatiyaṃ vitthārakathāmukhaṃ.",
  "anya-e0101n:1360_0": "4. Sīlānussatikathā",
  "anya-e0101n:1361_0": "158.",
  "anya-e0101n:1361_1": "Sīlānussatiṃ bhāvetukāmena pana rahogatena paṭisallīnena “aho vata me sīlāni akhaṇḍāni acchiddāni asabalāni",
  "anya-e0101n:1361_2": "akammāsāni bhujissāni viññuppasatthāni aparāmaṭṭhāni samādhisaṃvattanikānī”ti evaṃ akhaṇḍatādiguṇavasena",
  "anya-e0101n:1361_3": "attano sīlāni anussaritabbāni.",
  "anya-e0101n:1361_4": "Tāni ca gahaṭṭhena gahaṭṭhasīlāni,",
  "anya-e0101n:1361_5": "pabbajitena pabbajitasīlāni.",
  "anya-e0101n:1362_0": "Gahaṭṭhasīlāni vā hontu pabbajitasīlāni vā,",
  "anya-e0101n:1362_1": "yesaṃ ādimhi vā ante vā ekampi na bhinnaṃ,",
  "anya-e0101n:1362_2": "tāni pariyante chinnasāṭako viya na khaṇḍānīti akhaṇḍāni.",
  "anya-e0101n:1362_3": "Yesaṃ vemajjhe ekampi na bhinnaṃ,",
  "anya-e0101n:1362_4": "tāni majjhe vinividdhasāṭako viya na chiddānīti acchiddāni.",
  "anya-e0101n:1362_5": "Yesaṃ paṭipāṭiyā dve vā tīṇi vā na bhinnāni,",
  "anya-e0101n:1362_6": "tāni piṭṭhiyā vā kucchiyā vā uṭṭhitena dīghavaṭṭādisaṇṭhānena visabhāgavaṇṇena kāḷarattādīnaṃ aññatarasarīravaṇṇā gāvī viya na sabalānīti asabalāni.",
  "anya-e0101n:1362_7": "Yāni antarantarā na bhinnāni,",
  "anya-e0101n:1362_8": "tāni visabhāgabinduvicitrā gāvī viya na kammāsānīti akammāsāni.",
  "anya-e0101n:1362_9": "Avisesena vā sabbānipi sattavidhena methunasaṃyogena kodhupanāhādīhi ca pāpadhammehi anupahatattā akhaṇḍāni acchiddāni asabalāni akammāsāni.",
  "anya-e0101n:1362_10": "Tāniyeva taṇhādāsabyato mocetvā bhujissabhāvakaraṇena bhujissāni.",
  "anya-e0101n:1362_11": "Buddhādīhi viññūhi pasatthattā viññuppasatthāni.",
  "anya-e0101n:1362_12": "Taṇhādiṭṭhīhi aparāmaṭṭhatāya kenaci vā ayaṃ te sīlesu dosoti evaṃ parāmaṭṭhuṃ asakkuṇeyyatāya aparāmaṭṭhāni.",
  "anya-e0101n:1362_13": "Upacārasamādhiṃ appanāsamādhiṃ vā,",
  "anya-e0101n:1362_14": "atha vā pana maggasamādhiṃ phalasamādhiñcāpi saṃvattentīti samādhisaṃvattanikāni.",
  "anya-e0101n:1363_0": "159.",
  "anya-e0101n:1363_1": "Evaṃ akhaṇḍatādiguṇavasena attano sīlāni anussarato nevassa tasmiṃ samaye rāgapariyuṭṭhitaṃ cittaṃ hoti.",
  "anya-e0101n:1363_2": "Na dosa…pe…",
  "anya-e0101n:1363_3": "na mohapariyuṭṭhitaṃ cittaṃ hoti.",
  "anya-e0101n:1363_4": "Ujugatamevassa tasmiṃ samaye cittaṃ hoti,",
  "anya-e0101n:1363_5": "sīlaṃ ārabbhāti purimanayeneva vikkhambhitanīvaraṇassa ekakkhaṇe jhānaṅgāni uppajjanti.",
  "anya-e0101n:1363_6": "Sīlaguṇānaṃ pana gambhīratāya nānappakāraguṇānussaraṇādhimuttatāya vā appanaṃ appatvā upacārappattameva jhānaṃ hoti.",
  "anya-e0101n:1363_7": "Tadetaṃ sīlaguṇānussaraṇavasena uppannattā sīlānussaticceva saṅkhaṃ gacchati.",
  "anya-e0101n:1364_0": "Imañca pana sīlānussatiṃ anuyutto bhikkhu sikkhāya sagāravo hoti sabhāgavutti,",
  "anya-e0101n:1364_1": "paṭisanthāre appamatto,",
  "anya-e0101n:1364_2": "attānuvādādibhayavirahito,",
  "anya-e0101n:1364_3": "aṇumattesu vajjesu bhayadassāvī,",
  "anya-e0101n:1364_4": "saddhādivepullaṃ adhigacchati,",
  "anya-e0101n:1364_5": "pītipāmojjabahulo hoti.",
  "anya-e0101n:1364_6": "Uttari appaṭivijjhanto pana sugatiparāyano hoti.",
  "anya-e0101n:1365_0": "Tasmā have appamādaṃ, kayirātha sumedhaso;",
  "anya-e0101n:1366_0": "Evaṃ mahānubhāvāya, sīlānussatiyā sadāti.",
  "anya-e0101n:1367_0": "Idaṃ sīlānussatiyaṃ vitthārakathāmukhaṃ.",
  "anya-e0101n:1368_0": "5. Cāgānussatikathā",
  "anya-e0101n:1369_0": "160.",
  "anya-e0101n:1369_1": "Cāgānussatiṃ bhāvetukāmena pana pakatiyā cāgādhimuttena niccappavattadānasaṃvibhāgena bhavitabbaṃ.",
  "anya-e0101n:1369_2": "Atha vā pana bhāvanaṃ ārabhantena ito dāni pabhuti sati paṭiggāhake antamaso ekālopamattampi dānaṃ adatvā",
  "anya-e0101n:1369_3": "na bhuñjissāmīti samādānaṃ katvā taṃdivasaṃ guṇavisiṭṭhesu paṭiggāhakesu yathāsatti yathābalaṃ dānaṃ",
  "anya-e0101n:1369_4": "datvā tattha nimittaṃ gaṇhitvā rahogatena paṭisallīnena “lābhā vata me suladdhaṃ vata me,",
  "anya-e0101n:1369_5": "yohaṃ maccheramalapariyuṭṭhitāya pajāya vigatamalamaccherena cetasā viharāmi muttacāgo payatapāṇi vossaggarato",
  "anya-e0101n:1369_6": "yācayogo dānasaṃvibhāgarato”ti evaṃ vigatamalamaccheratādiguṇavasena attano cāgo anussaritabbo.",
  "anya-e0101n:1370_0": "Tattha lābhā vata meti mayhaṃ vata lābhā,",
  "anya-e0101n:1370_1": "ye ime “āyuṃ kho pana datvā āyussa bhāgī hoti dibbassa vā mānusassa vā” iti ca,",
  "anya-e0101n:1370_2": "“dadaṃ piyo hoti bhajanti naṃ bahū” iti ca,",
  "anya-e0101n:1370_3": "“dadamāno piyo hoti,",
  "anya-e0101n:1370_4": "sataṃ dhammaṃ anukkamaṃ” iti ca evamādīhi nayehi bhagavatā dāyakassa lābhā saṃvaṇṇitā,",
  "anya-e0101n:1370_5": "te mayhaṃ avassaṃ bhāginoti adhippāyo.",
  "anya-e0101n:1370_6": "Suladdhaṃ vata meti yaṃ mayā idaṃ sāsanaṃ manussattaṃ vā laddhaṃ,",
  "anya-e0101n:1370_7": "taṃ suladdhaṃ vata me. Kasmā?",
  "anya-e0101n:1370_8": "Yohaṃ maccheramalapariyuṭṭhitāya pajāya…pe…",
  "anya-e0101n:1370_9": "dānasaṃvibhāgaratoti.",
  "anya-e0101n:1371_0": "Tattha maccheramalapariyuṭṭhitāyāti maccheramalena abhibhūtāya.",
  "anya-e0101n:1371_1": "Pajāyāti pajāyanavasena sattā vuccanti.",
  "anya-e0101n:1371_2": "Tasmā attano sampattīnaṃ parasādhāraṇabhāvamasahanalakkhaṇena cittassa pabhassarabhāvadūsakānaṃ kaṇhadhammānaṃ",
  "anya-e0101n:1371_3": "aññatarena maccheramalena abhibhūtesu sattesūti ayamettha attho.",
  "anya-e0101n:1371_4": "Vigatamalamaccherenāti aññesampi rāgadosādimalānañceva maccherassa ca vigatattā vigatamalamaccherena.",
  "anya-e0101n:1371_5": "Cetasā viharāmīti yathāvuttappakāracitto hutvā vasāmīti attho.",
  "anya-e0101n:1371_6": "Suttesu pana mahānāmasakkassa sotāpannassa sato nissayavihāraṃ pucchato nissayavihāravasena desitattā agāraṃ ajjhāvasāmīti vuttaṃ.",
  "anya-e0101n:1371_7": "Tattha abhibhavitvā vasāmīti attho.",
  "anya-e0101n:1372_0": "Muttacāgoti vissaṭṭhacāgo.",
  "anya-e0101n:1372_1": "Payatapāṇīti parisuddhahattho.",
  "anya-e0101n:1372_2": "Sakkaccaṃ sahatthā deyyadhammaṃ dātuṃ sadā dhotahatthoyevāti vuttaṃ hoti.",
  "anya-e0101n:1372_3": "Vossaggaratoti vossajjanaṃ vossaggo,",
  "anya-e0101n:1372_4": "pariccāgoti attho.",
  "anya-e0101n:1372_5": "Tasmiṃ vossagge satatābhiyogavasena ratoti vossaggarato.",
  "anya-e0101n:1372_6": "Yācayogoti yaṃ yaṃ pare yācanti,",
  "anya-e0101n:1372_7": "tassa tassa dānato yācanayogoti attho.",
  "anya-e0101n:1372_8": "Yājayogotipi pāṭho.",
  "anya-e0101n:1372_9": "Yajanasaṅkhātena yājena yuttoti attho.",
  "anya-e0101n:1372_10": "Dānasaṃvibhāgaratoti dāne ca saṃvibhāge ca rato.",
  "anya-e0101n:1372_11": "Ahañhi dānañca demi,",
  "anya-e0101n:1372_12": "attanā paribhuñjitabbatopi ca saṃvibhāgaṃ karomi,",
  "anya-e0101n:1372_13": "ettheva casmi ubhaye ratoti evaṃ anussaratīti attho.",
  "anya-e0101n:1373_0": "161.",
  "anya-e0101n:1373_1": "Tassevaṃ vigatamalamaccheratādiguṇavasena attano cāgaṃ anussarato neva tasmiṃ samaye rāgapariyuṭṭhitaṃ cittaṃ hoti.",
  "anya-e0101n:1373_2": "Na dosa…pe…",
  "anya-e0101n:1373_3": "na mohapariyuṭṭhitaṃ cittaṃ hoti.",
  "anya-e0101n:1373_4": "Ujugatamevassa tasmiṃ samaye cittaṃ hoti cāgaṃ ārabbhāti purimanayeneva vikkhambhitanīvaraṇassa ekakkhaṇe jhānaṅgāni uppajjanti.",
  "anya-e0101n:1373_5": "Cāgaguṇānaṃ pana gambhīratāya nānappakāracāgaguṇānussaraṇādhimuttatāya vā appanaṃ appatvā upacārappattameva jhānaṃ hoti.",
  "anya-e0101n:1373_6": "Tadetaṃ cāgaguṇānussaraṇavasena uppannattā cāgānussaticceva saṅkhaṃ gacchati.",
  "anya-e0101n:1374_0": "Imañca pana cāgānussatiṃ anuyutto bhikkhu bhiyyoso mattāya cāgādhimutto hoti,",
  "anya-e0101n:1374_1": "alobhajjhāsayo,",
  "anya-e0101n:1374_2": "mettāya anulomakārī, visārado,",
  "anya-e0101n:1374_3": "pītipāmojjabahulo,",
  "anya-e0101n:1374_4": "uttari appaṭivijjhanto pana sugatiparāyano hoti.",
  "anya-e0101n:1375_0": "Tasmā have appamādaṃ, kayirātha sumedhaso;",
  "anya-e0101n:1376_0": "Evaṃ mahānubhāvāya, cāgānussatiyā sadāti.",
  "anya-e0101n:1377_0": "Idaṃ cāgānussatiyaṃ vitthārakathāmukhaṃ.",
  "anya-e0101n:1378_0": "6. Devatānussatikathā",
  "anya-e0101n:1379_0": "162.",
  "anya-e0101n:1379_1": "Devatānussatiṃ bhāvetukāmena pana ariyamaggavasena samudāgatehi saddhādīhi guṇehi samannāgatena bhavitabbaṃ.",
  "anya-e0101n:1379_2": "Tato rahogatena paṭisallīnena “santi devā cātumahārājikā,",
  "anya-e0101n:1379_3": "santi devā tāvatiṃsā, yāmā, tusitā,",
  "anya-e0101n:1379_4": "nimmānaratino,",
  "anya-e0101n:1379_5": "paranimmitavasavattino,",
  "anya-e0101n:1379_6": "santi devā brahmakāyikā,",
  "anya-e0101n:1379_7": "santi devā tatuttari,",
  "anya-e0101n:1379_8": "yathārūpāya saddhāya samannāgatā tā devatā ito cutā tattha upapannā,",
  "anya-e0101n:1379_9": "mayhampi tathārūpā saddhā saṃvijjati.",
  "anya-e0101n:1379_10": "Yathārūpena sīlena.",
  "anya-e0101n:1379_11": "Yathārūpena sutena.",
  "anya-e0101n:1379_12": "Yathārūpena cāgena.",
  "anya-e0101n:1379_13": "Yathārūpāya paññāya samannāgatā tā devatā ito cutā tattha upapannā,",
  "anya-e0101n:1379_14": "mayhampi tathārūpā paññā saṃvijjatī”ti evaṃ devatā sakkhiṭṭhāne ṭhapetvā attano saddhādiguṇā anussaritabbā.",
  "anya-e0101n:1380_0": "Sutte pana yasmiṃ mahānāma samaye ariyasāvako attano ca tāsañca devatānaṃ saddhañca sīlañca sutañca cāgañca paññañca anussarati,",
  "anya-e0101n:1380_1": "nevassa tasmiṃ samaye rāgapariyuṭṭhitaṃ cittaṃ hotīti vuttaṃ.",
  "anya-e0101n:1380_2": "Kiñcāpi vuttaṃ,",
  "anya-e0101n:1380_3": "atha kho taṃ sakkhiṭṭhāne ṭhapetabbadevatānaṃ attano saddhādīhi samānaguṇadīpanatthaṃ vuttanti veditabbaṃ.",
  "anya-e0101n:1380_4": "Aṭṭhakathāyañhi devatā sakkhiṭṭhāne ṭhapetvā attano guṇe anussaratīti daḷhaṃ katvā vuttaṃ.",
  "anya-e0101n:1381_0": "163.",
  "anya-e0101n:1381_1": "Tasmā pubbabhāge devatānaṃ guṇe anussaritvā aparabhāge attano saṃvijjamāne saddhādiguṇe anussarato cassa",
  "anya-e0101n:1381_2": "neva tasmiṃ samaye rāgapariyuṭṭhitaṃ cittaṃ hoti.",
  "anya-e0101n:1381_3": "Na dosa…pe…",
  "anya-e0101n:1381_4": "na mohapariyuṭṭhitaṃ cittaṃ hoti,",
  "anya-e0101n:1381_5": "ujugatamevassa tasmiṃ samaye cittaṃ hoti devatā ārabbhāti purimanayeneva vikkhambhitanīvaraṇassa ekakkhaṇe jhānaṅgāni uppajjanti.",
  "anya-e0101n:1381_6": "Saddhādiguṇānaṃ pana gambhīratāya nānappakāraguṇānussaraṇādhimuttatāya vā appanaṃ appatvā upacārappattameva jhānaṃ hoti.",
  "anya-e0101n:1381_7": "Tadetaṃ devatānaṃ guṇasadisasaddhādiguṇānussaraṇavasena devatānussaticceva saṅkhaṃ gacchati.",
  "anya-e0101n:1382_0": "Imañca pana devatānussatiṃ anuyutto bhikkhu devatānaṃ piyo hoti manāpo,",
  "anya-e0101n:1382_1": "bhiyyoso mattāya saddhādivepullaṃ adhigacchati,",
  "anya-e0101n:1382_2": "pītipāmojjabahulo viharati.",
  "anya-e0101n:1382_3": "Uttari appaṭivijjhanto pana sugatiparāyano hoti.",
  "anya-e0101n:1383_0": "Tasmā have appamādaṃ, kayirātha sumedhaso;",
  "anya-e0101n:1384_0": "Evaṃ mahānubhāvāya, devatānussatiyā sadāti.",
  "anya-e0101n:1385_0": "Idaṃ devatānussatiyaṃ vitthārakathāmukhaṃ.",
  "anya-e0101n:1386_0": "Pakiṇṇakakathā",
  "anya-e0101n:1387_0": "164.",
  "anya-e0101n:1387_1": "Yaṃ pana etāsaṃ vitthāradesanāyaṃ “ujugatamevassa tasmiṃ samaye cittaṃ hoti tathāgataṃ ārabbhā”tiādīni vatvā “ujugatacitto kho pana, mahānāma,",
  "anya-e0101n:1387_2": "ariyasāvako labhati atthavedaṃ,",
  "anya-e0101n:1387_3": "labhati dhammavedaṃ,",
  "anya-e0101n:1387_4": "labhati dhammūpasaṃhitaṃ pāmojjaṃ,",
  "anya-e0101n:1387_5": "pamuditassa pīti jāyatī”ti vuttaṃ,",
  "anya-e0101n:1387_6": "tattha itipi so bhagavātiādīnaṃ atthaṃ nissāya uppannaṃ tuṭṭhiṃ sandhāya labhati atthavedanti vuttaṃ.",
  "anya-e0101n:1387_7": "Pāḷiṃ nissāya uppannaṃ tuṭṭhiṃ sandhāya labhati dhammavedaṃ.",
  "anya-e0101n:1387_8": "Ubhayavasena labhati dhammūpasaṃhitaṃ pāmojjanti vuttanti veditabbaṃ.",
  "anya-e0101n:1388_0": "Yañca devatānussatiyaṃ devatā ārabbhāti vuttaṃ,",
  "anya-e0101n:1388_1": "taṃ pubbabhāge devatā ārabbha pavattacittavasena devatāguṇasadise vā devatābhāvanipphādake guṇe ārabbha pavattacittavasena vuttanti veditabbaṃ.",
  "anya-e0101n:1389_0": "165.",
  "anya-e0101n:1389_1": "Imā pana cha anussatiyo ariyasāvakānaññeva ijjhanti.",
  "anya-e0101n:1389_2": "Tesaṃ hi buddhadhammasaṅghaguṇā pākaṭā honti.",
  "anya-e0101n:1389_3": "Te ca akhaṇḍatādiguṇehi sīlehi,",
  "anya-e0101n:1389_4": "vigatamalamaccherena cāgena,",
  "anya-e0101n:1389_5": "mahānubhāvānaṃ devatānaṃ guṇasadisehi saddhādiguṇehi samannāgatā.",
  "anya-e0101n:1389_6": "Mahānāmasutte ca sotāpannassa nissayavihāraṃ puṭṭhena bhagavatā sotāpannassa nissayavihāradassanatthameva etā vitthārato kathitā.",
  "anya-e0101n:1390_0": "Gedhasuttepi “idha,",
  "anya-e0101n:1390_1": "bhikkhave,",
  "anya-e0101n:1390_2": "ariyasāvako tathāgataṃ anussarati,",
  "anya-e0101n:1390_3": "itipi so bhagavā…pe…",
  "anya-e0101n:1390_4": "ujugatamevassa tasmiṃ samaye cittaṃ hoti nikkhantaṃ muttaṃ vuṭṭhitaṃ gedhamhā.",
  "anya-e0101n:1390_5": "Gedhoti kho,",
  "anya-e0101n:1390_6": "bhikkhave,",
  "anya-e0101n:1390_7": "pañcannetaṃ kāmaguṇānamadhivacanaṃ.",
  "anya-e0101n:1390_8": "Idampi kho,",
  "anya-e0101n:1390_9": "bhikkhave,",
  "anya-e0101n:1390_10": "ārammaṇaṃ karitvā evamidhekacce sattā visujjhantī”ti evaṃ ariyasāvakassa anussativasena cittaṃ visodhetvā",
  "anya-e0101n:1390_11": "uttari paramatthavisuddhiadhigamatthāya kathitā.",
  "anya-e0101n:1391_0": "Āyasmatā mahākaccānena desite sambādhokāsasuttepi “acchariyaṃ, āvuso, abbhutaṃ, āvuso,",
  "anya-e0101n:1391_1": "yāvañcidaṃ tena bhagavatā jānatā passatā arahatā sammāsambuddhena sambādhe okāsādhigamo anubuddho sattānaṃ visuddhiyā…pe…",
  "anya-e0101n:1391_2": "nibbānassa sacchikiriyāya yadidaṃ cha anussatiṭṭhānāni.",
  "anya-e0101n:1391_3": "Katamāni cha? Idhāvuso,",
  "anya-e0101n:1391_4": "ariyasāvako tathāgataṃ anussarati…pe…",
  "anya-e0101n:1391_5": "evamidhekacce sattā visuddhidhammā bhavantī”ti evaṃ ariyasāvakasseva paramatthavisuddhidhammatāya okāsādhigamavasena kathitā.",
  "anya-e0101n:1392_0": "Uposathasuttepi “kathañca, visākhe,",
  "anya-e0101n:1392_1": "ariyūposatho hoti?",
  "anya-e0101n:1392_2": "Upakkiliṭṭhassa, visākhe,",
  "anya-e0101n:1392_3": "cittassa upakkamena pariyodapanā hoti. Kathañca, visākhe,",
  "anya-e0101n:1392_4": "upakkiliṭṭhassa cittassa upakkamena pariyodapanā hoti? Idha, visākhe,",
  "anya-e0101n:1392_5": "ariyasāvako tathāgataṃ anussaratī”ti evaṃ ariyasāvakasseva uposathaṃ upavasato cittavisodhanakammaṭṭhānavasena",
  "anya-e0101n:1392_6": "uposathassa mahapphalabhāvadassanatthaṃ kathitā.",
  "anya-e0101n:1393_0": "Ekādasanipātepi “saddho kho, mahānāma,",
  "anya-e0101n:1393_1": "ārādhako hoti,",
  "anya-e0101n:1393_2": "no assaddho.",
  "anya-e0101n:1393_3": "Āraddhavīriyo,",
  "anya-e0101n:1393_4": "upaṭṭhitasati, samāhito, paññavā, mahānāma,",
  "anya-e0101n:1393_5": "ārādhako hoti,",
  "anya-e0101n:1393_6": "no duppañño.",
  "anya-e0101n:1393_7": "Imesu kho tvaṃ, mahānāma,",
  "anya-e0101n:1393_8": "pañcasu dhammesu patiṭṭhāya cha dhamme uttari bhāveyyāsi.",
  "anya-e0101n:1393_9": "Idha tvaṃ, mahānāma,",
  "anya-e0101n:1393_10": "tathāgataṃ anussareyyāsi itipi so bhagavā”ti evaṃ ariyasāvakasseva “tesaṃ no, bhante,",
  "anya-e0101n:1393_11": "nānāvihārena viharataṃ kenassa vihārena viharitabba”nti pucchato vihāradassanatthaṃ kathitā.",
  "anya-e0101n:1394_0": "166.",
  "anya-e0101n:1394_1": "Evaṃ santepi parisuddhasīlādiguṇasamannāgatena puthujjanenāpi manasi kātabbā.",
  "anya-e0101n:1394_2": "Anussavavasenāpi hi buddhādīnaṃ guṇe anussarato cittaṃ pasīdatiyeva.",
  "anya-e0101n:1394_3": "Yassānubhāvena nīvaraṇāni vikkhambhetvā uḷārapāmojjo vipassanaṃ ārabhitvā arahattaṃyeva sacchikareyya kaṭaandhakāravāsī phussadevatthero viya.",
  "anya-e0101n:1395_0": "So kirāyasmā mārena nimmitaṃ buddharūpaṃ disvā “ayaṃ tāva sarāgadosamoho evaṃ sobhati,",
  "anya-e0101n:1395_1": "kathaṃ nu kho bhagavā na sobhati,",
  "anya-e0101n:1395_2": "so hi sabbaso vītarāgadosamoho”ti buddhārammaṇaṃ pītiṃ paṭilabhitvā vipassanaṃ vaḍḍhetvā arahattaṃ pāpuṇīti.",
  "anya-e0101n:1396_0": "Iti sādhujanapāmojjatthāya kate visuddhimagge",
  "anya-e0101n:1397_0": "Samādhibhāvanādhikāre",
  "anya-e0101n:1398_0": "Chaanussatiniddeso nāma",
  "anya-e0101n:1399_0": "Sattamo paricchedo.",
  "anya-e0101n:1400_0": "8. Anussatikammaṭṭhānaniddeso",
  "anya-e0101n:1401_0": "Maraṇassatikathā",
  "anya-e0101n:1402_0": "167.",
  "anya-e0101n:1402_1": "Idāni ito anantarāya maraṇassatiyā bhāvanāniddeso anuppatto.",
  "anya-e0101n:1402_2": "Tattha maraṇanti ekabhavapariyāpannassa jīvitindriyassa upacchedo.",
  "anya-e0101n:1402_3": "Yaṃ panetaṃ arahantānaṃ vaṭṭadukkhasamucchedasaṅkhātaṃ samucchedamaraṇaṃ,",
  "anya-e0101n:1402_4": "saṅkhārānaṃ khaṇabhaṅgasaṅkhātaṃ khaṇikamaraṇaṃ,",
  "anya-e0101n:1402_5": "rukkho mato lohaṃ matantiādīsu sammutimaraṇañca,",
  "anya-e0101n:1402_6": "na taṃ idha adhippetaṃ.",
  "anya-e0101n:1403_0": "Yampi cetaṃ adhippetaṃ,",
  "anya-e0101n:1403_1": "taṃ kālamaraṇaṃ akālamaraṇanti duvidhaṃ hoti.",
  "anya-e0101n:1403_2": "Tattha kālamaraṇaṃ puññakkhayena vā āyukkhayena vā ubhayakkhayena vā hoti.",
  "anya-e0101n:1403_3": "Akālamaraṇaṃ kammupacchedakakammavasena.",
  "anya-e0101n:1404_0": "Tattha yaṃ vijjamānāyapi āyusantānajanakapaccayasampattiyā kevalaṃ paṭisandhijanakassa kammassa vipakkavipākattā maraṇaṃ hoti,",
  "anya-e0101n:1404_1": "idaṃ puññakkhayena maraṇaṃ nāma.",
  "anya-e0101n:1404_2": "Yaṃ gatikālāhārādisampattiyā abhāvena ajjatanakālapurisānaṃ viya vassasatamattaparimāṇassa āyuno khayavasena maraṇaṃ hoti,",
  "anya-e0101n:1404_3": "idaṃ āyukkhayena maraṇaṃ nāma.",
  "anya-e0101n:1404_4": "Yaṃ pana dūsīmārakalāburājādīnaṃ viya taṅkhaṇaññeva ṭhānācāvanasamatthena kammunā upacchinnasantānānaṃ,",
  "anya-e0101n:1404_5": "purimakammavasena vā satthaharaṇādīhi upakkamehi upacchijjamānasantānānaṃ maraṇaṃ hoti,",
  "anya-e0101n:1404_6": "idaṃ akālamaraṇaṃ nāma.",
  "anya-e0101n:1404_7": "Taṃ sabbampi vuttappakārena jīvitindriyupacchedena saṅgahitaṃ.",
  "anya-e0101n:1404_8": "Iti jīvitindriyupacchedasaṅkhātassa maraṇassa saraṇaṃ maraṇassati.",
  "anya-e0101n:1405_0": "168.",
  "anya-e0101n:1405_1": "Taṃ bhāvetukāmena rahogatena paṭisallīnena “maraṇaṃ bhavissati,",
  "anya-e0101n:1405_2": "jīvitindriyaṃ upacchijjissatī”ti vā,",
  "anya-e0101n:1405_3": "“maraṇaṃ maraṇa”nti vā yoniso manasikāro pavattetabbo.",
  "anya-e0101n:1405_4": "Ayoniso pavattayato hi iṭṭhajanamaraṇānussaraṇe soko uppajjati vijātamātuyā piyaputtamaraṇānussaraṇe viya.",
  "anya-e0101n:1405_5": "Aniṭṭhajanamaraṇānussaraṇe pāmojjaṃ uppajjati verīnaṃ verimaraṇānussaraṇe viya.",
  "anya-e0101n:1405_6": "Majjhattajanamaraṇānussaraṇe saṃvego na uppajjati matakaḷevaradassane chavaḍāhakassa viya.",
  "anya-e0101n:1405_7": "Attano maraṇānussaraṇe santāso uppajjati ukkhittāsikaṃ vadhakaṃ disvā bhīrukajātikassa viya.",
  "anya-e0101n:1405_8": "Tadetaṃ sabbampi satisaṃvegañāṇavirahato hoti.",
  "anya-e0101n:1405_9": "Tasmā tattha tattha hatamatasatte oloketvā diṭṭhapubbasampattīnaṃ sattānaṃ matānaṃ maraṇaṃ āvajjetvā",
  "anya-e0101n:1405_10": "satiñca saṃvegañca ñāṇañca yojetvā “maraṇaṃ bhavissatī”tiādinā nayena manasikāro pavattetabbo.",
  "anya-e0101n:1405_11": "Evaṃ pavattento hi yoniso pavatteti,",
  "anya-e0101n:1405_12": "upāyena pavattetīti attho.",
  "anya-e0101n:1405_13": "Evaṃ pavattayatoyeva hi ekaccassa nīvaraṇāni vikkhambhanti,",
  "anya-e0101n:1405_14": "maraṇārammaṇā sati saṇṭhāti,",
  "anya-e0101n:1405_15": "upacārappattameva kammaṭṭhānaṃ hoti.",
  "anya-e0101n:1406_0": "169.",
  "anya-e0101n:1406_1": "Yassa pana ettāvatā na hoti,",
  "anya-e0101n:1406_2": "tena vadhakapaccupaṭṭhānato,",
  "anya-e0101n:1406_3": "sampattivipattito,",
  "anya-e0101n:1406_4": "upasaṃharaṇato,",
  "anya-e0101n:1406_5": "kāyabahusādhāraṇato,",
  "anya-e0101n:1406_6": "āyudubbalato,",
  "anya-e0101n:1406_7": "animittato,",
  "anya-e0101n:1406_8": "addhānaparicchedato,",
  "anya-e0101n:1406_9": "khaṇaparittatoti imehi aṭṭhahākārehi maraṇaṃ anussaritabbaṃ.",
  "anya-e0101n:1407_0": "Tattha vadhakapaccupaṭṭhānatoti vadhakassa viya paccupaṭṭhānato.",
  "anya-e0101n:1407_1": "Yathā hi imassa sīsaṃ chindissāmīti asiṃ gahetvā gīvāya cārayamāno vadhako paccupaṭṭhitova hoti,",
  "anya-e0101n:1407_2": "evaṃ maraṇampi paccupaṭṭhitamevāti anussaritabbaṃ. Kasmā?",
  "anya-e0101n:1407_3": "Saha jātiyā āgatato,",
  "anya-e0101n:1407_4": "jīvitaharaṇato ca.",
  "anya-e0101n:1407_5": "Yathā hi ahicchattakamakuḷaṃ matthakena paṃsuṃ gahetvāva uggacchati,",
  "anya-e0101n:1407_6": "evaṃ sattā jarāmaraṇaṃ gahetvāva nibbattanti.",
  "anya-e0101n:1407_7": "Tathā hi nesaṃ paṭisandhicittaṃ uppādānantarameva jaraṃ patvā pabbatasikharato patitasilā viya bhijjati saddhiṃ sampayuttakhandhehi.",
  "anya-e0101n:1407_8": "Evaṃ khaṇikamaraṇaṃ tāva saha jātiyā āgataṃ.",
  "anya-e0101n:1407_9": "Jātassa pana avassaṃ maraṇato idhādhippetamaraṇampi saha jātiyā āgataṃ.",
  "anya-e0101n:1407_10": "Tasmā esa satto jātakālato paṭṭhāya yathā nāma uṭṭhito sūriyo atthābhimukho gacchateva,",
  "anya-e0101n:1407_11": "gatagataṭṭhānato īsakampi na nivattati.",
  "anya-e0101n:1407_12": "Yathā vā nadī pabbateyyā sīghasotā hārahārinī sandateva vattateva īsakampi na nivattati,",
  "anya-e0101n:1407_13": "evaṃ īsakampi anivattamāno maraṇābhimukhova yāti.",
  "anya-e0101n:1407_14": "Tena vuttaṃ –",
  "anya-e0101n:1408_0": "“Yamekarattiṃ paṭhamaṃ, gabbhe vasati māṇavo;",
  "anya-e0101n:1409_0": "Abbhuṭṭhitova so yāti, sa gacchaṃ na nivattatī”ti. ;",
  "anya-e0101n:1410_0": "Evaṃ gacchato cassa gimhābhitattānaṃ kunnadīnaṃ khayo viya,",
  "anya-e0101n:1410_1": "pāto āporasānugatabandhanānaṃ dumapphalānaṃ patanaṃ viya,",
  "anya-e0101n:1410_2": "muggarābhitāḷitānaṃ mattikabhājanānaṃ bhedo viya,",
  "anya-e0101n:1410_3": "sūriyarasmisamphuṭṭhānaṃ ussāvabindūnaṃ viddhaṃsanaṃ viya ca maraṇameva āsannaṃ hoti. Tenāha –",
  "anya-e0101n:1411_0": "“Accayanti ahorattā, jīvitamuparujjhati;",
  "anya-e0101n:1412_0": "Āyu khīyati maccānaṃ, kunnadīnaṃva odakaṃ. ;",
  "anya-e0101n:1413_0": "“Phalānamiva pakkānaṃ, pāto papatato bhayaṃ;",
  "anya-e0101n:1414_0": "Evaṃ jātāna maccānaṃ, niccaṃ maraṇato bhayaṃ.",
  "anya-e0101n:1415_0": "“Yathāpi kumbhakārassa, kataṃ mattikabhājanaṃ;",
  "anya-e0101n:1416_0": "Khuddakañca mahantañca, yaṃ pakkaṃ yañca āmakaṃ;",
  "anya-e0101n:1417_0": "Sabbaṃ bhedanapariyantaṃ, evaṃ maccāna jīvitaṃ’. ;",
  "anya-e0101n:1418_0": "“Ussāvova tiṇaggamhi, sūriyuggamanaṃ pati;",
  "anya-e0101n:1419_0": "Evamāyu manussānaṃ, mā maṃ amma nivārayā”ti. ;",
  "anya-e0101n:1420_0": "Evaṃ ukkhittāsiko vadhako viya saha jātiyā āgataṃ panetaṃ maraṇaṃ gīvāya asiṃ cārayamāno so vadhako viya jīvitaṃ haratiyeva,",
  "anya-e0101n:1420_1": "na aharitvā nivattati.",
  "anya-e0101n:1420_2": "Tasmā saha jātiyā āgatato,",
  "anya-e0101n:1420_3": "jīvitaharaṇato ca ukkhittāsiko vadhako viya maraṇampi paccupaṭṭhitamevāti evaṃ vadhakapaccupaṭṭhānato maraṇaṃ anussaritabbaṃ.",
  "anya-e0101n:1421_0": "170.",
  "anya-e0101n:1421_1": "Sampattivipattitoti idha sampatti nāma tāvadeva sobhati,",
  "anya-e0101n:1421_2": "yāva naṃ vipatti nābhibhavati,",
  "anya-e0101n:1421_3": "na ca sā sampatti nāma atthi,",
  "anya-e0101n:1421_4": "yā vipattiṃ atikkamma tiṭṭheyya.",
  "anya-e0101n:1421_5": "Tathā hi –",
  "anya-e0101n:1422_0": "“Sakalaṃ mediniṃ bhutvā, datvā koṭisataṃ sukhī;",
  "anya-e0101n:1423_0": "Aḍḍhāmalakamattassa, ante issarataṃ gato.",
  "anya-e0101n:1424_0": "“Teneva dehabandhena, puññamhi khayamāgate;",
  "anya-e0101n:1425_0": "Maraṇābhimukho sopi, asoko sokamāgato”ti.",
  "anya-e0101n:1426_0": "Apica sabbaṃ ārogyaṃ byādhipariyosānaṃ,",
  "anya-e0101n:1426_1": "sabbaṃ yobbanaṃ jarāpariyosānaṃ,",
  "anya-e0101n:1426_2": "sabbaṃ jīvitaṃ maraṇapariyosānaṃ,",
  "anya-e0101n:1426_3": "sabboyeva lokasannivāso jātiyā anugato,",
  "anya-e0101n:1426_4": "jarāya anusaṭo,",
  "anya-e0101n:1426_5": "byādhinā abhibhūto,",
  "anya-e0101n:1426_6": "maraṇena abbhāhato. Tenāha –",
  "anya-e0101n:1427_0": "“Yathāpi selā vipulā, nabhaṃ āhacca pabbatā;",
  "anya-e0101n:1428_0": "Samantā anupariyeyyuṃ, nippothentā catuddisā.",
  "anya-e0101n:1429_0": "“Evaṃ jarā ca maccu ca, adhivattanti pāṇine;",
  "anya-e0101n:1430_0": "Khattiye brāhmaṇe vesse, sudde caṇḍālapukkuse;",
  "anya-e0101n:1431_0": "Na kiñci parivajjeti, sabbamevābhimaddati.",
  "anya-e0101n:1432_0": "“Na tattha hatthīnaṃ bhūmi, na rathānaṃ na pattiyā;",
  "anya-e0101n:1433_0": "Na cāpi mantayuddhena, sakkā jetuṃ dhanena vā”ti. ;",
  "anya-e0101n:1434_0": "Evaṃ jīvitasampattiyā maraṇavipattipariyosānataṃ vavatthapentena sampattivipattito maraṇaṃ anussaritabbaṃ.",
  "anya-e0101n:1435_0": "171.",
  "anya-e0101n:1435_1": "Upasaṃharaṇatoti parehi saddhiṃ attano upasaṃharaṇato.",
  "anya-e0101n:1435_2": "Tattha sattahākārehi upasaṃharaṇato maraṇaṃ anussaritabbaṃ,",
  "anya-e0101n:1435_3": "yasamahattato,",
  "anya-e0101n:1435_4": "puññamahattato,",
  "anya-e0101n:1435_5": "thāmamahattato,",
  "anya-e0101n:1435_6": "iddhimahattato,",
  "anya-e0101n:1435_7": "paññāmahattato,",
  "anya-e0101n:1435_8": "paccekabuddhato,",
  "anya-e0101n:1435_9": "sammāsambuddhatoti. Kathaṃ?",
  "anya-e0101n:1435_10": "Idaṃ maraṇaṃ nāma mahāyasānaṃ mahāparivārānaṃ sampannadhanavāhanānaṃ mahāsammatamandhātumahāsudassana",
  "anya-e0101n:1435_11": "daḷhanemi nimippabhutīnampi upari nirāsaṅkameva patitaṃ,",
  "anya-e0101n:1435_12": "kimaṅgaṃ pana mayhaṃ upari na patissati?",
  "anya-e0101n:1436_0": "Mahāyasā rājavarā, mahāsammataādayo;",
  "anya-e0101n:1437_0": "Tepi maccuvasaṃ pattā, mādisesu kathāva kāti.",
  "anya-e0101n:1438_0": "Evaṃ tāva yasamahattato anussaritabbaṃ.",
  "anya-e0101n:1439_0": "Kathaṃ puññamahattato?",
  "anya-e0101n:1440_0": "Jotiko jaṭilo uggo, meṇḍako atha puṇṇako;",
  "anya-e0101n:1441_0": "Ete caññe ca ye loke, mahāpuññāti vissutā;",
  "anya-e0101n:1442_0": "Sabbe maraṇamāpannā, mādisesu kathāva kāti.",
  "anya-e0101n:1443_0": "Evaṃ puññamahattato anussaritabbaṃ.",
  "anya-e0101n:1444_0": "Kathaṃ thāmamahattato?",
  "anya-e0101n:1445_0": "Vāsudevo baladevo, bhīmaseno yudhiṭṭhilo;",
  "anya-e0101n:1446_0": "Cānuro yo mahāmallo, antakassa vasaṃ gatā.",
  "anya-e0101n:1447_0": "Evaṃ thāmabalūpetā, iti lokamhi vissutā;",
  "anya-e0101n:1448_0": "Etepi maraṇaṃ yātā, mādisesu kathāva kāti.",
  "anya-e0101n:1449_0": "Evaṃ thāmamahattato anussaritabbaṃ.",
  "anya-e0101n:1450_0": "Kathaṃ iddhimahattato?",
  "anya-e0101n:1451_0": "Pādaṅguṭṭhakamattena, vejayantamakampayi;",
  "anya-e0101n:1452_0": "Yo nāmiddhimataṃ seṭṭho, dutiyo aggasāvako.",
  "anya-e0101n:1453_0": "Sopi maccumukhaṃ ghoraṃ, migo sīhamukhaṃ viya;",
  "anya-e0101n:1454_0": "Paviṭṭho saha iddhīhi, mādisesu kathāva kāti.",
  "anya-e0101n:1455_0": "Evaṃ iddhimahattato anussaritabbaṃ.",
  "anya-e0101n:1456_0": "Kathaṃ paññāmahattato?",
  "anya-e0101n:1457_0": "Lokanāthaṃ ṭhapetvāna, ye caññe atthi pāṇino;",
  "anya-e0101n:1458_0": "Paññāya sāriputtassa, kalaṃ nāgghanti soḷasiṃ.",
  "anya-e0101n:1459_0": "Evaṃ nāma mahāpañño, paṭhamo aggasāvako;",
  "anya-e0101n:1460_0": "Maraṇassa vasaṃ patto, mādisesu kathāva kāti.",
  "anya-e0101n:1461_0": "Evaṃ paññāmahattato anussaritabbaṃ.",
  "anya-e0101n:1462_0": "Kathaṃ paccekabuddhato?",
  "anya-e0101n:1462_1": "Yepi te attano ñāṇavīriyabalena sabbakilesasattunimmathanaṃ katvā paccekabodhiṃ pattā khaggavisāṇakappā sayambhuno,",
  "anya-e0101n:1462_2": "tepi maraṇato na muttā,",
  "anya-e0101n:1462_3": "kuto panāhaṃ muccissāmīti.",
  "anya-e0101n:1463_0": "Taṃ taṃ nimittamāgamma, vīmaṃsantā mahesayo;",
  "anya-e0101n:1464_0": "Sayambhuññāṇatejena, ye pattā āsavakkhayaṃ.",
  "anya-e0101n:1465_0": "Ekacariyanivāsena, khaggasiṅgasamūpamā;",
  "anya-e0101n:1466_0": "Tepi nātigatā maccuṃ, mādisesu kathāva kāti.",
  "anya-e0101n:1467_0": "Evaṃ paccekabuddhato anussaritabbaṃ.",
  "anya-e0101n:1468_0": "Kathaṃ sammāsambuddhato?",
  "anya-e0101n:1468_1": "Yopi so bhagavā asītianubyañjanapaṭimaṇḍitadvattiṃsamahāpurisalakkhaṇavicitrarūpakāyo sabbākāraparisuddhasīlakkhandhādiguṇaratanasamiddhadhammakāyo",
  "anya-e0101n:1468_2": "yasamahattapuññamahattathāmamahattaiddhimahattapaññāmahattānaṃ pāraṃ gato asamo asamasamo appaṭipuggalo",
  "anya-e0101n:1468_3": "arahaṃ sammāsambuddho,",
  "anya-e0101n:1468_4": "sopi salilavuṭṭhinipātena mahāaggikkhandho viya maraṇavuṭṭhinipātena ṭhānaso vūpasanto.",
  "anya-e0101n:1469_0": "Evaṃ mahānubhāvassa, yaṃ nāmetaṃ mahesino;",
  "anya-e0101n:1470_0": "Na bhayena na lajjāya, maraṇaṃ vasamāgataṃ.",
  "anya-e0101n:1471_0": "Nillajjaṃ vītasārajjaṃ, sabbasattābhimaddanaṃ;",
  "anya-e0101n:1472_0": "Tayidaṃ mādisaṃ sattaṃ, kathaṃ nābhibhavissatīti.",
  "anya-e0101n:1473_0": "Evaṃ sammāsambuddhato anussaritabbaṃ.",
  "anya-e0101n:1474_0": "Tassevaṃ yasamahattatādisampannehi parehi saddhiṃ maraṇasāmaññatāya attānaṃ upasaṃharitvā tesaṃ viya",
  "anya-e0101n:1474_1": "sattavisesānaṃ mayhampi maraṇaṃ bhavissatīti anussarato upacārappattaṃ kammaṭṭhānaṃ hotīti.",
  "anya-e0101n:1474_2": "Evaṃ upasaṃharaṇato maraṇaṃ anussaritabbaṃ.",
  "anya-e0101n:1475_0": "172.",
  "anya-e0101n:1475_1": "Kāyabahusādhāraṇatoti ayaṃ kāyo bahusādhāraṇo.",
  "anya-e0101n:1475_2": "Asītiyā tāva kimikulānaṃ sādhāraṇo,",
  "anya-e0101n:1475_3": "tattha chavinissitā pāṇā chaviṃ khādanti,",
  "anya-e0101n:1475_4": "cammanissitā cammaṃ khādanti,",
  "anya-e0101n:1475_5": "maṃsanissitā maṃsaṃ khādanti,",
  "anya-e0101n:1475_6": "nhārunissitā nhāruṃ khādanti,",
  "anya-e0101n:1475_7": "aṭṭhinissitā aṭṭhiṃ khādanti,",
  "anya-e0101n:1475_8": "miñjanissitā miñjaṃ khādanti.",
  "anya-e0101n:1475_9": "Tattheva jāyanti jīyanti mīyanti,",
  "anya-e0101n:1475_10": "uccārapassāvaṃ karonti.",
  "anya-e0101n:1475_11": "Kāyova nesaṃ sūtigharañceva gilānasālā ca susānañca vaccakuṭi ca passāvadoṇikā ca.",
  "anya-e0101n:1475_12": "Svāyaṃ tesampi kimikulānaṃ pakopena maraṇaṃ nigacchatiyeva.",
  "anya-e0101n:1475_13": "Yathā ca asītiyā kimikulānaṃ,",
  "anya-e0101n:1475_14": "evaṃ ajjhattikānaṃyeva anekasatānaṃ rogānaṃ bāhirānañca ahivicchikādīnaṃ maraṇassa paccayānaṃ sādhāraṇo.",
  "anya-e0101n:1476_0": "Yathā hi catumahāpathe ṭhapite lakkhamhi sabbadisāhi āgatā sarasattitomarapāsāṇādayo nipatanti,",
  "anya-e0101n:1476_1": "evaṃ kāyepi sabbupaddavā nipatanti.",
  "anya-e0101n:1476_2": "Svāyaṃ tesampi upaddavānaṃ nipātena maraṇaṃ nigacchatiyeva.",
  "anya-e0101n:1476_3": "Tenāha bhagavā – “idha,",
  "anya-e0101n:1476_4": "bhikkhave,",
  "anya-e0101n:1476_5": "bhikkhu divase nikkhante rattiyā paṭihitāya iti paṭisañcikkhati,",
  "anya-e0101n:1476_6": "bahukā kho me paccayā maraṇassa,",
  "anya-e0101n:1476_7": "ahi vā maṃ ḍaṃseyya,",
  "anya-e0101n:1476_8": "vicchiko vā maṃ ḍaṃseyya,",
  "anya-e0101n:1476_9": "satapadī vā maṃ ḍaṃseyya,",
  "anya-e0101n:1476_10": "tena me assa kālaṅkiriyā,",
  "anya-e0101n:1476_11": "so mamassa antarāyo,",
  "anya-e0101n:1476_12": "upakkhalitvā vā papateyyaṃ,",
  "anya-e0101n:1476_13": "bhattaṃ vā me bhuttaṃ byāpajjeyya,",
  "anya-e0101n:1476_14": "pittaṃ vā me kuppeyya,",
  "anya-e0101n:1476_15": "semhaṃ vā me kuppeyya,",
  "anya-e0101n:1476_16": "satthakā vā me vātā kuppeyyuṃ,",
  "anya-e0101n:1476_17": "tena me assa kālaṅkiriyā,",
  "anya-e0101n:1476_18": "so mamassa antarāyo”ti.",
  "anya-e0101n:1476_19": "Evaṃ kāyabahusādhāraṇato maraṇaṃ anussaritabbaṃ.",
  "anya-e0101n:1477_0": "173.",
  "anya-e0101n:1477_1": "Āyudubbalatoti āyu nāmetaṃ abalaṃ dubbalaṃ.",
  "anya-e0101n:1477_2": "Tathā hi sattānaṃ jīvitaṃ assāsapassāsūpanibaddhañceva iriyāpathūpanibaddhañca sītuṇhūpanibaddhañca mahābhūtūpanibaddhañca āhārūpanibaddhañca.",
  "anya-e0101n:1477_3": "Tadetaṃ assāsapassāsānaṃ samavuttitaṃ labhamānameva pavattati.",
  "anya-e0101n:1477_4": "Bahi nikkhantanāsikavāte pana anto apavisante,",
  "anya-e0101n:1477_5": "paviṭṭhe vā anikkhamante mato nāma hoti.",
  "anya-e0101n:1477_6": "Catunnaṃ iriyāpathānampi samavuttitaṃ labhamānameva pavattati.",
  "anya-e0101n:1477_7": "Aññataraññatarassa pana adhimattatāya āyusaṅkhārā upacchijjanti.",
  "anya-e0101n:1477_8": "Sītuṇhānampi samavuttitaṃ labhamānameva pavattati.",
  "anya-e0101n:1477_9": "Atisītena pana atiuṇhena vā abhibhūtassa vipajjati.",
  "anya-e0101n:1477_10": "Mahābhūtānampi samavuttitaṃ labhamānameva pavattati.",
  "anya-e0101n:1477_11": "Pathavīdhātuyā pana āpodhātuādīnaṃ vā aññataraññatarassa pakopena balasampannopi puggalo patthaddhakāyo",
  "anya-e0101n:1477_12": "vā atisārādivasena kilinnapūtikāyo vā mahāḍāhapareto vā sambhijjamānasandhibandhano vā hutvā jīvitakkhayaṃ pāpuṇāti.",
  "anya-e0101n:1477_13": "Kabaḷīkārāhārampi yuttakāle labhantasseva jīvitaṃ pavattati,",
  "anya-e0101n:1477_14": "āhāraṃ alabhamānassa pana parikkhayaṃ gacchatīti.",
  "anya-e0101n:1477_15": "Evaṃ āyudubbalato maraṇaṃ anussaritabbaṃ.",
  "anya-e0101n:1478_0": "174. Animittatoti avavatthānato, paricchedābhāvatoti attho. Sattānaṃ hi –",
  "anya-e0101n:1479_0": "Jīvitaṃ byādhi kālo ca, dehanikkhepanaṃ gati;",
  "anya-e0101n:1480_0": "Pañcete jīvalokasmiṃ, animittā na nāyare.",
  "anya-e0101n:1481_0": "Tattha jīvitaṃ tāva “ettakameva jīvitabbaṃ,",
  "anya-e0101n:1481_1": "na ito para”nti vavatthānābhāvato animittaṃ.",
  "anya-e0101n:1481_2": "Kalalakālepi hi sattā maranti,",
  "anya-e0101n:1481_3": "abbudapesighanamāsikadvemāsatemāsacatumāsapañcamāsadasamāsakālepi.",
  "anya-e0101n:1481_4": "Kucchito nikkhantasamayepi.",
  "anya-e0101n:1481_5": "Tato paraṃ vassasatassa antopi bahipi marantiyeva.",
  "anya-e0101n:1481_6": "Byādhipi “imināva byādhinā sattā maranti,",
  "anya-e0101n:1481_7": "nāññenā”ti vavatthānābhāvato animitto.",
  "anya-e0101n:1481_8": "Cakkhurogenāpi hi sattā maranti,",
  "anya-e0101n:1481_9": "sotarogādīnaṃ aññatarenāpi.",
  "anya-e0101n:1481_10": "Kālopi “imasmiṃyeva kāle maritabbaṃ,",
  "anya-e0101n:1481_11": "nāññasmi”nti evaṃ vavatthānābhāvato animitto.",
  "anya-e0101n:1481_12": "Pubbaṇhepi hi sattā maranti,",
  "anya-e0101n:1481_13": "majjhanhikādīnaṃ aññatarasmimpi.",
  "anya-e0101n:1481_14": "Dehanikkhepanampi “idheva mīyamānānaṃ dehena patitabbaṃ,",
  "anya-e0101n:1481_15": "nāññatrā”ti evaṃ vavatthānābhāvato animittaṃ.",
  "anya-e0101n:1481_16": "Antogāme jātānaṃ hi bahigāmepi attabhāvo patati.",
  "anya-e0101n:1481_17": "Bahigāme jātānampi antogāme.",
  "anya-e0101n:1481_18": "Tathā thalajānaṃ vā jale,",
  "anya-e0101n:1481_19": "jalajānaṃ vā thaleti anekappakārato vitthāretabbaṃ.",
  "anya-e0101n:1481_20": "Gatipi “ito cutena idha nibbattitabba”nti evaṃ vavatthānābhāvato animittā.",
  "anya-e0101n:1481_21": "Devalokato hi cutā manussesupi nibbattanti,",
  "anya-e0101n:1481_22": "manussalokato cutā devalokādīnampi yattha katthaci nibbattantīti evaṃ yantayuttagoṇo viya gatipañcake",
  "anya-e0101n:1481_23": "loko samparivattatīti evaṃ animittato maraṇaṃ anussaritabbaṃ.",
  "anya-e0101n:1482_0": "175.",
  "anya-e0101n:1482_1": "Addhānaparicchedatoti manussānaṃ jīvitassa nāma etarahi paritto addhā.",
  "anya-e0101n:1482_2": "Yo ciraṃ jīvati,",
  "anya-e0101n:1482_3": "so vassasataṃ,",
  "anya-e0101n:1482_4": "appaṃ vā bhiyyo.",
  "anya-e0101n:1482_5": "Tenāha bhagavā –",
  "anya-e0101n:1482_6": "“appamidaṃ,",
  "anya-e0101n:1482_7": "bhikkhave,",
  "anya-e0101n:1482_8": "manussānaṃ āyu,",
  "anya-e0101n:1482_9": "gamanīyo samparāyo,",
  "anya-e0101n:1482_10": "kattabbaṃ kusalaṃ,",
  "anya-e0101n:1482_11": "caritabbaṃ brahmacariyaṃ,",
  "anya-e0101n:1482_12": "natthi jātassa amaraṇaṃ. Yo,",
  "anya-e0101n:1482_13": "bhikkhave,",
  "anya-e0101n:1482_14": "ciraṃ jīvati,",
  "anya-e0101n:1482_15": "so vassasataṃ,",
  "anya-e0101n:1482_16": "appaṃ vā bhiyyoti.",
  "anya-e0101n:1483_0": "Appamāyumanussānaṃ, hīḷeyya naṃ suporiso;",
  "anya-e0101n:1484_0": "Careyyādittasīsova, natthi maccussa nāgamoti. ;",
  "anya-e0101n:1485_0": "Aparampi āha –",
  "anya-e0101n:1485_1": "“bhūtapubbaṃ,",
  "anya-e0101n:1485_2": "bhikkhave,",
  "anya-e0101n:1485_3": "arako nāma satthā ahosī”ti sabbampi sattahi upamāhi alaṅkataṃ suttaṃ vitthāretabbaṃ.",
  "anya-e0101n:1486_0": "Aparampi āha – “yocāyaṃ,",
  "anya-e0101n:1486_1": "bhikkhave,",
  "anya-e0101n:1486_2": "bhikkhu evaṃ maraṇassatiṃ bhāveti,",
  "anya-e0101n:1486_3": "aho vatāhaṃ rattindivaṃ jīveyyaṃ,",
  "anya-e0101n:1486_4": "bhagavato sāsanaṃ manasikareyyaṃ,",
  "anya-e0101n:1486_5": "bahuṃ vata me kataṃ assāti. Yocāyaṃ,",
  "anya-e0101n:1486_6": "bhikkhave,",
  "anya-e0101n:1486_7": "bhikkhu evaṃ maraṇassatiṃ bhāveti,",
  "anya-e0101n:1486_8": "aho vatāhaṃ divasaṃ jīveyyaṃ,",
  "anya-e0101n:1486_9": "bhagavato sāsanaṃ manasikareyyaṃ,",
  "anya-e0101n:1486_10": "bahuṃ vata me kataṃ assāti. Yo cāyaṃ,",
  "anya-e0101n:1486_11": "bhikkhave,",
  "anya-e0101n:1486_12": "bhikkhu evaṃ maraṇassatiṃ bhāveti,",
  "anya-e0101n:1486_13": "aho vatāhaṃ tadantaraṃ jīveyyaṃ,",
  "anya-e0101n:1486_14": "yadantaraṃ ekaṃ piṇḍapātaṃ bhuñjāmi,",
  "anya-e0101n:1486_15": "bhagavato sāsanaṃ manasikareyyaṃ,",
  "anya-e0101n:1486_16": "bahuṃ vata me kataṃ assāti. Yo cāyaṃ,",
  "anya-e0101n:1486_17": "bhikkhave,",
  "anya-e0101n:1486_18": "bhikkhu evaṃ maraṇassatiṃ bhāveti,",
  "anya-e0101n:1486_19": "aho vatāhaṃ tadantaraṃ jīveyyaṃ,",
  "anya-e0101n:1486_20": "yadantaraṃ cattāro pañca ālope saṅkhāditvā ajjhoharāmi,",
  "anya-e0101n:1486_21": "bhagavato sāsanaṃ manasikareyyaṃ,",
  "anya-e0101n:1486_22": "bahuṃ vata me kataṃ assāti.",
  "anya-e0101n:1486_23": "Ime vuccanti,",
  "anya-e0101n:1486_24": "bhikkhave,",
  "anya-e0101n:1486_25": "bhikkhū pamattā viharanti,",
  "anya-e0101n:1486_26": "dandhaṃ maraṇassatiṃ bhāventi āsavānaṃ khayāya.",
  "anya-e0101n:1486_27": "Yo ca khvāyaṃ,",
  "anya-e0101n:1486_28": "bhikkhave,",
  "anya-e0101n:1486_29": "bhikkhu evaṃ maraṇassatiṃ bhāveti,",
  "anya-e0101n:1486_30": "aho vatāhaṃ tadantaraṃ jīveyyaṃ,",
  "anya-e0101n:1486_31": "yadantaraṃ ekaṃ ālopaṃ saṅkhāditvā ajjhoharāmi,",
  "anya-e0101n:1486_32": "bhagavato sāsanaṃ manasikareyyaṃ,",
  "anya-e0101n:1486_33": "bahuṃ vata me kataṃ assāti. Yo cāyaṃ,",
  "anya-e0101n:1486_34": "bhikkhave,",
  "anya-e0101n:1486_35": "bhikkhu evaṃ maraṇassatiṃ bhāveti,",
  "anya-e0101n:1486_36": "aho vatāhaṃ tadantaraṃ jīveyyaṃ,",
  "anya-e0101n:1486_37": "yadantaraṃ assasitvā vā passasāmi,",
  "anya-e0101n:1486_38": "passasitvā vā assasāmi,",
  "anya-e0101n:1486_39": "bhagavato sāsanaṃ manasikareyyaṃ,",
  "anya-e0101n:1486_40": "bahuṃ vata me kataṃ assāti.",
  "anya-e0101n:1486_41": "Ime vuccanti,",
  "anya-e0101n:1486_42": "bhikkhave,",
  "anya-e0101n:1486_43": "bhikkhū appamattā viharanti,",
  "anya-e0101n:1486_44": "tikkhaṃ maraṇassatiṃ bhāventi āsavānaṃ khayāyā”ti.",
  "anya-e0101n:1486_45": "Evaṃ catupañcālopasaṅkhādanamattaṃ avissāsiyo paritto jīvitassa addhāti evaṃ addhānaparicchedato maraṇaṃ anussaritabbaṃ.",
  "anya-e0101n:1487_0": "176.",
  "anya-e0101n:1487_1": "Khaṇaparittatoti paramatthato hi atiparitto sattānaṃ jīvitakkhaṇo ekacittappavattimattoyeva.",
  "anya-e0101n:1487_2": "Yathā nāma rathacakkaṃ pavattamānampi ekeneva nemippadesena pavattati,",
  "anya-e0101n:1487_3": "tiṭṭhamānampi ekeneva tiṭṭhati,",
  "anya-e0101n:1487_4": "evameva ekacittakkhaṇikaṃ sattānaṃ jīvitaṃ.",
  "anya-e0101n:1487_5": "Tasmiṃ citte niruddhamatte satto niruddhoti vuccati. Yathāha –",
  "anya-e0101n:1487_6": "“atīte cittakkhaṇe jīvittha,",
  "anya-e0101n:1487_7": "na jīvati,",
  "anya-e0101n:1487_8": "na jīvissati.",
  "anya-e0101n:1487_9": "Anāgate cittakkhaṇe na jīvittha,",
  "anya-e0101n:1487_10": "na jīvati,",
  "anya-e0101n:1487_11": "jīvissati.",
  "anya-e0101n:1487_12": "Paccuppanne cittakkhaṇe na jīvittha, jīvati,",
  "anya-e0101n:1487_13": "na jīvissati.",
  "anya-e0101n:1488_0": "“Jīvitaṃ attabhāvo ca, sukhadukkhā ca kevalā;",
  "anya-e0101n:1489_0": "Ekacittasamāyuttā, lahu so vattate khaṇo.",
  "anya-e0101n:1490_0": "“Ye niruddhā marantassa, tiṭṭhamānassa vā idha;",
  "anya-e0101n:1491_0": "Sabbepi sadisā khandhā, gatā appaṭisandhikā.",
  "anya-e0101n:1492_0": "“Anibbattena na jāto, paccuppannena jīvati;",
  "anya-e0101n:1493_0": "Cittabhaṅgā mato loko, paññatti paramatthiyā”ti. ;",
  "anya-e0101n:1494_0": "Evaṃ khaṇaparittato maraṇaṃ anussaritabbaṃ.",
  "anya-e0101n:1495_0": "177.",
  "anya-e0101n:1495_1": "Iti imesaṃ aṭṭhannaṃ ākārānaṃ aññataraññatarena anussaratopi punappunaṃ manasikāravasena cittaṃ āsevanaṃ labhati,",
  "anya-e0101n:1495_2": "maraṇārammaṇā sati santiṭṭhati,",
  "anya-e0101n:1495_3": "nīvaraṇāni vikkhambhanti,",
  "anya-e0101n:1495_4": "jhānaṅgāni pātubhavanti.",
  "anya-e0101n:1495_5": "Sabhāvadhammattā pana saṃvejanīyattā ca ārammaṇassa appanaṃ appatvā upacārappattameva jhānaṃ hoti.",
  "anya-e0101n:1495_6": "Lokuttarajjhānaṃ pana dutiyacatutthāni ca āruppajjhānāni sabhāvadhammepi bhāvanāvisesena appanaṃ pāpuṇanti.",
  "anya-e0101n:1495_7": "Visuddhibhāvanānukkamavasena hi lokuttaraṃ appanaṃ pāpuṇāti.",
  "anya-e0101n:1495_8": "Ārammaṇātikkamabhāvanāvasena āruppaṃ.",
  "anya-e0101n:1495_9": "Appanāpattasseva hi jhānassa ārammaṇasamatikkamanamattaṃ tattha hoti.",
  "anya-e0101n:1495_10": "Idha pana tadubhayampi natthi.",
  "anya-e0101n:1495_11": "Tasmā upacārappattameva jhānaṃ hoti.",
  "anya-e0101n:1495_12": "Tadetaṃ maraṇassatibalena uppannattā maraṇassaticceva saṅkhaṃ gacchati.",
  "anya-e0101n:1496_0": "Imañca pana maraṇassatiṃ anuyutto bhikkhu satataṃ appamatto hoti,",
  "anya-e0101n:1496_1": "sabbabhavesu anabhiratisaññaṃ paṭilabhati,",
  "anya-e0101n:1496_2": "jīvitanikantiṃ jahāti,",
  "anya-e0101n:1496_3": "pāpagarahī hoti,",
  "anya-e0101n:1496_4": "asannidhibahulo parikkhāresu vigatamalamacchero,",
  "anya-e0101n:1496_5": "aniccasaññā cassa paricayaṃ gacchati,",
  "anya-e0101n:1496_6": "tadanusāreneva dukkhasaññā anattasaññā ca upaṭṭhāti.",
  "anya-e0101n:1496_7": "Yathā abhāvitamaraṇā sattā sahasā vāḷamigayakkhasappacoravadhakābhibhūtā viya maraṇasamaye bhayaṃ santāsaṃ sammohaṃ āpajjanti,",
  "anya-e0101n:1496_8": "evaṃ anāpajjitvā abhayo asammūḷho kālaṃ karoti.",
  "anya-e0101n:1496_9": "Sace diṭṭheva dhamme amataṃ nārādheti,",
  "anya-e0101n:1496_10": "kāyassa bhedā sugatiparāyano hoti.",
  "anya-e0101n:1497_0": "Tasmā have appamādaṃ, kayirātha sumedhaso;",
  "anya-e0101n:1498_0": "Evaṃ mahānubhāvāya, maraṇassatiyā sadāti.",
  "anya-e0101n:1499_0": "Idaṃ maraṇassatiyaṃ vitthārakathāmukhaṃ.",
  "anya-e0101n:1500_0": "Kāyagatāsatikathā",
  "anya-e0101n:1501_0": "178.",
  "anya-e0101n:1501_1": "Idāni yaṃ taṃ aññatra buddhuppādā appavattapubbaṃ sabbatitthiyānaṃ avisayabhūtaṃ tesu tesu suttantesu “ekadhammo,",
  "anya-e0101n:1501_2": "bhikkhave,",
  "anya-e0101n:1501_3": "bhāvito bahulīkato mahato saṃvegāya saṃvattati.",
  "anya-e0101n:1501_4": "Mahato atthāya saṃvattati.",
  "anya-e0101n:1501_5": "Mahato yogakkhemāya saṃvattati.",
  "anya-e0101n:1501_6": "Mahato satisampajaññāya saṃvattati.",
  "anya-e0101n:1501_7": "Ñāṇadassanapaṭilābhāya saṃvattati.",
  "anya-e0101n:1501_8": "Diṭṭhadhammasukhavihārāya saṃvattati.",
  "anya-e0101n:1501_9": "Vijjāvimuttiphalasacchikiriyāya saṃvattati.",
  "anya-e0101n:1501_10": "Katamo ekadhammo?",
  "anya-e0101n:1501_11": "Kāyagatā sati….",
  "anya-e0101n:1501_12": "Amataṃ te,",
  "anya-e0101n:1501_13": "bhikkhave,",
  "anya-e0101n:1501_14": "paribhuñjanti,",
  "anya-e0101n:1501_15": "ye kāyagatāsatiṃ paribhuñjanti.",
  "anya-e0101n:1501_16": "Amataṃ te,",
  "anya-e0101n:1501_17": "bhikkhave,",
  "anya-e0101n:1501_18": "na paribhuñjanti,",
  "anya-e0101n:1501_19": "ye kāyagatāsatiṃ na paribhuñjanti.",
  "anya-e0101n:1501_20": "Amataṃ tesaṃ,",
  "anya-e0101n:1501_21": "bhikkhave,",
  "anya-e0101n:1501_22": "paribhuttaṃ…",
  "anya-e0101n:1501_23": "aparibhuttaṃ…",
  "anya-e0101n:1501_24": "parihīnaṃ…",
  "anya-e0101n:1501_25": "aparihīnaṃ…",
  "anya-e0101n:1501_26": "viraddhaṃ…",
  "anya-e0101n:1501_27": "aviraddhaṃ,",
  "anya-e0101n:1501_28": "yesaṃ kāyagatāsati āraddhāti evaṃ bhagavatā anekehi ākārehi pasaṃsitvā “kathaṃ bhāvitā,",
  "anya-e0101n:1501_29": "bhikkhave,",
  "anya-e0101n:1501_30": "kāyagatāsati kathaṃ bahulīkatā mahapphalā hoti mahānisaṃsā? Idha,",
  "anya-e0101n:1501_31": "bhikkhave,",
  "anya-e0101n:1501_32": "bhikkhu araññagato vā”tiādinā nayena ānāpānapabbaṃ,",
  "anya-e0101n:1501_33": "iriyāpathapabbaṃ,",
  "anya-e0101n:1501_34": "catusampajaññapabbaṃ,",
  "anya-e0101n:1501_35": "paṭikkūlamanasikārapabbaṃ,",
  "anya-e0101n:1501_36": "dhātumanasikārapabbaṃ,",
  "anya-e0101n:1501_37": "navasivathikapabbānīti imesaṃ cuddasannaṃ pabbānaṃ vasena kāyagatāsatikammaṭṭhānaṃ niddiṭṭhaṃ,",
  "anya-e0101n:1501_38": "tassa bhāvanāniddeso anuppatto.",
  "anya-e0101n:1502_0": "Tattha yasmā iriyāpathapabbaṃ catusampajaññapabbaṃ dhātumanasikārapabbanti imāni tīṇi vipassanāvasena vuttāni.",
  "anya-e0101n:1502_1": "Nava sivathikapabbāni vipassanāñāṇesuyeva ādīnavānupassanāvasena vuttāni.",
  "anya-e0101n:1502_2": "Yāpi cettha uddhumātakādīsu samādhibhāvanā ijjheyya,",
  "anya-e0101n:1502_3": "sā asubhaniddese pakāsitāyeva.",
  "anya-e0101n:1502_4": "Ānāpānapabbaṃ pana paṭikkūlamanasikārapabbañca imānevettha dve samādhivasena vuttāni.",
  "anya-e0101n:1502_5": "Tesu ānāpānapabbaṃ ānāpānassativasena visuṃ kammaṭṭhānaṃyeva.",
  "anya-e0101n:1502_6": "Yaṃ panetaṃ “puna caparaṃ,",
  "anya-e0101n:1502_7": "bhikkhave,",
  "anya-e0101n:1502_8": "bhikkhu imameva kāyaṃ uddhaṃ pādatalā adho kesamatthakā tacapariyantaṃ pūraṃ nānappakārassa asucino paccavekkhati.",
  "anya-e0101n:1502_9": "Atthi imasmiṃ kāye kesā lomā…pe…",
  "anya-e0101n:1502_10": "mutta”nti evaṃ matthaluṅgaṃ aṭṭhimiñjena saṅgahetvā paṭikkūlamanasikāravasena desitaṃ dvattiṃsākārakammaṭṭhānaṃ,",
  "anya-e0101n:1502_11": "idamidha kāyagatāsatīti adhippetaṃ.",
  "anya-e0101n:1503_0": "179.",
  "anya-e0101n:1503_1": "Tatthāyaṃ pāḷivaṇṇanāpubbaṅgamo bhāvanāniddeso.",
  "anya-e0101n:1503_2": "Imameva kāyanti imaṃ catumahābhūtikaṃ pūtikāyaṃ.",
  "anya-e0101n:1503_3": "Uddhaṃ pādatalāti pādatalato upari.",
  "anya-e0101n:1503_4": "Adho kesamatthakāti kesaggato heṭṭhā.",
  "anya-e0101n:1503_5": "Tacapariyantanti tiriyaṃ tacaparicchinnaṃ.",
  "anya-e0101n:1503_6": "Pūraṃ nānappakārassa asucino paccavekkhatīti nānappakārakesādiasucibharito ayaṃ kāyoti passati. Kathaṃ?",
  "anya-e0101n:1503_7": "Atthi imasmiṃ kāye kesā…pe… muttanti.",
  "anya-e0101n:1504_0": "Tattha atthīti saṃvijjanti.",
  "anya-e0101n:1504_1": "Imasminti yvāyaṃ uddhaṃ pādatalā adho kesamatthakā tacapariyanto pūro nānappakārassa asucinoti vuccati, tasmiṃ.",
  "anya-e0101n:1504_2": "Kāyeti sarīre.",
  "anya-e0101n:1504_3": "Sarīraṃ hi asucisañcayato kucchitānaṃ kesādīnañceva cakkhurogādīnañca rogasatānaṃ āyabhūtato kāyoti vuccati.",
  "anya-e0101n:1504_4": "Kesā lomāti ete kesādayo dvattiṃsākārā.",
  "anya-e0101n:1504_5": "Tattha atthi imasmiṃ kāye kesā,",
  "anya-e0101n:1504_6": "atthi imasmiṃ kāye lomāti evaṃ sambandho veditabbo.",
  "anya-e0101n:1505_0": "Imasmiṃ hi pādatalā paṭṭhāya upari,",
  "anya-e0101n:1505_1": "kesamatthakā paṭṭhāya heṭṭhā,",
  "anya-e0101n:1505_2": "tacato paṭṭhāya paritoti ettake byāmamatte kaḷevare sabbākārenapi vicinanto na koci kiñci muttaṃ vā maṇiṃ",
  "anya-e0101n:1505_3": "vā veḷuriyaṃ vā agaruṃ vā kuṅkumaṃ vā kappūraṃ vā vāsacuṇṇādiṃ vā aṇumattampi sucibhāvaṃ passati,",
  "anya-e0101n:1505_4": "atha kho paramaduggandhajegucchaṃ asirikadassanaṃ nānappakāraṃ kesalomādibhedaṃ asuciṃyeva passati.",
  "anya-e0101n:1505_5": "Tena vuttaṃ “atthi imasmiṃ kāye kesā lomā…pe…",
  "anya-e0101n:1505_6": "mutta”nti.",
  "anya-e0101n:1505_7": "Ayamettha padasambandhato vaṇṇanā.",
  "anya-e0101n:1506_0": "180.",
  "anya-e0101n:1506_1": "Imaṃ pana kammaṭṭhānaṃ bhāvetukāmena ādikammikena kulaputtena vuttappakāraṃ kalyāṇamittaṃ upasaṅkamitvā idaṃ kammaṭṭhānaṃ gahetabbaṃ.",
  "anya-e0101n:1506_2": "Tenāpissa kammaṭṭhānaṃ kathentena sattadhā uggahakosallaṃ dasadhā ca manasikārakosallaṃ ācikkhitabbaṃ.",
  "anya-e0101n:1506_3": "Tattha vacasā manasā vaṇṇato saṇṭhānato disato okāsato paricchedatoti evaṃ sattadhā uggahakosallaṃ ācikkhitabbaṃ.",
  "anya-e0101n:1507_0": "Imasmiṃ hi paṭikkūlamanasikārakammaṭṭhāne yopi tipiṭako hoti,",
  "anya-e0101n:1507_1": "tenāpi manasikārakāle paṭhamaṃ vācāya sajjhāyo kātabbo.",
  "anya-e0101n:1507_2": "Ekaccassa hi sajjhāyaṃ karontasseva kammaṭṭhānaṃ pākaṭaṃ hoti malayavāsī mahādevattherassa santike uggahitakammaṭṭhānānaṃ dvinnaṃ therānaṃ viya.",
  "anya-e0101n:1507_3": "Thero kira tehi kammaṭṭhānaṃ yācito cattāro māse imaṃyeva sajjhāyaṃ karothāti dvattiṃsākārapāḷiṃ adāsi.",
  "anya-e0101n:1507_4": "Te kiñcāpi nesaṃ dve tayo nikāyā paguṇā,",
  "anya-e0101n:1507_5": "padakkhiṇaggāhitāya pana cattāro māse dvattiṃsākāraṃ sajjhāyantāva sotāpannā ahesuṃ.",
  "anya-e0101n:1507_6": "Tasmā kammaṭṭhānaṃ kathentena ācariyena antevāsiko vattabbo “paṭhamaṃ tāva vācāya sajjhāyaṃ karohī”ti.",
  "anya-e0101n:1508_0": "Karontena ca tacapañcakādīni paricchinditvā anulomapaṭilomavasena sajjhāyo kātabbo.",
  "anya-e0101n:1508_1": "Kesā lomā nakhā dantā tacoti hi vatvā puna paṭilomato taco dantā nakhā lomā kesāti vattabbaṃ.",
  "anya-e0101n:1509_0": "Tadanantaraṃ vakkapañcake maṃsaṃ nhāru aṭṭhi aṭṭhimiñjaṃ vakkanti vatvā puna paṭilomato vakkaṃ aṭṭhimiñjaṃ aṭṭhi nhāru maṃsaṃ,",
  "anya-e0101n:1509_1": "taco dantā nakhā lomā kesāti vattabbaṃ.",
  "anya-e0101n:1510_0": "Tato papphāsapañcake hadayaṃ yakanaṃ kilomakaṃ pihakaṃ papphāsanti vatvā puna paṭilomato papphāsaṃ pihakaṃ kilomakaṃ yakanaṃ hadayaṃ,",
  "anya-e0101n:1510_1": "vakkaṃ aṭṭhimiñjaṃ aṭṭhi nhāru maṃsaṃ,",
  "anya-e0101n:1510_2": "taco dantā nakhā lomā kesāti vattabbaṃ.",
  "anya-e0101n:1511_0": "Tato matthaluṅgapañcake antaṃ antaguṇaṃ udariyaṃ karīsaṃ matthaluṅganti vatvā puna paṭilomato matthaluṅgaṃ karīsaṃ udariyaṃ antaguṇaṃ antaṃ,",
  "anya-e0101n:1511_1": "papphāsaṃ pihakaṃ kilomakaṃ yakanaṃ hadayaṃ,",
  "anya-e0101n:1511_2": "vakkaṃ aṭṭhimiñjaṃ aṭṭhi nhāru maṃsaṃ,",
  "anya-e0101n:1511_3": "taco dantā nakhā lomā kesāti vattabbaṃ.",
  "anya-e0101n:1512_0": "Tato medachakke pittaṃ semhaṃ pubbo lohitaṃ sedo medoti vatvā puna paṭilomato medo sedo lohitaṃ pubbo semhaṃ pittaṃ,",
  "anya-e0101n:1512_1": "matthaluṅgaṃ karīsaṃ udariyaṃ antaguṇaṃ antaṃ,",
  "anya-e0101n:1512_2": "papphāsaṃ pihakaṃ kilomakaṃ yakanaṃ hadayaṃ,",
  "anya-e0101n:1512_3": "vakkaṃ aṭṭhimiñjaṃ aṭṭhi nhāru maṃsaṃ,",
  "anya-e0101n:1512_4": "taco dantā nakhā lomā kesāti vattabbaṃ.",
  "anya-e0101n:1513_0": "Tato muttachakke assu vasā kheḷo siṅghāṇikā lasikā muttanti vatvā puna paṭilomato muttaṃ lasikā siṅghāṇikā kheḷo vasā assu,",
  "anya-e0101n:1513_1": "medo sedo lohitaṃ pubbo semhaṃ pittaṃ,",
  "anya-e0101n:1513_2": "matthaluṅgaṃ karīsaṃ udariyaṃ antaguṇaṃ antaṃ,",
  "anya-e0101n:1513_3": "papphāsaṃ pihakaṃ kilomakaṃ yakanaṃ hadayaṃ,",
  "anya-e0101n:1513_4": "vakkaṃ aṭṭhimiñjaṃ aṭṭhi nhāru maṃsaṃ,",
  "anya-e0101n:1513_5": "taco dantā nakhā lomā kesāti vattabbaṃ.",
  "anya-e0101n:1514_0": "Evaṃ kālasataṃ kālasahassaṃ kālasatasahassampi vācāya sajjhāyo kātabbo.",
  "anya-e0101n:1514_1": "Vacasā sajjhāyena hi kammaṭṭhānatanti paguṇā hoti,",
  "anya-e0101n:1514_2": "na ito cito ca cittaṃ vidhāvati.",
  "anya-e0101n:1514_3": "Koṭṭhāsā pākaṭā honti,",
  "anya-e0101n:1514_4": "hatthasaṅkhalikā viya vatipādapanti viya ca khāyanti.",
  "anya-e0101n:1515_0": "Yathā pana vacasā,",
  "anya-e0101n:1515_1": "tatheva manasāpi sajjhāyo kātabbo.",
  "anya-e0101n:1515_2": "Vacasā sajjhāyo hi manasā sajjhāyassa paccayo hoti.",
  "anya-e0101n:1515_3": "Manasā sajjhāyo lakkhaṇapaṭivedhassa paccayo hoti.",
  "anya-e0101n:1516_0": "Vaṇṇatoti kesādīnaṃ vaṇṇo vavatthapetabbo.",
  "anya-e0101n:1517_0": "Saṇṭhānatoti tesaññeva saṇṭhānaṃ vavatthapetabbaṃ.",
  "anya-e0101n:1518_0": "Disatoti imasmiṃ hi sarīre nābhito uddhaṃ uparimadisā,",
  "anya-e0101n:1518_1": "adho heṭṭhimadisā,",
  "anya-e0101n:1518_2": "tasmā ayaṃ koṭṭhāso imissā nāma disāyāti disā vavatthapetabbā.",
  "anya-e0101n:1519_0": "Okāsatoti ayaṃ koṭṭhāso imasmiṃ nāma okāse patiṭṭhitoti evaṃ tassa tassa okāso vavatthapetabbo.",
  "anya-e0101n:1520_0": "Paricchedatoti sabhāgaparicchedo visabhāgaparicchedoti dve paricchedā.",
  "anya-e0101n:1520_1": "Tattha ayaṃ koṭṭhāso heṭṭhā ca upari ca tiriyañca iminā nāma paricchinnoti evaṃ sabhāgaparicchedo veditabbo.",
  "anya-e0101n:1520_2": "Kesā na lomā,",
  "anya-e0101n:1520_3": "lomāpi na kesāti evaṃ amissakatāvasena visabhāgaparicchedo veditabbo.",
  "anya-e0101n:1521_0": "Evaṃ sattadhā uggahakosallaṃ ācikkhantena pana idaṃ kammaṭṭhānaṃ asukasmiṃ sutte paṭikkūlavasena kathitaṃ,",
  "anya-e0101n:1521_1": "asukasmiṃ dhātuvasenāti ñatvā ācikkhitabbaṃ.",
  "anya-e0101n:1521_2": "Idañhi mahāsatipaṭṭhāne paṭikkūlavaseneva kathitaṃ.",
  "anya-e0101n:1521_3": "Mahāhatthipadopama mahārāhulovāda dhātuvibhaṅgesu dhātuvasena kathitaṃ.",
  "anya-e0101n:1521_4": "Kāyagatāsatisutte pana yassa vaṇṇato upaṭṭhāti,",
  "anya-e0101n:1521_5": "taṃ sandhāya cattāri jhānāni vibhattāni.",
  "anya-e0101n:1521_6": "Tattha dhātuvasena kathitaṃ vipassanākammaṭṭhānaṃ hoti.",
  "anya-e0101n:1521_7": "Paṭikkūlavasena kathitaṃ samathakammaṭṭhānaṃ.",
  "anya-e0101n:1521_8": "Tadetaṃ idha samathakammaṭṭhānamevāti.",
  "anya-e0101n:1522_0": "181.",
  "anya-e0101n:1522_1": "Evaṃ sattadhā uggahakosallaṃ ācikkhitvā anupubbato,",
  "anya-e0101n:1522_2": "nātisīghato,",
  "anya-e0101n:1522_3": "nātisaṇikato,",
  "anya-e0101n:1522_4": "vikkhepapaṭibāhanato,",
  "anya-e0101n:1522_5": "paṇṇattisamatikkamanato,",
  "anya-e0101n:1522_6": "anupubbamuñcanato, appanāto,",
  "anya-e0101n:1522_7": "tayo ca suttantāti evaṃ dasadhā manasikārakosallaṃ ācikkhitabbaṃ.",
  "anya-e0101n:1522_8": "Tattha anupubbatoti idañhi sajjhāyakaraṇato paṭṭhāya anupaṭipāṭiyā manasikātabbaṃ,",
  "anya-e0101n:1522_9": "na ekantarikāya.",
  "anya-e0101n:1522_10": "Ekantarikāya hi manasikaronto yathā nāma akusalo puriso dvattiṃsapadaṃ nisseṇiṃ ekantarikāya ārohanto kilantakāyo patati,",
  "anya-e0101n:1522_11": "na ārohanaṃ sampādeti,",
  "anya-e0101n:1522_12": "evameva bhāvanāsampattivasena adhigantabbassa assādassa anadhigamā kilantacitto patati,",
  "anya-e0101n:1522_13": "na bhāvanaṃ sampādeti.",
  "anya-e0101n:1523_0": "Anupubbato manasikarontenāpi ca nātisīghato manasikātabbaṃ.",
  "anya-e0101n:1523_1": "Atisīghato manasikaroto hi yathā nāma tiyojanamaggaṃ paṭipajjitvā okkamanavissajjanaṃ asallakkhetvā sīghena",
  "anya-e0101n:1523_2": "javena satakkhattumpi gamanāgamanaṃ karoto purisassa kiñcāpi addhānaṃ parikkhayaṃ gacchati,",
  "anya-e0101n:1523_3": "atha kho pucchitvāva gantabbaṃ hoti,",
  "anya-e0101n:1523_4": "evameva kevalaṃ kammaṭṭhānaṃ pariyosānaṃ pāpuṇāti,",
  "anya-e0101n:1523_5": "avibhūtaṃ pana hoti,",
  "anya-e0101n:1523_6": "na visesaṃ āvahati,",
  "anya-e0101n:1523_7": "tasmā nātisīghato manasikātabbaṃ.",
  "anya-e0101n:1524_0": "Yathā ca nātisīghato,",
  "anya-e0101n:1524_1": "evaṃ nātisaṇikatopi.",
  "anya-e0101n:1524_2": "Atisaṇikato manasikaroto hi yathā nāma tadaheva tiyojanamaggaṃ gantukāmassa purisassa antarāmagge rukkhapabbatataḷākādīsu",
  "anya-e0101n:1524_3": "vilambamānassa maggo parikkhayaṃ na gacchati,",
  "anya-e0101n:1524_4": "dvīhatīhena pariyosāpetabbo hoti,",
  "anya-e0101n:1524_5": "evameva kammaṭṭhānaṃ pariyosānaṃ na gacchati,",
  "anya-e0101n:1524_6": "visesādhigamassa paccayo na hoti.",
  "anya-e0101n:1525_0": "Vikkhepapaṭibāhanatoti kammaṭṭhānaṃ vissajjetvā bahiddhā puthuttārammaṇe cetaso vikkhepo paṭibāhitabbo.",
  "anya-e0101n:1525_1": "Appaṭibāhato hi yathā nāma ekapadikaṃ papātamaggaṃ paṭipannassa purisassa akkamanapadaṃ asallakkhetvā ito cito ca vilokayato padavāro virajjhati,",
  "anya-e0101n:1525_2": "tato sataporise papāte patitabbaṃ hoti,",
  "anya-e0101n:1525_3": "evameva bahiddhā vikkhepe sati kammaṭṭhānaṃ parihāyati paridhaṃsati.",
  "anya-e0101n:1525_4": "Tasmā vikkhepapaṭibāhanato manasikātabbaṃ.",
  "anya-e0101n:1526_0": "Paṇṇattisamatikkamanatoti yāyaṃ kesā lomātiādikā paṇṇatti,",
  "anya-e0101n:1526_1": "taṃ atikkamitvā paṭikkūlanti cittaṃ ṭhapetabbaṃ.",
  "anya-e0101n:1526_2": "Yathā hi udakadullabhakāle manussā araññe udapānaṃ disvā tattha tālapaṇṇādikaṃ kiñcideva saññāṇaṃ bandhitvā",
  "anya-e0101n:1526_3": "tena saññāṇena āgantvā nhāyanti ceva pivanti ca.",
  "anya-e0101n:1526_4": "Yadā pana nesaṃ abhiṇhasañcārena āgatāgatapadaṃ pākaṭaṃ hoti,",
  "anya-e0101n:1526_5": "tadā saññāṇena kiccaṃ na hoti,",
  "anya-e0101n:1526_6": "icchiticchitakkhaṇe gantvā nhāyanti ceva pivanti ca,",
  "anya-e0101n:1526_7": "evameva pubbabhāge kesā lomātipaṇṇattivasena manasikaroto paṭikkūlabhāvo pākaṭo hoti.",
  "anya-e0101n:1526_8": "Atha kesā lomātipaṇṇattiṃ samatikkamitvā paṭikkūlabhāveyeva cittaṃ ṭhapetabbaṃ.",
  "anya-e0101n:1527_0": "Anupubbamuñcanatoti yo yo koṭṭhāso na upaṭṭhāti,",
  "anya-e0101n:1527_1": "taṃ taṃ muñcantena anupubbamuñcanato manasikātabbaṃ.",
  "anya-e0101n:1527_2": "Ādikammikassa hi kesāti manasikaroto manasikāro gantvā muttanti imaṃ pariyosānakoṭṭhāsameva āhacca tiṭṭhati.",
  "anya-e0101n:1527_3": "Muttanti ca manasikaroto manasikāro gantvā kesāti imaṃ ādikoṭṭhāsameva āhacca tiṭṭhati.",
  "anya-e0101n:1527_4": "Athassa manasikaroto manasikaroto keci koṭṭhāsā upaṭṭhahanti,",
  "anya-e0101n:1527_5": "keci na upaṭṭhahanti.",
  "anya-e0101n:1527_6": "Tena ye ye upaṭṭhahanti,",
  "anya-e0101n:1527_7": "tesu tesu tāva kammaṃ kātabbaṃ.",
  "anya-e0101n:1527_8": "Yāva dvīsu upaṭṭhitesu tesampi eko suṭṭhutaraṃ upaṭṭhahati,",
  "anya-e0101n:1527_9": "evaṃ upaṭṭhitaṃ pana tameva punappunaṃ manasikarontena appanā uppādetabbā.",
  "anya-e0101n:1528_0": "Tatrāyaṃ upamā –",
  "anya-e0101n:1528_1": "yathā hi dvattiṃsatālake tālavane vasantaṃ makkaṭaṃ gahetukāmo luddo ādimhi ṭhitatālassa paṇṇaṃ sarena vijjhitvā ukkuṭṭhiṃ kareyya,",
  "anya-e0101n:1528_2": "atha kho so makkaṭo paṭipāṭiyā tasmiṃ tasmiṃ tāle patitvā pariyantatālameva gaccheyya,",
  "anya-e0101n:1528_3": "tatthapi gantvā luddena tatheva kate puna teneva nayena āditālaṃ āgaccheyya,",
  "anya-e0101n:1528_4": "so evaṃ punappunaṃ paripātiyamāno ukkuṭṭhukkuṭṭhiṭṭhāneyeva uṭṭhahitvā anukkamena ekasmiṃ tāle nipatitvā",
  "anya-e0101n:1528_5": "tassa vemajjhe makuḷatālapaṇṇasūciṃ daḷhaṃ gahetvā vijjhiyamānopi na uṭṭhaheyya,",
  "anya-e0101n:1528_6": "evaṃsampadamidaṃ daṭṭhabbaṃ.",
  "anya-e0101n:1529_0": "Tatridaṃ opammasaṃsandanaṃ –",
  "anya-e0101n:1529_1": "yathā hi tālavane dvattiṃsatālā,",
  "anya-e0101n:1529_2": "evaṃ imasmiṃ kāye dvattiṃsakoṭṭhāsā.",
  "anya-e0101n:1529_3": "Makkaṭo viya cittaṃ.",
  "anya-e0101n:1529_4": "Luddo viya yogāvacaro.",
  "anya-e0101n:1529_5": "Makkaṭassa dvattiṃsatālake tālavane nivāso viya yogino cittassa dvattiṃsakoṭṭhāsake kāye ārammaṇavasena anusañcaraṇaṃ.",
  "anya-e0101n:1529_6": "Luddena ādimhi ṭhitatālassa paṇṇaṃ sarena vijjhitvā ukkuṭṭhiyā katāya makkaṭassa tasmiṃ tasmiṃ tāle patitvā",
  "anya-e0101n:1529_7": "pariyantatālagamanaṃ viya yogino kesāti manasikāre āraddhe paṭipāṭiyā gantvā pariyosānakoṭṭhāseyeva cittassa",
  "anya-e0101n:1529_8": "saṇṭhānaṃ.",
  "anya-e0101n:1529_9": "Puna paccāgamanepi eseva nayo.",
  "anya-e0101n:1529_10": "Punappunaṃ paripātiyamānassa makkaṭassa ukkuṭṭhukkuṭṭhiṭṭhāne uṭṭhānaṃ viya punappunaṃ manasikaroto kesuci",
  "anya-e0101n:1529_11": "kesuci upaṭṭhitesu anupaṭṭhahante vissajjetvā upaṭṭhitesu parikammakaraṇaṃ.",
  "anya-e0101n:1529_12": "Anukkamena ekasmiṃ tāle nipatitvā tassa majjhe makuḷatālapaṇṇasūciṃ daḷhaṃ gahetvā vijjhiyamānassapi",
  "anya-e0101n:1529_13": "anuṭṭhānaṃ viya avasāne dvīsu upaṭṭhitesu yo suṭṭhutaraṃ upaṭṭhāti,",
  "anya-e0101n:1529_14": "tameva punappunaṃ manasikaritvā appanāya uppādanaṃ.",
  "anya-e0101n:1530_0": "Aparāpi upamā –",
  "anya-e0101n:1530_1": "yathā nāma piṇḍapātiko bhikkhu dvattiṃsakulaṃ gāmaṃ upanissāya vasanto paṭhamageheyeva dve bhikkhā labhitvā parato ekaṃ vissajjeyya.",
  "anya-e0101n:1530_2": "Punadivase tisso labhitvā parato dve vissajjeyya.",
  "anya-e0101n:1530_3": "Tatiyadivase ādimhiyeva pattapūraṃ labhitvā āsanasālaṃ gantvā paribhuñjeyya.",
  "anya-e0101n:1530_4": "Evaṃsampadamidaṃ daṭṭhabbaṃ.",
  "anya-e0101n:1530_5": "Dvattiṃsakulagāmo viya hi dvattiṃsākāro.",
  "anya-e0101n:1530_6": "Piṇḍapātiko viya yogāvacaro.",
  "anya-e0101n:1530_7": "Tassa taṃ gāmaṃ upanissāya vāso viya yogino dvattiṃsākāre parikammakaraṇaṃ.",
  "anya-e0101n:1530_8": "Paṭhamagehe dve bhikkhā labhitvā parato ekissā vissajjanaṃ viya dutiyadivase tisso labhitvā parato dvinnaṃ",
  "anya-e0101n:1530_9": "vissajjanaṃ viya ca manasikaroto manasikaroto anupaṭṭhahante vissajjetvā upaṭṭhitesu yāva koṭṭhāsadvaye",
  "anya-e0101n:1530_10": "parikammakaraṇaṃ.",
  "anya-e0101n:1530_11": "Tatiyadivase ādimhiyeva pattapūraṃ labhitvā āsanasālāyaṃ nisīditvā paribhogo viya dvīsu yo suṭṭhutaraṃ upaṭṭhāti,",
  "anya-e0101n:1530_12": "tameva punappunaṃ manasikaritvā appanāya uppādanaṃ.",
  "anya-e0101n:1531_0": "Appanātoti appanākoṭṭhāsato kesādīsu ekekasmiṃ koṭṭhāse appanā hotīti veditabbāti ayamevettha adhippāyo.",
  "anya-e0101n:1532_0": "Tayo ca suttantāti adhicittaṃ,",
  "anya-e0101n:1532_1": "sītibhāvo,",
  "anya-e0101n:1532_2": "bojjhaṅgakosallanti ime tayo suttantā vīriyasamādhiyojanatthaṃ veditabbāti ayamettha adhippāyo. Tattha –",
  "anya-e0101n:1533_0": "“Adhicittamanuyuttena,",
  "anya-e0101n:1533_1": "bhikkhave,",
  "anya-e0101n:1533_2": "bhikkhunā tīṇi nimittāni kālenakālaṃ manasikātabbāni.",
  "anya-e0101n:1533_3": "Kālenakālaṃ samādhinimittaṃ manasikātabbaṃ.",
  "anya-e0101n:1533_4": "Kālenakālaṃ paggahanimittaṃ manasikātabbaṃ.",
  "anya-e0101n:1533_5": "Kālenakālaṃ upekkhānimittaṃ manasikātabbaṃ. Sace,",
  "anya-e0101n:1533_6": "bhikkhave,",
  "anya-e0101n:1533_7": "adhicittamanuyutto bhikkhu ekantaṃ samādhinimittaññeva manasikareyya,",
  "anya-e0101n:1533_8": "ṭhānaṃ taṃ cittaṃ kosajjāya saṃvatteyya. Sace,",
  "anya-e0101n:1533_9": "bhikkhave,",
  "anya-e0101n:1533_10": "adhicittamanuyutto bhikkhu ekantaṃ paggahanimittaññeva manasikareyya,",
  "anya-e0101n:1533_11": "ṭhānaṃ taṃ cittaṃ uddhaccāya saṃvatteyya. Sace,",
  "anya-e0101n:1533_12": "bhikkhave,",
  "anya-e0101n:1533_13": "adhicittamanuyutto bhikkhu ekantaṃ upekkhānimittaññeva manasikareyya,",
  "anya-e0101n:1533_14": "ṭhānaṃ taṃ cittaṃ na sammā samādhiyeyya āsavānaṃ khayāya.",
  "anya-e0101n:1533_15": "Yato ca kho,",
  "anya-e0101n:1533_16": "bhikkhave,",
  "anya-e0101n:1533_17": "adhicittamanuyutto bhikkhu kālenakālaṃ samādhinimittaṃ paggahanimittaṃ upekkhānimittaṃ manasikaroti,",
  "anya-e0101n:1533_18": "taṃ hoti cittaṃ muduñca kammaññañca pabhassarañca,",
  "anya-e0101n:1533_19": "na ca pabhaṅgu,",
  "anya-e0101n:1533_20": "sammā samādhiyati āsavānaṃ khayāya.",
  "anya-e0101n:1534_0": "“Seyyathāpi,",
  "anya-e0101n:1534_1": "bhikkhave,",
  "anya-e0101n:1534_2": "suvaṇṇakāro vā suvaṇṇakārantevāsī vā ukkaṃ bandhati,",
  "anya-e0101n:1534_3": "ukkaṃ bandhitvā ukkāmukhaṃ ālimpeti,",
  "anya-e0101n:1534_4": "ukkāmukhaṃ ālimpetvā saṇḍāsena jātarūpaṃ gahetvā ukkāmukhe pakkhipitvā kālenakālaṃ abhidhamati,",
  "anya-e0101n:1534_5": "kālenakālaṃ udakena paripphoseti,",
  "anya-e0101n:1534_6": "kālenakālaṃ ajjhupekkhati. Sace,",
  "anya-e0101n:1534_7": "bhikkhave,",
  "anya-e0101n:1534_8": "suvaṇṇakāro vā suvaṇṇakārantevāsī vā taṃ jātarūpaṃ ekantaṃ abhidhameyya,",
  "anya-e0101n:1534_9": "ṭhānaṃ taṃ jātarūpaṃ ḍaheyya. Sace,",
  "anya-e0101n:1534_10": "bhikkhave,",
  "anya-e0101n:1534_11": "suvaṇṇakāro vā suvaṇṇakārantevāsī vā taṃ jātarūpaṃ ekantaṃ udakena paripphoseyya,",
  "anya-e0101n:1534_12": "ṭhānaṃ taṃ jātarūpaṃ nibbāyeyya. Sace,",
  "anya-e0101n:1534_13": "bhikkhave,",
  "anya-e0101n:1534_14": "suvaṇṇakāro vā suvaṇṇakārantevāsī vā taṃ jātarūpaṃ ekantaṃ ajjhupekkheyya,",
  "anya-e0101n:1534_15": "ṭhānaṃ taṃ jātarūpaṃ na sammā paripākaṃ gaccheyya.",
  "anya-e0101n:1534_16": "Yato ca kho,",
  "anya-e0101n:1534_17": "bhikkhave,",
  "anya-e0101n:1534_18": "suvaṇṇakāro vā suvaṇṇakārantevāsī vā taṃ jātarūpaṃ kālenakālaṃ abhidhamati,",
  "anya-e0101n:1534_19": "kālenakālaṃ udakena paripphoseti,",
  "anya-e0101n:1534_20": "kālenakālaṃ ajjhupekkhati,",
  "anya-e0101n:1534_21": "taṃ hoti jātarūpaṃ muduñca kammaññañca pabhassarañca,",
  "anya-e0101n:1534_22": "na ca pabhaṅgu,",
  "anya-e0101n:1534_23": "sammā upeti kammāya.",
  "anya-e0101n:1534_24": "Yassā yassā ca piḷandhanavikatiyā ākaṅkhati yadi paṭikāya yadi kuṇḍalāya yadi gīveyyāya yadi suvaṇṇamālāya,",
  "anya-e0101n:1534_25": "tañcassa atthaṃ anubhoti.",
  "anya-e0101n:1535_0": "“Evameva kho,",
  "anya-e0101n:1535_1": "bhikkhave,",
  "anya-e0101n:1535_2": "adhicittamanuyuttena…pe…",
  "anya-e0101n:1535_3": "samādhiyati āsavānaṃ khayāya.",
  "anya-e0101n:1535_4": "Yassa yassa ca abhiññā sacchi karaṇīyassa dhammassa cittaṃ abhininnāmeti abhiññā sacchi kiriyāya,",
  "anya-e0101n:1535_5": "tatra tatreva sakkhibhabbataṃ pāpuṇāti sati sati āyatane”ti.",
  "anya-e0101n:1536_0": "Idaṃ suttaṃ adhicittanti veditabbaṃ.",
  "anya-e0101n:1537_0": "“Chahi,",
  "anya-e0101n:1537_1": "bhikkhave,",
  "anya-e0101n:1537_2": "dhammehi samannāgato bhikkhu bhabbo anuttaraṃ sītibhāvaṃ sacchikātuṃ.",
  "anya-e0101n:1537_3": "Katamehi chahi? Idha,",
  "anya-e0101n:1537_4": "bhikkhave,",
  "anya-e0101n:1537_5": "bhikkhu yasmiṃ samaye cittaṃ niggahetabbaṃ,",
  "anya-e0101n:1537_6": "tasmiṃ samaye cittaṃ niggaṇhāti.",
  "anya-e0101n:1537_7": "Yasmiṃ samaye cittaṃ paggahetabbaṃ,",
  "anya-e0101n:1537_8": "tasmiṃ samaye cittaṃ paggaṇhāti.",
  "anya-e0101n:1537_9": "Yasmiṃ samaye cittaṃ sampahaṃsitabbaṃ,",
  "anya-e0101n:1537_10": "tasmiṃ samaye cittaṃ sampahaṃseti.",
  "anya-e0101n:1537_11": "Yasmiṃ samaye cittaṃ ajjhupekkhitabbaṃ,",
  "anya-e0101n:1537_12": "tasmiṃ samaye cittaṃ ajjhupekkhati.",
  "anya-e0101n:1537_13": "Paṇītādhimuttiko ca hoti nibbānābhirato.",
  "anya-e0101n:1537_14": "Imehi kho,",
  "anya-e0101n:1537_15": "bhikkhave,",
  "anya-e0101n:1537_16": "chahi dhammehi samannāgato bhikkhu bhabbo anuttaraṃ sītibhāvaṃ sacchikātu”nti.",
  "anya-e0101n:1538_0": "Idaṃ suttaṃ anuttaraṃ sītibhāvoti veditabbaṃ.",
  "anya-e0101n:1539_0": "Bojjhaṅgakosallaṃ “pana evameva kho,",
  "anya-e0101n:1539_1": "bhikkhave,",
  "anya-e0101n:1539_2": "yasmiṃ samaye līnaṃ cittaṃ hoti,",
  "anya-e0101n:1539_3": "akālo tasmiṃ samaye passaddhisambojjhaṅgassa bhāvanāyā”ti appanākosallakathāyaṃ dassitameva.",
  "anya-e0101n:1540_0": "Iti idaṃ sattavidhaṃ uggahakosallaṃ suggahitaṃ katvā idañca dasavidhaṃ manasikārakosallaṃ suṭṭhu vavatthapetvā",
  "anya-e0101n:1540_1": "tena yoginā ubhayakosallavasena kammaṭṭhānaṃ sādhukaṃ uggahetabbaṃ.",
  "anya-e0101n:1540_2": "Sace panassa ācariyena saddhiṃ ekavihāreyeva phāsu hoti,",
  "anya-e0101n:1540_3": "evaṃ vitthārena akathāpetvā kammaṭṭhānaṃ suṭṭhu vavatthapetvā kammaṭṭhānaṃ anuyujjantena visesaṃ labhitvā uparūpari kathāpetabbaṃ.",
  "anya-e0101n:1540_4": "Aññattha vasitukāmena yathāvuttena vidhinā vitthārato kathāpetvā punappunaṃ parivattetvā sabbaṃ gaṇṭhiṭṭhānaṃ",
  "anya-e0101n:1540_5": "chinditvā pathavīkasiṇaniddese vuttanayeneva ananurūpaṃ senāsanaṃ pahāya anurūpe vihāre vasantena khuddakapalibodhupacchedaṃ",
  "anya-e0101n:1540_6": "katvā paṭikkūlamanasikāre parikammaṃ kātabbaṃ.",
  "anya-e0101n:1541_0": "Karontena pana kesesu tāva nimittaṃ gahetabbaṃ. Kathaṃ?",
  "anya-e0101n:1541_1": "Ekaṃ vā dve vā kese luñcitvā hatthatale ṭhapetvā vaṇṇo tāva vavatthapetabbo.",
  "anya-e0101n:1541_2": "Chinnaṭṭhānepi kese oloketuṃ vaṭṭati.",
  "anya-e0101n:1541_3": "Udakapatte vā yāgupatte vā oloketumpi vaṭṭatiyeva.",
  "anya-e0101n:1541_4": "Kāḷakakāle disvā kāḷakāti manasikātabbā.",
  "anya-e0101n:1541_5": "Setakāle setāti.",
  "anya-e0101n:1541_6": "Missakakāle pana ussadavasena manasikātabbā honti.",
  "anya-e0101n:1541_7": "Yathā ca kesesu,",
  "anya-e0101n:1541_8": "evaṃ sakalepi tacapañcake disvāva nimittaṃ gahetabbaṃ.",
  "anya-e0101n:1542_0": "Koṭṭhāsavavatthāpanakathā",
  "anya-e0101n:1543_0": "182.",
  "anya-e0101n:1543_1": "Evaṃ nimittaṃ gahetvā sabbakoṭṭhāse vaṇṇasaṇṭhānadisokāsaparicchedavasena vavatthapetvā vaṇṇasaṇṭhānagandhaāsayokāsavasena",
  "anya-e0101n:1543_2": "pañcadhā paṭikkūlato vavatthapetabbā.",
  "anya-e0101n:1544_0": "Tatrāyaṃ sabbakoṭṭhāsesu anupubbakathā.",
  "anya-e0101n:1544_1": "Kesā tāva pakativaṇṇena kāḷakā addāriṭṭhakavaṇṇā.",
  "anya-e0101n:1544_2": "Saṇṭhānato dīghavaṭṭalikā tulādaṇḍasaṇṭhānā.",
  "anya-e0101n:1544_3": "Disato uparimadisāya jātā.",
  "anya-e0101n:1544_4": "Okāsato ubhosu passesu kaṇṇacūḷikāhi,",
  "anya-e0101n:1544_5": "purato nalāṭantena,",
  "anya-e0101n:1544_6": "pacchato galavāṭakena paricchinnā.",
  "anya-e0101n:1544_7": "Sīsakaṭāhaveṭhanaṃ allacammaṃ kesānaṃ okāso.",
  "anya-e0101n:1544_8": "Paricchedato kesā sīsaveṭhanacamme vīhaggamattaṃ pavisitvā patiṭṭhitena heṭṭhā attano mūlatalena,",
  "anya-e0101n:1544_9": "upari ākāsena,",
  "anya-e0101n:1544_10": "tiriyaṃ aññamaññena paricchinnā,",
  "anya-e0101n:1544_11": "dve kesā ekato natthīti ayaṃ sabhāgaparicchedo.",
  "anya-e0101n:1544_12": "Kesā na lomā,",
  "anya-e0101n:1544_13": "lomā na kesāti evaṃ avasesaekatiṃsakoṭṭhāsehi amissīkatā kesā nāma pāṭiyekko ekakoṭṭhāsoti ayaṃ visabhāgaparicchedo.",
  "anya-e0101n:1544_14": "Idaṃ kesānaṃ vaṇṇādito vavatthāpanaṃ.",
  "anya-e0101n:1545_0": "183.",
  "anya-e0101n:1545_1": "Idaṃ pana nesaṃ vaṇṇādivasena pañcadhā paṭikkūlato vavatthāpanaṃ.",
  "anya-e0101n:1545_2": "Kesā nāmete vaṇṇatopi paṭikkūlā.",
  "anya-e0101n:1545_3": "Saṇṭhānatopi gandhatopi āsayatopi okāsatopi paṭikkūlā.",
  "anya-e0101n:1546_0": "Manuññepi hi yāgupatte vā bhattapatte vā kesavaṇṇaṃ kiñci disvā kesamissakamidaṃ haratha nanti jigucchanti.",
  "anya-e0101n:1546_1": "Evaṃ kesā vaṇṇato paṭikkūlā.",
  "anya-e0101n:1546_2": "Rattiṃ bhuñjantāpi kesasaṇṭhānaṃ akkavākaṃ vā makacivākaṃ vā chupitvāpi tatheva jigucchanti.",
  "anya-e0101n:1546_3": "Evaṃ saṇṭhānato paṭikkūlā.",
  "anya-e0101n:1547_0": "Telamakkhanapupphadhūpādi saṅkhāravirahitānañca kesānaṃ gandho paramajeguccho hoti.",
  "anya-e0101n:1547_1": "Tato jegucchataro aggimhi pakkhittānaṃ.",
  "anya-e0101n:1547_2": "Kesā hi vaṇṇasaṇṭhānato appaṭikkūlāpi siyuṃ,",
  "anya-e0101n:1547_3": "gandhena pana paṭikkūlāyeva.",
  "anya-e0101n:1547_4": "Yathā hi daharassa kumārassa vaccaṃ vaṇṇato haliddivaṇṇaṃ,",
  "anya-e0101n:1547_5": "saṇṭhānatopi haliddipiṇḍasaṇṭhānaṃ.",
  "anya-e0101n:1547_6": "Saṅkāraṭṭhāne chaḍḍitañca uddhumātakakāḷasunakhasarīraṃ vaṇṇato tālapakkavaṇṇaṃ.",
  "anya-e0101n:1547_7": "Saṇṭhānato vaṭṭetvā vissaṭṭhamudiṅgasaṇṭhānaṃ.",
  "anya-e0101n:1547_8": "Dāṭhāpissa sumanamakuḷasadisāti ubhayampi vaṇṇasaṇṭhānato siyā appaṭikkūlaṃ gandhena pana paṭikkūlameva.",
  "anya-e0101n:1547_9": "Evaṃ kesāpi siyuṃ vaṇṇasaṇṭhānato appaṭikkūlā gandhena pana paṭikkūlāyevāti.",
  "anya-e0101n:1548_0": "Yathā pana asuciṭṭhāne gāmanissandena jātāni sūpeyyapaṇṇāni nāgarikamanussānaṃ jegucchāni honti aparibhogāni,",
  "anya-e0101n:1548_1": "evaṃ kesāpi pubbalohitamuttakarīsapittasemhādinissandena jātattā jegucchāti idaṃ nesaṃ āsayato pāṭikkulyaṃ.",
  "anya-e0101n:1549_0": "Ime ca kesā nāma gūtharāsimhi uṭṭhitakaṇṇikaṃ viya ekatiṃsakoṭṭhāsarāsimhi jātā.",
  "anya-e0101n:1549_1": "Te susānasaṅkāraṭṭhānādīsu jātasākaṃ viya parikkhādīsu jātakamalakuvalayādipupphaṃ viya ca asuciṭṭhāne",
  "anya-e0101n:1549_2": "jātattā paramajegucchāti idaṃ nesaṃ okāsato pāṭikkulyaṃ.",
  "anya-e0101n:1550_0": "Yathā ca kesānaṃ,",
  "anya-e0101n:1550_1": "evaṃ sabbakoṭṭhāsānaṃ vaṇṇasaṇṭhānagandhāsayokāsavasena pañcadhā paṭikkūlatā veditabbā.",
  "anya-e0101n:1550_2": "Vaṇṇasaṇṭhānadisokāsaparicchedavasena pana sabbepi visuṃ visuṃ vavatthapetabbā.",
  "anya-e0101n:1551_0": "184.",
  "anya-e0101n:1551_1": "Tattha lomā tāva pakativaṇṇato na kesā viya asambhinnakāḷakā,",
  "anya-e0101n:1551_2": "kāḷapiṅgalā pana honti.",
  "anya-e0101n:1551_3": "Saṇṭhānato onataggā tālamūlasaṇṭhānā.",
  "anya-e0101n:1551_4": "Disato dvīsu disāsu jātā.",
  "anya-e0101n:1551_5": "Okāsato ṭhapetvā kesānaṃ patiṭṭhitokāsañca hatthapādatalāni ca yebhuyyena avasesasarīraveṭhanacamme jātā.",
  "anya-e0101n:1551_6": "Paricchedato sarīraveṭhanacamme likhāmattaṃ pavisitvā patiṭṭhitena heṭṭhā attano mūlatalena,",
  "anya-e0101n:1551_7": "upari ākāsena,",
  "anya-e0101n:1551_8": "tiriyaṃ aññamaññena paricchinnā,",
  "anya-e0101n:1551_9": "dve lomā ekato natthi,",
  "anya-e0101n:1551_10": "ayaṃ nesaṃ sabhāgaparicchedo.",
  "anya-e0101n:1551_11": "Visabhāgaparicchedo pana kesasadisoyeva.",
  "anya-e0101n:1552_0": "185.",
  "anya-e0101n:1552_1": "Nakhāti vīsatiyā nakhapattānaṃ nāmaṃ.",
  "anya-e0101n:1552_2": "Te sabbepi vaṇṇato setā.",
  "anya-e0101n:1552_3": "Saṇṭhānato macchasakalikasaṇṭhānā.",
  "anya-e0101n:1552_4": "Disato pādanakhā heṭṭhimadisāya,",
  "anya-e0101n:1552_5": "hatthanakhā uparimadisāyāti dvīsu disāsu jātā.",
  "anya-e0101n:1552_6": "Okāsato aṅgulīnaṃ aggapiṭṭhesu patiṭṭhitā.",
  "anya-e0101n:1552_7": "Paricchedato dvīsu disāsu aṅgulikoṭimaṃsehi,",
  "anya-e0101n:1552_8": "anto aṅgulipiṭṭhimaṃsena,",
  "anya-e0101n:1552_9": "bahi ceva agge ca ākāsena,",
  "anya-e0101n:1552_10": "tiriyaṃ aññamaññena paricchinnā,",
  "anya-e0101n:1552_11": "dve nakhā ekato natthi,",
  "anya-e0101n:1552_12": "ayaṃ nesaṃ sabhāgaparicchedo.",
  "anya-e0101n:1552_13": "Visabhāgaparicchedo pana kesasadisoyeva.",
  "anya-e0101n:1553_0": "186.",
  "anya-e0101n:1553_1": "Dantāti paripuṇṇadantassa dvattiṃsa dantaṭṭhikāni.",
  "anya-e0101n:1553_2": "Tepi vaṇṇato setā.",
  "anya-e0101n:1553_3": "Saṇṭhānato anekasaṇṭhānā.",
  "anya-e0101n:1553_4": "Tesaṃ hi heṭṭhimāya tāva dantapāḷiyā majjhe cattāro dantā mattikāpiṇḍe paṭipāṭiyā ṭhapitaalābubījasaṇṭhānā.",
  "anya-e0101n:1553_5": "Tesaṃ ubhosu passesu ekeko ekamūlako ekakoṭiko mallikamakuḷasaṇṭhāno.",
  "anya-e0101n:1553_6": "Tato ekeko dvimūlako dvikoṭiko yānakaupatthambhinisaṇṭhāno.",
  "anya-e0101n:1553_7": "Tato dve dve timūlā tikoṭikā.",
  "anya-e0101n:1553_8": "Tato dve dve catumūlā catukoṭikāti.",
  "anya-e0101n:1553_9": "Uparimapāḷiyāpi eseva nayo.",
  "anya-e0101n:1553_10": "Disato uparimadisāya jātā.",
  "anya-e0101n:1553_11": "Okāsato dvīsu hanukaṭṭhikesu patiṭṭhitā.",
  "anya-e0101n:1553_12": "Paricchedato heṭṭhā hanukaṭṭhike patiṭṭhitena attano mūlatalena,",
  "anya-e0101n:1553_13": "upari ākāsena,",
  "anya-e0101n:1553_14": "tiriyaṃ aññamaññena paricchinnā,",
  "anya-e0101n:1553_15": "dve dantā ekato natthi,",
  "anya-e0101n:1553_16": "ayaṃ nesaṃ sabhāgaparicchedo.",
  "anya-e0101n:1553_17": "Visabhāgaparicchedo pana kesasadisoyeva.",
  "anya-e0101n:1554_0": "187.",
  "anya-e0101n:1554_1": "Tacoti sakalasarīraṃ veṭhetvā ṭhitacammaṃ.",
  "anya-e0101n:1554_2": "Tassa upari kāḷasāmapītādivaṇṇā chavi nāma yā sakalasarīratopi saṅkaḍḍhiyamānā badaraṭṭhimattā hoti.",
  "anya-e0101n:1554_3": "Taco pana vaṇṇato setoyeva.",
  "anya-e0101n:1554_4": "So cassa setabhāvo aggijālābhighātapaharaṇappahārādīhi viddhaṃsitāya chaviyā pākaṭo hoti.",
  "anya-e0101n:1554_5": "Saṇṭhānato sarīrasaṇṭhānova hoti.",
  "anya-e0101n:1554_6": "Ayamettha saṅkhepo.",
  "anya-e0101n:1555_0": "Vitthārato pana pādaṅgulittaco kosakārakakosasaṇṭhāno.",
  "anya-e0101n:1555_1": "Piṭṭhipādattaco puṭabandhaupāhanasaṇṭhāno.",
  "anya-e0101n:1555_2": "Jaṅghattaco bhattapuṭakatālapaṇṇasaṇṭhāno.",
  "anya-e0101n:1555_3": "Ūruttaco taṇḍulabharitadīghatthavikasaṇṭhāno.",
  "anya-e0101n:1555_4": "Ānisadattaco udakapūritapaṭaparissāvanasaṇṭhāno.",
  "anya-e0101n:1555_5": "Piṭṭhittaco phalakonaddhacammasaṇṭhāno.",
  "anya-e0101n:1555_6": "Kucchittaco vīṇādoṇikonaddhacammasaṇṭhāno.",
  "anya-e0101n:1555_7": "Urattaco yebhuyyena caturassasaṇṭhāno.",
  "anya-e0101n:1555_8": "Ubhayabāhuttaco tūṇironaddhacammasaṇṭhāno.",
  "anya-e0101n:1555_9": "Piṭṭhihatthattaco khurakosasaṇṭhāno,",
  "anya-e0101n:1555_10": "phaṇakatthavikasaṇṭhāno vā.",
  "anya-e0101n:1555_11": "Hatthaṅgulittaco kuñcikākosakasaṇṭhāno.",
  "anya-e0101n:1555_12": "Gīvattaco galakañcukasaṇṭhāno.",
  "anya-e0101n:1555_13": "Mukhattaco chiddāvachiddo kīṭakulāvakasaṇṭhāno.",
  "anya-e0101n:1555_14": "Sīsattaco pattatthavikasaṇṭhānoti.",
  "anya-e0101n:1556_0": "Tacapariggaṇhakena ca yogāvacarena uttaroṭṭhato paṭṭhāya uparimukhaṃ ñāṇaṃ pesetvā paṭhamaṃ tāva mukhaṃ pariyonandhitvā ṭhitacammaṃ vavatthapetabbaṃ.",
  "anya-e0101n:1556_1": "Tato nalāṭaṭṭhicammaṃ.",
  "anya-e0101n:1556_2": "Tato thavikāya pakkhittapattassa ca thavikāya ca antarena hatthamiva sīsaṭṭhikassa ca sīsacammassa ca",
  "anya-e0101n:1556_3": "antarena ñāṇaṃ pesetvā aṭṭhikena saddhiṃ cammassa ekābaddhabhāvaṃ viyojentena sīsacammaṃ vavatthapetabbaṃ.",
  "anya-e0101n:1556_4": "Tato khandhacammaṃ.",
  "anya-e0101n:1556_5": "Tato anulomena paṭilomena ca dakkhiṇahatthacammaṃ.",
  "anya-e0101n:1556_6": "Atha teneva nayena vāmahatthacammaṃ.",
  "anya-e0101n:1556_7": "Tato piṭṭhicammaṃ taṃ vavatthapetvā anulomena paṭilomena ca dakkhiṇapādacammaṃ.",
  "anya-e0101n:1556_8": "Atha teneva nayena vāmapādacammaṃ.",
  "anya-e0101n:1556_9": "Tato anukkameneva vatthiudarahadayagīvacammāni vavatthapetabbāni.",
  "anya-e0101n:1556_10": "Atha gīvacammānantaraṃ heṭṭhimahanucammaṃ vavatthapetvā adharoṭṭhapariyosānaṃ pāpetvā niṭṭhapetabbaṃ.",
  "anya-e0101n:1556_11": "Evaṃ oḷārikoḷārikaṃ pariggaṇhantassa sukhumampi pākaṭaṃ hoti.",
  "anya-e0101n:1556_12": "Disato dvīsu disāsu jāto.",
  "anya-e0101n:1556_13": "Okāsato sakalasarīraṃ pariyonandhitvā ṭhito.",
  "anya-e0101n:1556_14": "Paricchedato heṭṭhā patiṭṭhitatalena,",
  "anya-e0101n:1556_15": "upari ākāsena paricchinno,",
  "anya-e0101n:1556_16": "ayamassa sabhāgaparicchedo.",
  "anya-e0101n:1556_17": "Visabhāgaparicchedo pana kesasadisoyeva.",
  "anya-e0101n:1557_0": "188.",
  "anya-e0101n:1557_1": "Maṃsanti nava maṃsapesisatāni.",
  "anya-e0101n:1557_2": "Taṃ sabbampi vaṇṇato rattaṃ kiṃsukapupphasadisaṃ.",
  "anya-e0101n:1557_3": "Saṇṭhānato jaṅghapiṇḍikamaṃsaṃ tālapaṇṇapuṭabhattasaṇṭhānaṃ.",
  "anya-e0101n:1557_4": "Ūrumaṃsaṃ nisadapotasaṇṭhānaṃ.",
  "anya-e0101n:1557_5": "Ānisadamaṃsaṃ uddhanakoṭisaṇṭhānaṃ.",
  "anya-e0101n:1557_6": "Piṭṭhimaṃsaṃ tālaguḷapaṭalasaṇṭhānaṃ.",
  "anya-e0101n:1557_7": "Phāsukadvayamaṃsaṃ koṭṭhalikāya kucchiyaṃ tanumattikālepasaṇṭhānaṃ.",
  "anya-e0101n:1557_8": "Thanamaṃsaṃ vaṭṭetvā avakkhittamattikāpiṇḍasaṇṭhānaṃ.",
  "anya-e0101n:1557_9": "Bāhudvayamaṃsaṃ dviguṇaṃ katvā ṭhapitaniccammamahāmūsikasaṇṭhānaṃ.",
  "anya-e0101n:1557_10": "Evaṃ oḷārikoḷārikaṃ pariggaṇhantassa sukhumampi pākaṭaṃ hoti.",
  "anya-e0101n:1557_11": "Disato dvīsu disāsu jātaṃ.",
  "anya-e0101n:1557_12": "Okāsato vīsādhikāni tīṇi aṭṭhisatāni anulimpitvā ṭhitaṃ.",
  "anya-e0101n:1557_13": "Paricchedato heṭṭhā aṭṭhisaṅghāte patiṭṭhitatalena,",
  "anya-e0101n:1557_14": "upari tacena,",
  "anya-e0101n:1557_15": "tiriyaṃ aññamaññena paricchinnaṃ,",
  "anya-e0101n:1557_16": "ayamassa sabhāgaparicchedo.",
  "anya-e0101n:1557_17": "Visabhāgaparicchedo pana kesasadisoyeva.",
  "anya-e0101n:1558_0": "189.",
  "anya-e0101n:1558_1": "Nhārūti nava nhārusatāni.",
  "anya-e0101n:1558_2": "Vaṇṇato sabbepi nhārū setā.",
  "anya-e0101n:1558_3": "Saṇṭhānato nānāsaṇṭhānā.",
  "anya-e0101n:1558_4": "Etesu hi gīvāya uparimabhāgato paṭṭhāya pañca mahānhārū sarīraṃ vinandhamānā purimapassena otiṇṇā.",
  "anya-e0101n:1558_5": "Pañca pacchimapassena.",
  "anya-e0101n:1558_6": "Pañca dakkhiṇapassena.",
  "anya-e0101n:1558_7": "Pañca vāmapassena.",
  "anya-e0101n:1558_8": "Dakkhiṇahatthaṃ vinandhamānāpi hatthassa purimapassena pañca.",
  "anya-e0101n:1558_9": "Pacchimapassena pañca.",
  "anya-e0101n:1558_10": "Tathā vāmahatthaṃ vinandhamānā.",
  "anya-e0101n:1558_11": "Dakkhiṇapādaṃ vinandhamānāpi pādassa purimapassena pañca.",
  "anya-e0101n:1558_12": "Pacchimapassena pañca.",
  "anya-e0101n:1558_13": "Tathā vāmapādaṃ vinandhamānāpīti evaṃ sarīradhārakā nāma saṭṭhimahānhārū kāyaṃ vinandhamānā otiṇṇā.",
  "anya-e0101n:1558_14": "Ye kaṇḍarātipi vuccanti.",
  "anya-e0101n:1558_15": "Te sabbepi kandalamakuḷasaṇṭhānā.",
  "anya-e0101n:1558_16": "Aññe pana taṃ taṃ padesaṃ ajjhottharitvā ṭhitā.",
  "anya-e0101n:1558_17": "Tato sukhumatarā suttarajjukasaṇṭhānā.",
  "anya-e0101n:1558_18": "Aññe tato sukhumatarā pūtilatāsaṇṭhānā,",
  "anya-e0101n:1558_19": "aññe tato sukhumatarā mahāvīṇātantisaṇṭhānā.",
  "anya-e0101n:1558_20": "Aññe thūlasuttakasaṇṭhānā.",
  "anya-e0101n:1558_21": "Hatthapādapiṭṭhīsu nhārū sakuṇapādasaṇṭhānā.",
  "anya-e0101n:1558_22": "Sīse nhārū dārakānaṃ sīsajālakasaṇṭhānā.",
  "anya-e0101n:1558_23": "Piṭṭhiyaṃ nhārū ātape pasāritaallajālasaṇṭhānā.",
  "anya-e0101n:1558_24": "Avasesā taṃtaṃaṅgapaccaṅgānugatā nhārū sarīre paṭimukkajālakañcukasaṇṭhānā.",
  "anya-e0101n:1558_25": "Disato dvīsu disāsu jātā.",
  "anya-e0101n:1558_26": "Okāsato sakalasarīre aṭṭhīni ābandhitvā ṭhitā.",
  "anya-e0101n:1558_27": "Paricchedato heṭṭhā tiṇṇaṃ aṭṭhisatānaṃ upari patiṭṭhitatalehi,",
  "anya-e0101n:1558_28": "upari maṃsacammāni āhacca ṭhitappadesehi,",
  "anya-e0101n:1558_29": "tiriyaṃ aññamaññena paricchinnā,",
  "anya-e0101n:1558_30": "ayaṃ nesaṃ sabhāgaparicchedo.",
  "anya-e0101n:1558_31": "Visabhāgaparicchedo pana kesasadisoyeva.",
  "anya-e0101n:1559_0": "190.",
  "anya-e0101n:1559_1": "Aṭṭhīti ṭhapetvā dvattiṃsa dantaṭṭhīni avasesāni catusaṭṭhi hatthaṭṭhīni,",
  "anya-e0101n:1559_2": "catusaṭṭhi pādaṭṭhīni,",
  "anya-e0101n:1559_3": "catusaṭṭhi maṃsanissitāni muduaṭṭhīni,",
  "anya-e0101n:1559_4": "dve paṇhikaṭṭhīni,",
  "anya-e0101n:1559_5": "ekekasmiṃ pāde dve dve gopphakaṭṭhīni,",
  "anya-e0101n:1559_6": "dve jaṅghaṭṭhīni,",
  "anya-e0101n:1559_7": "ekaṃ jaṇṇukaṭṭhi,",
  "anya-e0101n:1559_8": "ekaṃ ūruṭṭhi,",
  "anya-e0101n:1559_9": "dve kaṭiṭṭhīni,",
  "anya-e0101n:1559_10": "aṭṭhārasa piṭṭhikaṇṭakaṭṭhīni,",
  "anya-e0101n:1559_11": "catuvīsati phāsukaṭṭhīni,",
  "anya-e0101n:1559_12": "cuddasa uraṭṭhīni,",
  "anya-e0101n:1559_13": "ekaṃ hadayaṭṭhi,",
  "anya-e0101n:1559_14": "dve akkhakaṭṭhīni,",
  "anya-e0101n:1559_15": "dve koṭṭaṭṭhīni,",
  "anya-e0101n:1559_16": "dve bāhuṭṭhīni,",
  "anya-e0101n:1559_17": "dve dve aggabāhuṭṭhīni,",
  "anya-e0101n:1559_18": "satta gīvaṭṭhīni,",
  "anya-e0101n:1559_19": "dve hanukaṭṭhīni,",
  "anya-e0101n:1559_20": "ekaṃ nāsikaṭṭhi,",
  "anya-e0101n:1559_21": "dve akkhiṭṭhīni,",
  "anya-e0101n:1559_22": "dve kaṇṇaṭṭhīni,",
  "anya-e0101n:1559_23": "ekaṃ nalāṭaṭṭhi.",
  "anya-e0101n:1559_24": "Ekaṃ muddhaṭṭhi,",
  "anya-e0101n:1559_25": "nava sīsakapālaṭṭhīnīti evaṃ timattāni aṭṭhisatāni,",
  "anya-e0101n:1559_26": "tāni sabbānipi vaṇṇato setāni.",
  "anya-e0101n:1559_27": "Saṇṭhānato nānāsaṇṭhānāni.",
  "anya-e0101n:1560_0": "Tattha hi aggapādaṅguliaṭṭhīni katakabījasaṇṭhānāni.",
  "anya-e0101n:1560_1": "Tadanantarāni majjhapabbaṭṭhīni panasaṭṭhisaṇṭhānāni.",
  "anya-e0101n:1560_2": "Mūlapabbaṭṭhīni paṇavasaṇṭhānāni.",
  "anya-e0101n:1560_3": "Piṭṭhipādaṭṭhīni koṭṭitakandalakandarāsisaṇṭhānāni.",
  "anya-e0101n:1560_4": "Paṇhikaṭṭhi ekaṭṭhitālaphalabījasaṇṭhānaṃ.",
  "anya-e0101n:1560_5": "Gopphakaṭṭhīni baddhakīḷāgoḷakasaṇṭhānāni.",
  "anya-e0101n:1560_6": "Jaṅghaṭṭhīnaṃ gopphakaṭṭhīsu patiṭṭhitaṭṭhānaṃ apanītatacasindikaḷīrasaṇṭhānaṃ.",
  "anya-e0101n:1560_7": "Khuddakajaṅghaṭṭhikaṃ dhanukadaṇḍasaṇṭhānaṃ.",
  "anya-e0101n:1560_8": "Mahantaṃ milātasappapiṭṭhisaṇṭhānaṃ.",
  "anya-e0101n:1560_9": "Jaṇṇukaṭṭhi ekato parikkhīṇapheṇakasaṇṭhānaṃ.",
  "anya-e0101n:1560_10": "Tattha jaṅghaṭṭhikassa patiṭṭhitaṭṭhānaṃ atikhiṇaggagosiṅgasaṇṭhānaṃ.",
  "anya-e0101n:1560_11": "Ūruṭṭhi duttacchitavāsiparasudaṇḍasaṇṭhānaṃ.",
  "anya-e0101n:1560_12": "Tassa kaṭiṭṭhimhi patiṭṭhitaṭṭhānaṃ kīḷāgoḷakasaṇṭhānaṃ.",
  "anya-e0101n:1560_13": "Tena kaṭiṭṭhino patiṭṭhitaṭṭhānaṃ aggacchinnamahāpunnāgaphalasaṇṭhānaṃ.",
  "anya-e0101n:1561_0": "Kaṭiṭṭhīni dvepi ekābaddhāni hutvā kumbhakārikauddhanasaṇṭhānāni.",
  "anya-e0101n:1561_1": "Pāṭiyekkaṃ kammārakūṭayottakasaṇṭhānāni.",
  "anya-e0101n:1561_2": "Koṭiyaṃ ṭhitaṃ ānisadaṭṭhi adhomukhaṃ katvā gahitasappaphaṇasaṇṭhānaṃ,",
  "anya-e0101n:1561_3": "sattaṭṭhaṭṭhānesu chiddāvachiddaṃ.",
  "anya-e0101n:1561_4": "Piṭṭhikaṇṭakaṭṭhīni abbhantarato uparūpari ṭhapitasīsapaṭṭaveṭhakasaṇṭhānāni.",
  "anya-e0101n:1561_5": "Bāhirato vaṭṭanāvaḷisaṇṭhānāni.",
  "anya-e0101n:1561_6": "Tesaṃ antarantarā kakacadantasadisā dve tayo kaṇṭakā honti.",
  "anya-e0101n:1561_7": "Catuvīsatiyā phāsukaṭṭhīsu aparipuṇṇāni aparipuṇṇaasisaṇṭhānāni.",
  "anya-e0101n:1561_8": "Paripuṇṇāni paripuṇṇaasisaṇṭhānāni.",
  "anya-e0101n:1561_9": "Sabbānipi odātakukkuṭassa pasāritapakkhasaṇṭhānāni.",
  "anya-e0101n:1561_10": "Cuddasa uraṭṭhīni jiṇṇasandamānikapañjarasaṇṭhānāni.",
  "anya-e0101n:1561_11": "Hadayaṭṭhi dabbiphaṇasaṇṭhānaṃ.",
  "anya-e0101n:1562_0": "Akkhakaṭṭhīni khuddakalohavāsidaṇḍasaṇṭhānāni.",
  "anya-e0101n:1562_1": "Koṭṭaṭṭhīni ekato parikkhīṇasīhaḷakuddālasaṇṭhānāni.",
  "anya-e0101n:1562_2": "Bāhuṭṭhīni ādāsadaṇḍakasaṇṭhānāni.",
  "anya-e0101n:1562_3": "Aggabāhuṭṭhīni yamakatālakandasaṇṭhānāni.",
  "anya-e0101n:1562_4": "Maṇibandhaṭṭhīni ekato alliyāpetvā ṭhapitasīsakapaṭṭaveṭhakasaṇṭhānāni.",
  "anya-e0101n:1562_5": "Piṭṭhihatthaṭṭhīni koṭṭitakandalakandarāsisaṇṭhānāni.",
  "anya-e0101n:1562_6": "Hatthaṅgulīsu mūlapabbaṭṭhīni paṇavasaṇṭhānāni.",
  "anya-e0101n:1562_7": "Majjhapabbaṭṭhīni aparipuṇṇapanasaṭṭhisaṇṭhānāni.",
  "anya-e0101n:1562_8": "Aggapabbaṭṭhīni katakabījasaṇṭhānāni.",
  "anya-e0101n:1563_0": "Satta gīvaṭṭhīni daṇḍena vijjhitvā paṭipāṭiyā ṭhapitavaṃsakaḷīracakkalakasaṇṭhānāni.",
  "anya-e0101n:1563_1": "Heṭṭhimahanukaṭṭhi kammārānaṃ ayokūṭayottakasaṇṭhānaṃ.",
  "anya-e0101n:1563_2": "Uparimaṃ avalekhanasatthakasaṇṭhānaṃ.",
  "anya-e0101n:1563_3": "Akkhikūpanāsakūpaṭṭhīni apanītamiñjataruṇatālaṭṭhisaṇṭhānāni.",
  "anya-e0101n:1563_4": "Nalāṭaṭṭhi adhomukhaṭṭhapitasaṅkhathālakakapālasaṇṭhānaṃ.",
  "anya-e0101n:1563_5": "Kaṇṇacūḷikaṭṭhīni nhāpitakhurakosasaṇṭhānāni.",
  "anya-e0101n:1563_6": "Nalāṭakaṇṇacūḷikānaṃ upari paṭṭabandhanokāse aṭṭhisaṅkuṭitaghaṭapuṇṇapaṭalakhaṇḍasaṇṭhānaṃ.",
  "anya-e0101n:1563_7": "Muddhaṭṭhi mukhacchinnavaṅkanāḷikerasaṇṭhānaṃ.",
  "anya-e0101n:1563_8": "Sīsaṭṭhīni sibbetvā ṭhapitajajjaralābukaṭāhasaṇṭhānāni.",
  "anya-e0101n:1564_0": "Disato dvīsu disāsu jātāni.",
  "anya-e0101n:1564_1": "Okāsato avisesena sakalasarīre ṭhitāni.",
  "anya-e0101n:1564_2": "Visesena panettha sīsaṭṭhīni givaṭṭhīsu patiṭṭhitāni.",
  "anya-e0101n:1564_3": "Gīvaṭṭhīni piṭṭhikaṇṭakaṭṭhīsu.",
  "anya-e0101n:1564_4": "Piṭṭhikaṇṭakaṭṭhīni kaṭiṭṭhīsu.",
  "anya-e0101n:1564_5": "Kaṭiṭṭhīni ūruṭṭhīsu.",
  "anya-e0101n:1564_6": "Ūruṭṭhīni jaṇṇukaṭṭhīsu.",
  "anya-e0101n:1564_7": "Jaṇṇukaṭṭhīni jaṅghaṭṭhīsu.",
  "anya-e0101n:1564_8": "Jaṅghaṭṭhīni gopphakaṭṭhīsu.",
  "anya-e0101n:1564_9": "Gopphakaṭṭhīni piṭṭhipādaṭṭhīsu patiṭṭhitāni.",
  "anya-e0101n:1564_10": "Paricchedato anto aṭṭhimiñjena,",
  "anya-e0101n:1564_11": "uparito maṃsena,",
  "anya-e0101n:1564_12": "agge mūle ca aññamaññena paricchinnāni,",
  "anya-e0101n:1564_13": "ayaṃ nesaṃ sabhāgaparicchedo.",
  "anya-e0101n:1564_14": "Visabhāgaparicchedo pana kesasadisoyeva.",
  "anya-e0101n:1565_0": "191.",
  "anya-e0101n:1565_1": "Aṭṭhimiñjanti tesaṃ tesaṃ aṭṭhīnaṃ abbhantaragataṃ miñjaṃ.",
  "anya-e0101n:1565_2": "Taṃ vaṇṇato setaṃ.",
  "anya-e0101n:1565_3": "Saṇṭhānato mahantamahantānaṃ aṭṭhīnaṃ abbhantaragataṃ veḷunāḷiyaṃ pakkhittaseditamahāvettaggasaṇṭhānaṃ.",
  "anya-e0101n:1565_4": "Khuddānukhuddakānaṃ abbhantaragataṃ veḷuyaṭṭhipabbesu pakkhittaseditatanuvettaggasaṇṭhānaṃ.",
  "anya-e0101n:1565_5": "Disato dvīsu disāsu jātaṃ.",
  "anya-e0101n:1565_6": "Okāsato aṭṭhīnaṃ abbhantare patiṭṭhitaṃ.",
  "anya-e0101n:1565_7": "Paricchedato aṭṭhīnaṃ abbhantaratalehi paricchinnaṃ,",
  "anya-e0101n:1565_8": "ayamassa sabhāgaparicchedo.",
  "anya-e0101n:1565_9": "Visabhāgaparicchedo pana kesasadisoyeva.",
  "anya-e0101n:1566_0": "192.",
  "anya-e0101n:1566_1": "Vakkanti ekabandhanā dve maṃsapiṇḍikā.",
  "anya-e0101n:1566_2": "Taṃ vaṇṇato mandarattaṃ pāḷibhaddakaṭṭhivaṇṇaṃ.",
  "anya-e0101n:1566_3": "Saṇṭhānato dārakānaṃ yamakakīḷāgoḷakasaṇṭhānaṃ,",
  "anya-e0101n:1566_4": "ekavaṇṭapaṭibaddhaambaphaladvayasaṇṭhānaṃ vā.",
  "anya-e0101n:1566_5": "Disato uparimāya disāya jātaṃ.",
  "anya-e0101n:1566_6": "Okāsato galavāṭakā nikkhantena ekamūlena thokaṃ gantvā dvidhā bhinnena thūlanhārunā vinibaddhaṃ hutvā hadayamaṃsaṃ parikkhipitvā ṭhitaṃ.",
  "anya-e0101n:1566_7": "Paricchedato vakkaṃ vakkabhāgena paricchinnaṃ,",
  "anya-e0101n:1566_8": "ayamassa sabhāgaparicchedo.",
  "anya-e0101n:1566_9": "Visabhāgaparicchedo pana kesasadisoyeva.",
  "anya-e0101n:1567_0": "193.",
  "anya-e0101n:1567_1": "Hadayanti hadayamaṃsaṃ.",
  "anya-e0101n:1567_2": "Taṃ vaṇṇato rattapadumapattapiṭṭhivaṇṇaṃ.",
  "anya-e0101n:1567_3": "Saṇṭhānato bāhirapattāni apanetvā adhomukhaṃ ṭhapitapadumamakuḷasaṇṭhānaṃ.",
  "anya-e0101n:1567_4": "Bahi maṭṭhaṃ,",
  "anya-e0101n:1567_5": "anto kosātakīphalassa abbhantarasadisaṃ.",
  "anya-e0101n:1567_6": "Paññavantānaṃ thokaṃ vikasitaṃ,",
  "anya-e0101n:1567_7": "mandapaññānaṃ makuḷitameva.",
  "anya-e0101n:1567_8": "Anto cassa punnāgaṭṭhipatiṭṭhānamatto āvāṭako hoti,",
  "anya-e0101n:1567_9": "yattha addhapasatamattaṃ lohitaṃ saṇṭhāti,",
  "anya-e0101n:1567_10": "yaṃ nissāya manodhātu ca manoviññāṇadhātu ca vattanti.",
  "anya-e0101n:1567_11": "Taṃ panetaṃ rāgacaritassa rattaṃ hoti,",
  "anya-e0101n:1567_12": "dosacaritassa kāḷakaṃ,",
  "anya-e0101n:1567_13": "mohacaritassa maṃsadhovanaudakasadisaṃ,",
  "anya-e0101n:1567_14": "vitakkacaritassa kulatthayūsavaṇṇaṃ,",
  "anya-e0101n:1567_15": "saddhācaritassa kaṇikārapupphavaṇṇaṃ,",
  "anya-e0101n:1567_16": "paññācaritassa acchaṃ vippasannaṃ anāvilaṃ paṇḍaraṃ parisuddhaṃ niddhotajātimaṇi viya jutimantaṃ khāyati.",
  "anya-e0101n:1567_17": "Disato uparimāya disāya jātaṃ.",
  "anya-e0101n:1567_18": "Okāsato sarīrabbhantare dvinnaṃ thanānaṃ majjhe patiṭṭhitaṃ.",
  "anya-e0101n:1567_19": "Paricchedato hadayaṃ hadayabhāgena paricchinnaṃ,",
  "anya-e0101n:1567_20": "ayamassa sabhāgaparicchedo.",
  "anya-e0101n:1567_21": "Visabhāgaparicchedo pana kesasadisoyeva.",
  "anya-e0101n:1568_0": "194.",
  "anya-e0101n:1568_1": "Yakananti yamakamaṃsapaṭalaṃ.",
  "anya-e0101n:1568_2": "Taṃ vaṇṇato rattaṃ paṇḍukadhātukaṃ nātirattakumudassa pattapiṭṭhivaṇṇaṃ.",
  "anya-e0101n:1568_3": "Saṇṭhānato mūle ekaṃ agge yamakaṃ koviḷārapattasaṇṭhānaṃ.",
  "anya-e0101n:1568_4": "Tañca dandhānaṃ ekameva hoti mahantaṃ,",
  "anya-e0101n:1568_5": "paññavantānaṃ dve vā tīṇi vā khuddakāni.",
  "anya-e0101n:1568_6": "Disato uparimāya disāya jātaṃ,",
  "anya-e0101n:1568_7": "okāsato dvinnaṃ thanānaṃ abbhantare dakkhiṇapassaṃ nissāya ṭhitaṃ.",
  "anya-e0101n:1568_8": "Paricchedato yakanaṃ yakanabhāgena paricchinnaṃ,",
  "anya-e0101n:1568_9": "ayamassa sabhāgaparicchedo.",
  "anya-e0101n:1568_10": "Visabhāgaparicchedo pana kesasadisoyeva.",
  "anya-e0101n:1569_0": "195.",
  "anya-e0101n:1569_1": "Kilomakanti paṭicchannāpaṭicchannabhedato duvidhaṃ pariyonahanamaṃsaṃ.",
  "anya-e0101n:1569_2": "Taṃ duvidhampi vaṇṇato setaṃ dukūlapilotikavaṇṇaṃ.",
  "anya-e0101n:1569_3": "Saṇṭhānato attano okāsasaṇṭhānaṃ.",
  "anya-e0101n:1569_4": "Disato paṭicchannakilomakaṃ uparimāya disāya.",
  "anya-e0101n:1569_5": "Itaraṃ dvīsu disāsu jātaṃ.",
  "anya-e0101n:1569_6": "Okāsato paṭicchannakilomakaṃ hadayañca vakkañca paṭicchādetvā,",
  "anya-e0101n:1569_7": "appaṭicchannakilomakaṃ sakalasarīre cammassa heṭṭhato maṃsaṃ pariyonandhitvā ṭhitaṃ.",
  "anya-e0101n:1569_8": "Paricchedato heṭṭhā maṃsena,",
  "anya-e0101n:1569_9": "upari cammena,",
  "anya-e0101n:1569_10": "tiriyaṃ kilomakabhāgena paricchinnaṃ,",
  "anya-e0101n:1569_11": "ayamassa sabhāgaparicchedo.",
  "anya-e0101n:1569_12": "Visabhāgaparicchedo pana kesasadisoyeva.",
  "anya-e0101n:1570_0": "196.",
  "anya-e0101n:1570_1": "Pihakanti udarajivhāmaṃsaṃ.",
  "anya-e0101n:1570_2": "Taṃ vaṇṇato nīlaṃ nigguṇḍipupphavaṇṇaṃ.",
  "anya-e0101n:1570_3": "Saṇṭhānato sattaṅgulappamāṇaṃ abandhanaṃ kāḷavacchakajivhāsaṇṭhānaṃ.",
  "anya-e0101n:1570_4": "Disato uparimāya disāya jātaṃ.",
  "anya-e0101n:1570_5": "Okāsato hadayassa vāmapasse udarapaṭalassa matthakapassaṃ nissāya ṭhitaṃ,",
  "anya-e0101n:1570_6": "yasmiṃ paharaṇappahārena bahinikkhante sattānaṃ jīvitakkhayo hoti.",
  "anya-e0101n:1570_7": "Paricchedato pihakabhāgena paricchinnaṃ,",
  "anya-e0101n:1570_8": "ayamassa sabhāgaparicchedo.",
  "anya-e0101n:1570_9": "Visabhāgaparicchedo pana kesasadisoyeva.",
  "anya-e0101n:1571_0": "197.",
  "anya-e0101n:1571_1": "Papphāsanti dvattiṃsamaṃsakhaṇḍappabhedaṃ papphāsamaṃsaṃ.",
  "anya-e0101n:1571_2": "Taṃ vaṇṇato rattaṃ nātipakkaudumbaraphalavaṇṇaṃ.",
  "anya-e0101n:1571_3": "Saṇṭhānato visamacchinnabahalapūvakhaṇḍasaṇṭhānaṃ.",
  "anya-e0101n:1571_4": "Abbhantare asitapītānaṃ abhāve uggatena kammajatejusmānā abbhāhatattā saṃkhāditapalālapiṇḍamiva nirasaṃ nirojaṃ.",
  "anya-e0101n:1571_5": "Disato uparimāya disāya jātaṃ.",
  "anya-e0101n:1571_6": "Okāsato sarīrabbhantare dvinnaṃ thanānaṃ antare hadayañca yakanañca upari chādetvā olambantaṃ ṭhitaṃ.",
  "anya-e0101n:1571_7": "Paricchedato papphāsabhāgena paricchinnaṃ,",
  "anya-e0101n:1571_8": "ayamassa sabhāgaparicchedo.",
  "anya-e0101n:1571_9": "Visabhāgaparicchedo pana kesasadisoyeva.",
  "anya-e0101n:1572_0": "198.",
  "anya-e0101n:1572_1": "Antanti purisassa dvattiṃsahatthā itthiyā aṭṭhavīsatihatthā ekavīsatiyā ṭhānesu obhaggā antavaṭṭi.",
  "anya-e0101n:1572_2": "Tadetaṃ vaṇṇato setaṃ sakkharasudhāvaṇṇaṃ.",
  "anya-e0101n:1572_3": "Saṇṭhānato lohitadoṇiyaṃ ābhujitvā ṭhapitasīsacchinnasappasaṇṭhānaṃ.",
  "anya-e0101n:1572_4": "Disato dvīsu disāsu jātaṃ.",
  "anya-e0101n:1572_5": "Okāsato upari galavāṭake heṭṭhā ca karīsamagge vinibandhattā galavāṭakakarīsamaggapariyante sarīrabbhantare ṭhitaṃ.",
  "anya-e0101n:1572_6": "Paricchedato antabhāgena paricchinnaṃ,",
  "anya-e0101n:1572_7": "ayamassa sabhāgaparicchedo.",
  "anya-e0101n:1572_8": "Visabhāgaparicchedo pana kesasadisoyeva.",
  "anya-e0101n:1573_0": "199.",
  "anya-e0101n:1573_1": "Antaguṇanti antabhogaṭṭhānesu bandhanaṃ.",
  "anya-e0101n:1573_2": "Taṃ vaṇṇato setaṃ dakasītalikamūlavaṇṇaṃ.",
  "anya-e0101n:1573_3": "Saṇṭhānato dakasītalikamūlasaṇṭhānameva.",
  "anya-e0101n:1573_4": "Disato dvīsu disāsu jātaṃ.",
  "anya-e0101n:1573_5": "Okāsato kuddālapharasukammādīni karontānaṃ yantākaḍḍhanakāle yantasuttakamiva yantaphalakāni antabhoge",
  "anya-e0101n:1573_6": "ekato agaḷante ābandhitvā pādapuñchanarajjumaṇḍalakassa antarā saṃsibbitvā ṭhitarajjukā viya ekavīsatiyā",
  "anya-e0101n:1573_7": "antabhogānaṃ antarā ṭhitaṃ.",
  "anya-e0101n:1573_8": "Paricchedato antaguṇabhāgena paricchinnaṃ,",
  "anya-e0101n:1573_9": "ayamassa sabhāgaparicchedo.",
  "anya-e0101n:1573_10": "Visabhāgaparicchedo pana kesasadisoyeva.",
  "anya-e0101n:1574_0": "200.",
  "anya-e0101n:1574_1": "Udariyanti udare bhavaṃ asitapītakhāyitasāyitaṃ.",
  "anya-e0101n:1574_2": "Taṃ vaṇṇato ajjhohaṭāhāravaṇṇaṃ.",
  "anya-e0101n:1574_3": "Saṇṭhānato parissāvane sithilabaddhataṇḍulasaṇṭhānaṃ.",
  "anya-e0101n:1574_4": "Disato uparimāya disāya jātaṃ.",
  "anya-e0101n:1574_5": "Okāsato udare ṭhitaṃ.",
  "anya-e0101n:1575_0": "Udaraṃ nāma ubhato nippīḷiyamānassa allasāṭakassa majjhe sañjātaphoṭakasadisaṃ antapaṭalaṃ,",
  "anya-e0101n:1575_1": "bahi maṭṭhaṃ,",
  "anya-e0101n:1575_2": "anto maṃsakasambupaliveṭhanakiliṭṭhapāvārakapupphakasadisaṃ,",
  "anya-e0101n:1575_3": "kuthitapanasatacassa abbhantarasadisantipi vattuṃ vaṭṭati,",
  "anya-e0101n:1575_4": "yattha takkoṭakā gaṇḍuppādakā tālahīrakā sūcimukhakā paṭatantasuttakā iccevamādidvattiṃsakulappabhedā",
  "anya-e0101n:1575_5": "kimayo ākulabyākulā saṇḍasaṇḍacārino hutvā nivasanti,",
  "anya-e0101n:1575_6": "ye pānabhojanādimhi avijjamāne ullaṅghitvā viravantā hadayamaṃsaṃ abhihananti,",
  "anya-e0101n:1575_7": "pānabhojanādiajjhoharaṇavelāyañca uddhaṃmukhā hutvā paṭhamajjhohaṭe dve tayo ālope turitaturitā viluppanti,",
  "anya-e0101n:1575_8": "yaṃ tesaṃ kimīnaṃ sūtigharaṃ vaccakuṭi gilānasālā susānañca hoti.",
  "anya-e0101n:1575_9": "Yattha seyyathāpi nāma caṇḍālagāmadvāre candanikāya nidāghasamaye thūlaphusitake deve vassante udakena",
  "anya-e0101n:1575_10": "vuyhamānaṃ muttakarīsacammaaṭṭhinhārukhaṇḍakheḷasiṅghāṇikālohitappabhutinānākuṇapajātaṃ nipatitvā kaddamodakāluḷitaṃ",
  "anya-e0101n:1575_11": "dvīhatīhaccayena sañjātakimikulaṃ sūriyātapasantāpavegakuthitaṃ upari pheṇapupphuḷake muñcantaṃ abhinīlavaṇṇaṃ",
  "anya-e0101n:1575_12": "paramaduggandhajegucchaṃ neva upagantuṃ,",
  "anya-e0101n:1575_13": "na daṭṭhuṃ araharūpataṃ āpajjitvā tiṭṭhati,",
  "anya-e0101n:1575_14": "pageva ghāyituṃ vā sāyituṃ vā,",
  "anya-e0101n:1575_15": "evameva nānappakāraṃ pānabhojanādidantamusalasañcuṇṇitaṃ jivhāhatthaparivattitakheḷalālāpalibuddhaṃ taṅkhaṇavigatavaṇṇagandharasādisampadaṃ",
  "anya-e0101n:1575_16": "tantavāyakhalisuvānavamathusadisaṃ nipatitvā pittasemhavātapaliveṭhitaṃ hutvā udaraggisantāpavegakuthitaṃ",
  "anya-e0101n:1575_17": "kimikulākulaṃ uparūpari pheṇapupphuḷakāni muñcantaṃ paramakasambuduggandhajegucchabhāvaṃ āpajjitvā tiṭṭhati.",
  "anya-e0101n:1575_18": "Yaṃ sutvāpi pānabhojanādīsu amanuññatā saṇṭhāti,",
  "anya-e0101n:1575_19": "pageva paññācakkhunā avaloketvā.",
  "anya-e0101n:1575_20": "Yattha ca patitaṃ pānabhojanādi pañcadhā vivekaṃ gacchati,",
  "anya-e0101n:1575_21": "ekaṃ bhāgaṃ pāṇakā khādanti,",
  "anya-e0101n:1575_22": "ekaṃ bhāgaṃ udaraggi jhāpeti,",
  "anya-e0101n:1575_23": "eko bhāgo muttaṃ hoti,",
  "anya-e0101n:1575_24": "eko bhāgo karīsaṃ,",
  "anya-e0101n:1575_25": "eko bhāgo rasabhāvaṃ āpajjitvā soṇitamaṃsādīni upabrūhayati.",
  "anya-e0101n:1576_0": "Paricchedato udarapaṭalena ceva udariyabhāgena ca paricchinnaṃ.",
  "anya-e0101n:1576_1": "Ayamassa sabhāgaparicchedo.",
  "anya-e0101n:1576_2": "Visabhāgaparicchedo pana kesasadisoyeva.",
  "anya-e0101n:1577_0": "201.",
  "anya-e0101n:1577_1": "Karīsanti vaccaṃ.",
  "anya-e0101n:1577_2": "Taṃ vaṇṇato yebhuyyena ajjhohaṭāhāravaṇṇameva hoti.",
  "anya-e0101n:1577_3": "Saṇṭhānato okāsasaṇṭhānaṃ.",
  "anya-e0101n:1577_4": "Disato heṭṭhimāya disāya jātaṃ.",
  "anya-e0101n:1577_5": "Okāsato pakkāsaye ṭhitaṃ.",
  "anya-e0101n:1577_6": "Pakkāsayo nāma heṭṭhānābhi-",
  "anya-e0101n:1577_7": "piṭṭhikaṇṭakamūlānaṃ antare antāvasāne ubbedhena aṭṭhaṅgulamatto veḷunāḷikasadiso,",
  "anya-e0101n:1577_8": "yattha seyyathāpi nāma upari bhūmibhāge patitaṃ vassodakaṃ ogaḷitvā heṭṭhā bhūmibhāgaṃ pūretvā tiṭṭhati,",
  "anya-e0101n:1577_9": "evameva yaṃkiñci āmāsaye patitaṃ pānabhojanādikaṃ udaragginā pheṇuddehakaṃ pakkaṃ pakkaṃ nisadāya pisitamiva",
  "anya-e0101n:1577_10": "saṇhabhāvaṃ āpajjitvā antabilena ogaḷitvā ogaḷitvā omadditvā veḷupabbe pakkhipamānapaṇḍumattikā viya",
  "anya-e0101n:1577_11": "sannicitaṃ hutvā tiṭṭhati.",
  "anya-e0101n:1577_12": "Paricchedato pakkāsayapaṭalena ceva karīsabhāgena ca paricchinnaṃ,",
  "anya-e0101n:1577_13": "ayamassa sabhāgaparicchedo.",
  "anya-e0101n:1577_14": "Visabhāgaparicchedo pana kesasadisoyeva.",
  "anya-e0101n:1578_0": "202.",
  "anya-e0101n:1578_1": "Matthaluṅganti sīsakaṭāhabbhantare ṭhitamiñjarāsi.",
  "anya-e0101n:1578_2": "Taṃ vaṇṇato setaṃ ahicchattakapiṇḍavaṇṇaṃ.",
  "anya-e0101n:1578_3": "Dadhibhāvaṃ asampattaṃ duṭṭhakhīravaṇṇantipi vattuṃ vaṭṭati.",
  "anya-e0101n:1578_4": "Saṇṭhānato okāsasaṇṭhānaṃ.",
  "anya-e0101n:1578_5": "Disato uparimāya disāya jātaṃ.",
  "anya-e0101n:1578_6": "Okāsato sīsakaṭāhabbhantare cattāro sibbinimagge nissāya samodhānetvā ṭhapitā cattāro piṭṭhapiṇḍā viya samohitaṃ tiṭṭhati.",
  "anya-e0101n:1578_7": "Paricchedato sīsakaṭāhassa abbhantaratalehi ceva matthaluṅgabhāgena ca paricchinnaṃ,",
  "anya-e0101n:1578_8": "ayamassa sabhāgaparicchedo.",
  "anya-e0101n:1578_9": "Visabhāgaparicchedo pana kesasadisoyeva.",
  "anya-e0101n:1579_0": "203.",
  "anya-e0101n:1579_1": "Pittanti dve pittāni baddhapittañca abaddhapittañca.",
  "anya-e0101n:1579_2": "Tattha baddhapittaṃ vaṇṇato bahalamadhukatelavaṇṇaṃ.",
  "anya-e0101n:1579_3": "Abaddhapittaṃ milātaākulipupphavaṇṇaṃ.",
  "anya-e0101n:1579_4": "Saṇṭhānato ubhayampi okāsasaṇṭhānaṃ.",
  "anya-e0101n:1579_5": "Disato baddhapittaṃ uparimāya disāya jātaṃ,",
  "anya-e0101n:1579_6": "itaraṃ dvīsu disāsu jātaṃ.",
  "anya-e0101n:1579_7": "Okāsato abaddhapittaṃ ṭhapetvā kesalomadantanakhānaṃ maṃsavinimuttaṭṭhānañceva thaddhasukkhacammañca",
  "anya-e0101n:1579_8": "udakamiva telabindu avasesasarīraṃ byāpetvā ṭhitaṃ,",
  "anya-e0101n:1579_9": "yamhi kupite akkhīni pītakāni honti, bhamanti,",
  "anya-e0101n:1579_10": "gattaṃ kampati,",
  "anya-e0101n:1579_11": "kaṇḍūyati.",
  "anya-e0101n:1579_12": "Baddhapittaṃ hadayapapphāsānaṃ antare yakanamaṃsaṃ nissāya patiṭṭhite mahākosātakīkosakasadise pittakosake ṭhitaṃ,",
  "anya-e0101n:1579_13": "yamhi kupite sattā ummattakā honti,",
  "anya-e0101n:1579_14": "vipallatthacittā hirottappaṃ chaḍḍetvā akātabbaṃ karonti,",
  "anya-e0101n:1579_15": "abhāsitabbaṃ bhāsanti,",
  "anya-e0101n:1579_16": "acintitabbaṃ cintenti.",
  "anya-e0101n:1579_17": "Paricchedato pittabhāgena paricchinnaṃ,",
  "anya-e0101n:1579_18": "ayamassa sabhāgaparicchedo.",
  "anya-e0101n:1579_19": "Visabhāgaparicchedo pana kesasadisoyeva.",
  "anya-e0101n:1580_0": "204.",
  "anya-e0101n:1580_1": "Semhanti sarīrabbhantare ekapatthapūrappamāṇaṃ semhaṃ.",
  "anya-e0101n:1580_2": "Taṃ vaṇṇato setaṃ nāgabalāpaṇṇarasavaṇṇaṃ.",
  "anya-e0101n:1580_3": "Saṇṭhānato okāsasaṇṭhānaṃ.",
  "anya-e0101n:1580_4": "Disato uparimāya disāya jātaṃ.",
  "anya-e0101n:1580_5": "Okāsato udarapaṭale ṭhitaṃ.",
  "anya-e0101n:1580_6": "Yaṃ pānabhojanādiajjhoharaṇakāle seyyathāpi nāma udake sevālapaṇakaṃ kaṭṭhe vā kathale vā patante chijjitvā",
  "anya-e0101n:1580_7": "dvidhā hutvā puna ajjhottharitvā tiṭṭhati,",
  "anya-e0101n:1580_8": "evameva pānabhojanādimhi nipatante chijjitvā dvidhā hutvā puna ajjhottharitvā tiṭṭhati,",
  "anya-e0101n:1580_9": "yamhi ca mandībhūte pakkagaṇḍo viya pūtikukkuṭaṇḍamiva ca udaraṃ paramajegucchaṃ kuṇapagandhaṃ hoti,",
  "anya-e0101n:1580_10": "tato uggatena ca gandhena uddekopi mukhampi duggandhaṃ pūtikuṇapasadisaṃ hoti.",
  "anya-e0101n:1580_11": "So ca puriso apehi duggandhaṃ vāyasīti vattabbataṃ āpajjati,",
  "anya-e0101n:1580_12": "yañca vaḍḍhitvā bahalattamāpannaṃ pidhānaphalakamiva vaccakuṭiyaṃ udarapaṭalassa abbhantareyeva kuṇapagandhaṃ sannirumbhitvā tiṭṭhati.",
  "anya-e0101n:1580_13": "Paricchedato semhabhāgena paricchinnaṃ,",
  "anya-e0101n:1580_14": "ayamassa sabhāgaparicchedo.",
  "anya-e0101n:1580_15": "Visabhāgaparicchedo pana kesasadisoyeva.",
  "anya-e0101n:1581_0": "205.",
  "anya-e0101n:1581_1": "Pubboti pūtilohitavasena pavattapubbaṃ.",
  "anya-e0101n:1581_2": "Taṃ vaṇṇato paṇḍupalāsavaṇṇo.",
  "anya-e0101n:1581_3": "Matasarīre pana pūtibahalācāmavaṇṇo hoti.",
  "anya-e0101n:1581_4": "Saṇṭhānato okāsasaṇṭhāno.",
  "anya-e0101n:1581_5": "Disato dvīsu disāsu hoti.",
  "anya-e0101n:1581_6": "Okāsato pana pubbassa okāso nāma nibaddho natthi,",
  "anya-e0101n:1581_7": "yattha so sannicito tiṭṭheyya,",
  "anya-e0101n:1581_8": "yatra yatra khāṇukaṇṭakapaharaṇaggijālādīhi abhihate sarīrappadese lohitaṃ saṇṭhahitvā paccati,",
  "anya-e0101n:1581_9": "gaṇḍapīḷakādayo vā uppajjanti,",
  "anya-e0101n:1581_10": "tatra tatra tiṭṭhati.",
  "anya-e0101n:1581_11": "Paricchedato pubbabhāgena paricchinno,",
  "anya-e0101n:1581_12": "ayamassa sabhāgaparicchedo.",
  "anya-e0101n:1581_13": "Visabhāgaparicchedo pana kesasadisoyeva.",
  "anya-e0101n:1582_0": "206.",
  "anya-e0101n:1582_1": "Lohitanti dve lohitāni sannicitalohitañca saṃsaraṇalohitañca.",
  "anya-e0101n:1582_2": "Tattha sannicitalohitaṃ vaṇṇato nipakkabahalalākhārasavaṇṇaṃ.",
  "anya-e0101n:1582_3": "Saṃsaraṇalohitaṃ acchalākhārasavaṇṇaṃ.",
  "anya-e0101n:1582_4": "Saṇṭhānato ubhayampi okāsasaṇṭhānaṃ.",
  "anya-e0101n:1582_5": "Disato sannicitalohitaṃ uparimāya disāya jātaṃ.",
  "anya-e0101n:1582_6": "Itaraṃ dvisu disāsu jātaṃ.",
  "anya-e0101n:1582_7": "Okāsato saṃsaraṇalohitaṃ ṭhapetvā kesalomadantanakhānaṃ maṃsavinimuttaṭṭhānañceva thaddhasukkhacammañca",
  "anya-e0101n:1582_8": "dhamanijālānusārena sabbaṃ upādiṇṇasarīraṃ pharitvā ṭhitaṃ.",
  "anya-e0101n:1582_9": "Sannicitalohitaṃ yakanaṭṭhānassa heṭṭhābhāgaṃ pūretvā ekapatthapūramattaṃ hadayavakkapapphāsānaṃ upari",
  "anya-e0101n:1582_10": "thokaṃ thokaṃ paggharantaṃ vakkahadayayakanapapphāse temayamānaṃ ṭhitaṃ.",
  "anya-e0101n:1582_11": "Tasmiṃ hi vakkahadayādīni atemente sattā pipāsitā honti.",
  "anya-e0101n:1582_12": "Paricchedato lohitabhāgena paricchinnaṃ,",
  "anya-e0101n:1582_13": "ayamassa sabhāgaparicchedo.",
  "anya-e0101n:1582_14": "Visabhāgaparicchedo pana kesasadisoyeva.",
  "anya-e0101n:1583_0": "207.",
  "anya-e0101n:1583_1": "Sedoti lomakūpādīhi paggharaṇakaāpodhātu.",
  "anya-e0101n:1583_2": "So vaṇṇato vippasannatilatelavaṇṇo.",
  "anya-e0101n:1583_3": "Saṇṭhānato okāsasaṇṭhāno.",
  "anya-e0101n:1583_4": "Disato dvīsu disāsu jāto.",
  "anya-e0101n:1583_5": "Okāsato sedassokāso nāma nibaddho natthi,",
  "anya-e0101n:1583_6": "yattha so lohitaṃ viya sadā tiṭṭheyya.",
  "anya-e0101n:1583_7": "Yadā pana aggisantāpasūriyasantāpautuvikārādīhi sarīraṃ santapati,",
  "anya-e0101n:1583_8": "tadā udakato abbūḷhamattavisamacchinnabhisamuḷālakumudanāḷakalāpo viya sabbakesalomakūpavivarehi paggharati,",
  "anya-e0101n:1583_9": "tasmā tassa saṇṭhānampi kesalomakūpavivarānaññeva vasena veditabbaṃ.",
  "anya-e0101n:1583_10": "Sedapariggaṇhakena ca yoginā kesalomakūpavivare pūretvā ṭhitavaseneva sedo manasi kātabbo.",
  "anya-e0101n:1583_11": "Paricchedato sedabhāgena paricchinno,",
  "anya-e0101n:1583_12": "ayamassa sabhāgaparicchedo.",
  "anya-e0101n:1583_13": "Visabhāgaparicchedo pana kesasadisoyeva.",
  "anya-e0101n:1584_0": "Medoti thinasineho.",
  "anya-e0101n:1584_1": "So vaṇṇato phālitahaliddivaṇṇo.",
  "anya-e0101n:1584_2": "Saṇṭhānato thūlasarīrassa tāva cammamaṃsantare ṭhapitahaliddivaṇṇadukūlapilotikasaṇṭhāno hoti.",
  "anya-e0101n:1584_3": "Kisasarīrassa jaṅghamaṃsaṃ ūrumaṃsaṃ piṭṭhikaṇṭakanissitaṃ piṭṭhimaṃsaṃ udaravaṭṭimaṃsanti etāni nissāya",
  "anya-e0101n:1584_4": "diguṇatiguṇaṃ katvā ṭhapitahaliddivaṇṇadukūlapilotikasaṇṭhāno.",
  "anya-e0101n:1584_5": "Disato dvīsu disāsu jāto.",
  "anya-e0101n:1584_6": "Okāsato thūlassa sakalasarīraṃ pharitvā kisassa jaṅghamaṃsādīni nissāya ṭhito,",
  "anya-e0101n:1584_7": "yaṃ sinehasaṅkhaṃ gatampi paramajegucchattā neva muddhani telatthāya,",
  "anya-e0101n:1584_8": "na nāsatelādīnamatthāya gaṇhanti.",
  "anya-e0101n:1584_9": "Paricchedato heṭṭhā maṃsena,",
  "anya-e0101n:1584_10": "upari cammena,",
  "anya-e0101n:1584_11": "tiriyaṃ medabhāgena paricchinno,",
  "anya-e0101n:1584_12": "ayamassa sabhāgaparicchedo.",
  "anya-e0101n:1584_13": "Visabhāgaparicchedo pana kesasadisoyeva.",
  "anya-e0101n:1585_0": "208.",
  "anya-e0101n:1585_1": "Assūti akkhīhi paggharaṇakaāpodhātu.",
  "anya-e0101n:1585_2": "Taṃ vaṇṇato vippasannatilatelavaṇṇaṃ.",
  "anya-e0101n:1585_3": "Saṇṭhānato okāsasaṇṭhānaṃ.",
  "anya-e0101n:1585_4": "Disato uparimāya disāya jātaṃ.",
  "anya-e0101n:1585_5": "Okāsato akkhikūpakesu ṭhitaṃ.",
  "anya-e0101n:1585_6": "Na cetaṃ pittakosake pittamiva akkhikūpakesu sadā sannicitaṃ tiṭṭhati.",
  "anya-e0101n:1585_7": "Yadā pana sattā somanassajātā mahāhasitaṃ hasanti,",
  "anya-e0101n:1585_8": "domanassajātā rodanti paridevanti,",
  "anya-e0101n:1585_9": "tathārūpaṃ vā visamāhāraṃ āhārenti,",
  "anya-e0101n:1585_10": "yadā ca nesaṃ akkhīni dhūmarajapaṃsukādīhi abhihaññanti.",
  "anya-e0101n:1585_11": "Tadā etehi somanassadomanassavisabhāgāhārautūhi samuṭṭhahitvā akkhikūpake pūretvā tiṭṭhati vā paggharati vā.",
  "anya-e0101n:1585_12": "Assupariggaṇhakena ca yoginā akkhikūpake pūretvā ṭhitavaseneva pariggaṇhitabbaṃ.",
  "anya-e0101n:1585_13": "Paricchedato assubhāgena paricchinnaṃ,",
  "anya-e0101n:1585_14": "ayamassa sabhāgaparicchedo.",
  "anya-e0101n:1585_15": "Visabhāgaparicchedo pana kesasadisoyeva.",
  "anya-e0101n:1586_0": "209.",
  "anya-e0101n:1586_1": "Vasāti vilīnasineho.",
  "anya-e0101n:1586_2": "Sā vaṇṇato nāḷikeratelavaṇṇā.",
  "anya-e0101n:1586_3": "Ācāme āsittatelavaṇṇātipi vattuṃ vaṭṭati.",
  "anya-e0101n:1586_4": "Saṇṭhānato nhānakāle pasannaudakassa upari paribbhamantasinehabinduvisaṭasaṇṭhānā.",
  "anya-e0101n:1586_5": "Disato dvīsu disāsu jātā.",
  "anya-e0101n:1586_6": "Okāsato yebhuyyena hatthatalahatthapiṭṭhipādatalapādapiṭṭhināsapuṭanalāṭaaṃsakūṭesu ṭhitā.",
  "anya-e0101n:1586_7": "Na cesā etesu okāsesu sadā vilīnāva hutvā tiṭṭhati.",
  "anya-e0101n:1586_8": "Yadā pana aggisantāpasūriyasantāpautuvisabhāgadhātuvisabhāgehi te padesā usmājātā honti,",
  "anya-e0101n:1586_9": "tadā tattha nhānakāle pasannaudakūpari sinehabinduvisaṭo viya ito cito ca sañcarati.",
  "anya-e0101n:1586_10": "Paricchedato vasābhāgena paricchinnā,",
  "anya-e0101n:1586_11": "ayamassa sabhāgaparicchedo.",
  "anya-e0101n:1586_12": "Visabhāgaparicchedo pana kesasadisoyeva.",
  "anya-e0101n:1587_0": "210.",
  "anya-e0101n:1587_1": "Kheḷoti antomukhe pheṇamissā āpodhātu.",
  "anya-e0101n:1587_2": "So vaṇṇato seto pheṇavaṇṇo.",
  "anya-e0101n:1587_3": "Saṇṭhānato okāsasaṇṭhāno.",
  "anya-e0101n:1587_4": "Pheṇasaṇṭhānotipi vattuṃ vaṭṭati.",
  "anya-e0101n:1587_5": "Disato uparimāya disāya jāto.",
  "anya-e0101n:1587_6": "Okāsato ubhohi kapolapassehi oruyha jivhāya ṭhito.",
  "anya-e0101n:1587_7": "Na cesa ettha sadā sannicito hutvā tiṭṭhati.",
  "anya-e0101n:1587_8": "Yadā pana sattā tathārūpamāhāraṃ passanti vā saranti vā,",
  "anya-e0101n:1587_9": "uṇhatittakaṭukaloṇambilānaṃ vā kiñci mukhe ṭhapenti,",
  "anya-e0101n:1587_10": "yadā vā nesaṃ hadayaṃ āgilāyati,",
  "anya-e0101n:1587_11": "kismiñci deva vā jigucchā uppajjati,",
  "anya-e0101n:1587_12": "tadā kheḷo uppajjitvā ubhohi kapolapassehi oruyha jivhāya saṇṭhāti.",
  "anya-e0101n:1587_13": "Aggajivhāya cesa tanuko hoti,",
  "anya-e0101n:1587_14": "mūlajivhāya bahalo,",
  "anya-e0101n:1587_15": "mukhe pakkhittañca puthukaṃ vā taṇḍulaṃ vā aññaṃ vā kiñci khādanīyaṃ nadīpuline khatakūpakasalilaṃ viya",
  "anya-e0101n:1587_16": "parikkhayaṃ agacchantova temetuṃ samattho hoti.",
  "anya-e0101n:1587_17": "Paricchedato kheḷabhāgena paricchinno,",
  "anya-e0101n:1587_18": "ayamassa sabhāgaparicchedo.",
  "anya-e0101n:1587_19": "Visabhāgaparicchedo pana kesasadisova.",
  "anya-e0101n:1588_0": "211.",
  "anya-e0101n:1588_1": "Siṅghāṇikāti matthaluṅgato paggharaṇakaasuci.",
  "anya-e0101n:1588_2": "Sā vaṇṇato taruṇatālaṭṭhimiñjavaṇṇā.",
  "anya-e0101n:1588_3": "Saṇṭhānato okāsasaṇṭhānā.",
  "anya-e0101n:1588_4": "Disato uparimāya disāya jātā.",
  "anya-e0101n:1588_5": "Okāsato nāsāpuṭe pūretvā ṭhitā.",
  "anya-e0101n:1588_6": "Na cesā ettha sadā sannicitā hutvā tiṭṭhati,",
  "anya-e0101n:1588_7": "atha kho yathā nāma puriso paduminipatte dadhiṃ bandhitvā heṭṭhā kaṇṭakena vijjheyya,",
  "anya-e0101n:1588_8": "athānena chiddena dadhimuttaṃ gaḷitvā bahi pateyya,",
  "anya-e0101n:1588_9": "evameva yadā sattā rodanti,",
  "anya-e0101n:1588_10": "visabhāgāhārautuvasena vā sañjātadhātukhobhā honti,",
  "anya-e0101n:1588_11": "tadā anto sīsato pūtisemhabhāvamāpannaṃ matthaluṅgaṃ gaḷitvā tālumatthakavivarena otaritvā nāsāpuṭe pūretvā tiṭṭhati vā paggharati vā.",
  "anya-e0101n:1588_12": "Siṅghāṇikā pariggaṇhakena ca yoginā nāsāpuṭe pūretvā ṭhitavaseneva pariggaṇhitabbā.",
  "anya-e0101n:1588_13": "Paricchedato siṅghāṇikābhāgena paricchinnā,",
  "anya-e0101n:1588_14": "ayamassā sabhāgaparicchedo.",
  "anya-e0101n:1588_15": "Visabhāgaparicchedo pana kesasadisova.",
  "anya-e0101n:1589_0": "212.",
  "anya-e0101n:1589_1": "Lasikāti sarīrasandhīnaṃ abbhantare picchilakuṇapaṃ.",
  "anya-e0101n:1589_2": "Sā vaṇṇato kaṇikāraniyyāsavaṇṇā.",
  "anya-e0101n:1589_3": "Saṇṭhānato okāsasaṇṭhānā.",
  "anya-e0101n:1589_4": "Disato dvīsu disāsu jātā.",
  "anya-e0101n:1589_5": "Okāsato aṭṭhisandhīnaṃ abbhañjanakiccaṃ sādhayamānā asītisatasandhīnaṃ abbhantare ṭhitā.",
  "anya-e0101n:1589_6": "Yassa cesā mandā hoti,",
  "anya-e0101n:1589_7": "tassa uṭṭhahantassa nisīdantassa abhikkamantassa paṭikkamantassa samiñjantassa pasārentassa aṭṭhikāni kaṭakaṭāyanti,",
  "anya-e0101n:1589_8": "accharāsaddaṃ karonto viya sañcarati.",
  "anya-e0101n:1589_9": "Ekayojanadviyojanamattaṃ addhānaṃ gatassa vāyodhātu kuppati,",
  "anya-e0101n:1589_10": "gattāni dukkhanti.",
  "anya-e0101n:1589_11": "Yassa pana bahukā honti,",
  "anya-e0101n:1589_12": "tassa uṭṭhānanisajjādīsu na aṭṭhīni kaṭakaṭāyanti,",
  "anya-e0101n:1589_13": "dīghampi addhānaṃ gatassa na vāyodhātu kuppati,",
  "anya-e0101n:1589_14": "na gattāni dukkhanti.",
  "anya-e0101n:1589_15": "Paricchedato lasikābhāgena paricchinnā,",
  "anya-e0101n:1589_16": "ayamassā sabhāgaparicchedo.",
  "anya-e0101n:1589_17": "Visabhāgaparicchedo pana kesasadisova.",
  "anya-e0101n:1590_0": "213.",
  "anya-e0101n:1590_1": "Muttanti muttarasaṃ.",
  "anya-e0101n:1590_2": "Taṃ vaṇṇato māsakhārodakavaṇṇaṃ.",
  "anya-e0101n:1590_3": "Saṇṭhānato adhomukhaṭṭhapitaudakakumbhaabbhantaragataudakasaṇṭhānaṃ.",
  "anya-e0101n:1590_4": "Disato heṭṭhimāya disāya jātaṃ.",
  "anya-e0101n:1590_5": "Okāsato vatthissa abbhantare ṭhitaṃ.",
  "anya-e0101n:1590_6": "Vatthi nāma vatthi puṭo vuccati.",
  "anya-e0101n:1590_7": "Yattha seyyathāpi candanikāya pakkhitte amukhe ravaṇaghaṭe candanikāraso pavisati,",
  "anya-e0101n:1590_8": "na cassa pavisanamaggo paññāyati,",
  "anya-e0101n:1590_9": "evameva sarīrato muttaṃ pavisati,",
  "anya-e0101n:1590_10": "na cassa pavisanamaggo paññāyati,",
  "anya-e0101n:1590_11": "nikkhamanamaggo pana pākaṭo hoti.",
  "anya-e0101n:1590_12": "Yamhi ca muttassa bharite passāvaṃ karomāti sattānaṃ āyūhanaṃ hoti.",
  "anya-e0101n:1590_13": "Paricchedato vatthiabbhantarena ceva muttabhāgena ca paricchinnaṃ,",
  "anya-e0101n:1590_14": "ayamassa sabhāgaparicchedo.",
  "anya-e0101n:1590_15": "Visabhāgaparicchedo pana kesasadisova.",
  "anya-e0101n:1591_0": "214.",
  "anya-e0101n:1591_1": "Evañhi kesādike koṭṭhāse vaṇṇasaṇṭhānadisokāsaparicchedavasena vavatthapetvā anupubbato nātisīghatotiādinā",
  "anya-e0101n:1591_2": "nayena vaṇṇasaṇṭhānagandhāsayokāsavasena pañcadhā paṭikkūlā paṭikkūlāti manasikaroto paṇṇattisamatikkamāvasāne",
  "anya-e0101n:1591_3": "seyyathāpi cakkhumato purisassa dvattiṃsavaṇṇānaṃ kusumānaṃ ekasuttakaganthitaṃ mālaṃ olokentassa sabbapupphāni",
  "anya-e0101n:1591_4": "apubbāpariyamiva pākaṭāni honti,",
  "anya-e0101n:1591_5": "evameva atthi imasmiṃ kāye kesāti imaṃ kāyaṃ olokentassa sabbe te dhammā apubbāpariyāva pākaṭā honti.",
  "anya-e0101n:1591_6": "Tena vuttaṃ manasikārakosallakathāyaṃ “ādikammikassa hi kesāti manasikaroto manasikāro gantvā muttanti imaṃ pariyosānakoṭṭhāsameva āhacca tiṭṭhatī”ti.",
  "anya-e0101n:1592_0": "Sace pana bahiddhāpi manasikāraṃ upasaṃharati,",
  "anya-e0101n:1592_1": "athassa evaṃ sabbakoṭṭhāsesu pākaṭībhūtesu āhiṇḍantā manussatiracchānādayo sattākāraṃ vijahitvā koṭṭhāsarāsivaseneva upaṭṭhahanti,",
  "anya-e0101n:1592_2": "tehi ca ajjhohariyamānaṃ pānabhojanādi koṭṭhāsarāsimhi pakkhipamānamiva upaṭṭhāti.",
  "anya-e0101n:1593_0": "Athassa anupubbamuñcanādivasena paṭikkūlā paṭikkūlāti punappunaṃ manasikaroto anukkamena appanā uppajjati.",
  "anya-e0101n:1593_1": "Tattha kesādīnaṃ vaṇṇasaṇṭhānadisokāsaparicchedavasena upaṭṭhānaṃ uggahanimittaṃ.",
  "anya-e0101n:1593_2": "Sabbākārato paṭikkūlavasena upaṭṭhānaṃ paṭibhāganimittaṃ.",
  "anya-e0101n:1593_3": "Taṃ āsevato bhāvayato vuttanayena asubhakammaṭṭhānesu viya paṭhamajjhānavaseneva appanā uppajjati.",
  "anya-e0101n:1594_0": "Sā yassa ekova koṭṭhāso pākaṭo hoti,",
  "anya-e0101n:1594_1": "ekasmiṃ vā koṭṭhāse appanaṃ patvā puna aññasmiṃ yogaṃ na karoti,",
  "anya-e0101n:1594_2": "tassa ekāva uppajjati.",
  "anya-e0101n:1594_3": "Yassa pana aneke koṭṭhāsā pākaṭā honti,",
  "anya-e0101n:1594_4": "ekasmiṃ vā jhānaṃ patvā puna aññasmiṃpi yogaṃ karoti,",
  "anya-e0101n:1594_5": "tassa mallakattherassa viya koṭṭhāsagaṇanāya paṭhamajjhānāni nibbattanti.",
  "anya-e0101n:1595_0": "So kirāyasmā dīghabhāṇakaabhayattheraṃ hatthe gahetvā “āvuso abhaya,",
  "anya-e0101n:1595_1": "imaṃ tāva pañhaṃ uggaṇhāhī”ti vatvā āha –",
  "anya-e0101n:1595_2": "“mallakatthero dvattiṃsakoṭṭhāsesu dvattiṃsāya paṭhamajjhānānaṃ lābhī.",
  "anya-e0101n:1595_3": "Sace rattiṃ ekaṃ,",
  "anya-e0101n:1595_4": "divā ekaṃ samāpajjati,",
  "anya-e0101n:1595_5": "atirekaddhamāsena puna sampajjati,",
  "anya-e0101n:1595_6": "sace pana devasikaṃ ekaṃ samāpajjati,",
  "anya-e0101n:1595_7": "atirekamāsena puna sampajjatī”ti.",
  "anya-e0101n:1596_0": "Evaṃ paṭhamajjhānavasena ijjhamānampi cetaṃ kammaṭṭhānaṃ vaṇṇasaṇṭhānādīsu satibalena ijjhanato kāyagatāsatīti vuccati.",
  "anya-e0101n:1597_0": "Imañca kāyagatāsatimanuyutto bhikkhu aratiratisaho hoti,",
  "anya-e0101n:1597_1": "na ca naṃ arati sahati,",
  "anya-e0101n:1597_2": "uppannaṃ aratiṃ abhibhuyya abhibhuyya viharati.",
  "anya-e0101n:1597_3": "Bhayabheravasaho hoti,",
  "anya-e0101n:1597_4": "na ca naṃ bhayabheravaṃ sahati,",
  "anya-e0101n:1597_5": "uppannaṃ bhayabheravaṃ abhibhuyya abhibhuyya viharati.",
  "anya-e0101n:1597_6": "Khamo hoti sītassa uṇhassa …pe…",
  "anya-e0101n:1597_7": "pāṇaharānaṃ adhivāsakajātiko hoti.",
  "anya-e0101n:1597_8": "Kesādīnaṃ vaṇṇabhedaṃ nissāya catunnaṃ jhānānaṃ lābhī hoti.",
  "anya-e0101n:1597_9": "Cha abhiññā paṭivijjhati.",
  "anya-e0101n:1598_0": "Tasmā have appamatto, anuyuñjetha paṇḍito;",
  "anya-e0101n:1599_0": "Evaṃ anekānisaṃsaṃ, imaṃ kāyagatāsatinti.",
  "anya-e0101n:1600_0": "Idaṃ kāyagatāsatiyaṃ vitthārakathāmukhaṃ.",
  "anya-e0101n:1601_0": "Ānāpānassatikathā",
  "anya-e0101n:1602_0": "215.",
  "anya-e0101n:1602_1": "Idāni yaṃ taṃ bhagavatā “ayampi kho,",
  "anya-e0101n:1602_2": "bhikkhave,",
  "anya-e0101n:1602_3": "ānāpānassatisamādhi bhāvito bahulīkato santo ceva paṇīto ca asecanako ca sukho ca vihāro,",
  "anya-e0101n:1602_4": "uppannuppanne ca pāpake akusale dhamme ṭhānaso antaradhāpeti vūpasametī”ti evaṃ pasaṃsitvā –",
  "anya-e0101n:1603_0": "“Kathaṃ bhāvito ca,",
  "anya-e0101n:1603_1": "bhikkhave,",
  "anya-e0101n:1603_2": "ānāpānassatisamādhi kathaṃ bahulīkato santo ceva paṇīto ca asecanako ca sukho ca vihāro,",
  "anya-e0101n:1603_3": "uppannuppanne ca pāpake akusale dhamme ṭhānaso antaradhāpeti vūpasameti? Idha,",
  "anya-e0101n:1603_4": "bhikkhave,",
  "anya-e0101n:1603_5": "bhikkhu araññagato vā rukkhamūlagato vā suññāgāragato vā nisīdati pallaṅkaṃ ābhujitvā ujuṃ kāyaṃ paṇidhāya parimukhaṃ satiṃ upaṭṭhapetvā,",
  "anya-e0101n:1603_6": "so satova assasati sato passasati.",
  "anya-e0101n:1603_7": "Dīghaṃ vā assasanto dīghaṃ assasāmīti pajānāti.",
  "anya-e0101n:1603_8": "Dīghaṃ vā passasanto…pe…",
  "anya-e0101n:1603_9": "rassaṃ vā assasanto…pe…",
  "anya-e0101n:1603_10": "rassaṃ vā passasanto rassaṃ passasāmīti pajānāti.",
  "anya-e0101n:1603_11": "Sabbakāyapaṭisaṃvedī assasissāmīti sikkhati.",
  "anya-e0101n:1603_12": "Sabbakāyapaṭisaṃvedī passasissāmīti sikkhati.",
  "anya-e0101n:1603_13": "Passambhayaṃ kāyasaṅkhāraṃ assasissāmīti sikkhati.",
  "anya-e0101n:1603_14": "Passambhayaṃ kāyasaṅkhāraṃ passasissāmīti sikkhati.",
  "anya-e0101n:1603_15": "Pītipaṭisaṃvedī…",
  "anya-e0101n:1603_16": "sukhapaṭisaṃvedī…",
  "anya-e0101n:1603_17": "cittasaṅkhārapaṭisaṃvedī…",
  "anya-e0101n:1603_18": "passambhayaṃ cittasaṅkhāraṃ…",
  "anya-e0101n:1603_19": "cittapaṭisaṃvedī…",
  "anya-e0101n:1603_20": "abhippamodayaṃ cittaṃ…",
  "anya-e0101n:1603_21": "samādahaṃ cittaṃ…",
  "anya-e0101n:1603_22": "vimocayaṃ cittaṃ …",
  "anya-e0101n:1603_23": "aniccānupassī…",
  "anya-e0101n:1603_24": "virāgānupassī…",
  "anya-e0101n:1603_25": "nirodhānupassī.",
  "anya-e0101n:1603_26": "Paṭinissaggānupassī assasissāmīti sikkhati.",
  "anya-e0101n:1603_27": "Paṭinissaggānupassī passasissāmīti sikkhatī”ti –",
  "anya-e0101n:1604_0": "Evaṃ soḷasavatthukaṃ ānāpānassatikammaṭṭhānaṃ niddiṭṭhaṃ.",
  "anya-e0101n:1604_1": "Tassa bhāvanānayo anuppatto.",
  "anya-e0101n:1604_2": "So pana yasmā pāḷivaṇṇanānusāreneva vuccamāno sabbākāraparipūro hoti.",
  "anya-e0101n:1604_3": "Tasmā ayamettha pāḷivaṇṇanāpubbaṅgamo niddeso.",
  "anya-e0101n:1605_0": "216.",
  "anya-e0101n:1605_1": "Kathaṃ bhāvito ca,",
  "anya-e0101n:1605_2": "bhikkhave,",
  "anya-e0101n:1605_3": "ānāpānassati samādhīti ettha tāva kathanti ānāpānassatisamādhibhāvanaṃ nānappakārato vitthāretukamyatāpucchā.",
  "anya-e0101n:1605_4": "Bhāvito ca bhikkhave ānāpānassatisamādhīti nānappakārato vitthāretukamyatāya puṭṭhadhammanidassanaṃ.",
  "anya-e0101n:1605_5": "Kathaṃ bahulīkato…pe…",
  "anya-e0101n:1605_6": "vūpasametīti etthāpi eseva nayo.",
  "anya-e0101n:1605_7": "Tattha bhāvitoti uppādito vaḍḍhito vā.",
  "anya-e0101n:1605_8": "Ānāpānassatisamādhīti ānāpānapariggāhikāya satiyā saddhiṃ sampayutto samādhi.",
  "anya-e0101n:1605_9": "Ānāpānassatiyaṃ vā samādhi ānāpānassatisamādhi.",
  "anya-e0101n:1605_10": "Bahulīkatoti punappunaṃ kato.",
  "anya-e0101n:1605_11": "Santoceva paṇīto cāti santo ceva paṇīto ceva.",
  "anya-e0101n:1605_12": "Ubhayattha eva saddena niyamo veditabbo.",
  "anya-e0101n:1605_13": "Kiṃ vuttaṃ hoti?",
  "anya-e0101n:1605_14": "Ayañhi yathā asubhakammaṭṭhānaṃ kevalaṃ paṭivedhavasena santañca paṇītañca,",
  "anya-e0101n:1605_15": "oḷārikārammaṇattā pana paṭikkūlārammaṇattā ca ārammaṇavasena neva santaṃ na paṇītaṃ,",
  "anya-e0101n:1605_16": "na evaṃ kenaci pariyāyena asanto vā apaṇīto vā,",
  "anya-e0101n:1605_17": "atha kho ārammaṇasantatāyapi santo vūpasanto nibbuto,",
  "anya-e0101n:1605_18": "paṭivedhasaṅkhātaaṅgasantatāyapi.",
  "anya-e0101n:1605_19": "Ārammaṇapaṇītatāyapi paṇīto atittikaro,",
  "anya-e0101n:1605_20": "aṅgapaṇītatāyapīti.",
  "anya-e0101n:1605_21": "Tena vuttaṃ “santo ceva paṇīto cā”ti.",
  "anya-e0101n:1606_0": "Asecanako ca sukho ca vihāroti ettha pana nāssa secananti asecanako,",
  "anya-e0101n:1606_1": "anāsittako abbokiṇṇo pāṭiyekko āveṇiko.",
  "anya-e0101n:1606_2": "Natthi ettha parikammena vā upacārena vā santatā.",
  "anya-e0101n:1606_3": "Ādisamannāhārato pabhuti attano sabhāveneva santo ca paṇīto cāti attho.",
  "anya-e0101n:1606_4": "Keci pana asecanakoti anāsittako ojavanto sabhāveneva madhuroti vadanti.",
  "anya-e0101n:1606_5": "Evaṃ ayaṃ asecanako ca,",
  "anya-e0101n:1606_6": "appitappitakkhaṇe kāyikacetasikasukhapaṭilābhāya saṃvattanato sukho ca vihāroti veditabbo.",
  "anya-e0101n:1606_7": "Uppannuppanneti avikkhambhite avikkhambhite.",
  "anya-e0101n:1606_8": "Pāpaketi lāmake.",
  "anya-e0101n:1606_9": "Akusale dhammeti akosallasambhūte dhamme.",
  "anya-e0101n:1606_10": "Ṭhānaso antaradhāpetīti khaṇeneva antaradhāpeti vikkhambheti.",
  "anya-e0101n:1606_11": "Vūpasametīti suṭṭhu upasameti.",
  "anya-e0101n:1606_12": "Nibbedhabhāgiyattā vā anupubbena ariyamaggavuddhippatto samucchindati,",
  "anya-e0101n:1606_13": "paṭippassambhetīti vuttaṃ hoti.",
  "anya-e0101n:1607_0": "Ayaṃ panettha saṅkhepattho.",
  "anya-e0101n:1607_1": "Bhikkhave,",
  "anya-e0101n:1607_2": "kena pakārena kenākārena kena vidhinā bhāvito ānāpānassatisamādhi kena pakārena bahulīkato santo ceva…pe…",
  "anya-e0101n:1607_3": "vūpasametīti.",
  "anya-e0101n:1608_0": "217.",
  "anya-e0101n:1608_1": "Idāni tamatthaṃ vitthārento “idha,",
  "anya-e0101n:1608_2": "bhikkhave”tiādimāha.",
  "anya-e0101n:1608_3": "Tattha idha bhikkhave bhikkhūti bhikkhave,",
  "anya-e0101n:1608_4": "imasmiṃ sāsane bhikkhu.",
  "anya-e0101n:1608_5": "Ayañhi ettha idhasaddo sabbappakāraānāpānassatisamādhinibbattakassa puggalassa sannissayabhūtasāsanaparidīpano aññasāsanassa tathābhāvapaṭisedhano ca.",
  "anya-e0101n:1608_6": "Vuttañhetaṃ – idheva,",
  "anya-e0101n:1608_7": "bhikkhave,",
  "anya-e0101n:1608_8": "samaṇo…pe…",
  "anya-e0101n:1608_9": "suññā parappavādā samaṇebhi aññehī”ti.",
  "anya-e0101n:1608_10": "Tena vuttaṃ “imasmiṃ sāsane bhikkhū”ti.",
  "anya-e0101n:1609_0": "Araññagato vā…pe…",
  "anya-e0101n:1609_1": "suññāgāragato vāti idamassa ānāpānassatisamādhibhāvanānurūpasenāsanapariggahaparidīpanaṃ.",
  "anya-e0101n:1609_2": "Imassa hi bhikkhuno dīgharattaṃ rūpādīsu ārammaṇesu anuvisaṭaṃ cittaṃ ānāpānassatisamādhiārammaṇaṃ abhiruhituṃ na icchati,",
  "anya-e0101n:1609_3": "kūṭagoṇayuttaratho viya uppathameva dhāvati.",
  "anya-e0101n:1609_4": "Tasmā seyyathāpi nāma gopo kūṭadhenuyā sabbaṃ khīraṃ pivitvā vaḍḍhitaṃ kūṭavacchaṃ dametukāmo dhenuto",
  "anya-e0101n:1609_5": "apanetvā ekamante mahantaṃ thambhaṃ nikhaṇitvā tattha yottena bandheyya,",
  "anya-e0101n:1609_6": "athassa so vaccho ito cito ca vipphanditvā palāyituṃ asakkonto tameva thambhaṃ upanisīdeyya vā upanipajjeyya vā,",
  "anya-e0101n:1609_7": "evameva imināpi bhikkhunā dīgharattaṃ rūpārammaṇādirasapānavaḍḍhitaṃ duṭṭhacittaṃ dametukāmena rūpādiārammaṇato apanetvā araññaṃ vā…pe…",
  "anya-e0101n:1609_8": "suññāgāraṃ vā pavesetvā tattha assāsapassāsathambhe satiyottena bandhitabbaṃ.",
  "anya-e0101n:1609_9": "Evamassa taṃ cittaṃ ito cito ca vipphanditvāpi pubbe āciṇṇārammaṇaṃ alabhamānaṃ satiyottaṃ chinditvā",
  "anya-e0101n:1609_10": "palāyituṃ asakkontaṃ tamevārammaṇaṃ upacārappanāvasena upanisīdati ceva upanipajjati ca.",
  "anya-e0101n:1609_11": "Tenāhu porāṇā –",
  "anya-e0101n:1610_0": "“Yathā thambhe nibandheyya, vacchaṃ damaṃ naro idha;",
  "anya-e0101n:1611_0": "Bandheyyevaṃ sakaṃ cittaṃ, satiyārammaṇe daḷha”nti. ;",
  "anya-e0101n:1612_0": "Evamassetaṃ senāsanaṃ bhāvanānurūpaṃ hoti.",
  "anya-e0101n:1612_1": "Tena vuttaṃ “idamassa ānāpānassatisamādhibhāvanānurūpasenāsanapariggahaparidīpana”nti.",
  "anya-e0101n:1613_0": "Atha vā yasmā idaṃ kammaṭṭhānappabhede muddhabhūtaṃ sabbaññubuddhapaccekabuddhabuddhasāvakānaṃ visesādhigamadiṭṭhadhammasukhavihārapadaṭṭhānaṃ",
  "anya-e0101n:1613_1": "ānāpānassatikammaṭṭhānaṃ itthipurisahatthiassādisaddasamākulaṃ gāmantaṃ apariccajitvā na sukaraṃ bhāvetuṃ,",
  "anya-e0101n:1613_2": "saddakaṇṭakattā jhānassa.",
  "anya-e0101n:1613_3": "Agāmake pana araññe sukaraṃ yogāvacarena idaṃ kammaṭṭhānaṃ pariggahetvā ānāpānacatutthajjhānaṃ nibbattetvā",
  "anya-e0101n:1613_4": "tadeva pādakaṃ katvā saṅkhāre sammasitvā aggaphalaṃ arahattaṃ sampāpuṇituṃ.",
  "anya-e0101n:1613_5": "Tasmāssa anurūpasenāsanaṃ dassento bhagavā “araññagato vā”tiādimāha.",
  "anya-e0101n:1614_0": "Vatthuvijjācariyo viya hi bhagavā,",
  "anya-e0101n:1614_1": "so yathā vatthuvijjācariyo nagarabhūmiṃ passitvā suṭṭhu upaparikkhitvā “ettha nagaraṃ māpethā”ti upadisati,",
  "anya-e0101n:1614_2": "sotthinā ca nagare niṭṭhite rājakulato mahāsakkāraṃ labhati,",
  "anya-e0101n:1614_3": "evameva yogāvacarassa anurūpasenāsanaṃ upaparikkhitvā “ettha kammaṭṭhānaṃ anuyuñjitabba”nti upadisati,",
  "anya-e0101n:1614_4": "tato tattha kammaṭṭhānaṃ anuyuttena yoginā kamena arahatte patte “sammāsambuddho vata so bhagavā”ti mahantaṃ sakkāraṃ labhati.",
  "anya-e0101n:1615_0": "Ayaṃ pana bhikkhu dīpisadisoti vuccati.",
  "anya-e0101n:1615_1": "Yathā hi mahādīpirājā araññe tiṇagahanaṃ vā vanagahanaṃ vā pabbatagahanaṃ vā nissāya nilīyitvā vanamahiṃsagokaṇṇasūkarādayo mige gaṇhāti,",
  "anya-e0101n:1615_2": "evameva ayaṃ araññādīsu kammaṭṭhānaṃ anuyuñjanto bhikkhu yathākkamena sotāpattisakadāgāmianāgāmiarahattamagge ceva ariyaphalañca gaṇhatīti veditabbo.",
  "anya-e0101n:1615_3": "Tenāhu porāṇā –",
  "anya-e0101n:1616_0": "“Yathāpi dīpiko nāma, nilīyitvā gaṇhatī mige;",
  "anya-e0101n:1617_0": "Tathevāyaṃ buddhaputto, yuttayogo vipassako;",
  "anya-e0101n:1618_0": "Araññaṃ pavisitvāna, gaṇhāti phalamuttama”nti. ;",
  "anya-e0101n:1619_0": "Tenassa parakkamajavayoggabhūmiṃ araññasenāsanaṃ dassento bhagavā “araññagato vā”tiādimāha.",
  "anya-e0101n:1620_0": "218.",
  "anya-e0101n:1620_1": "Tattha araññagatoti “araññanti nikkhamitvā bahi indakhīlā sabbametaṃ arañña”nti ca,",
  "anya-e0101n:1620_2": "“āraññakaṃ nāma senāsanaṃ pañcadhanusatikaṃ pacchima”nti ca evaṃ vuttalakkhaṇesu araññesu yaṃkiñci pavivekasukhaṃ araññaṃ gato.",
  "anya-e0101n:1620_3": "Rukkhamūlagatoti rukkhasamīpaṃ gato.",
  "anya-e0101n:1620_4": "Suññāgāragatoti suññaṃ vivittokāsaṃ gato.",
  "anya-e0101n:1620_5": "Ettha ca ṭhapetvā araññañca rukkhamūlañca avasesasattavidhasenāsanagatopi suññāgāragatoti vattuṃ vaṭṭati.",
  "anya-e0101n:1621_0": "Evamassa ututtayānukūlaṃ dhātucariyānukūlañca ānāpānassatibhāvanānurūpaṃ senāsanaṃ upadisitvā alīnānuddhaccapakkhikaṃ",
  "anya-e0101n:1621_1": "santaṃ iriyāpathaṃ upadisanto nisīdatīti āha.",
  "anya-e0101n:1621_2": "Athassa nisajjāya daḷhabhāvaṃ assāsapassāsānaṃ pavattanasukhataṃ ārammaṇapariggahūpāyañca dassento pallaṅkaṃ ābhujitvātiādimāha.",
  "anya-e0101n:1621_3": "Tattha pallaṅkanti samantato ūrubaddhāsanaṃ.",
  "anya-e0101n:1621_4": "Ābhujitvāti bandhitvā.",
  "anya-e0101n:1621_5": "Ujuṃ kāyaṃ paṇidhāyāti uparimasarīraṃ ujukaṃ ṭhapetvā.",
  "anya-e0101n:1621_6": "Aṭṭhārasapiṭṭhikaṇṭake koṭiyā koṭiṃ paṭipādetvā.",
  "anya-e0101n:1621_7": "Evañhi nisīdantassa cammamaṃsanhārūni na paṇamanti.",
  "anya-e0101n:1621_8": "Athassa yā tesaṃ paṇamanappaccayā khaṇe khaṇe vedanā uppajjeyyuṃ,",
  "anya-e0101n:1621_9": "tā na uppajjanti.",
  "anya-e0101n:1621_10": "Tāsu anuppajjamānāsu cittaṃ ekaggaṃ hoti,",
  "anya-e0101n:1621_11": "kammaṭṭhānaṃ na paripatati,",
  "anya-e0101n:1621_12": "vuddhiṃ phātiṃ upagacchati.",
  "anya-e0101n:1621_13": "Parimukhaṃ satiṃ upaṭṭhapetvāti kammaṭṭhānābhimukhaṃ satiṃ ṭhapayitvā.",
  "anya-e0101n:1621_14": "Atha vā parīti pariggahaṭṭho.",
  "anya-e0101n:1621_15": "Mukhanti niyyānaṭṭho.",
  "anya-e0101n:1621_16": "Satīti upaṭṭhānaṭṭho.",
  "anya-e0101n:1621_17": "Tena vuccati “parimukhaṃ sati”nti evaṃ paṭisambhidāyaṃ vuttanayenapettha attho daṭṭhabbo.",
  "anya-e0101n:1621_18": "Tatrāyaṃ saṅkhepo,",
  "anya-e0101n:1621_19": "pariggahitaniyyānaṃ satiṃ katvāti.",
  "anya-e0101n:1622_0": "219.",
  "anya-e0101n:1622_1": "So satova assasati sato passasatīti so bhikkhu evaṃ nisīditvā evañca satiṃ upaṭṭhapetvā taṃ satiṃ avijahanto sato eva assasati sato passasati,",
  "anya-e0101n:1622_2": "satokārī hotīti vuttaṃ hoti.",
  "anya-e0101n:1622_3": "Idāni yehākārehi satokārī hoti,",
  "anya-e0101n:1622_4": "te dassetuṃ dīghaṃ vā assasantotiādimāha.",
  "anya-e0101n:1622_5": "Vuttañhetaṃ paṭisambhidāyaṃ “so satova assasati sato passasatī”ti etasseva vibhaṅge –",
  "anya-e0101n:1623_0": "“Bāttiṃsāya ākārehi sato kārī hoti.",
  "anya-e0101n:1623_1": "Dīghaṃ assāsavasena cittassa ekaggataṃ avikkhepaṃ pajānato sati upaṭṭhitā hoti.",
  "anya-e0101n:1623_2": "Tāya satiyā tena ñāṇena sato kārī hoti.",
  "anya-e0101n:1623_3": "Dīghaṃ passāsavasena…pe…",
  "anya-e0101n:1623_4": "paṭinissaggānupassī assāsavasena.",
  "anya-e0101n:1623_5": "Paṭinissaggānupassī passāsavasena cittassa ekaggataṃ avikkhepaṃ pajānato sati upaṭṭhitā hoti.",
  "anya-e0101n:1623_6": "Tāya satiyā tena ñāṇena sato kārī hotī”ti.",
  "anya-e0101n:1624_0": "Tattha dīghaṃ vā assasantoti dīghaṃ vā assāsaṃ pavattayanto.",
  "anya-e0101n:1624_1": "Assāsoti bahi nikkhamanavāto.",
  "anya-e0101n:1624_2": "Passāsoti anto pavisanavātoti vinayaṭṭhakathāyaṃ vuttaṃ.",
  "anya-e0101n:1624_3": "Suttantaṭṭhakathāsu pana uppaṭipāṭiyā āgataṃ.",
  "anya-e0101n:1624_4": "Tattha sabbesampi gabbhaseyyakānaṃ mātukucchito nikkhamanakāle paṭhamaṃ abbhantaravāto bahi nikkhamati.",
  "anya-e0101n:1624_5": "Pacchā bāhiravāto sukhumarajaṃ gahetvā abbhantaraṃ pavisanto tāluṃ āhacca nibbāyati.",
  "anya-e0101n:1624_6": "Evaṃ tāva assāsapassāsā veditabbā.",
  "anya-e0101n:1625_0": "Yā pana tesaṃ dīgharassatā,",
  "anya-e0101n:1625_1": "sā addhānavasena veditabbā.",
  "anya-e0101n:1625_2": "Yathā hi okāsaddhānaṃ pharitvā ṭhitaṃ udakaṃ vā vālikā vā “dīghamudakaṃ dīghā vālikā,",
  "anya-e0101n:1625_3": "rassamudakaṃ rassā vālikā”ti vuccati,",
  "anya-e0101n:1625_4": "evaṃ cuṇṇavicuṇṇāpi assāsapassāsā hatthisarīre ca ahisarīre ca tesaṃ attabhāvasaṅkhātaṃ dīghaṃ addhānaṃ saṇikaṃ pūretvā saṇikameva nikkhamanti.",
  "anya-e0101n:1625_5": "Tasmā dīghāti vuccanti.",
  "anya-e0101n:1625_6": "Sunakhasasādīnaṃ attabhāvasaṅkhātaṃ rassaṃ addhānaṃ sīghaṃ pūretvā sīghameva nikkhamanti,",
  "anya-e0101n:1625_7": "tasmā rassāti vuccanti.",
  "anya-e0101n:1625_8": "Manussesu pana keci hatthiahiādayo viya kāladdhānavasena dīghaṃ assasanti ca passasanti ca.",
  "anya-e0101n:1625_9": "Keci sunakhasasādayo viya rassaṃ,",
  "anya-e0101n:1625_10": "tasmā tesaṃ kālavasena dīghamaddhānaṃ nikkhamantā ca pavisantā ca te “dīghā” ittaramaddhānaṃ nikkhamantā ca pavisantā ca “rassā”ti veditabbā.",
  "anya-e0101n:1626_0": "Tatrāyaṃ bhikkhu navahākārehi dīghaṃ assasanto passasanto ca “dīghaṃ assasāmi,",
  "anya-e0101n:1626_1": "passasāmī”ti pajānāti.",
  "anya-e0101n:1626_2": "Evaṃ pajānato cassa ekenākārena kāyānupassanāsatipaṭṭhānabhāvanā sampajjatīti veditabbā.",
  "anya-e0101n:1626_3": "Yathāha paṭisambhidāyaṃ –",
  "anya-e0101n:1627_0": "“Kathaṃ dīghaṃ assasanto dīghaṃ assasāmīti pajānāti.",
  "anya-e0101n:1627_1": "Dīghaṃ passasanto dīghaṃ passasāmīti pajānāti.",
  "anya-e0101n:1627_2": "Dīghaṃ assāsaṃ addhānasaṅkhāte assasati.",
  "anya-e0101n:1627_3": "Dīghaṃ passāsaṃ addhānasaṅkhāte passasati.",
  "anya-e0101n:1627_4": "Dīghaṃ assāsapassāsaṃ addhānasaṅkhāte assasatipi passasatipi.",
  "anya-e0101n:1627_5": "Dīghaṃ assāsapassāsaṃ addhānasaṅkhāte assasatopi passasatopi chando uppajjati.",
  "anya-e0101n:1627_6": "Chandavasena tato sukhumataraṃ dīghaṃ assāsaṃ addhānasaṅkhāte assasati.",
  "anya-e0101n:1627_7": "Chandavasena tato sukhumataraṃ dīghaṃ passāsaṃ…pe…",
  "anya-e0101n:1627_8": "dīghaṃ assāsapassāsaṃ addhānasaṅkhāte assasatipi passasatipi.",
  "anya-e0101n:1627_9": "Chandavasena tato sukhumataraṃ dīghaṃ assāsapassāsaṃ addhānasaṅkhāte assasatopi passasatopi pāmojjaṃ uppajjati.",
  "anya-e0101n:1627_10": "Pāmojjavasena tato sukhumataraṃ dīghaṃ assāsaṃ addhānasaṅkhāte assasati.",
  "anya-e0101n:1627_11": "Pāmojjavasena tato sukhumataraṃ dīghaṃ passāsaṃ…pe…",
  "anya-e0101n:1627_12": "dīghaṃ assāsapassāsaṃ addhānasaṅkhāte assasatipi passasatipi.",
  "anya-e0101n:1627_13": "Pāmojjavasena tato sukhumataraṃ dīghaṃ assāsapassāsaṃ addhānasaṅkhāte assasatopi passasatopi dīghaṃ assāsapassāsā cittaṃ vivattati,",
  "anya-e0101n:1627_14": "upekkhā saṇṭhāti.",
  "anya-e0101n:1627_15": "Imehi navahi ākārehi dīghaṃ assāsapassāsā kāyo.",
  "anya-e0101n:1627_16": "Upaṭṭhānaṃ sati.",
  "anya-e0101n:1627_17": "Anupassanā ñāṇaṃ.",
  "anya-e0101n:1627_18": "Kāyo upaṭṭhānaṃ, no sati.",
  "anya-e0101n:1627_19": "Sati upaṭṭhānañceva sati ca.",
  "anya-e0101n:1627_20": "Tāya satiyā tena ñāṇena taṃ kāyaṃ anupassati.",
  "anya-e0101n:1627_21": "Tena vuccati kāye kāyānupassanāsatipaṭṭhānabhāvanā”ti.",
  "anya-e0101n:1628_0": "Esa nayo rassapadepi.",
  "anya-e0101n:1628_1": "Ayaṃ pana viseso,",
  "anya-e0101n:1628_2": "yathā ettha “dīghaṃ assāsaṃ addhānasaṅkhāte”ti vuttaṃ,",
  "anya-e0101n:1628_3": "evamidha “rassaṃ assāsaṃ ittarasaṅkhāte assasatī”ti āgataṃ.",
  "anya-e0101n:1628_4": "Tasmā rassavasena yāva “tena vuccati kāye kāyānupassanāsatipaṭṭhānabhāvanā”ti,",
  "anya-e0101n:1628_5": "tāva yojetabbaṃ.",
  "anya-e0101n:1629_0": "Evaṃ ayaṃ addhānavasena ittaravasena ca imehākārehi assāsapassāse pajānanto dīghaṃ vā assasanto dīghaṃ assasāmīti pajānāti…pe…",
  "anya-e0101n:1629_1": "rassaṃ vā passasanto rassaṃ passasāmīti pajānātīti veditabbo.",
  "anya-e0101n:1629_2": "Evaṃ pajānato cassa –",
  "anya-e0101n:1630_0": "Dīgho rasso ca assāso,",
  "anya-e0101n:1631_0": "Passāsopi ca tādiso;",
  "anya-e0101n:1632_0": "Cattāro vaṇṇā vattanti,",
  "anya-e0101n:1633_0": "Nāsikaggeva bhikkhunoti. ;",
  "anya-e0101n:1634_0": "220.",
  "anya-e0101n:1634_1": "Sabbakāyapaṭisaṃvedī assasissāmi…pe…",
  "anya-e0101n:1634_2": "passasissāmīti sikkhatīti sakalassa assāsakāyassa ādimajjhapariyosānaṃ viditaṃ karonto pākaṭaṃ karonto assasissāmīti sikkhati.",
  "anya-e0101n:1634_3": "Sakalassa passāsakāyassa ādimajjhapariyosānaṃ viditaṃ karonto pākaṭaṃ karonto passasissāmīti sikkhati.",
  "anya-e0101n:1634_4": "Evaṃ viditaṃ karonto pākaṭaṃ karonto ñāṇasampayuttacittena assasati ceva passasati ca.",
  "anya-e0101n:1634_5": "Tasmā “assasissāmi passasissāmī”ti sikkhatīti vuccati.",
  "anya-e0101n:1634_6": "Ekassa hi bhikkhuno cuṇṇavicuṇṇavisaṭe assāsakāye passāsakāye vā ādi pākaṭo hoti,",
  "anya-e0101n:1634_7": "na majjhapariyosānaṃ.",
  "anya-e0101n:1634_8": "So ādimeva pariggahetuṃ sakkoti,",
  "anya-e0101n:1634_9": "majjhapariyosāne kilamati.",
  "anya-e0101n:1634_10": "Ekassa majjhaṃ pākaṭaṃ hoti,",
  "anya-e0101n:1634_11": "na ādipariyosānaṃ.",
  "anya-e0101n:1634_12": "Ekassa pariyosānaṃ pākaṭaṃ hoti,",
  "anya-e0101n:1634_13": "na ādimajjhaṃ.",
  "anya-e0101n:1634_14": "So pariyosānaṃyeva pariggahetuṃ sakkoti,",
  "anya-e0101n:1634_15": "ādimajjhe kilamati.",
  "anya-e0101n:1634_16": "Ekassa sabbampi pākaṭaṃ hoti,",
  "anya-e0101n:1634_17": "so sabbampi pariggahetuṃ sakkoti,",
  "anya-e0101n:1634_18": "na katthaci kilamati,",
  "anya-e0101n:1634_19": "tādisena bhavitabbanti dassento āha –",
  "anya-e0101n:1634_20": "“sabbakāyapaṭisaṃvedī assasissāmīti…pe…",
  "anya-e0101n:1634_21": "passasissāmīti sikkhatī”ti.",
  "anya-e0101n:1635_0": "Tattha sikkhatīti evaṃ ghaṭati vāyamati.",
  "anya-e0101n:1635_1": "Yo vā tathābhūtassa saṃvaro,",
  "anya-e0101n:1635_2": "ayamettha adhisīlasikkhā.",
  "anya-e0101n:1635_3": "Yo tathābhūtassa samādhi,",
  "anya-e0101n:1635_4": "ayaṃ adhicittasikkhā.",
  "anya-e0101n:1635_5": "Yā tathābhūtassa paññā,",
  "anya-e0101n:1635_6": "ayaṃ adhipaññāsikkhāti imā tisso sikkhāyo tasmiṃ ārammaṇe tāya satiyā tena manasikārena sikkhati āsevati",
  "anya-e0101n:1635_7": "bhāveti bahulīkarotīti evamettha attho daṭṭhabbo.",
  "anya-e0101n:1636_0": "Tattha yasmā purimanaye kevalaṃ assasitabbaṃ passasitabbameva,",
  "anya-e0101n:1636_1": "na ca aññaṃ kiñci kātabbaṃ.",
  "anya-e0101n:1636_2": "Ito paṭṭhāya pana ñāṇuppādanādīsu yogo karaṇīyo.",
  "anya-e0101n:1636_3": "Tasmā tattha assasāmīti pajānāti passasāmīti pajānāticceva vattamānakālavasena pāḷiṃ vatvā ito paṭṭhāya",
  "anya-e0101n:1636_4": "kattabbassa ñāṇuppādanādino ākārassa dassanatthaṃ sabbakāyapaṭisaṃvedī assasissāmītiādinā nayena anāgatavacanavasena",
  "anya-e0101n:1636_5": "pāḷi āropitāti veditabbā.",
  "anya-e0101n:1637_0": "Passambhayaṃ kāyasaṅkhāraṃ assasissāmīti…pe…",
  "anya-e0101n:1637_1": "passasissāmīti sikkhatīti oḷārikaṃ kāyasaṅkhāraṃ passambhento paṭippassambhento nirodhento vūpasamento assasissāmi passasissāmīti sikkhati.",
  "anya-e0101n:1637_2": "Tatra evaṃ oḷārikasukhumatā ca passaddhi ca veditabbā.",
  "anya-e0101n:1637_3": "Imassa hi bhikkhuno pubbe apariggahitakāle kāyo ca cittañca sadarathā honti oḷārikā.",
  "anya-e0101n:1637_4": "Kāyacittānaṃ oḷārikatte avūpasante assāsapassāsāpi oḷārikā honti,",
  "anya-e0101n:1637_5": "balavatarā hutvā pavattanti,",
  "anya-e0101n:1637_6": "nāsikā nappahoti,",
  "anya-e0101n:1637_7": "mukhena assasantopi passasantopi tiṭṭhati.",
  "anya-e0101n:1637_8": "Yadā panassa kāyopi cittampi pariggahitā honti,",
  "anya-e0101n:1637_9": "tadā te santā honti vūpasantā.",
  "anya-e0101n:1637_10": "Tesu vūpasantesu assāsapassāsā sukhumā hutvā pavattanti,",
  "anya-e0101n:1637_11": "“atthi nu kho natthī”ti vicetabbatākārappattā honti.",
  "anya-e0101n:1638_0": "Seyyathāpi purisassa dhāvitvā,",
  "anya-e0101n:1638_1": "pabbatā vā orohitvā,",
  "anya-e0101n:1638_2": "mahābhāraṃ vā sīsato oropetvā ṭhitassa oḷārikā assāsapassāsā honti,",
  "anya-e0101n:1638_3": "nāsikā nappahoti,",
  "anya-e0101n:1638_4": "mukhena assasantopi passasantopi tiṭṭhati.",
  "anya-e0101n:1638_5": "Yadā panesa taṃ parissamaṃ vinodetvā nhatvā ca pivitvā ca allasāṭakaṃ hadaye katvā sītāya chāyāya nipanno hoti,",
  "anya-e0101n:1638_6": "athassa te assāsapassāsā sukhumā honti “atthi nu kho natthī”ti vicetabbatākārappattā,",
  "anya-e0101n:1638_7": "evameva imassa bhikkhuno pubbe apariggahitakāle kāyo ca…pe…",
  "anya-e0101n:1638_8": "vicetabbatākārappattā honti.",
  "anya-e0101n:1638_9": "Taṃ kissa hetu?",
  "anya-e0101n:1638_10": "Tathā hissa pubbe apariggahitakāle “oḷārikoḷārike kāyasaṅkhāre passambhemī”ti ābhogasamannāhāramanasikārapaccavekkhaṇā natthi,",
  "anya-e0101n:1638_11": "pariggahitakāle pana atthi.",
  "anya-e0101n:1638_12": "Tenassa apariggahitakālato pariggahitakāle kāyasaṅkhāro sukhumo hoti.",
  "anya-e0101n:1638_13": "Tenāhu porāṇā –",
  "anya-e0101n:1639_0": "“Sāraddhe kāye citte ca, adhimattaṃ pavattati;",
  "anya-e0101n:1640_0": "Asāraddhamhi kāyamhi, sukhumaṃ sampavattatī”ti. ;",
  "anya-e0101n:1641_0": "221.",
  "anya-e0101n:1641_1": "Pariggahepi oḷāriko,",
  "anya-e0101n:1641_2": "paṭhamajjhānupacāre sukhumo.",
  "anya-e0101n:1641_3": "Tasmimpi oḷāriko,",
  "anya-e0101n:1641_4": "paṭhamajjhāne sukhumo.",
  "anya-e0101n:1641_5": "Paṭhamajjhāne ca dutiyajjhānupacāre ca oḷāriko,",
  "anya-e0101n:1641_6": "dutiyajjhāne sukhumo.",
  "anya-e0101n:1641_7": "Dutiyajjhāne ca tatiyajjhānupacāre ca oḷāriko,",
  "anya-e0101n:1641_8": "tatiyajjhāne sukhumo.",
  "anya-e0101n:1641_9": "Tatiyajjhāne ca catutthajjhānupacāre ca oḷāriko,",
  "anya-e0101n:1641_10": "catutthajjhāne atisukhumo appavattimeva pāpuṇātīti.",
  "anya-e0101n:1641_11": "Idaṃ tāva dīghabhāṇakasaṃyuttabhāṇakānaṃ mataṃ.",
  "anya-e0101n:1642_0": "Majjhimabhāṇakā pana paṭhamajjhāne oḷāriko,",
  "anya-e0101n:1642_1": "dutiyajjhānupacāre sukhumoti evaṃ heṭṭhimaheṭṭhimajjhānato uparūparijjhānupacārepi sukhumataramicchanti.",
  "anya-e0101n:1642_2": "Sabbesaññeva pana matena apariggahitakāle pavattakāyasaṅkhāro pariggahitakāle paṭippassambhati.",
  "anya-e0101n:1642_3": "Pariggahitakāle pavattakāyasaṅkhāro paṭhamajjhānupacāre…pe…",
  "anya-e0101n:1642_4": "catutthajjhānupacāre pavattakāyasaṅkhāro catutthajjhāne paṭippassambhati.",
  "anya-e0101n:1642_5": "Ayaṃ tāva samathe nayo.",
  "anya-e0101n:1643_0": "Vipassanāyaṃ pana apariggahe pavatto kāyasaṅkhāro oḷāriko,",
  "anya-e0101n:1643_1": "mahābhūtapariggahe sukhumo.",
  "anya-e0101n:1643_2": "Sopi oḷāriko,",
  "anya-e0101n:1643_3": "upādārūpapariggahe sukhumo.",
  "anya-e0101n:1643_4": "Sopi oḷāriko,",
  "anya-e0101n:1643_5": "sakalarūpapariggahe sukhumo.",
  "anya-e0101n:1643_6": "Sopi oḷāriko,",
  "anya-e0101n:1643_7": "arūpapariggahe sukhumo.",
  "anya-e0101n:1643_8": "Sopi oḷāriko,",
  "anya-e0101n:1643_9": "rūpārūpapariggahe sukhumo.",
  "anya-e0101n:1643_10": "Sopi oḷāriko,",
  "anya-e0101n:1643_11": "paccayapariggahe sukhumo.",
  "anya-e0101n:1643_12": "Sopi oḷāriko,",
  "anya-e0101n:1643_13": "sappaccayanāmarūpapariggahe sukhumo.",
  "anya-e0101n:1643_14": "Sopi oḷāriko,",
  "anya-e0101n:1643_15": "lakkhaṇārammaṇikavipassanāya sukhumo.",
  "anya-e0101n:1643_16": "Sopi dubbalavipassanāya oḷāriko,",
  "anya-e0101n:1643_17": "balavavipassanāya sukhumo.",
  "anya-e0101n:1643_18": "Tattha pubbe vuttanayeneva purimassa purimassa pacchimena pacchimena paṭippassaddhi veditabbā.",
  "anya-e0101n:1643_19": "Evamettha oḷārikasukhumatā ca passaddhi ca veditabbā.",
  "anya-e0101n:1644_0": "Paṭisambhidāyaṃ panassa saddhiṃ codanāsodhanāhi evamattho vutto –",
  "anya-e0101n:1645_0": "“Kathaṃ passambhayaṃ kāyasaṅkhāraṃ assasissāmi…pe…",
  "anya-e0101n:1645_1": "passasissāmīti sikkhati?",
  "anya-e0101n:1645_2": "Katame kāyasaṅkhārā?",
  "anya-e0101n:1645_3": "Dīghaṃ assāsapassāsā kāyikā ete dhammā kāyapaṭibaddhā kāyasaṅkhārā.",
  "anya-e0101n:1645_4": "Te kāyasaṅkhāre passambhento nirodhento vūpasamento sikkhati…pe…",
  "anya-e0101n:1645_5": "yathārūpehi kāyasaṅkhārehi kāyassa ānamanā, vinamanā,",
  "anya-e0101n:1645_6": "sannamanā, paṇamanā, iñjanā, phandanā, calanā,",
  "anya-e0101n:1645_7": "kampanā passambhayaṃ kāyasaṅkhāraṃ assasissāmīti sikkhati,",
  "anya-e0101n:1645_8": "passambhayaṃ kāyasaṅkhāraṃ passasissāmīti sikkhati.",
  "anya-e0101n:1645_9": "Yathārūpehi kāyasaṅkhārehi kāyassa na ānamanā,",
  "anya-e0101n:1645_10": "na vinamanā,",
  "anya-e0101n:1645_11": "na sannamanā,",
  "anya-e0101n:1645_12": "na paṇamanā, aniñjanā,",
  "anya-e0101n:1645_13": "aphandanā, acalanā,",
  "anya-e0101n:1645_14": "akampanā santaṃ sukhumaṃ passambhayaṃ kāyasaṅkhāraṃ assasissāmi passasissāmīti sikkhati.",
  "anya-e0101n:1646_0": "“Iti kira passambhayaṃ kāyasaṅkhāraṃ assasissāmīti sikkhati.",
  "anya-e0101n:1646_1": "Passambhayaṃ kāyasaṅkhāraṃ passasissāmīti sikkhati.",
  "anya-e0101n:1646_2": "Evaṃ sante vātūpaladdhiyā ca pabhāvanā na hoti.",
  "anya-e0101n:1646_3": "Assāsapassāsānañca pabhāvanā na hoti.",
  "anya-e0101n:1646_4": "Ānāpānassatiyā ca pabhāvanā na hoti,",
  "anya-e0101n:1646_5": "ānāpānassatisamādhissa ca pabhāvanā na hoti,",
  "anya-e0101n:1646_6": "na ca naṃ taṃ samāpattiṃ paṇḍitā samāpajjantipi vuṭṭhahantipi.",
  "anya-e0101n:1647_0": "“Iti kira passambhayaṃ kāyasaṅkhāraṃ assasissāmi passasissāmīti sikkhati.",
  "anya-e0101n:1647_1": "Evaṃ sante vātūpaladdhiyā ca pabhāvanā hoti,",
  "anya-e0101n:1647_2": "assāsapassāsānañca pabhāvanā hoti,",
  "anya-e0101n:1647_3": "ānāpānassatiyā ca pabhāvanā hoti,",
  "anya-e0101n:1647_4": "ānāpānassatisamādhissa ca pabhāvanā hoti,",
  "anya-e0101n:1647_5": "tañca naṃ samāpattiṃ paṇḍitā samāpajjantipi vuṭṭhahantipi.",
  "anya-e0101n:1647_6": "Yathā kathaṃ viya?",
  "anya-e0101n:1648_0": "“Seyyathāpi kaṃse ākoṭite paṭhamaṃ oḷārikā saddā pavattanti.",
  "anya-e0101n:1648_1": "Oḷārikānaṃ saddānaṃ nimittaṃ sugahitattā sumanasikatattā sūpadhāritattā niruddhepi oḷārike sadde atha pacchā sukhumakā saddā pavattanti.",
  "anya-e0101n:1648_2": "Sukhumakānaṃ saddānaṃ nimittaṃ suggahitattā sumanasikatattā sūpadhāritattā niruddhepi sukhumake sadde",
  "anya-e0101n:1648_3": "atha pacchā sukhumasaddanimittārammaṇatāpi cittaṃ pavattati,",
  "anya-e0101n:1648_4": "evameva paṭhamaṃ oḷārikā assāsapassāsā pavattanti.",
  "anya-e0101n:1648_5": "Oḷārikānaṃ assāsapassāsānaṃ nimittaṃ suggahitattā sumanasikatattā sūpadhāritattā niruddhepi oḷārike assāsapassāse",
  "anya-e0101n:1648_6": "atha pacchā sukhumakā assāsapassāsā pavattanti.",
  "anya-e0101n:1648_7": "Sukhumakānaṃ assāsapassāsānaṃ nimittaṃ suggahitattā sumanasikatattā sūpadhāritattā niruddhepi sukhumake",
  "anya-e0101n:1648_8": "assāsapassāse atha pacchā sukhumaassāsapassāsanimittārammaṇatāpi cittaṃ na vikkhepaṃ gacchati.",
  "anya-e0101n:1649_0": "“Evaṃ sante vātūpaladdhiyā ca pabhāvanā hoti,",
  "anya-e0101n:1649_1": "assāsapassāsānañca pabhāvanā hoti,",
  "anya-e0101n:1649_2": "ānāpānassatiyā ca pabhāvanā hoti,",
  "anya-e0101n:1649_3": "ānāpānassatisamādhissa ca pabhāvanā hoti,",
  "anya-e0101n:1649_4": "tañca naṃ samāpattiṃ paṇḍitā samāpajjantipi vuṭṭhahantipi.",
  "anya-e0101n:1649_5": "Passambhayaṃ kāyasaṅkhāraṃ assāsapassāsā kāyo,",
  "anya-e0101n:1649_6": "upaṭṭhānaṃ sati,",
  "anya-e0101n:1649_7": "anupassanā ñāṇaṃ,",
  "anya-e0101n:1649_8": "kāyo upaṭṭhānaṃ, no sati,",
  "anya-e0101n:1649_9": "sati upaṭṭhānañceva sati ca,",
  "anya-e0101n:1649_10": "tāya satiyā tena ñāṇena taṃ kāyaṃ anupassati.",
  "anya-e0101n:1649_11": "Tena vuccati kāye kāyānupassanā satipaṭṭhānabhāvanā”ti.",
  "anya-e0101n:1650_0": "Ayaṃ tāvettha kāyānupassanāvasena vuttassa paṭhamacatukkassa anupubbapadavaṇṇanā.",
  "anya-e0101n:1651_0": "222.",
  "anya-e0101n:1651_1": "Yasmā panettha idameva catukkaṃ ādikammikassa kammaṭṭhānavasena vuttaṃ.",
  "anya-e0101n:1651_2": "Itarāni pana tīṇi catukkāni ettha pattajjhānassa vedanācittadhammānupassanāvasena vuttāni.",
  "anya-e0101n:1651_3": "Tasmā idaṃ kammaṭṭhānaṃ bhāvetvā ānāpānacatutthajjhānapadaṭṭhānāya vipassanāya saha paṭisambhidāhi arahattaṃ",
  "anya-e0101n:1651_4": "pāpuṇitukāmena ādikammikena kulaputtena pubbe vuttanayeneva sīlaparisodhanādīni sabbakiccāni katvā vuttappakārassa",
  "anya-e0101n:1651_5": "ācariyassa santike pañcasandhikaṃ kammaṭṭhānaṃ uggahetabbaṃ.",
  "anya-e0101n:1652_0": "Tatrime pañca sandhayo uggaho,",
  "anya-e0101n:1652_1": "paripucchā,",
  "anya-e0101n:1652_2": "upaṭṭhānaṃ, appanā,",
  "anya-e0101n:1652_3": "lakkhaṇanti.",
  "anya-e0101n:1652_4": "Tattha uggaho nāma kammaṭṭhānassa uggaṇhanaṃ.",
  "anya-e0101n:1652_5": "Paripucchā nāma kammaṭṭhānassa paripucchanā.",
  "anya-e0101n:1652_6": "Upaṭṭhānaṃ nāma kammaṭṭhānassa upaṭṭhānaṃ.",
  "anya-e0101n:1652_7": "Appanā nāma kammaṭṭhānassa appanā.",
  "anya-e0101n:1652_8": "Lakkhaṇaṃ nāma kammaṭṭhānassa lakkhaṇaṃ.",
  "anya-e0101n:1652_9": "“Evaṃlakkhaṇamidaṃ kammaṭṭhāna”nti kammaṭṭhānasabhāvūpadhāraṇanti vuttaṃ hoti.",
  "anya-e0101n:1653_0": "Evaṃ pañcasandhikaṃ kammaṭṭhānaṃ uggaṇhanto attanāpi na kilamati,",
  "anya-e0101n:1653_1": "ācariyampi na viheseti.",
  "anya-e0101n:1653_2": "Tasmā thokaṃ uddisāpetvā bahukālaṃ sajjhāyitvā evaṃ pañcasandhikaṃ kammaṭṭhānaṃ uggahetvā ācariyassa",
  "anya-e0101n:1653_3": "santike vā aññatra vā pubbe vuttappakāre senāsane vasantena upacchinnakhuddakapalibodhena katabhattakiccena",
  "anya-e0101n:1653_4": "bhattasammadaṃ paṭivinodetvā sukhanisinnena ratanattayaguṇānussaraṇena cittaṃ sampahaṃsetvā ācariyuggahato",
  "anya-e0101n:1653_5": "ekapadampi asammuyhantena idaṃ ānāpānassatikammaṭṭhānaṃ manasi kātabbaṃ.",
  "anya-e0101n:1653_6": "Tatrāyaṃ manasikāravidhi –",
  "anya-e0101n:1654_0": "223.",
  "anya-e0101n:1655_0": "Gaṇanā anubandhanā, phusanā ṭhapanā sallakkhaṇā;",
  "anya-e0101n:1656_0": "Vivaṭṭanā pārisuddhi, tesañca paṭipassanāti.",
  "anya-e0101n:1657_0": "Tattha gaṇanāti gaṇanāyeva.",
  "anya-e0101n:1657_1": "Anubandhanāti anuvahanā.",
  "anya-e0101n:1657_2": "Phusanāti phuṭṭhaṭṭhānaṃ.",
  "anya-e0101n:1657_3": "Ṭhapanāti appanā.",
  "anya-e0101n:1657_4": "Sallakkhaṇāti vipassanā.",
  "anya-e0101n:1657_5": "Vivaṭṭanāti maggo.",
  "anya-e0101n:1657_6": "Pārisuddhīti phalaṃ.",
  "anya-e0101n:1657_7": "Tesañca paṭipassanāti paccavekkhaṇā.",
  "anya-e0101n:1658_0": "Tattha iminā ādikammikena kulaputtena paṭhamaṃ gaṇanāya idaṃ kammaṭṭhānaṃ manasi kātabbaṃ.",
  "anya-e0101n:1658_1": "Gaṇentena ca pañcannaṃ heṭṭhā na ṭhapetabbaṃ.",
  "anya-e0101n:1658_2": "Dasannaṃ upari na netabbaṃ.",
  "anya-e0101n:1658_3": "Antarā khaṇḍaṃ na dassetabbaṃ.",
  "anya-e0101n:1658_4": "Pañcannaṃ heṭṭhā ṭhapentassa hi sambādhe okāse cittuppādo vipphandati sambādhe vaje sanniruddhagogaṇo viya.",
  "anya-e0101n:1658_5": "Dasannampi upari nentassa gaṇananissitako cittuppādo hoti.",
  "anya-e0101n:1658_6": "Antarā khaṇḍaṃ dassentassa “sikhāppattaṃ nu kho me kammaṭṭhānaṃ,",
  "anya-e0101n:1658_7": "no”ti cittaṃ vikampati.",
  "anya-e0101n:1658_8": "Tasmā ete dose vajjetvā gaṇetabbaṃ.",
  "anya-e0101n:1659_0": "Gaṇentena ca paṭhamaṃ dandhagaṇanāya dhaññamāpakagaṇanāya gaṇetabbaṃ.",
  "anya-e0101n:1659_1": "Dhaññamāpako hi nāḷiṃ pūretvā “eka”nti vatvā okirati.",
  "anya-e0101n:1659_2": "Puna pūrento kiñci kacavaraṃ disvā taṃ chaḍḍento “ekaṃ eka”nti vadati.",
  "anya-e0101n:1659_3": "Esa nayo dve dvetiādīsu.",
  "anya-e0101n:1659_4": "Evameva imināpi assāsapassāsesu yo upaṭṭhāti,",
  "anya-e0101n:1659_5": "taṃ gahetvā “ekaṃ eka”nti ādiṃ katvā yāva “dasa dasā”ti pavattamānaṃ pavattamānaṃ upalakkhetvāva gaṇetabbaṃ.",
  "anya-e0101n:1659_6": "Tassa evaṃ gaṇayato nikkhamantā ca pavisantā ca assāsapassāsā pākaṭā honti.",
  "anya-e0101n:1660_0": "Athānena taṃ dandhagaṇanaṃ dhaññamāpakagaṇanaṃ pahāya sīghagaṇanāya gopālakagaṇanāya gaṇetabbaṃ.",
  "anya-e0101n:1660_1": "Cheko hi gopālako sakkharādayo ucchaṅgena gahetvā rajjudaṇḍahattho pātova vajaṃ gantvā gāvo piṭṭhiyaṃ",
  "anya-e0101n:1660_2": "paharitvā palighatthambhamatthake nisinno dvārappattaṃ dvārappattaṃyeva gāviṃ ekā dveti sakkharaṃ khipitvā gaṇeti.",
  "anya-e0101n:1660_3": "Tiyāmarattiṃ sambādhe okāse dukkhaṃ vutthagogaṇo nikkhamanto nikkhamanto aññamaññaṃ upanighaṃsanto vegena vegena puñjapuñjo hutvā nikkhamati.",
  "anya-e0101n:1660_4": "So vegena vegena “tīṇi cattāri pañca dasā”ti gaṇetiyeva,",
  "anya-e0101n:1660_5": "evamimassāpi purimanayena gaṇayato assāsapassāsā pākaṭā hutvā sīghaṃ sīghaṃ punappunaṃ sañcaranti.",
  "anya-e0101n:1660_6": "Tatonena “punappunaṃ sañcarantī”ti ñatvā anto ca bahi ca agahetvā dvārappattaṃ dvārappattaṃyeva gahetvā “eko dve tīṇi cattāri pañca cha.",
  "anya-e0101n:1660_7": "Eko dve tīṇi cattāri pañca cha satta…pe… aṭṭha, nava,",
  "anya-e0101n:1660_8": "dasā”ti sīghaṃ sīyaṃ gaṇetabbameva.",
  "anya-e0101n:1660_9": "Gaṇanapaṭibaddhe hi kammaṭṭhāne gaṇanabaleneva cittaṃ ekaggaṃ hoti,",
  "anya-e0101n:1660_10": "arittupatthambhanavasena caṇḍasote nāvāṭṭhapanamiva.",
  "anya-e0101n:1661_0": "Tassevaṃ sīghaṃ sīghaṃ gaṇayato kammaṭṭhānaṃ nirantaraṃ pavattaṃ viya hutvā upaṭṭhāti.",
  "anya-e0101n:1661_1": "Atha nirantaraṃ pavattatīti ñatvā anto ca bahi ca vātaṃ apariggahetvā purimanayeneva vegena vegena gaṇetabbaṃ.",
  "anya-e0101n:1661_2": "Anto pavisanavātena hi saddhiṃ cittaṃ pavesayato abbhantaraṃ vātabbhāhataṃ medapūritaṃ viya hoti.",
  "anya-e0101n:1661_3": "Bahi nikkhamanavātena saddhiṃ cittaṃ nīharato bahiddhā puthuttārammaṇe cittaṃ vikkhipati.",
  "anya-e0101n:1661_4": "Phuṭṭhaphuṭṭhokāse pana satiṃ ṭhapetvā bhāventasseva bhāvanā sampajjati.",
  "anya-e0101n:1661_5": "Tena vuttaṃ “anto ca bahi ca vātaṃ apariggahetvā purimanayeneva vegena vegena gaṇetabba”nti.",
  "anya-e0101n:1662_0": "Kīvaciraṃ panetaṃ gaṇetabbanti?",
  "anya-e0101n:1662_1": "Yāva vinā gaṇanāya assāsapassāsārammaṇe sati santiṭṭhati.",
  "anya-e0101n:1662_2": "Bahivisaṭavitakkavicchedaṃ katvā assāsapassāsārammaṇe satisaṇṭhāpanatthaṃyeva hi gaṇanāti.",
  "anya-e0101n:1663_0": "224.",
  "anya-e0101n:1663_1": "Evaṃ gaṇanāya manasi katvā anubandhanāya manasi kātabbaṃ.",
  "anya-e0101n:1663_2": "Anubandhanā nāma gaṇanaṃ paṭisaṃharitvā satiyā nirantaraṃ assāsapassāsānaṃ anugamanaṃ.",
  "anya-e0101n:1663_3": "Tañca kho na ādimajjhapariyosānānugamanavasena.",
  "anya-e0101n:1663_4": "Bahinikkhamanavātassa hi nābhi ādi,",
  "anya-e0101n:1663_5": "hadayaṃ majjhaṃ,",
  "anya-e0101n:1663_6": "nāsikaggaṃ pariyosānaṃ.",
  "anya-e0101n:1663_7": "Abbhantaraṃ pavisanavātassa nāsikaggaṃ ādi,",
  "anya-e0101n:1663_8": "hadayaṃ majjhaṃ nābhi pariyosānaṃ.",
  "anya-e0101n:1663_9": "Tañcassa anugacchato vikkhepagataṃ cittaṃ sāraddhāya ceva hoti iñjanāya ca. Yathāha –",
  "anya-e0101n:1664_0": "“Assāsādimajjhapariyosānaṃ satiyā anugacchato ajjhattaṃ vikkhepagatena cittena kāyopi cittampi sāraddhā ca honti iñjitā ca phanditā ca.",
  "anya-e0101n:1664_1": "Passāsādimajjhapariyosānaṃ satiyā anugacchato bahiddhā vikkhepagatena cittena kāyopi cittampi sāraddhā ca honti iñjitā ca phanditā cā”ti.",
  "anya-e0101n:1665_0": "Tasmā anubandhanāya manasikarontena ādimajjhapariyosānavasena na manasi kātabbaṃ.",
  "anya-e0101n:1665_1": "Apica kho phusanāvasena ca ṭhapanāvasena ca manasi kātabbaṃ.",
  "anya-e0101n:1665_2": "Gaṇanānubandhanāvasena viya hi phusanāṭhapanāvasena visuṃ manasikāro natthi.",
  "anya-e0101n:1665_3": "Phuṭṭhaphuṭṭhaṭṭhāneyeva pana gaṇento gaṇanāya ca phusanāya ca manasi karoti.",
  "anya-e0101n:1665_4": "Tattheva gaṇanaṃ paṭisaṃharitvā te satiyā anubandhanto,",
  "anya-e0101n:1665_5": "appanāvasena ca cittaṃ ṭhapento anubandhanāya ca phusanāya ca ṭhapanāya ca manasi karotīti vuccati.",
  "anya-e0101n:1665_6": "Svāyamattho aṭṭhakathāsu vuttapaṅguḷadovārikūpamāhi paṭisambhidāyaṃ vuttakakacūpamāya ca veditabbo.",
  "anya-e0101n:1666_0": "225.",
  "anya-e0101n:1666_1": "Tatrāyaṃ paṅguḷopamā –",
  "anya-e0101n:1666_2": "seyyathāpi paṅguḷo dolāya kīḷataṃ mātāputtānaṃ dolaṃ khipitvā tattheva dolāthambhamūle nisinno kamena",
  "anya-e0101n:1666_3": "āgacchantassa ca gacchantassa ca dolāphalakassa ubho koṭiyo majjhañca passati,",
  "anya-e0101n:1666_4": "na ca ubhokoṭimajjhānaṃ dassanatthaṃ byāvaṭo hoti,",
  "anya-e0101n:1666_5": "evamevāyaṃ bhikkhu sativasena upanibandhanathambhamūle ṭhatvā assāsapassāsadolaṃ khipitvā tattheva nimitte",
  "anya-e0101n:1666_6": "satiyā nisīdanto kamena āgacchantānañca gacchantānañca phuṭṭhaṭṭhāne assāsapassāsānaṃ ādimajjhapariyosānaṃ",
  "anya-e0101n:1666_7": "satiyā anugacchanto tattha ca cittaṃ ṭhapento passati,",
  "anya-e0101n:1666_8": "na ca tesaṃ dassanatthaṃ byāvaṭo hoti,",
  "anya-e0101n:1666_9": "ayaṃ paṅguḷopamā.",
  "anya-e0101n:1667_0": "226.",
  "anya-e0101n:1667_1": "Ayaṃ pana dovārikūpamā –",
  "anya-e0101n:1667_2": "seyyathāpi dovāriko nagarassa anto ca bahi ca purise “ko tvaṃ,",
  "anya-e0101n:1667_3": "kuto vā āgato,",
  "anya-e0101n:1667_4": "kuhiṃ vā gacchasi,",
  "anya-e0101n:1667_5": "kiṃ vā te hatthe”ti na vīmaṃsati.",
  "anya-e0101n:1667_6": "Na hi tassa te bhārā,",
  "anya-e0101n:1667_7": "dvārappattaṃ dvārappattaṃyeva pana vīmaṃsati,",
  "anya-e0101n:1667_8": "evameva imassa bhikkhuno antopaviṭṭhavātā ca bahinikkhantavātā ca na bhārā honti,",
  "anya-e0101n:1667_9": "dvārappattā dvārappattāyeva bhārāti ayaṃ dovārikūpamā.",
  "anya-e0101n:1668_0": "227. Kakacūpamā pana ādito paṭṭhāya evaṃ veditabbā. Vuttañhetaṃ –",
  "anya-e0101n:1669_0": "“Nimittaṃ assāsapassāsā, anārammaṇamekacittassa;",
  "anya-e0101n:1670_0": "Ajānato ca tayo dhamme, bhāvanā nupalabbhati.",
  "anya-e0101n:1671_0": "“Nimittaṃ assāsapassāsā, anārammaṇamekacittassa;",
  "anya-e0101n:1672_0": "Jānato ca tayo dhamme, bhāvanā upalabbhatī”ti. ;",
  "anya-e0101n:1673_0": "“Kathaṃ ime tayo dhammā ekacittassa ārammaṇā na honti,",
  "anya-e0101n:1673_1": "na cime tayo dhammā aviditā honti,",
  "anya-e0101n:1673_2": "na ca cittaṃ vikkhepaṃ gacchati,",
  "anya-e0101n:1673_3": "padhānañca paññāyati,",
  "anya-e0101n:1673_4": "payogañca sādheti,",
  "anya-e0101n:1673_5": "visesamadhi gacchati?",
  "anya-e0101n:1673_6": "Seyyathāpi rukkho same bhūmibhāge nikkhitto,",
  "anya-e0101n:1673_7": "tamenaṃ puriso kakacena chindeyya.",
  "anya-e0101n:1673_8": "Rukkhe phuṭṭhakakacadantānaṃ vasena purisassa sati upaṭṭhitā hoti,",
  "anya-e0101n:1673_9": "na āgate vā gate vā kakacadante manasi karoti,",
  "anya-e0101n:1673_10": "na āgatā vā gatā vā kakacadantā aviditā honti,",
  "anya-e0101n:1673_11": "padhānañca paññāyati,",
  "anya-e0101n:1673_12": "payogañca sādheti,",
  "anya-e0101n:1673_13": "visesamadhigacchati.",
  "anya-e0101n:1674_0": "“Yathā rukkho same bhūmibhāge nikkhitto,",
  "anya-e0101n:1674_1": "evaṃ upanibandhanānimittaṃ.",
  "anya-e0101n:1674_2": "Yathā kakacadantā,",
  "anya-e0101n:1674_3": "evaṃ assāsapassāsā.",
  "anya-e0101n:1674_4": "Yathā rukkhe phuṭṭhakakacadantānaṃ vasena purisassa sati upaṭṭhitā hoti,",
  "anya-e0101n:1674_5": "na āgate vā gate vā kakacadante manasi karoti,",
  "anya-e0101n:1674_6": "na āgatā vā gatā vā kakacadantā aviditā honti,",
  "anya-e0101n:1674_7": "padhānañca paññāyati,",
  "anya-e0101n:1674_8": "payogañca sādheti,",
  "anya-e0101n:1674_9": "visesamadhigacchati,",
  "anya-e0101n:1674_10": "evameva bhikkhu nāsikagge vā mukhanimitte vā satiṃ upaṭṭhapetvā nisinno hoti,",
  "anya-e0101n:1674_11": "na āgate vā gate vā assāsapassāse manasi karoti,",
  "anya-e0101n:1674_12": "na ca āgatā vā gatā vā assāsapassāsā aviditā honti,",
  "anya-e0101n:1674_13": "padhānañca paññāyati,",
  "anya-e0101n:1674_14": "payogañca sādheti,",
  "anya-e0101n:1674_15": "visesamadhigacchati.",
  "anya-e0101n:1675_0": "“Padhānanti katamaṃ padhānaṃ?",
  "anya-e0101n:1675_1": "Āraddhavīriyassa kāyopi cittampi kammaniyaṃ hoti,",
  "anya-e0101n:1675_2": "idaṃ padhānaṃ.",
  "anya-e0101n:1675_3": "Katamo payogo?",
  "anya-e0101n:1675_4": "Āraddhavīriyassa upakkilesā pahīyanti,",
  "anya-e0101n:1675_5": "vitakkā vūpasamanti,",
  "anya-e0101n:1675_6": "ayaṃ payogo.",
  "anya-e0101n:1675_7": "Katamo viseso?",
  "anya-e0101n:1675_8": "Āraddhavīriyassa saṃyojanā pahīyanti,",
  "anya-e0101n:1675_9": "anusayā byantī honti,",
  "anya-e0101n:1675_10": "ayaṃ viseso.",
  "anya-e0101n:1675_11": "Evaṃ ime tayo dhammā ekacittassa ārammaṇā na honti,",
  "anya-e0101n:1675_12": "na cime tayo dhammā aviditā honti,",
  "anya-e0101n:1675_13": "na ca cittaṃ vikkhepaṃ gacchati,",
  "anya-e0101n:1675_14": "padhānañca paññāyati,",
  "anya-e0101n:1675_15": "payogañca sādheti,",
  "anya-e0101n:1675_16": "visesamadhigacchati.",
  "anya-e0101n:1676_0": "“Ānāpānassati yassa, paripuṇṇā subhāvitā;",
  "anya-e0101n:1677_0": "Anupubbaṃ paricitā, yathā buddhena desitā;",
  "anya-e0101n:1678_0": "So imaṃ lokaṃ pabhāseti, abbhā muttova candimā”ti. ;",
  "anya-e0101n:1679_0": "Ayaṃ kakacūpamā. Idha panassa āgatāgatavasena amanasikāramattameva payojananti veditabbaṃ.",
  "anya-e0101n:1680_0": "228.",
  "anya-e0101n:1680_1": "Idaṃ kammaṭṭhānaṃ manasikaroto kassaci na cireneva nimittañca uppajjati,",
  "anya-e0101n:1680_2": "avasesajhānaṅgapaṭimaṇḍitā appanāsaṅkhātā ṭhapanā ca sampajjati.",
  "anya-e0101n:1680_3": "Kassaci pana gaṇanāvaseneva manasikārakālato pabhuti anukkamato oḷārikaassāsapassāsanirodhavasena kāyadarathe vūpasante kāyopi cittampi lahukaṃ hoti,",
  "anya-e0101n:1680_4": "sarīraṃ ākāse laṅghanākārappattaṃ viya hoti.",
  "anya-e0101n:1680_5": "Yathā sāraddhakāyassa mañce vā pīṭhe vā nisīdato mañcapīṭhaṃ onamati, vikūjati,",
  "anya-e0101n:1680_6": "paccattharaṇaṃ valiṃ gaṇhāti.",
  "anya-e0101n:1680_7": "Asāraddhakāyassa pana nisīdato neva mañcapīṭhaṃ onamati,",
  "anya-e0101n:1680_8": "na vikūjati,",
  "anya-e0101n:1680_9": "na paccattharaṇaṃ valiṃ gaṇhāti,",
  "anya-e0101n:1680_10": "tūlapicupūritaṃ viya mañcapīṭhaṃ hoti. Kasmā?",
  "anya-e0101n:1680_11": "Yasmā asāraddho kāyo lahuko hoti.",
  "anya-e0101n:1680_12": "Evameva gaṇanāvasena manasikārakālato pabhuti anukkamato oḷārikaassāsapassāsanirodhavasena kāyadarathe vūpasante kāyopi cittampi lahukaṃ hoti,",
  "anya-e0101n:1680_13": "sarīraṃ ākāse laṅghanākārappattaṃ viya hoti.",
  "anya-e0101n:1681_0": "Tassa oḷārike assāsapassāse niruddhe sukhumassāsapassāsanimittārammaṇaṃ cittaṃ pavattati.",
  "anya-e0101n:1681_1": "Tasmimpi niruddhe aparāparaṃ tato sukhumataraṃ sukhumataraṃ nimittārammaṇaṃ pavattatiyeva. Kathaṃ?",
  "anya-e0101n:1681_2": "Yathā puriso mahatiyā lohasalākāya kaṃsathālaṃ ākoṭeyya,",
  "anya-e0101n:1681_3": "ekappahārena mahāsaddo uppajjeyya,",
  "anya-e0101n:1681_4": "tassa oḷārikasaddārammaṇaṃ cittaṃ pavatteyya.",
  "anya-e0101n:1681_5": "Niruddhe oḷārike sadde atha pacchā sukhumasaddanimittārammaṇaṃ,",
  "anya-e0101n:1681_6": "tasmimpi niruddhe aparāparaṃ tato sukhumataraṃ sukhumataraṃ saddanimittārammaṇaṃ pavattateva,",
  "anya-e0101n:1681_7": "evanti veditabbaṃ.",
  "anya-e0101n:1681_8": "Vuttampicetaṃ –",
  "anya-e0101n:1681_9": "“seyyathāpi kaṃse ākoṭite”ti vitthāro.",
  "anya-e0101n:1682_0": "229.",
  "anya-e0101n:1682_1": "Yathā hi aññāni kammaṭṭhānāni uparūpari vibhūtāni honti,",
  "anya-e0101n:1682_2": "na tathā idaṃ.",
  "anya-e0101n:1682_3": "Idaṃ pana uparūpari bhāventassa sukhumattaṃ gacchati,",
  "anya-e0101n:1682_4": "upaṭṭhānampi na upagacchati,",
  "anya-e0101n:1682_5": "evaṃ anupaṭṭhahante pana tasmiṃ tena bhikkhunā uṭṭhāyāsanā cammakhaṇḍaṃ papphoṭetvā na gantabbaṃ.",
  "anya-e0101n:1682_6": "Kiṃ kātabbaṃ?",
  "anya-e0101n:1682_7": "“Ācariyaṃ pucchissāmī”ti vā,",
  "anya-e0101n:1682_8": "“naṭṭhaṃ dāni me kammaṭṭhāna”nti vā na vuṭṭhātabbaṃ.",
  "anya-e0101n:1682_9": "Iriyāpathaṃ vikopetvā gacchato hi kammaṭṭhānaṃ navanavameva hoti.",
  "anya-e0101n:1682_10": "Tasmā yathānisinneneva desato āharitabbaṃ.",
  "anya-e0101n:1683_0": "Tatrāyaṃ āharaṇūpāyo,",
  "anya-e0101n:1683_1": "tena hi bhikkhunā kammaṭṭhānassa anupaṭṭhānabhāvaṃ ñatvā iti paṭisañcikkhitabbaṃ,",
  "anya-e0101n:1683_2": "ime assāsapassāsā nāma kattha atthi,",
  "anya-e0101n:1683_3": "kattha natthi.",
  "anya-e0101n:1683_4": "Kassa vā atthi,",
  "anya-e0101n:1683_5": "kassa vā natthīti.",
  "anya-e0101n:1683_6": "Athevaṃ paṭisañcikkhatā ime antomātukucchiyaṃ natthi,",
  "anya-e0101n:1683_7": "udake nimuggānaṃ natthi,",
  "anya-e0101n:1683_8": "tathā asaññībhūtānaṃ, matānaṃ,",
  "anya-e0101n:1683_9": "catutthajjhānasamāpannānaṃ,",
  "anya-e0101n:1683_10": "rūpārūpabhavasamaṅgīnaṃ,",
  "anya-e0101n:1683_11": "nirodhasamāpannānanti ñatvā evaṃ attanāva attā paṭicodetabbo “nanu tvaṃ, paṇḍita,",
  "anya-e0101n:1683_12": "neva mātukucchigato,",
  "anya-e0101n:1683_13": "na udake nimuggo,",
  "anya-e0101n:1683_14": "na asaññībhūto, na mato,",
  "anya-e0101n:1683_15": "na catutthajjhānasamāpanno,",
  "anya-e0101n:1683_16": "na rūpārūpabhavasamaṅgī,",
  "anya-e0101n:1683_17": "na nirodhasamāpanno.",
  "anya-e0101n:1683_18": "Atthiyeva te assāsapassāsā,",
  "anya-e0101n:1683_19": "mandapaññatāya pana pariggahetuṃ na sakkosī”ti.",
  "anya-e0101n:1683_20": "Athānena pakatiphuṭṭhavasena cittaṃ ṭhapetvā manasikāro pavattetabbo.",
  "anya-e0101n:1683_21": "Ime hi dīghanāsikassa nāsāpuṭaṃ ghaṭṭentā pavattanti.",
  "anya-e0101n:1683_22": "Rassanāsikassa uttaroṭṭhaṃ.",
  "anya-e0101n:1683_23": "Tasmānena imaṃ nāma ṭhānaṃ ghaṭṭentīti nimittaṃ ṭhapetabbaṃ.",
  "anya-e0101n:1683_24": "Imameva hi atthavasaṃ paṭicca vuttaṃ bhagavatā – “nāhaṃ,",
  "anya-e0101n:1683_25": "bhikkhave,",
  "anya-e0101n:1683_26": "muṭṭhasatissa asampajānassa ānāpānassatibhāvanaṃ vadāmī”ti.",
  "anya-e0101n:1684_0": "230.",
  "anya-e0101n:1684_1": "Kiñcāpi hi yaṃkiñci kammaṭṭhānaṃ satassa sampajānasseva sampajjati.",
  "anya-e0101n:1684_2": "Ito aññaṃ pana manasikarontassa pākaṭaṃ hoti.",
  "anya-e0101n:1684_3": "Idaṃ pana ānāpānassatikammaṭṭhānaṃ garukaṃ garukabhāvanaṃ buddhapaccekabuddhabuddhaputtānaṃ mahāpurisānaṃyeva manasikārabhūmibhūtaṃ,",
  "anya-e0101n:1684_4": "na ceva ittaraṃ,",
  "anya-e0101n:1684_5": "na ca ittarasattasamāsevitaṃ.",
  "anya-e0101n:1684_6": "Yathā yathā manasi karīyati,",
  "anya-e0101n:1684_7": "tathā tathā santañceva hoti sukhumañca.",
  "anya-e0101n:1684_8": "Tasmā ettha balavatī sati ca paññā ca icchitabbā.",
  "anya-e0101n:1685_0": "Yathā hi maṭṭhasāṭakassa tunnakaraṇakāle sūcipi sukhumā icchitabbā.",
  "anya-e0101n:1685_1": "Sūcipāsavedhanampi tato sukhumataraṃ,",
  "anya-e0101n:1685_2": "evameva maṭṭhasāṭakasadisassa imassa kammaṭṭhānassa bhāvanākāle sūcipaṭibhāgā satipi,",
  "anya-e0101n:1685_3": "sūcipāsavedhanapaṭibhāgā taṃsampayuttā paññāpi balavatī icchitabbā.",
  "anya-e0101n:1685_4": "Tāhi ca pana satipaññāhi samannāgatena bhikkhunā na te assāsapassāsā aññatra pakatiphuṭṭhokāsā pariyesitabbā.",
  "anya-e0101n:1686_0": "Yathā pana kassako kasiṃ kasitvā balībadde muñcitvā gocaramukhe katvā chāyāya nisinno vissameyya,",
  "anya-e0101n:1686_1": "athassa te balībaddā vegena aṭaviṃ paviseyyuṃ.",
  "anya-e0101n:1686_2": "Yo hoti cheko kassako,",
  "anya-e0101n:1686_3": "so puna te gahetvā yojetukāmo na tesaṃ anupadaṃ gantvā aṭaviṃ āhiṇḍahi,",
  "anya-e0101n:1686_4": "atha kho rasmiñca patodañca gahetvā ujukameva tesaṃ nipātanatitthaṃ gantvā nisīdati vā nipajjati vā,",
  "anya-e0101n:1686_5": "atha te goṇe divasabhāgaṃ caritvā nipātanatitthaṃ otaritvā nhatvā ca pivitvā ca paccuttaritvā ṭhite disvā",
  "anya-e0101n:1686_6": "rasmiyā bandhitvā patodena vijjhanto ānetvā yojetvā puna kammaṃ karoti,",
  "anya-e0101n:1686_7": "evameva tena bhikkhunā na te assāsapassāsā aññatra pakatiphuṭṭhokāsā pariyesitabbā.",
  "anya-e0101n:1686_8": "Satirasmiṃ pana paññāpatodañca gahetvā pakatiphuṭṭhokāse cittaṃ ṭhapetvā manasikāro pavattetabbo.",
  "anya-e0101n:1686_9": "Evañhissa manasikaroto na cirasseva te upaṭṭhahanti nipātanatitthe viya goṇā.",
  "anya-e0101n:1686_10": "Tatonena satirasmiyā bandhitvā tasmiṃyeva ṭhāne yojetvā paññāpatodena vijjhantena punappunaṃ kammaṭṭhānaṃ anuyuñjitabbaṃ.",
  "anya-e0101n:1687_0": "231.",
  "anya-e0101n:1687_1": "Tassevamanuyuñjato na cirasseva nimittaṃ upaṭṭhāti.",
  "anya-e0101n:1687_2": "Taṃ panetaṃ na sabbesaṃ ekasadisaṃ hoti.",
  "anya-e0101n:1687_3": "Apica kho kassaci sukhasamphassaṃ uppādayamāno tūlapicu viya kappāsapicu viya vātadhārā viya ca upaṭṭhātīti ekacce āhu.",
  "anya-e0101n:1688_0": "Ayaṃ pana aṭṭhakathāsu vinicchayo,",
  "anya-e0101n:1688_1": "idañhi kassaci tārakarūpaṃ viya maṇiguḷikā viya muttāguḷikā viya ca,",
  "anya-e0101n:1688_2": "kassaci kharasamphassaṃ hutvā kappāsaṭṭhi viya dārusārasūci viya ca,",
  "anya-e0101n:1688_3": "kassaci dīghapāmaṅgasuttaṃ viya kusumadāmaṃ viya dhūmasikhā viya ca,",
  "anya-e0101n:1688_4": "kassaci vitthataṃ makkaṭakasuttaṃ viya valāhakapaṭalaṃ viya padumapupphaṃ viya rathacakkaṃ viya candamaṇḍalaṃ viya sūriyamaṇḍalaṃ viya ca upaṭṭhāti.",
  "anya-e0101n:1688_5": "Tañca panetaṃ yathā sambahulesu bhikkhūsu suttantaṃ sajjhāyitvā nisinnesu ekena bhikkhunā “tumhākaṃ kīdisaṃ",
  "anya-e0101n:1688_6": "hutvā idaṃ suttaṃ upaṭṭhātī”ti vutte eko “mayhaṃ mahatī pabbateyyā nadī viya hutvā upaṭṭhātī”ti āha.",
  "anya-e0101n:1688_7": "Aparo “mayhaṃ ekā vanarāji viya”.",
  "anya-e0101n:1688_8": "Añño “mayhaṃ eko sītacchāyo sākhāsampanno phalabhārabharitarukkho viyā”ti.",
  "anya-e0101n:1688_9": "Tesaṃ hi taṃ ekameva suttaṃ saññānānatāya nānato upaṭṭhāti.",
  "anya-e0101n:1688_10": "Evaṃ ekameva kammaṭṭhānaṃ saññānānatāya nānato upaṭṭhāti.",
  "anya-e0101n:1688_11": "Saññajañhi etaṃ saññānidānaṃ saññāpabhavaṃ.",
  "anya-e0101n:1688_12": "Tasmā saññānānatāya nānato upaṭṭhātīti veditabbaṃ.",
  "anya-e0101n:1689_0": "Ettha ca aññameva assāsārammaṇaṃ cittaṃ,",
  "anya-e0101n:1689_1": "aññaṃ passāsārammaṇaṃ,",
  "anya-e0101n:1689_2": "aññaṃ nimittārammaṇaṃ.",
  "anya-e0101n:1689_3": "Yassa hi ime tayo dhammā natthi,",
  "anya-e0101n:1689_4": "tassa kammaṭṭhānaṃ neva appanaṃ,",
  "anya-e0101n:1689_5": "na upacāraṃ pāpuṇāti.",
  "anya-e0101n:1689_6": "Yassa pana ime tayo dhammā atthi,",
  "anya-e0101n:1689_7": "tasseva kammaṭṭhānaṃ upacārañca appanañca pāpuṇāti.",
  "anya-e0101n:1689_8": "Vuttañhetaṃ –",
  "anya-e0101n:1690_0": "“Nimittaṃ assāsapassāsā, anārammaṇamekacittassa;",
  "anya-e0101n:1691_0": "Ajānato tayo dhamme, bhāvanā nupalabbhati.",
  "anya-e0101n:1692_0": "“Nimittaṃ assāsapassāsā, anārammaṇamekacittassa;",
  "anya-e0101n:1693_0": "Jānatova tayo dhamme, bhāvanā upalabbhatī”ti. ;",
  "anya-e0101n:1694_0": "232.",
  "anya-e0101n:1694_1": "Evaṃ upaṭṭhite pana nimitte tena bhikkhunā ācariyassa santikaṃ gantvā ārocetabbaṃ “mayhaṃ, bhante,",
  "anya-e0101n:1694_2": "evarūpaṃ nāma upaṭṭhātī”ti.",
  "anya-e0101n:1694_3": "Ācariyena pana etaṃ nimittanti vā na vā nimittanti na vattabbaṃ.",
  "anya-e0101n:1694_4": "“Evaṃ hoti,",
  "anya-e0101n:1694_5": "āvuso”ti vatvā punappunaṃ manasi karohīti vattabbo.",
  "anya-e0101n:1694_6": "Nimittanti hi vutte vosānaṃ āpajjeyya.",
  "anya-e0101n:1694_7": "Na nimittanti vutte nirāso visīdeyya.",
  "anya-e0101n:1694_8": "Tasmā tadubhayampi avatvā manasikāreyeva niyojetabboti.",
  "anya-e0101n:1694_9": "Evaṃ tāva dīghabhāṇakā.",
  "anya-e0101n:1695_0": "Majjhimabhāṇakā panāhu “nimittamidaṃ, āvuso,",
  "anya-e0101n:1695_1": "kammaṭṭhānaṃ punappunaṃ manasi karohi sappurisāti vattabbo”ti.",
  "anya-e0101n:1695_2": "Athānena nimitteyeva cittaṃ ṭhapetabbaṃ.",
  "anya-e0101n:1695_3": "Evamassāyaṃ ito pabhuti ṭhapanāvasena bhāvanā hoti.",
  "anya-e0101n:1695_4": "Vuttañhetaṃ porāṇehi –",
  "anya-e0101n:1696_0": "“Nimitte ṭhapayaṃ cittaṃ, nānākāraṃ vibhāvayaṃ;",
  "anya-e0101n:1697_0": "Dhīro assāsapassāse, sakaṃ cittaṃ nibandhatī”ti. ;",
  "anya-e0101n:1698_0": "Tassevaṃ nimittupaṭṭhānato pabhuti nīvaraṇāni vikkhambhitāneva honti,",
  "anya-e0101n:1698_1": "kilesā sannisinnāva.",
  "anya-e0101n:1698_2": "Sati upaṭṭhitāyeva.",
  "anya-e0101n:1698_3": "Cittaṃ upacārasamādhinā samāhitameva.",
  "anya-e0101n:1698_4": "Athānena taṃ nimittaṃ neva vaṇṇato manasi kātabbaṃ,",
  "anya-e0101n:1698_5": "na lakkhaṇato paccavekkhitabbaṃ.",
  "anya-e0101n:1698_6": "Apica kho khattiyamahesiyā cakkavattigabbho viya kassakena sāliyavagabbho viya ca āvāsādīni satta asappāyāni",
  "anya-e0101n:1698_7": "vajjetvā tāneva satta sappāyāni sevantena sādhukaṃ rakkhitabbaṃ.",
  "anya-e0101n:1698_8": "Atha naṃ evaṃ rakkhitvā punappunaṃ manasikāravasena vuddhiṃ virūḷhiṃ gamayitvā dasavidhaṃ appanākosallaṃ sampādetabbaṃ,",
  "anya-e0101n:1698_9": "vīriyasamatā yojetabbā.",
  "anya-e0101n:1698_10": "Tassevaṃ ghaṭentassa pathavīkasiṇe vuttānukkameneva tasmiṃ nimitte catukkapañcakajjhānāni nibbattanti.",
  "anya-e0101n:1699_0": "233.",
  "anya-e0101n:1699_1": "Evaṃ nibbattacatukkapañcakajjhāno panettha bhikkhu sallakkhaṇāvivaṭṭanāvasena kammaṭṭhānaṃ vaḍḍhetvā",
  "anya-e0101n:1699_2": "pārisuddhiṃ pattukāmo tadeva jhānaṃ pañcahākārehi vasippattaṃ paguṇaṃ katvā nāmarūpaṃ vavatthapetvā vipassanaṃ",
  "anya-e0101n:1699_3": "paṭṭhapeti. Kathaṃ?",
  "anya-e0101n:1699_4": "So hi samāpattito vuṭṭhāya assāsapassāsānaṃ samudayo karajakāyo ca cittañcāti passati.",
  "anya-e0101n:1699_5": "Yathā hi kammāragaggariyā dhamamānāya bhastañca purisassa ca tajjaṃ vāyāmaṃ paṭicca vāto sañcarati,",
  "anya-e0101n:1699_6": "evameva kāyañca cittañca paṭicca assāsapassāsāti.",
  "anya-e0101n:1699_7": "Tato assāsapassāse ca kāyañca rūpanti cittañca taṃsampayuttadhamme ca arūpanti vavatthapeti.",
  "anya-e0101n:1699_8": "Ayamettha saṅkhepo.",
  "anya-e0101n:1699_9": "Vitthārato pana nāmarūpavavatthānaṃ parato āvibhavissati.",
  "anya-e0101n:1700_0": "Evaṃ nāmarūpaṃ vavatthapetvā tassa paccayaṃ pariyesati.",
  "anya-e0101n:1700_1": "Pariyesanto ca naṃ disvā tīsupi addhāsu nāmarūpassa pavattiṃ ārabbha kaṅkhaṃ vitarati.",
  "anya-e0101n:1700_2": "Vitiṇṇakaṅkho kalāpasammasanavasena tilakkhaṇaṃ āropetvā udayabbayānupassanāya pubbabhāge uppanne obhāsādayo",
  "anya-e0101n:1700_3": "dasa vipassanupakkilese pahāya upakkilesavimuttaṃ paṭipadāñāṇaṃ maggoti vavatthapetvā udayaṃ pahāya bhaṅgānupassanaṃ",
  "anya-e0101n:1700_4": "patvā nirantaraṃ bhaṅgānupassanena vayato upaṭṭhitesu sabbasaṅkhāresu nibbindanto virajjanto vimuccanto",
  "anya-e0101n:1700_5": "yathākkamena cattāro ariyamagge pāpuṇitvā arahattaphale patiṭṭhāya ekūnavīsatibhedassa paccavekkhaṇāñāṇassa",
  "anya-e0101n:1700_6": "pariyantaṃ patto sadevakassa lokassa aggadakkhiṇeyyo hoti.",
  "anya-e0101n:1701_0": "Ettāvatā cassa gaṇanaṃ ādiṃ katvā vipassanāpariyosānā ānāpānassatisamādhibhāvanā samattā hotīti ayaṃ sabbākārato paṭhamacatukkavaṇṇanā.",
  "anya-e0101n:1702_0": "234.",
  "anya-e0101n:1702_1": "Itaresu pana tīsu catukkesu yasmā visuṃ kammaṭṭhānabhāvanānayo nāma natthi.",
  "anya-e0101n:1702_2": "Tasmā anupadavaṇṇanānayeneva tesaṃ evaṃ attho veditabbo.",
  "anya-e0101n:1703_0": "Pītipaṭisaṃvedīti pītiṃ paṭisaṃviditaṃ karonto pākaṭaṃ karonto assasissāmi passasissāmīti sikkhati.",
  "anya-e0101n:1703_1": "Tattha dvīhākārehi pīti paṭisaṃviditā hoti ārammaṇato ca asammohato ca.",
  "anya-e0101n:1704_0": "Kathaṃ ārammaṇato pīti paṭisaṃviditā hoti?",
  "anya-e0101n:1704_1": "Sappītike dve jhāne samāpajjati.",
  "anya-e0101n:1704_2": "Tassa samāpattikkhaṇe jhānapaṭilābhena ārammaṇato pīti paṭisaṃviditā hoti,",
  "anya-e0101n:1704_3": "ārammaṇassa paṭisaṃviditattā.",
  "anya-e0101n:1704_4": "Kathaṃ asammohato?",
  "anya-e0101n:1704_5": "Sappītike dve jhāne samāpajjitvā vuṭṭhāya jhānasampayuttaṃ pītiṃ khayato vayato sammasati.",
  "anya-e0101n:1704_6": "Tassa vipassanākkhaṇe lakkhaṇapaṭivedhena asammohato pīti paṭisaṃviditā hoti.",
  "anya-e0101n:1704_7": "Vuttañhetaṃ paṭisambhidāyaṃ –",
  "anya-e0101n:1705_0": "“Dīghaṃ assāsavasena cittassa ekaggataṃ avikkhepaṃ pajānato sati upaṭṭhitā hoti.",
  "anya-e0101n:1705_1": "Tāya satiyā tena ñāṇena sā pīti paṭisaṃviditā hoti.",
  "anya-e0101n:1705_2": "Dīghaṃ passāsavasena…",
  "anya-e0101n:1705_3": "rassaṃ assāsavasena…",
  "anya-e0101n:1705_4": "rassaṃ passāsavasena…",
  "anya-e0101n:1705_5": "sabbakāyapaṭisaṃvedī assāsapassāsavasena…",
  "anya-e0101n:1705_6": "passambhayaṃ kāyasaṅkhāraṃ assāsapassāsavasena cittassa ekaggataṃ avikkhepaṃ pajānato sati upaṭṭhitā hoti.",
  "anya-e0101n:1705_7": "Tāya satiyā tena ñāṇena sā pīti paṭisaṃviditā hoti.",
  "anya-e0101n:1705_8": "Āvajjato sā pīti paṭisaṃviditā hoti.",
  "anya-e0101n:1705_9": "Jānato passato paccavekkhato cittaṃ adhiṭṭhahato saddhāya adhimuccato vīriyaṃ paggaṇhato satiṃ upaṭṭhāpayato",
  "anya-e0101n:1705_10": "cittaṃ samādahato paññāya pajānato abhiññeyyaṃ pariññeyyaṃ pahātabbaṃ bhāvetabbaṃ sacchikātabbaṃ sacchikaroto",
  "anya-e0101n:1705_11": "sā pīti paṭisaṃviditā hoti.",
  "anya-e0101n:1705_12": "Evaṃ sā pīti paṭisaṃviditā hotī”ti.",
  "anya-e0101n:1706_0": "Eteneva nayena avasesapadānipi atthato veditabbāni.",
  "anya-e0101n:1706_1": "Idampanettha visesamattaṃ,",
  "anya-e0101n:1706_2": "tiṇṇaṃ jhānānaṃ vasena sukhapaṭisaṃveditā,",
  "anya-e0101n:1706_3": "catunnampi vasena cittasaṅkhārapaṭisaṃveditā veditabbā.",
  "anya-e0101n:1706_4": "Cittasaṅkhāroti vedanādayo dve khandhā.",
  "anya-e0101n:1706_5": "Sukhapaṭisaṃvedīpade cettha vipassanābhūmidassanatthaṃ “sukhanti dve sukhāni kāyikañca sukhaṃ cetasikañcā”ti paṭisambhidāyaṃ vuttaṃ.",
  "anya-e0101n:1706_6": "Passambhayaṃ cittasaṅkhāranti oḷārikaṃ oḷārikaṃ cittasaṅkhāraṃ passambhento,",
  "anya-e0101n:1706_7": "nirodhentoti attho.",
  "anya-e0101n:1706_8": "So vitthārato kāyasaṅkhāre vuttanayeneva veditabbo.",
  "anya-e0101n:1707_0": "Apicettha pītipade pītisīsena vedanā vuttā.",
  "anya-e0101n:1707_1": "Sukhapade sarūpeneva vedanā.",
  "anya-e0101n:1707_2": "Dvīsu cittasaṅkhārapadesu “saññā ca vedanā ca cetasikā ete dhammā cittapaṭibaddhā cittasaṅkhārā”ti vacanato",
  "anya-e0101n:1707_3": "saññāsampayuttā vedanāti evaṃ vedanānupassanānayena idaṃ catukkaṃ bhāsitanti veditabbaṃ.",
  "anya-e0101n:1708_0": "235.",
  "anya-e0101n:1708_1": "Tatiyacatukkepi catunnaṃ jhānānaṃ vasena cittapaṭisaṃveditā veditabbā.",
  "anya-e0101n:1708_2": "Abhippamodayaṃ cittanti cittaṃ modento pamodento hāsento pahāsento assasissāmi passasissāmīti sikkhati.",
  "anya-e0101n:1708_3": "Tattha dvīhākārehi abhippamodo hoti samādhivasena ca vipassanāvasena ca.",
  "anya-e0101n:1709_0": "Kathaṃ samādhivasena?",
  "anya-e0101n:1709_1": "Sappītike dve jhāne samāpajjati.",
  "anya-e0101n:1709_2": "So samāpattikkhaṇe sampayuttapītiyā cittaṃ āmodeti pamodeti.",
  "anya-e0101n:1709_3": "Kathaṃ vipassanāvasena?",
  "anya-e0101n:1709_4": "Sappītike dve jhāne samāpajjitvā vuṭṭhāya jhānasampayuttapītiṃ khayato vayato sammasati.",
  "anya-e0101n:1709_5": "Evaṃ vipassanākkhaṇe jhānasampayuttaṃ pītiṃ ārammaṇaṃ katvā cittaṃ āmodeti pamodeti.",
  "anya-e0101n:1709_6": "Evaṃ paṭipanno “abhippamodayaṃ cittaṃ assasissāmi passasissāmīti sikkhatī”ti vuccati.",
  "anya-e0101n:1710_0": "Samādahaṃ cittanti paṭhamajjhānādivasena ārammaṇe cittaṃ samaṃ ādahanto samaṃ ṭhapento.",
  "anya-e0101n:1710_1": "Tāni vā pana jhānāni samāpajjitvā vuṭṭhāya jhānasampayuttaṃ cittaṃ khayato vayato sampassato vipassanākkhaṇe",
  "anya-e0101n:1710_2": "lakkhaṇapaṭivedhena uppajjati khaṇikacittekaggatā.",
  "anya-e0101n:1710_3": "Evaṃ uppannāya khaṇikacittekaggatāya vasenapi ārammaṇe cittaṃ samaṃ ādahanto samaṃ ṭhapento “samādahaṃ",
  "anya-e0101n:1710_4": "cittaṃ assasissāmi passasissāmīti sikkhatī”ti vuccati.",
  "anya-e0101n:1711_0": "Vimocayaṃ cittanti paṭhamajjhānena nīvaraṇehi cittaṃ mocento vimocento,",
  "anya-e0101n:1711_1": "dutiyena vitakkavicārehi,",
  "anya-e0101n:1711_2": "tatiyena pītiyā,",
  "anya-e0101n:1711_3": "catutthena sukhadukkhehi cittaṃ mocento vimocento.",
  "anya-e0101n:1711_4": "Tāni vā pana jhānāni samāpajjitvā vuṭṭhāya jhānasampayuttaṃ cittaṃ khayato vayato sammasati.",
  "anya-e0101n:1711_5": "So vipassanākkhaṇe aniccānupassanāya niccasaññāto cittaṃ mocento,",
  "anya-e0101n:1711_6": "dukkhānupassanāya sukhasaññāto,",
  "anya-e0101n:1711_7": "anattānupassanāya attasaññāto,",
  "anya-e0101n:1711_8": "nibbidānupassanāya nandito,",
  "anya-e0101n:1711_9": "virāgānupassanāya rāgato,",
  "anya-e0101n:1711_10": "nirodhānupassanāya samudayato,",
  "anya-e0101n:1711_11": "paṭinissaggānupassanāya ādānato cittaṃ mocento assasati ceva passasati ca.",
  "anya-e0101n:1711_12": "Tena vuccati “vimocayaṃ cittaṃ assasissāmi passasissāmīti sikkhatī”ti.",
  "anya-e0101n:1711_13": "Evaṃ cittānupassanāvasena idaṃ catukkaṃ bhāsitanti veditabbaṃ.",
  "anya-e0101n:1712_0": "236.",
  "anya-e0101n:1712_1": "Catutthacatukke pana aniccānupassīti ettha tāva aniccaṃ veditabbaṃ.",
  "anya-e0101n:1712_2": "Aniccatā veditabbā.",
  "anya-e0101n:1712_3": "Aniccānupassanā veditabbā.",
  "anya-e0101n:1712_4": "Aniccānupassī veditabbo.",
  "anya-e0101n:1713_0": "Tattha aniccanti pañcakkhandhā. Kasmā?",
  "anya-e0101n:1713_1": "Uppādavayaññathattabhāvā.",
  "anya-e0101n:1713_2": "Aniccatāti tesaṃyeva uppādavayaññathattaṃ,",
  "anya-e0101n:1713_3": "hutvā abhāvo vā,",
  "anya-e0101n:1713_4": "nibbattānaṃ tenevākārena aṭṭhatvā khaṇabhaṅgena bhedoti attho.",
  "anya-e0101n:1713_5": "Aniccānupassanāti tassā aniccatāya vasena rūpādīsu aniccanti anupassanā.",
  "anya-e0101n:1713_6": "Aniccānupassīti tāya anupassanāya samannāgato.",
  "anya-e0101n:1713_7": "Tasmā evaṃbhūto assasanto passasanto ca idha “aniccānupassī assasissāmi passasissāmīti sikkhatī”ti veditabbo.",
  "anya-e0101n:1714_0": "Virāgānupassīti ettha pana dve virāgā khayavirāgo ca accantavirāgo ca.",
  "anya-e0101n:1714_1": "Tattha khayavirāgoti saṅkhārānaṃ khaṇabhaṅgo.",
  "anya-e0101n:1714_2": "Accantavirāgoti nibbānaṃ.",
  "anya-e0101n:1714_3": "Virāgānupassanāti tadubhayadassanavasena pavattā vipassanā ca maggo ca.",
  "anya-e0101n:1714_4": "Tāya duvidhāyapi anupassanāya samannāgato hutvā assasanto passasanto ca “virāgānupassī assasissāmi passasissāmīti sikkhatī”ti veditabbo.",
  "anya-e0101n:1714_5": "Nirodhānupassīpadepi eseva nayo.",
  "anya-e0101n:1715_0": "Paṭinissaggānupassīti etthāpi dve paṭinissaggā pariccāgapaṭinissaggo ca pakkhandanapaṭinissaggo ca.",
  "anya-e0101n:1715_1": "Paṭinissaggoyeva anupassanā paṭinissaggānupassanā.",
  "anya-e0101n:1715_2": "Vipassanāmaggānaṃ etamadhivacanaṃ.",
  "anya-e0101n:1716_0": "Vipassanā hi tadaṅgavasena saddhiṃ khandhābhisaṅkhārehi kilese pariccajati,",
  "anya-e0101n:1716_1": "saṅkhatadosadassanena ca tabbiparīte nibbāne tanninnatāya pakkhandatīti pariccāgapaṭinissaggo ceva pakkhandanapaṭinissaggoti ca vuccati.",
  "anya-e0101n:1716_2": "Maggo samucchedavasena saddhiṃ khandhābhisaṅkhārehi kilese pariccajati,",
  "anya-e0101n:1716_3": "ārammaṇakaraṇena ca nibbāne pakkhandatīti pariccāgapaṭinissaggo ceva pakkhandanapaṭinissaggoti ca vuccati.",
  "anya-e0101n:1716_4": "Ubhayampi pana purimapurimaññāṇānaṃ anuanupassanato anupassanāti vuccati.",
  "anya-e0101n:1716_5": "Tāya duvidhāyapi paṭinissaggānupassanāya samannāgato hutvā assasanto passasanto ca “paṭinissaggānupassī",
  "anya-e0101n:1716_6": "assasissāmi passasissāmīti sikkhatī”ti veditabbo.",
  "anya-e0101n:1717_0": "Idaṃ catutthacatukkaṃ suddhavipassanāvaseneva vuttaṃ.",
  "anya-e0101n:1717_1": "Purimāni pana tīṇi samathavipassanāvasena.",
  "anya-e0101n:1717_2": "Evaṃ catunnaṃ catukkānaṃ vasena soḷasavatthukāya ānāpānassatiyā bhāvanā veditabbā.",
  "anya-e0101n:1717_3": "Evaṃ soḷasavatthuvasena ca pana ayaṃ ānāpānassati mahapphalā hoti mahānisaṃsā.",
  "anya-e0101n:1718_0": "237.",
  "anya-e0101n:1718_1": "Tatrassa “ayampi kho,",
  "anya-e0101n:1718_2": "bhikkhave,",
  "anya-e0101n:1718_3": "ānāpānassatisamādhi bhāvito bahulīkato santo ceva paṇīto cā”tiādivacanato santabhāvādivasenāpi mahānisaṃsatā veditabbā,",
  "anya-e0101n:1718_4": "vitakkupacchedasamatthatāyapi.",
  "anya-e0101n:1718_5": "Ayañhi santapaṇītaasecanakasukhavihārattā samādhiantarāyakarānaṃ vitakkānaṃ vasena ito cito ca cittassa",
  "anya-e0101n:1718_6": "vidhāvanaṃ vicchinditvā ānāpānārammaṇābhimukhameva cittaṃ karoti.",
  "anya-e0101n:1718_7": "Teneva vuttaṃ “ānāpānassati bhāvetabbā vitakkupacchedāyā”ti.",
  "anya-e0101n:1719_0": "Vijjāvimuttipāripūriyā mūlabhāvenāpi cassā mahānisaṃsatā veditabbā.",
  "anya-e0101n:1719_1": "Vuttañhetaṃ bhagavatā –",
  "anya-e0101n:1719_2": "“ānāpānassati,",
  "anya-e0101n:1719_3": "bhikkhave,",
  "anya-e0101n:1719_4": "bhāvitā bahulīkatā cattāro satipaṭṭhāne paripūreti,",
  "anya-e0101n:1719_5": "cattāro satipaṭṭhānā bhāvitā bahulīkatā satta bojjhaṅge paripūrenti,",
  "anya-e0101n:1719_6": "satta bojjhaṅgā bhāvitā bahulīkatā vijjāvimuttiṃ paripūrentī”ti.",
  "anya-e0101n:1720_0": "Apica carimakānaṃ assāsapassāsānaṃ viditabhāvakaraṇatopissā mahānisaṃsatā veditabbā.",
  "anya-e0101n:1720_1": "Vuttañhetaṃ bhagavatā –",
  "anya-e0101n:1720_2": "“evaṃ bhāvitāya kho, rāhula,",
  "anya-e0101n:1720_3": "ānāpānassatiyā evaṃ bahulīkatāya yepi te carimakā assāsapassāsā,",
  "anya-e0101n:1720_4": "tepi viditāva nirujjhanti,",
  "anya-e0101n:1720_5": "no aviditā”ti.",
  "anya-e0101n:1721_0": "238.",
  "anya-e0101n:1721_1": "Tattha nirodhavasena tayo carimakā bhavacarimakā,",
  "anya-e0101n:1721_2": "jhānacarimakā,",
  "anya-e0101n:1721_3": "cuticarimakāti.",
  "anya-e0101n:1721_4": "Bhavesu hi kāmabhave assāsapassāsā pavattanti,",
  "anya-e0101n:1721_5": "rūpārūpabhavesu nappavattanti,",
  "anya-e0101n:1721_6": "tasmā te bhavacarimakā.",
  "anya-e0101n:1721_7": "Jhānesu purime jhānattaye pavattanti,",
  "anya-e0101n:1721_8": "catutthe nappavattanti,",
  "anya-e0101n:1721_9": "tasmā te jhānacarimakā.",
  "anya-e0101n:1721_10": "Ye pana cuticittassa purato soḷasamena cittena saddhiṃ uppajjitvā cuticittena saha nirujjhanti,",
  "anya-e0101n:1721_11": "ime cuticarimakā nāma.",
  "anya-e0101n:1721_12": "Ime idha “carimakā”ti adhippetā.",
  "anya-e0101n:1722_0": "Imaṃ kira kammaṭṭhānaṃ anuyuttassa bhikkhuno ānāpānārammaṇassa suṭṭhu pariggahitattā cuticittassa purato",
  "anya-e0101n:1722_1": "soḷasamassa cittassa uppādakkhaṇe uppādaṃ āvajjayato uppādopi nesaṃ pākaṭo hoti.",
  "anya-e0101n:1722_2": "Ṭhitiṃ āvajjayato ṭhitipi nesaṃ pākaṭā hoti.",
  "anya-e0101n:1722_3": "Bhaṅgaṃ āvajjayato ca bhaṅgo nesaṃ pākaṭo hoti.",
  "anya-e0101n:1723_0": "Ito aññaṃ kammaṭṭhānaṃ bhāvetvā arahattaṃ pattassa bhikkhuno hi āyuantaraṃ paricchinnaṃ vā hoti aparicchinnaṃ vā.",
  "anya-e0101n:1723_1": "Idaṃ pana soḷasavatthukaṃ ānāpānassatiṃ bhāvetvā arahattaṃ pattassa āyuantaraṃ paricchinnameva hoti.",
  "anya-e0101n:1723_2": "So “ettakaṃ dāni me āyusaṅkhārā pavattissanti,",
  "anya-e0101n:1723_3": "na ito para”nti ñatvā attano dhammatāya eva sarīrapaṭijaggananivāsanapārupanādīni sabbakiccāni katvā",
  "anya-e0101n:1723_4": "akkhīni nimīleti koṭapabbatavihāravāsītissatthero viya mahākarañjiyavihāravāsīmahātissatthero viya devaputtamahāraṭṭhe",
  "anya-e0101n:1723_5": "piṇḍapātikatissatthero viya cittalapabbatavihāravāsino dve bhātiyattherā viya ca.",
  "anya-e0101n:1724_0": "Tatridaṃ ekavatthuparidīpanaṃ.",
  "anya-e0101n:1724_1": "Dvebhātiyattherānaṃ kireko puṇṇamuposathadivase pātimokkhaṃ osāretvā bhikkhusaṅghaparivuto attano vasanaṭṭhānaṃ",
  "anya-e0101n:1724_2": "gantvā caṅkame ṭhito candālokaṃ oloketvā attano āyusaṅkhāre upadhāretvā bhikkhusaṅghamāha –",
  "anya-e0101n:1724_3": "“tumhehi kathaṃ parinibbāyantā bhikkhū diṭṭhapubbā”ti.",
  "anya-e0101n:1724_4": "Tatra keci āhaṃsu “amhehi āsane nisinnakāva parinibbāyantā diṭṭhapubbā”ti.",
  "anya-e0101n:1724_5": "Keci “amhehi ākāse pallaṅkamābhujitvā nisinnakā”ti.",
  "anya-e0101n:1724_6": "Thero āha –",
  "anya-e0101n:1724_7": "“ahaṃ dāni vo caṅkamantameva parinibbāyamānaṃ dassessāmī”ti tato caṅkame lekhaṃ katvā “ahaṃ ito caṅkamakoṭito",
  "anya-e0101n:1724_8": "parakoṭiṃ gantvā nivattamāno imaṃ lekhaṃ patvāva parinibbāyissāmī”ti vatvā caṅkamaṃ oruyha parabhāgaṃ",
  "anya-e0101n:1724_9": "gantvā nivattamāno ekena pādena lekhaṃ akkantakkhaṇeyeva parinibbāyi.",
  "anya-e0101n:1725_0": "Tasmā have appamatto, anuyuñjetha paṇḍito;",
  "anya-e0101n:1726_0": "Evaṃ anekānisaṃsaṃ, ānāpānassatiṃ sadāti.",
  "anya-e0101n:1727_0": "Idaṃ ānāpānassatiyaṃ vitthārakathāmukhaṃ.",
  "anya-e0101n:1728_0": "Upasamānussatikathā",
  "anya-e0101n:1729_0": "239.",
  "anya-e0101n:1729_1": "Ānāpānassatiyā anantaraṃ uddiṭṭhaṃ pana upasamānussatiṃ bhāvetukāmena rahogatena paṭisallīnena – “yāvatā,",
  "anya-e0101n:1729_2": "bhikkhave,",
  "anya-e0101n:1729_3": "dhammā saṅkhatā vā asaṅkhatā vā virāgo tesaṃ dhammānaṃ aggamakkhāyati,",
  "anya-e0101n:1729_4": "yadidaṃ madanimmadano pipāsavinayo ālayasamugghāto vaṭṭupacchedo taṇhakkhayo virāgo nirodho nibbāna”nti",
  "anya-e0101n:1729_5": "evaṃ sabbadukkhūpasamasaṅkhātassa nibbānassa guṇā anussaritabbā.",
  "anya-e0101n:1730_0": "Tattha yāvatāti yattakā.",
  "anya-e0101n:1730_1": "Dhammāti sabhāvā.",
  "anya-e0101n:1730_2": "Saṅkhatā vā asaṅkhatā vāti saṅgamma samāgamma paccayehi katā vā akatā vā.",
  "anya-e0101n:1730_3": "Virāgo tesaṃ dhammānaṃ aggamakkhāyatīti tesaṃ saṅkhatāsaṅkhatadhammānaṃ virāgo aggamakkhāyati seṭṭho uttamoti vuccati.",
  "anya-e0101n:1730_4": "Tattha virāgoti na rāgābhāvamattameva,",
  "anya-e0101n:1730_5": "atha kho yadidaṃ madanimmadano…pe…",
  "anya-e0101n:1730_6": "nibbānanti yo so madanimmadanotiādīni nāmāni asaṅkhatadhammo labhati,",
  "anya-e0101n:1730_7": "so virāgoti paccetabbo.",
  "anya-e0101n:1730_8": "So hi yasmā tamāgamma sabbepi mānamadapurisamadādayo madā nimmadā amadā honti vinassanti,",
  "anya-e0101n:1730_9": "tasmā madanimmadanoti vuccati.",
  "anya-e0101n:1730_10": "Yasmā ca tamāgamma sabbāpi kāmapipāsā vinayaṃ abbhatthaṃ yāti,",
  "anya-e0101n:1730_11": "tasmā pipāsavinayoti vuccati.",
  "anya-e0101n:1730_12": "Yasmā pana tamāgamma pañcakāmaguṇālayā samugghātaṃ gacchanti,",
  "anya-e0101n:1730_13": "tasmā ālayasamugghātoti vuccati.",
  "anya-e0101n:1730_14": "Yasmā ca tamāgamma tebhūmakaṃ vaṭṭaṃ upacchijjati,",
  "anya-e0101n:1730_15": "tasmā vaṭṭupacchedoti vuccati.",
  "anya-e0101n:1730_16": "Yasmā pana tamāgamma sabbaso taṇhā khayaṃ gacchati virajjati nirujjhati ca,",
  "anya-e0101n:1730_17": "tasmā taṇhakkhayo virāgo nirodhoti vuccati.",
  "anya-e0101n:1730_18": "Yasmā panesa catasso yoniyo pañca gatiyo satta viññāṇaṭṭhitiyo nava ca sattāvāse aparāparabhāvāya vinanato",
  "anya-e0101n:1730_19": "ābandhanato saṃsibbanato vānanti laddhavohārāya taṇhāya nikkhanto nissaṭo visaṃyutto,",
  "anya-e0101n:1730_20": "tasmā nibbānanti vuccatīti.",
  "anya-e0101n:1731_0": "Evametesaṃ madanimmadanatādīnaṃ guṇānaṃ vasena nibbānasaṅkhāto upasamo anussaritabbo.",
  "anya-e0101n:1731_1": "Ye vā panaññepi bhagavatā –",
  "anya-e0101n:1731_2": "“asaṅkhatañca vo,",
  "anya-e0101n:1731_3": "bhikkhave,",
  "anya-e0101n:1731_4": "desessāmi… saccañca… pārañca…",
  "anya-e0101n:1731_5": "sududdasañca… ajarañca… dhuvañca…",
  "anya-e0101n:1731_6": "nippapañcañca… amatañca… sivañca… khemañca…",
  "anya-e0101n:1731_7": "abbhutañca…",
  "anya-e0101n:1731_8": "anītikañca…",
  "anya-e0101n:1731_9": "abyābajjhañca…",
  "anya-e0101n:1731_10": "visuddhiñca… dīpañca… tāṇañca …",
  "anya-e0101n:1731_11": "leṇañca vo,",
  "anya-e0101n:1731_12": "bhikkhave,",
  "anya-e0101n:1731_13": "desessāmī”tiādīsu suttesu upasamaguṇā vuttā,",
  "anya-e0101n:1731_14": "tesampi vasena anussaritabboyeva.",
  "anya-e0101n:1732_0": "Tassevaṃ madanimmadanatādiguṇavasena upasamaṃ anussarato neva tasmiṃ samaye rāgapariyuṭṭhitaṃ cittaṃ hoti, na dosa…",
  "anya-e0101n:1732_1": "na mohapariyuṭṭhitaṃ cittaṃ hoti.",
  "anya-e0101n:1732_2": "Ujugatamevassa tasmiṃ samaye cittaṃ hoti upasamaṃ ārabbhāti buddhānussatiādīsu vuttanayeneva vikkhambhitanīvaraṇassa ekakkhaṇe jhānaṅgāni uppajjanti.",
  "anya-e0101n:1732_3": "Upasamaguṇānaṃ pana gambhīratāya nānappakāraguṇānussaraṇādhimuttatāya vā appanaṃ appatvā upacārappattameva jhānaṃ hoti.",
  "anya-e0101n:1732_4": "Tadetamupasamaguṇānussaraṇavasena upasamānussaticceva saṅkhyaṃ gacchati.",
  "anya-e0101n:1733_0": "Cha anussatiyo viya ca ayampi ariyasāvakasseva ijjhati,",
  "anya-e0101n:1733_1": "evaṃ santepi upasamagarukena puthujjanenāpi manasi kātabbā.",
  "anya-e0101n:1733_2": "Sutavasenāpi hi upasame cittaṃ pasīdati.",
  "anya-e0101n:1733_3": "Imañca pana upasamānussatiṃ anuyutto bhikkhu sukhaṃ supati,",
  "anya-e0101n:1733_4": "sukhaṃ paṭibujjhati,",
  "anya-e0101n:1733_5": "santindriyo hoti santamānaso hirottappasamannāgato pāsādiko paṇītādhimuttiko sabrahmacārīnaṃ garu ca bhāvanīyo ca.",
  "anya-e0101n:1733_6": "Uttari appaṭivijjhanto pana sugatiparāyano hoti.",
  "anya-e0101n:1734_0": "Tasmā have appamatto, bhāvayetha vicakkhaṇo;",
  "anya-e0101n:1735_0": "Evaṃ anekānisaṃsaṃ, ariye upasame satinti.",
  "anya-e0101n:1736_0": "Idaṃ upasamānussatiyaṃ vitthārakathāmukhaṃ.",
  "anya-e0101n:1737_0": "Iti sādhujanapāmojjatthāya kate visuddhimagge",
  "anya-e0101n:1738_0": "Samādhibhāvanādhikāre",
  "anya-e0101n:1739_0": "Anussatikammaṭṭhānaniddeso nāma",
  "anya-e0101n:1740_0": "Aṭṭhamo paricchedo.",
  "anya-e0101n:1741_0": "9. Brahmavihāraniddeso",
  "anya-e0101n:1742_0": "Mettābhāvanākathā",
  "anya-e0101n:1743_0": "240.",
  "anya-e0101n:1743_1": "Anussatikammaṭṭhānānantaraṃ uddiṭṭhesu pana mettā, karuṇā, muditā,",
  "anya-e0101n:1743_2": "upekkhāti imesu catūsu brahmavihāresu mettaṃ bhāvetukāmena tāva ādikammikena yogāvacarena upacchinnapalibodhena",
  "anya-e0101n:1743_3": "gahitakammaṭṭhānena bhattakiccaṃ katvā bhattasammadaṃ paṭivinodetvā vivitte padese supaññatte āsane sukhanisinnena",
  "anya-e0101n:1743_4": "ādito tāva dose ādīnavo,",
  "anya-e0101n:1743_5": "khantiyañca ānisaṃso paccavekkhitabbo.",
  "anya-e0101n:1744_0": "Kasmā?",
  "anya-e0101n:1744_1": "Imāya hi bhāvanāya doso pahātabbo,",
  "anya-e0101n:1744_2": "khanti adhigantabbā.",
  "anya-e0101n:1744_3": "Na ca sakkā kiñci adiṭṭhādīnavaṃ pahātuṃ,",
  "anya-e0101n:1744_4": "aviditānisaṃsaṃ vā adhigantuṃ.",
  "anya-e0101n:1744_5": "Tasmā “duṭṭho kho, āvuso,",
  "anya-e0101n:1744_6": "dosena abhibhūto pariyādiṇṇacitto pāṇampi hanatī”tiādīnaṃ vasena dose ādīnavo daṭṭhabbo.",
  "anya-e0101n:1745_0": "“Khantī paramaṃ tapo titikkhā, nibbānaṃ paramaṃ vadanti buddhā”; ;",
  "anya-e0101n:1746_0": "“Khantibalaṃ balānīkaṃ, tamahaṃ brūmi brāhmaṇaṃ”. ;",
  "anya-e0101n:1747_0": "“Khantā bhiyyo na vijjatī”tiādīnaṃ vasena khantiyaṃ ānisaṃso veditabbo.",
  "anya-e0101n:1748_0": "Athevaṃ diṭṭhādīnavato dosato cittaṃ vivecanatthāya,",
  "anya-e0101n:1748_1": "viditānisaṃsāya ca khantiyā saṃyojanatthāya mettābhāvanā ārabhitabbā.",
  "anya-e0101n:1748_2": "Ārabhantena ca āditova puggalabhedo jānitabbo “imesu puggalesu mettā paṭhamaṃ na bhāvetabbā,",
  "anya-e0101n:1748_3": "imesu neva bhāvetabbā”ti.",
  "anya-e0101n:1749_0": "Ayañhi mettā appiyapuggale,",
  "anya-e0101n:1749_1": "atippiyasahāyake,",
  "anya-e0101n:1749_2": "majjhatte,",
  "anya-e0101n:1749_3": "verīpuggaleti imesu catūsu paṭhamaṃ na bhāvetabbā.",
  "anya-e0101n:1749_4": "Liṅgavisabhāge odhiso na bhāvetabbā.",
  "anya-e0101n:1749_5": "Kālakate na bhāvetabbāva.",
  "anya-e0101n:1749_6": "Kiṃkāraṇā appiyādīsu paṭhamaṃ na bhāvetabbā?",
  "anya-e0101n:1749_7": "Appiyaṃ hi piyaṭṭhāne ṭhapento kilamati.",
  "anya-e0101n:1749_8": "Atippiyasahāyakaṃ majjhattaṭṭhāne ṭhapento kilamati,",
  "anya-e0101n:1749_9": "appamattakepi cassa dukkhe uppanne ārodanākārappatto viya hoti.",
  "anya-e0101n:1749_10": "Majjhattaṃ garuṭṭhāne ca piyaṭṭhāne ca ṭhapento kilamati.",
  "anya-e0101n:1749_11": "Verimanussarato kodho uppajjati,",
  "anya-e0101n:1749_12": "tasmā appiyādīsu paṭhamaṃ na bhāvetabbā.",
  "anya-e0101n:1750_0": "Liṅgavisabhāge pana tameva ārabbha odhiso bhāventassa rāgo uppajjati.",
  "anya-e0101n:1750_1": "Aññataro kira amaccaputto kulūpakattheraṃ pucchi “bhante,",
  "anya-e0101n:1750_2": "kassa mettā bhāvetabbā”ti?",
  "anya-e0101n:1750_3": "Thero “piyapuggale”ti āha.",
  "anya-e0101n:1750_4": "Tassa attano bhariyā piyā hoti.",
  "anya-e0101n:1750_5": "So tassā mettaṃ bhāvento sabbarattiṃ bhittiyuddhamakāsi.",
  "anya-e0101n:1750_6": "Tasmā liṅgavisabhāge odhiso na bhāvetabbā.",
  "anya-e0101n:1751_0": "Kālakate pana bhāvento neva appanaṃ,",
  "anya-e0101n:1751_1": "na upacāraṃ pāpuṇāti.",
  "anya-e0101n:1751_2": "Aññataro kira daharabhikkhu ācariyaṃ ārabbha mettaṃ ārabhi.",
  "anya-e0101n:1751_3": "Tassa mettā nappavattati.",
  "anya-e0101n:1751_4": "So mahātherassa santikaṃ gantvā “bhante,",
  "anya-e0101n:1751_5": "paguṇāva me mettājhānasamāpatti,",
  "anya-e0101n:1751_6": "na ca naṃ samāpajjituṃ sakkomi,",
  "anya-e0101n:1751_7": "kiṃ nu kho kāraṇa”nti āha.",
  "anya-e0101n:1751_8": "Thero “nimittaṃ, āvuso,",
  "anya-e0101n:1751_9": "gavesāhī”ti āha.",
  "anya-e0101n:1751_10": "So gavesanto ācariyassa matabhāvaṃ ñatvā aññaṃ ārabbha mettāyanto samāpattiṃ appesi.",
  "anya-e0101n:1751_11": "Tasmā kālakate na bhāvetabbāva.",
  "anya-e0101n:1752_0": "241.",
  "anya-e0101n:1752_1": "Sabbapaṭhamaṃ pana “ahaṃ sukhito homi niddukkho”ti vā,",
  "anya-e0101n:1752_2": "“avero abyāpajjo anīgho sukhī attānaṃ pariharāmī”ti vā evaṃ punappunaṃ attaniyeva bhāvetabbā.",
  "anya-e0101n:1753_0": "Evaṃ sante yaṃ vibhaṅge vuttaṃ –",
  "anya-e0101n:1754_0": "“Kathañca bhikkhu mettāsahagatena cetasā ekaṃ disaṃ pharitvā viharati?",
  "anya-e0101n:1754_1": "Seyyathāpi nāma ekaṃ puggalaṃ piyaṃ manāpaṃ disvā mettāyeyya,",
  "anya-e0101n:1754_2": "evameva sabbe satte mettāya pharatī”ti.",
  "anya-e0101n:1755_0": "“Yañca paṭisambhidāyaṃ –",
  "anya-e0101n:1756_0": "“Katamehi pañcahākārehi anodhisopharaṇā mettā cetovimutti bhāvetabbā,",
  "anya-e0101n:1756_1": "sabbe sattā averā hontu” abyāpajjā anīghā sukhī attānaṃ pariharantu.",
  "anya-e0101n:1756_2": "Sabbe pāṇā…",
  "anya-e0101n:1756_3": "sabbe bhūtā…",
  "anya-e0101n:1756_4": "sabbe puggalā…",
  "anya-e0101n:1756_5": "sabbe attabhāvapariyāpannā averā abyāpajjā anīghā sukhī attānaṃ pariharantū”tiādi –",
  "anya-e0101n:1757_0": "Vuttaṃ. Yañca mettasutte –",
  "anya-e0101n:1758_0": "“Sukhinova khemino hontu,",
  "anya-e0101n:1759_0": "Sabbasattā bhavantu sukhitattā”tiādi. –",
  "anya-e0101n:1760_0": "Vuttaṃ,",
  "anya-e0101n:1760_1": "taṃ virujjhati.",
  "anya-e0101n:1760_2": "Na hi tattha attani bhāvanā vuttāti ce.",
  "anya-e0101n:1760_3": "Tañca na virujjhati. Kasmā?",
  "anya-e0101n:1760_4": "Tañhi appanāvasena vuttaṃ.",
  "anya-e0101n:1760_5": "Idaṃ sakkhibhāvavasena.",
  "anya-e0101n:1761_0": "Sacepi hi vassasataṃ vassasahassaṃ vā “ahaṃ sukhito homī”tiādinā nayena attani mettaṃ bhāveti,",
  "anya-e0101n:1761_1": "nevassa appanā uppajjati.",
  "anya-e0101n:1761_2": "“Ahaṃ sukhito homī”ti bhāvayato pana yathā ahaṃ sukhakāmo dukkhapaṭikkūlo jīvitukāmo amaritukāmo ca,",
  "anya-e0101n:1761_3": "evaṃ aññepi sattāti attānaṃ sakkhiṃ katvā aññasattesu hitasukhakāmatā uppajjati.",
  "anya-e0101n:1761_4": "Bhagavatāpi –",
  "anya-e0101n:1762_0": "“Sabbā disā anuparigamma cetasā,",
  "anya-e0101n:1763_0": "Nevajjhagā piyataramattanā kvaci;",
  "anya-e0101n:1764_0": "Evaṃ piyo puthu attā paresaṃ,",
  "anya-e0101n:1765_0": "Tasmā na hiṃse paramattakāmo”ti. ; –",
  "anya-e0101n:1766_0": "Vadatā ayaṃ nayo dassito.",
  "anya-e0101n:1767_0": "242.",
  "anya-e0101n:1767_1": "Tasmā sakkhibhāvatthaṃ paṭhamaṃ attānaṃ mettāya pharitvā tadanantaraṃ sukhappavattanatthaṃ yvāyaṃ piyo",
  "anya-e0101n:1767_2": "manāpo garu bhāvanīyo ācariyo vā ācariyamatto vā upajjhāyo vā upajjhāyamatto vā tassa dānapiyavacanādīni",
  "anya-e0101n:1767_3": "piyamanāpattakāraṇāni sīlasutādīni garubhāvanīyattakāraṇāni ca anussaritvā “esa sappuriso sukhī hotu",
  "anya-e0101n:1767_4": "niddukkho”tiādinā nayena mettā bhāvetabbā.",
  "anya-e0101n:1768_0": "Evarūpe ca puggale kāmaṃ appanā sampajjati,",
  "anya-e0101n:1768_1": "iminā pana bhikkhunā tāvatakeneva tuṭṭhiṃ anāpajjitvā sīmāsambhedaṃ kattukāmena tadanantaraṃ atippiyasahāyake,",
  "anya-e0101n:1768_2": "atippiyasahāyakato majjhatte,",
  "anya-e0101n:1768_3": "majjhattato verīpuggale mettā bhāvetabbā.",
  "anya-e0101n:1768_4": "Bhāventena ca ekekasmiṃ koṭṭhāse muduṃ kammaniyaṃ cittaṃ katvā tadanantare tadanantare upasaṃharitabbaṃ.",
  "anya-e0101n:1769_0": "Yassa pana verīpuggalo vā natthi,",
  "anya-e0101n:1769_1": "mahāpurisajātikattā vā anatthaṃ karontepi pare verīsaññāva nuppajjati,",
  "anya-e0101n:1769_2": "tena “majjhatte me mettacittaṃ kammaniyaṃ jātaṃ,",
  "anya-e0101n:1769_3": "idāni naṃ verimhi upasaṃharāmī”ti byāpārova na kātabbo.",
  "anya-e0101n:1769_4": "Yassa pana atthi,",
  "anya-e0101n:1769_5": "taṃ sandhāya vuttaṃ “majjhattato verīpuggale mettā bhāvetabbā”ti.",
  "anya-e0101n:1770_0": "243.",
  "anya-e0101n:1770_1": "Sace panassa verimhi cittamupasaṃharato tena katāparādhānussaraṇena paṭighamuppajjati,",
  "anya-e0101n:1770_2": "athānena purimapuggalesu yattha katthaci punappunaṃ mettaṃ samāpajjitvā vuṭṭhahitvā punappunaṃ taṃ puggalaṃ mettāyantena paṭighaṃ vinodetabbaṃ.",
  "anya-e0101n:1770_3": "Sace evampi vāyamato na nibbāti, atha –",
  "anya-e0101n:1771_0": "Kakacūpamaovāda-ādīnaṃ anusārato;",
  "anya-e0101n:1772_0": "Paṭighassa pahānāya, ghaṭitabbaṃ punappunaṃ.",
  "anya-e0101n:1773_0": "Tañca kho iminā ākārena attānaṃ ovadanteneva “are kujjhanapurisa, nanu vuttaṃ bhagavatā –",
  "anya-e0101n:1774_0": "‘Ubhatodaṇḍakena cepi,",
  "anya-e0101n:1774_1": "bhikkhave,",
  "anya-e0101n:1774_2": "kakacena corā ocarakā aṅgamaṅgāni okanteyyuṃ,",
  "anya-e0101n:1774_3": "tatrāpi yo mano padoseyya.",
  "anya-e0101n:1774_4": "Na me so tena sāsanakaro’ti ca,",
  "anya-e0101n:1775_0": "‘Tasseva tena pāpiyo, yo kuddhaṃ paṭikujjhati;",
  "anya-e0101n:1776_0": "Kuddhamappaṭikujjhanto, saṅgāmaṃ jeti dujjayaṃ.",
  "anya-e0101n:1777_0": "“‘Ubhinnamatthaṃ carati, attano ca parassa ca;",
  "anya-e0101n:1778_0": "Paraṃ saṅkupitaṃ ñatvā, yo sato upasammatī’ti ca. ; –",
  "anya-e0101n:1779_0": "“‘Sattime,",
  "anya-e0101n:1779_1": "bhikkhave,",
  "anya-e0101n:1779_2": "dhammā sapattakantā sapattakaraṇā kodhanaṃ āgacchanti itthiṃ vā purisaṃ vā.",
  "anya-e0101n:1779_3": "Katame satta? Idha,",
  "anya-e0101n:1779_4": "bhikkhave,",
  "anya-e0101n:1779_5": "sapatto sapattassa evaṃ icchati aho vatāyaṃ dubbaṇṇo assāti.",
  "anya-e0101n:1779_6": "Taṃ kissahetu? Na,",
  "anya-e0101n:1779_7": "bhikkhave,",
  "anya-e0101n:1779_8": "sapatto sapattassa vaṇṇavatāya nandati.",
  "anya-e0101n:1779_9": "Kodhanāyaṃ,",
  "anya-e0101n:1779_10": "bhikkhave,",
  "anya-e0101n:1779_11": "purisapuggalo kodhābhibhūto kodhapareto kiñcāpi so hoti sunhāto suvilitto kappitakesamassu odātavatthavasano,",
  "anya-e0101n:1779_12": "atha kho so dubbaṇṇova hoti kodhābhibhūto. Ayaṃ,",
  "anya-e0101n:1779_13": "bhikkhave,",
  "anya-e0101n:1779_14": "paṭhamo dhammo sapattakanto sapattakaraṇo kodhanaṃ āgacchati itthiṃ vā purisaṃ vā.",
  "anya-e0101n:1779_15": "Puna caparaṃ,",
  "anya-e0101n:1779_16": "bhikkhave,",
  "anya-e0101n:1779_17": "sapatto sapattassa evaṃ icchati ahovatāyaṃ dukkhaṃ sayeyyāti…pe…",
  "anya-e0101n:1779_18": "na pacurattho assāti…pe…",
  "anya-e0101n:1779_19": "na bhogavā assāti…pe…",
  "anya-e0101n:1779_20": "na yasavā assāti…pe…",
  "anya-e0101n:1779_21": "na mittavā assāti…pe…",
  "anya-e0101n:1779_22": "na kāyassa bhedā paraṃ maraṇā sugatiṃ saggaṃ lokaṃ upapajjeyyāti.",
  "anya-e0101n:1779_23": "Taṃ kissa hetu? Na,",
  "anya-e0101n:1779_24": "bhikkhave,",
  "anya-e0101n:1779_25": "sapatto sapattassa sugatigamanena nandati.",
  "anya-e0101n:1779_26": "Kodhanāyaṃ,",
  "anya-e0101n:1779_27": "bhikkhave,",
  "anya-e0101n:1779_28": "purisapuggalo kodhābhibhūto kodhapareto kāyena duccaritaṃ carati,",
  "anya-e0101n:1779_29": "vācāya manasā duccaritaṃ carati.",
  "anya-e0101n:1779_30": "So kāyena vācāya manasā duccaritaṃ caritvā kāyassa bhedā paraṃ maraṇā apāyaṃ duggatiṃ vinipātaṃ nirayaṃ upapajjati kodhābhibhūto’ti ca,",
  "anya-e0101n:1780_0": "“‘Seyyathāpi,",
  "anya-e0101n:1780_1": "bhikkhave,",
  "anya-e0101n:1780_2": "chavālātaṃ ubhatopadittaṃ majjhe gūthagataṃ neva gāme kaṭṭhatthaṃ pharati,",
  "anya-e0101n:1780_3": "na araññe kaṭṭhatthaṃ pharati.",
  "anya-e0101n:1780_4": "Tathūpamāhaṃ,",
  "anya-e0101n:1780_5": "bhikkhave,",
  "anya-e0101n:1780_6": "imaṃ puggalaṃ vadāmī’ti ca,",
  "anya-e0101n:1781_0": "“So dāni tvaṃ evaṃ kujjhanto na ceva bhagavato sāsanakaro bhavissasi,",
  "anya-e0101n:1781_1": "paṭikujjhanto ca kuddhapurisatopi pāpiyo hutvā na dujjayaṃ saṅgāmaṃ jessasi,",
  "anya-e0101n:1781_2": "sapattakaraṇe ca dhamme attāva attano karissasi,",
  "anya-e0101n:1781_3": "chavālātūpamo ca bhavissasī”ti.",
  "anya-e0101n:1782_0": "244.",
  "anya-e0101n:1782_1": "Tassevaṃ ghaṭayato vāyamato sace taṃ paṭighaṃ vūpasammati,",
  "anya-e0101n:1782_2": "iccetaṃ kusalaṃ.",
  "anya-e0101n:1782_3": "No ce vūpasammati,",
  "anya-e0101n:1782_4": "atha yo yo dhammo tassa puggalassa vūpasanto hoti parisuddho,",
  "anya-e0101n:1782_5": "anussariyamāno pasādaṃ āvahati,",
  "anya-e0101n:1782_6": "taṃ taṃ anussaritvā āghāto paṭivinetabbo.",
  "anya-e0101n:1783_0": "Ekaccassa hi kāyasamācārova upasanto hoti.",
  "anya-e0101n:1783_1": "Upasantabhāvo cassa bahuṃ vattapaṭipattiṃ karontassa sabbajanena ñāyati.",
  "anya-e0101n:1783_2": "Vacīsamācāramanosamācārā pana avūpasantā honti.",
  "anya-e0101n:1783_3": "Tassa te acintetvā kāyasamācāravūpasamoyeva anussaritabbo.",
  "anya-e0101n:1784_0": "Ekaccassa vacīsamācārova upasanto hoti.",
  "anya-e0101n:1784_1": "Upasantabhāvo cassa sabbajanena ñāyati.",
  "anya-e0101n:1784_2": "So hi pakatiyā ca paṭisanthārakusalo hoti sakhilo sukhasambhāso sammodako uttānamukho pubbabhāsī madhurena sarena dhammaṃ osāreti,",
  "anya-e0101n:1784_3": "parimaṇḍalehi padabyañjanehi dhammakathaṃ katheti.",
  "anya-e0101n:1784_4": "Kāyasamācāramanosamācārā pana avūpasantā honti,",
  "anya-e0101n:1784_5": "tassa te acintetvā vacīsamācāravūpasamoyeva anussaritabbo.",
  "anya-e0101n:1785_0": "Ekaccassa manosamācārova upasanto hoti,",
  "anya-e0101n:1785_1": "upasantabhāvo cassa cetiyavandanādīsu sabbajanassa pākaṭo hoti.",
  "anya-e0101n:1785_2": "Yo hi avūpasantacitto hoti,",
  "anya-e0101n:1785_3": "so cetiyaṃ vā bodhiṃ vā there vā vandamāno na sakkaccaṃ vandati,",
  "anya-e0101n:1785_4": "dhammassavanamaṇḍape vikkhittacitto vā pacalāyanto vā nisīdati.",
  "anya-e0101n:1785_5": "Upasantacitto pana okappetvā vandati,",
  "anya-e0101n:1785_6": "ohitasoto aṭṭhiṃkatvā kāyena vā vācāya vā cittappasādaṃ karonto dhammaṃ suṇāti.",
  "anya-e0101n:1785_7": "Iti ekaccassa manosamācārova upasanto hoti,",
  "anya-e0101n:1785_8": "kāyavacīsamācārā avūpasantā honti,",
  "anya-e0101n:1785_9": "tassa te acintetvā manosamācāravūpasamoyeva anussaritabbo.",
  "anya-e0101n:1786_0": "Ekaccassa pana imesu tīsu dhammesu ekopi avūpasanto hoti,",
  "anya-e0101n:1786_1": "tasmiṃ puggale “kiñcāpi esa idāni manussaloke carati,",
  "anya-e0101n:1786_2": "atha kho katipāhassa accayena aṭṭhamahānirayasoḷasaussadanirayaparipūrako bhavissatī”ti kāruññaṃ upaṭṭhapetabbaṃ.",
  "anya-e0101n:1786_3": "Kāruññampi hi paṭicca āghāto vūpasammati.",
  "anya-e0101n:1787_0": "Ekaccassa tayopime dhammā vūpasantā honti,",
  "anya-e0101n:1787_1": "tassa yaṃ yaṃ icchati,",
  "anya-e0101n:1787_2": "taṃ taṃ anussaritabbaṃ.",
  "anya-e0101n:1787_3": "Tādise hi puggale na dukkarā hoti mettābhāvanāti.",
  "anya-e0101n:1788_0": "Imassa ca atthassa āvibhāvatthaṃ – “pañcime, āvuso,",
  "anya-e0101n:1788_1": "āghātapaṭivinayā.",
  "anya-e0101n:1788_2": "Yattha bhikkhuno uppanno āghāto sabbaso paṭivinodetabbo”ti idaṃ pañcakanipāte āghātapaṭivinayasuttaṃ vitthāretabbaṃ.",
  "anya-e0101n:1789_0": "245. Sace panassa evampi vāyamato āghāto uppajjatiyeva, athānena evaṃ attā ovaditabbo –",
  "anya-e0101n:1790_0": "“Attano visaye dukkhaṃ, kataṃ te yadi verinā;",
  "anya-e0101n:1791_0": "Kiṃ tassāvisaye dukkhaṃ, sacitte kattumicchasi.",
  "anya-e0101n:1792_0": "“Bahūpakāraṃ hitvāna, ñātivaggaṃ rudammukhaṃ;",
  "anya-e0101n:1793_0": "Mahānatthakaraṃ kodhaṃ, sapattaṃ na jahāsi kiṃ.",
  "anya-e0101n:1794_0": "“Yāni rakkhasi sīlāni, tesaṃ mūlanikantanaṃ;",
  "anya-e0101n:1795_0": "Kodhaṃ nāmupaḷālesi, ko tayā sadiso jaḷo.",
  "anya-e0101n:1796_0": "“Kataṃ anariyaṃ kammaṃ, parena iti kujjhasi;",
  "anya-e0101n:1797_0": "Kiṃ nu tvaṃ tādisaṃyeva, yo sayaṃ kattumicchasi.",
  "anya-e0101n:1798_0": "“Dosetukāmo yadi taṃ, amanāpaṃ paro kari;",
  "anya-e0101n:1799_0": "Dosuppādena tasseva, kiṃ pūresi manorathaṃ.",
  "anya-e0101n:1800_0": "“Dukkhaṃ tassa ca nāma tvaṃ, kuddho kāhasi vā navā;",
  "anya-e0101n:1801_0": "Attānaṃ panidāneva, kodhadukkhena bādhasi.",
  "anya-e0101n:1802_0": "“Kodhaṃ vā ahitaṃ maggaṃ, ārūḷhā yadi verino;",
  "anya-e0101n:1803_0": "Kasmā tuvampi kujjhanto, tesaṃyevānusikkhasi.",
  "anya-e0101n:1804_0": "“Yaṃ dosaṃ tava nissāya, sattunā appiyaṃ kataṃ;",
  "anya-e0101n:1805_0": "Tameva dosaṃ chindassu, kimaṭṭhāne vihaññasi.",
  "anya-e0101n:1806_0": "“Khaṇikattā ca dhammānaṃ, yehi khandhehi te kataṃ;",
  "anya-e0101n:1807_0": "Amanāpaṃ niruddhā te, kassa dānīdha kujjhasi.",
  "anya-e0101n:1808_0": "“Dukkhaṃ karoti yo yassa, taṃ vinā kassa so kare;",
  "anya-e0101n:1809_0": "Sayampi dukkhahetutta, miti kiṃ tassa kujjhasī”ti.",
  "anya-e0101n:1810_0": "246.",
  "anya-e0101n:1810_1": "Sace panassa evaṃ attānaṃ ovadatopi paṭighaṃ neva vūpasammati,",
  "anya-e0101n:1810_2": "athānena attano ca parassa ca kammassakatā paccavekkhitabbā.",
  "anya-e0101n:1810_3": "Tattha attano tāva evaṃ paccavekkhitabbā “ambho tvaṃ tassa kuddho kiṃ karissasi?",
  "anya-e0101n:1810_4": "Nanu taveva cetaṃ dosanidānaṃ kammaṃ anatthāya saṃvattissati?",
  "anya-e0101n:1810_5": "Kammassako hi tvaṃ kammadāyādo kammayoni kammabandhu kammapaṭisaraṇo,",
  "anya-e0101n:1810_6": "yaṃ kammaṃ karissasi,",
  "anya-e0101n:1810_7": "tassa dāyādo bhavissasi,",
  "anya-e0101n:1810_8": "idañca te kammaṃ neva sammāsambodhiṃ,",
  "anya-e0101n:1810_9": "na paccekabodhiṃ,",
  "anya-e0101n:1810_10": "na sāvakabhūmiṃ,",
  "anya-e0101n:1810_11": "na brahmattasakkattacakkavattipadesarājādisampattīnaṃ aññataraṃ sampattiṃ sādhetuṃ samatthaṃ,",
  "anya-e0101n:1810_12": "atha kho sāsanato cāvetvā vighāsādādibhāvassa ceva nerayikādidukkhavisesānañca te saṃvattanikamidaṃ kammaṃ.",
  "anya-e0101n:1810_13": "So tvaṃ idaṃ karonto ubhohi hatthehi vītaccite vā aṅgāre,",
  "anya-e0101n:1810_14": "gūthaṃ vā gahetvā paraṃ paharitukāmo puriso viya attānameva paṭhamaṃ dahasi ceva duggandhañca karosī”ti.",
  "anya-e0101n:1811_0": "Evaṃ attano kammassakataṃ paccavekkhitvā parassapi evaṃ paccavekkhitabbā “esopi tava kujjhitvā kiṃ karissati?",
  "anya-e0101n:1811_1": "Nanu etassevetaṃ anatthāya saṃvattissati?",
  "anya-e0101n:1811_2": "Kammassako hi ayamāyasmā kammadāyādo…pe…",
  "anya-e0101n:1811_3": "yaṃ kammaṃ karissati,",
  "anya-e0101n:1811_4": "tassa dāyādo bhavissati.",
  "anya-e0101n:1811_5": "Idañcassa kammaṃ neva sammāsambodhiṃ,",
  "anya-e0101n:1811_6": "na paccekabodhiṃ,",
  "anya-e0101n:1811_7": "na sāvakabhūmiṃ,",
  "anya-e0101n:1811_8": "na brahmattasakkattacakkavattipadesarājādisampattīnaṃ aññataraṃ sampattiṃ sādhetuṃ samatthaṃ,",
  "anya-e0101n:1811_9": "atha kho sāsanato cāvetvā vighāsādādibhāvassa ceva nerayikādidukkhavisesānañcassa saṃvattanikamidaṃ kammaṃ.",
  "anya-e0101n:1811_10": "Svāyaṃ idaṃ karonto paṭivāte ṭhatvā paraṃ rajena okiritukāmo puriso viya attānaṃyeva okirati.",
  "anya-e0101n:1811_11": "Vuttañhetaṃ bhagavatā –",
  "anya-e0101n:1812_0": "“‘Yo appaduṭṭhassa narassa dussati,",
  "anya-e0101n:1813_0": "Suddhassa posassa anaṅgaṇassa;",
  "anya-e0101n:1814_0": "Tameva bālaṃ pacceti pāpaṃ,",
  "anya-e0101n:1815_0": "Sukhumo rajo paṭivātaṃva khitto”’ti. ;",
  "anya-e0101n:1816_0": "247.",
  "anya-e0101n:1816_1": "Sace panassa evaṃ kammassakatampi paccavekkhato neva vūpasammati,",
  "anya-e0101n:1816_2": "athānena satthu pubbacariyaguṇā anussaritabbā.",
  "anya-e0101n:1817_0": "Tatrāyaṃ paccavekkhaṇānayo –",
  "anya-e0101n:1817_1": "ambho pabbajita,",
  "anya-e0101n:1817_2": "nanu te satthā pubbeva sambodhā anabhisambuddho bodhisattopi samāno cattāri asaṅkhyeyyāni kappasatasahassañca",
  "anya-e0101n:1817_3": "pāramiyo pūrayamāno tattha tattha vadhakesupi paccatthikesu cittaṃ nappadūsesi.",
  "anya-e0101n:1817_4": "Seyyathidaṃ,",
  "anya-e0101n:1817_5": "sīlavajātake tāva attano deviyā paduṭṭhena pāpaamaccena ānītassa paṭirañño tiyojanasataṃ rajjaṃ gaṇhantassa",
  "anya-e0101n:1817_6": "nisedhanatthāya uṭṭhitānaṃ amaccānaṃ āvudhampi chupituṃ na adāsi.",
  "anya-e0101n:1817_7": "Puna saddhiṃ amaccasahassena āmakasusāne galappamāṇaṃ bhūmiṃ khaṇitvā nikhaññamāno cittappadosamattampi",
  "anya-e0101n:1817_8": "akatvā kuṇapakhādanatthaṃ āgatānaṃ siṅgālānaṃ paṃsuviyūhanaṃ nissāya purisakāraṃ katvā paṭiladdhajīvito",
  "anya-e0101n:1817_9": "yakkhānubhāvena attano sirigabbhaṃ oruyha sirisayane sayitaṃ paccatthikaṃ disvā kopaṃ akatvāva aññamaññaṃ",
  "anya-e0101n:1817_10": "sapathaṃ katvā taṃ mittaṭṭhāne ṭhapayitvā āha –",
  "anya-e0101n:1818_0": "“Āsīsetheva puriso, na nibbindeyya paṇḍito;",
  "anya-e0101n:1819_0": "Passāmi vohamattānaṃ, yathā icchiṃ tathā ahū”ti. ;",
  "anya-e0101n:1820_0": "Khantivādījātake dummedhena kāsiraññā “kiṃvādī tvaṃ samaṇā”ti puṭṭho “khantivādī nāmāha”nti vutte sakaṇṭakāhi",
  "anya-e0101n:1820_1": "kasāhi tāḷetvā hatthapādesu chijjamānesu kopamattampi nākāsi.",
  "anya-e0101n:1821_0": "Anacchariyañcetaṃ,",
  "anya-e0101n:1821_1": "yaṃ mahallako pabbajjūpagato evaṃ kareyya.",
  "anya-e0101n:1821_2": "Cūḷadhammapālajātake pana uttānaseyyakopi samāno –",
  "anya-e0101n:1822_0": "“Candanarasānulittā, bāhā chijjanti dhammapālassa;",
  "anya-e0101n:1823_0": "Dāyādassa pathabyā, pāṇā me deva rujjhantī”ti. ;",
  "anya-e0101n:1824_0": "Evaṃ vippalapamānāya mātuyā pitarā mahāpatāpena nāma raññā vaṃsakaḷīresu viya catūsu hatthapādesu chedāpitesu",
  "anya-e0101n:1824_1": "tāvatāpi santuṭṭhiṃ anāpajjitvā sīsamassa chindathāti āṇatte “ayaṃ dāni te cittapariggaṇhanakālo,",
  "anya-e0101n:1824_2": "idāni ambho dhammapāla,",
  "anya-e0101n:1824_3": "sīsacchedāṇāpake pitari,",
  "anya-e0101n:1824_4": "sīsacchedake purise,",
  "anya-e0101n:1824_5": "paridevamānāya mātari,",
  "anya-e0101n:1824_6": "attani cāti imesu catūsu samacitto hohī”ti daḷhaṃ samādānamadhiṭṭhāya paduṭṭhākāramattampi nākāsi.",
  "anya-e0101n:1825_0": "Idañcāpi anacchariyameva,",
  "anya-e0101n:1825_1": "yaṃ manussabhūto evamakāsi.",
  "anya-e0101n:1825_2": "Tiracchānabhūtopi pana chaddanto nāma vāraṇo hutvā visappitena sallena nābhiyaṃ viddhopi tāva anatthakārimhi luddake cittaṃ nappadūsesi. Yathāha –",
  "anya-e0101n:1826_0": "“Samappito puthusallena nāgo,",
  "anya-e0101n:1827_0": "Aduṭṭhacitto luddakaṃ ajjhabhāsi;",
  "anya-e0101n:1828_0": "Kimatthayaṃ kissa vā samma hetu,",
  "anya-e0101n:1829_0": "Mamaṃ vadhī kassa vāyaṃ payogo”ti. ;",
  "anya-e0101n:1830_0": "Evaṃ vatvā ca kāsirañño mahesiyā tava dantānamatthāya pesitomhi bhadanteti vutte tassā manorathaṃ pūrento",
  "anya-e0101n:1830_1": "chabbaṇṇarasminiccharaṇasamujjalitacārusobhe attano dante chetvā adāsi.",
  "anya-e0101n:1831_0": "Mahākapi hutvā attanāyeva pabbatapapātato uddharitena purisena –",
  "anya-e0101n:1832_0": "“Bhakkho ayaṃ manussānaṃ, yathevaññe vane migā;",
  "anya-e0101n:1833_0": "Yaṃnūnimaṃ vadhitvāna, chāto khādeyya vānaraṃ.",
  "anya-e0101n:1834_0": "“Āhitova gamissāmi, maṃsamādāya sambalaṃ;",
  "anya-e0101n:1835_0": "Kantāraṃ nittharissāmi, pātheyyaṃ me bhavissatī”ti. ; –",
  "anya-e0101n:1836_0": "Evaṃ cintetvā silaṃ ukkhipitvā matthake sampadālite assupuṇṇehi nettehi taṃ purisaṃ udikkhamāno –",
  "anya-e0101n:1837_0": "“Mā ayyosi me bhadante, tvaṃ nāmetādisaṃ kari;",
  "anya-e0101n:1838_0": "Tvaṃ khosi nāma dīghāvu, aññaṃ vāretumarahasī”ti. ; –",
  "anya-e0101n:1839_0": "Vatvā tasmiṃ purise cittaṃ appadūsetvā attano ca dukkhaṃ acintetvā tameva purisaṃ khemantabhūmiṃ sampāpesi.",
  "anya-e0101n:1840_0": "Bhūridatto nāma nāgarājā hutvā uposathaṅgāni adhiṭṭhāya vammikamuddhani sayamāno kappuṭṭhānaggisadisena",
  "anya-e0101n:1840_1": "osadhena sakalasarīre siñciyamānopi peḷāya pakkhipitvā sakalajambudīpe kīḷāpiyamānopi tasmiṃ brāhmaṇe",
  "anya-e0101n:1840_2": "manopadosamattampi na akāsi. Yathāha –",
  "anya-e0101n:1841_0": "“Peḷāya pakkhipantepi, maddantepi ca pāṇinā;",
  "anya-e0101n:1842_0": "Alampāne na kuppāmi, sīlakhaṇḍabhayā mamā”ti. ;",
  "anya-e0101n:1843_0": "Campeyyopi nāgarājā hutvā ahituṇḍikena viheṭhiyamāno manopadosamattampi nuppādesi. Yathāha –",
  "anya-e0101n:1844_0": "“Tadāpi maṃ dhammacāriṃ, upavutthauposathaṃ;",
  "anya-e0101n:1845_0": "Ahituṇḍiko gahetvāna, rājadvāramhi kīḷati.",
  "anya-e0101n:1846_0": "“Yaṃ so vaṇṇaṃ cintayati, nīlaṃ pītaṃ va lohitaṃ;",
  "anya-e0101n:1847_0": "Tassa cittānuvattanto, homi cintitasannibho.",
  "anya-e0101n:1848_0": "“Thalaṃ kareyyaṃ udakaṃ, udakampi thalaṃ kare;",
  "anya-e0101n:1849_0": "Yadihaṃ tassa kuppeyyaṃ, khaṇena chārikaṃ kare.",
  "anya-e0101n:1850_0": "“Yadi cittavasī hessaṃ, parihāyissāmi sīlato;",
  "anya-e0101n:1851_0": "Sīlena parihīnassa, uttamattho na sijjhatī”ti. ;",
  "anya-e0101n:1852_0": "Saṅkhapālanāgarājā hutvā tikhiṇāhi sattīhi aṭṭhasu ṭhānesu ovijjhitvā pahāramukhehi sakaṇṭakā latāyo",
  "anya-e0101n:1852_1": "pavesetvā nāsāya daḷhaṃ rajjuṃ pakkhipitvā soḷasahi bhojaputtehi kājenādāya vayhamāno dharaṇītale ghaṃsiyamānasarīro",
  "anya-e0101n:1852_2": "mahantaṃ dukkhaṃ paccanubhonto kujjhitvā olokitamatteneva sabbe bhojaputte bhasmaṃ kātuṃ samatthopi samāno",
  "anya-e0101n:1852_3": "cakkhuṃ ummīletvā paduṭṭhākāramattampi na akāsi.",
  "anya-e0101n:1853_0": "Yathāha –",
  "anya-e0101n:1854_0": "“Cātuddasiṃ pañcadasiñcaḷāra,",
  "anya-e0101n:1855_0": "Uposathaṃ niccamupāvasāmi;",
  "anya-e0101n:1856_0": "Athāgamuṃ soḷasa bhojaputtā,",
  "anya-e0101n:1857_0": "Rajjuṃ gahetvāna daḷhañca pāsaṃ.",
  "anya-e0101n:1858_0": "“Bhetvāna nāsaṃ atikassa rajjuṃ,",
  "anya-e0101n:1859_0": "Nayiṃsu maṃ samparigayha luddā;",
  "anya-e0101n:1860_0": "Etādisaṃ dukkhamahaṃ titikkhaṃ,",
  "anya-e0101n:1861_0": "Uposathaṃ appaṭikopayanto”ti. ;",
  "anya-e0101n:1862_0": "Na kevalañca etāneva,",
  "anya-e0101n:1862_1": "aññānipi mātuposakajātakādīsu anekāni acchariyāni akāsi.",
  "anya-e0101n:1862_2": "Tassa te idāni sabbaññutaṃ pattaṃ sadevaloke kenaci appaṭisamakhantiguṇaṃ taṃ bhagavantaṃ satthāraṃ apadisato",
  "anya-e0101n:1862_3": "paṭighacittaṃ nāma uppādetuṃ ativiya ayuttaṃ appatirūpanti.",
  "anya-e0101n:1863_0": "248.",
  "anya-e0101n:1863_1": "Sace panassa evaṃ satthu pubbacaritaguṇaṃ paccavekkhatopi dīgharattaṃ kilesānaṃ dāsabyaṃ upagatassa neva taṃ paṭighaṃ vūpasammati,",
  "anya-e0101n:1863_2": "athānena anamataggiyāni paccavekkhitabbāni.",
  "anya-e0101n:1863_3": "Tatra hi vuttaṃ –",
  "anya-e0101n:1864_0": "“Na so,",
  "anya-e0101n:1864_1": "bhikkhave,",
  "anya-e0101n:1864_2": "satto sulabharūpo,",
  "anya-e0101n:1864_3": "yo na mātābhūtapubbo,",
  "anya-e0101n:1864_4": "yo na pitābhūtapubbo,",
  "anya-e0101n:1864_5": "yo na bhātā,",
  "anya-e0101n:1864_6": "yo na bhaginī,",
  "anya-e0101n:1864_7": "yo na putto,",
  "anya-e0101n:1864_8": "yo na dhītābhūtapubbā”ti.",
  "anya-e0101n:1865_0": "Tasmā tasmiṃ puggale evaṃ cittaṃ uppādetabbaṃ,",
  "anya-e0101n:1865_1": "“ayaṃ kira me atīte mātā hutvā dasamāse kucchiyā pariharitvā muttakarīsakheḷasiṅghāṇikādīni haricandanaṃ",
  "anya-e0101n:1865_2": "viya ajigucchamānā apanetvā ure naccāpentī aṅgena pariharamānā posesi,",
  "anya-e0101n:1865_3": "pitā hutvā ajapathasaṅkupathādīni gantvā vāṇijjaṃ payojayamāno mayhamatthāya jīvitampi pariccajitvā ubhatobyūḷhe",
  "anya-e0101n:1865_4": "saṅgāme pavisitvā nāvāya mahāsamuddaṃ pakkhanditvā aññāni ca dukkarāni karitvā ‘puttake posessāmī’ti",
  "anya-e0101n:1865_5": "tehi tehi upāyehi dhanaṃ saṃharitvā maṃ posesi. Bhātā, bhaginī, putto,",
  "anya-e0101n:1865_6": "dhītā ca hutvāpi idañcidañcupakāraṃ akāsīti tatra me nappatirūpaṃ manaṃ padūsetu”nti.",
  "anya-e0101n:1866_0": "249.",
  "anya-e0101n:1866_1": "Sace pana evampi cittaṃ nibbāpetuṃ na sakkotiyeva,",
  "anya-e0101n:1866_2": "athānena evaṃ mettānisaṃsā paccavekkhitabbā –",
  "anya-e0101n:1866_3": "“ambho pabbajita,",
  "anya-e0101n:1866_4": "nanu vuttaṃ bhagavatā –",
  "anya-e0101n:1867_0": "‘Mettāya kho,",
  "anya-e0101n:1867_1": "bhikkhave,",
  "anya-e0101n:1867_2": "cetovimuttiyā āsevitāya bhāvitāya bahulīkatāya yānīkatāya vatthukatāya anuṭṭhitāya paricitāya susamāraddhāya ekādasānisaṃsā pāṭikaṅkhā.",
  "anya-e0101n:1867_3": "Katame ekādasa?",
  "anya-e0101n:1867_4": "Sukhaṃ supati,",
  "anya-e0101n:1867_5": "sukhaṃ paṭibujjhati,",
  "anya-e0101n:1867_6": "na pāpakaṃ supinaṃ passati,",
  "anya-e0101n:1867_7": "manussānaṃ piyo hoti,",
  "anya-e0101n:1867_8": "amanussānaṃ piyo hoti,",
  "anya-e0101n:1867_9": "devatā rakkhanti,",
  "anya-e0101n:1867_10": "nāssa aggi vā visaṃ vā satthaṃ vā kamati,",
  "anya-e0101n:1867_11": "tuvaṭaṃ cittaṃ samādhiyati,",
  "anya-e0101n:1867_12": "mukhavaṇṇo pasīdati,",
  "anya-e0101n:1867_13": "asammūḷho kālaṅkaroti,",
  "anya-e0101n:1867_14": "uttarimappaṭivijjhanto brahmalokūpago hotī’ti.",
  "anya-e0101n:1868_0": "“Sace tvaṃ idaṃ cittaṃ na nibbāpessasi, imehi ānisaṃsehi paribāhiro bhavissasī”ti.",
  "anya-e0101n:1869_0": "250.",
  "anya-e0101n:1869_1": "Evampi nibbāpetuṃ asakkontena pana dhātuvinibbhogo kātabbo. Kathaṃ?",
  "anya-e0101n:1869_2": "“Ambho pabbajita,",
  "anya-e0101n:1869_3": "tvaṃ etassa kujjhamāno kassa kujjhasi?",
  "anya-e0101n:1869_4": "Kiṃ kesānaṃ kujjhasi,",
  "anya-e0101n:1869_5": "udāhu lomānaṃ,",
  "anya-e0101n:1869_6": "nakhānaṃ…pe…",
  "anya-e0101n:1869_7": "muttassa kujjhasi?",
  "anya-e0101n:1869_8": "Atha vā pana kesādīsu pathavīdhātuyā kujjhasi,",
  "anya-e0101n:1869_9": "āpodhātuyā,",
  "anya-e0101n:1869_10": "tejodhātuyā,",
  "anya-e0101n:1869_11": "vāyodhātuyā kujjhasi?",
  "anya-e0101n:1869_12": "Ye vā pañcakkhandhe dvādasāyatanāni aṭṭhārasa dhātuyo upādāya ayamāyasmā itthannāmoti vuccati,",
  "anya-e0101n:1869_13": "tesu kiṃ rūpakkhandhassa kujjhasi,",
  "anya-e0101n:1869_14": "udāhu vedanā saññā saṅkhāraviññāṇakkhandhassa kujjhasi?",
  "anya-e0101n:1869_15": "Kiṃ vā cakkhāyatanassa kujjhasi,",
  "anya-e0101n:1869_16": "kiṃ rūpāyatanassa kujjhasi…pe…",
  "anya-e0101n:1869_17": "kiṃ manāyatanassa kujjhasi,",
  "anya-e0101n:1869_18": "kiṃ dhammāyatanassa kujjhasi?",
  "anya-e0101n:1869_19": "Kiṃ vā cakkhudhātuyā kujjhasi,",
  "anya-e0101n:1869_20": "kiṃ rūpadhātuyā,",
  "anya-e0101n:1869_21": "kiṃ cakkhuviññāṇadhātuyā…pe…",
  "anya-e0101n:1869_22": "kiṃ manodhātuyā,",
  "anya-e0101n:1869_23": "kiṃ dhammadhātuyā,",
  "anya-e0101n:1869_24": "kiṃ manoviññāṇadhātuyā”ti?",
  "anya-e0101n:1869_25": "Evañhi dhātuvinibbhogaṃ karoto āragge sāsapassa viya ākāse cittakammassa viya ca kodhassa patiṭṭhānaṭṭhānaṃ na hoti.",
  "anya-e0101n:1870_0": "251.",
  "anya-e0101n:1870_1": "Dhātuvinibbhogaṃ pana kātuṃ asakkontena dānasaṃvibhāgo kātabbo.",
  "anya-e0101n:1870_2": "Attano santakaṃ parassa dātabbaṃ,",
  "anya-e0101n:1870_3": "parassa santakaṃ attanā gahetabbaṃ.",
  "anya-e0101n:1870_4": "Sace pana paro bhinnājīvo hoti aparibhogārahaparikkhāro,",
  "anya-e0101n:1870_5": "attano santakameva dātabbaṃ.",
  "anya-e0101n:1870_6": "Tassevaṃ karoto ekanteneva tasmiṃ puggale āghāto vūpasammati.",
  "anya-e0101n:1870_7": "Itarassa ca atītajātito paṭṭhāya anubandhopi kodho taṅkhaṇaññeva vūpasammati,",
  "anya-e0101n:1870_8": "cittalapabbatavihāre tikkhattuṃ vuṭṭhāpitasenāsanena piṇḍapātikattherena “ayaṃ, bhante,",
  "anya-e0101n:1870_9": "aṭṭhakahāpaṇagghanako patto mama mātarā upāsikāya dinno dhammiyalābho,",
  "anya-e0101n:1870_10": "mahāupāsikāya puññalābhaṃ karothā”ti vatvā dinnaṃ pattaṃ laddhamahātherassa viya.",
  "anya-e0101n:1870_11": "Evaṃ mahānubhāvametaṃ dānaṃ nāma.",
  "anya-e0101n:1870_12": "Vuttampi cetaṃ –",
  "anya-e0101n:1871_0": "“Adantadamanaṃ dānaṃ, dānaṃ sabbatthasādhakaṃ;",
  "anya-e0101n:1872_0": "Dānena piyavācāya, unnamanti namanti cā”ti.",
  "anya-e0101n:1873_0": "252.",
  "anya-e0101n:1873_1": "Tassevaṃ verīpuggale vūpasantapaṭighassa yathā piyātippiyasahāyakamajjhattesu,",
  "anya-e0101n:1873_2": "evaṃ tasmimpi mettāvasena cittaṃ pavattati.",
  "anya-e0101n:1873_3": "Athānena punappunaṃ mettāyantena attani piyapuggale majjhatte verīpuggaleti catūsu janesu samacittataṃ sampādentena sīmāsambhedo kātabbo.",
  "anya-e0101n:1873_4": "Tassidaṃ lakkhaṇaṃ,",
  "anya-e0101n:1873_5": "sace imasmiṃ puggale piyamajjhattaverīhi saddhiṃ attacatutthe ekasmiṃ padese nisinne corā āgantvā “bhante,",
  "anya-e0101n:1873_6": "ekaṃ bhikkhuṃ amhākaṃ dethā”ti vatvā “kiṃ kāraṇā”ti vutte “taṃ māretvā galalohitaṃ gahetvā balikaraṇatthāyā”ti vadeyyuṃ,",
  "anya-e0101n:1873_7": "tatra ceso bhikkhu “asukaṃ vā asukaṃ vā gaṇhantū”ti cinteyya,",
  "anya-e0101n:1873_8": "akatova hoti sīmāsambhedo.",
  "anya-e0101n:1873_9": "Sacepi “maṃ gaṇhantu,",
  "anya-e0101n:1873_10": "mā ime tayo”tipi cinteyya,",
  "anya-e0101n:1873_11": "akatova hoti sīmāsambhedo. Kasmā?",
  "anya-e0101n:1873_12": "Yassa yassa hi gahaṇamicchati,",
  "anya-e0101n:1873_13": "tassa tassa ahitesī hoti,",
  "anya-e0101n:1873_14": "itaresaṃyeva hitesī hoti.",
  "anya-e0101n:1874_0": "Yadā pana catunnaṃ janānamantare ekampi corānaṃ dātabbaṃ na passati,",
  "anya-e0101n:1874_1": "attani ca tesu ca tīsu janesu samameva cittaṃ pavatteti,",
  "anya-e0101n:1874_2": "kato hoti sīmāsambhedo.",
  "anya-e0101n:1874_3": "Tenāhu porāṇā –",
  "anya-e0101n:1875_0": "“Attani hitamajjhatte, ahite ca catubbidhe;",
  "anya-e0101n:1876_0": "Yadā passati nānattaṃ, hitacittova pāṇinaṃ.",
  "anya-e0101n:1877_0": "“Na nikāmalābhī mettāya, kusalīti pavuccati;",
  "anya-e0101n:1878_0": "Yadā catasso sīmāyo, sambhinnā honti bhikkhuno.",
  "anya-e0101n:1879_0": "“Samaṃ pharati mettāya, sabbalokaṃ sadevakaṃ;",
  "anya-e0101n:1880_0": "Mahāviseso purimena, yassa sīmā na ñāyatī”ti.",
  "anya-e0101n:1881_0": "253.",
  "anya-e0101n:1881_1": "Evaṃ sīmāsambhedasamakālameva ca iminā bhikkhunā nimittañca upacārañca laddhaṃ hoti.",
  "anya-e0101n:1881_2": "Sīmāsambhede pana kate tameva nimittaṃ āsevanto bhāvento bahulīkaronto appakasireneva pathavīkasiṇe vuttanayeneva appanaṃ pāpuṇāti.",
  "anya-e0101n:1882_0": "Ettāvatānena adhigataṃ hoti pañcaṅgavippahīnaṃ pañcaṅgasamannāgataṃ tividhakalyāṇaṃ dasalakkhaṇasampannaṃ paṭhamajjhānaṃ mettāsahagataṃ.",
  "anya-e0101n:1882_1": "Adhigate ca tasmiṃ tadeva nimittaṃ āsevanto bhāvento bahulīkaronto anupubbena catukkanaye dutiyatatiyajjhānāni,",
  "anya-e0101n:1882_2": "pañcakanaye dutiyatatiyacatutthajjhānāni ca pāpuṇāti.",
  "anya-e0101n:1883_0": "So hi paṭhamajjhānādīnaṃ aññataravasena mettāsahagatena cetasā ekaṃ disaṃ pharitvā viharati.",
  "anya-e0101n:1883_1": "Tathā dutiyaṃ,",
  "anya-e0101n:1883_2": "tathā tatiyaṃ,",
  "anya-e0101n:1883_3": "tathā catutthaṃ.",
  "anya-e0101n:1883_4": "Iti uddhamadho tiriyaṃ sabbadhi sabbattatāya sabbāvantaṃ lokaṃ mettāsahagatena cetasā vipulena mahaggatena",
  "anya-e0101n:1883_5": "appamāṇena averena abyāpajjena pharitvā viharati.",
  "anya-e0101n:1883_6": "Paṭhamajjhānādivasena appanāppattacittasseva hi ayaṃ vikubbanā sampajjati.",
  "anya-e0101n:1884_0": "254.",
  "anya-e0101n:1884_1": "Ettha ca mettāsahagatenāti mettāya samannāgatena.",
  "anya-e0101n:1884_2": "Cetasāti cittena.",
  "anya-e0101n:1884_3": "Ekaṃ disanti ekamekissā disāya paṭhamapariggahitaṃ sattaṃ upādāya ekadisāpariyāpannasattapharaṇavasena vuttaṃ.",
  "anya-e0101n:1884_4": "Pharitvāti phusitvā ārammaṇaṃ katvā.",
  "anya-e0101n:1884_5": "Viharatīti brahmavihārādhiṭṭhitaṃ iriyāpathavihāraṃ pavatteti.",
  "anya-e0101n:1884_6": "Tathā dutiyanti yathā puratthimādīsu disāsu yaṃkiñci ekaṃ disaṃ pharitvā viharati,",
  "anya-e0101n:1884_7": "tatheva tadanantaraṃ dutiyaṃ tatiyaṃ catutthañcāti attho.",
  "anya-e0101n:1884_8": "Iti uddhanti eteneva nayena uparimaṃ disanti vuttaṃ hoti.",
  "anya-e0101n:1884_9": "Adho tiriyanti adhodisampi tiriyaṃdisampi evameva.",
  "anya-e0101n:1884_10": "Tattha ca adhoti heṭṭhā.",
  "anya-e0101n:1884_11": "Tiriyanti anudisāsu.",
  "anya-e0101n:1884_12": "Evaṃ sabbadisāsu assamaṇḍale assamiva mettāsahagataṃ cittaṃ sāretipi paccāsāretipīti.",
  "anya-e0101n:1884_13": "Ettāvatā ekaṃ disaṃ pariggahetvā odhiso mettāpharaṇaṃ dassitaṃ.",
  "anya-e0101n:1885_0": "Sabbadhītiādi pana anodhiso dassanatthaṃ vuttaṃ.",
  "anya-e0101n:1885_1": "Tattha sabbadhīti sabbattha.",
  "anya-e0101n:1885_2": "Sabbattatāyāti sabbesu hīnamajjhimukkaṭṭhamittasapattamajjhattādippabhedesu attatāya.",
  "anya-e0101n:1885_3": "“Ayaṃ parasatto”ti vibhāgaṃ akatvā attasamatāyāti vuttaṃ hoti.",
  "anya-e0101n:1885_4": "Atha vā sabbattatāyāti sabbena cittabhāgena īsakampi bahi avikkhipamānoti vuttaṃ hoti.",
  "anya-e0101n:1885_5": "Sabbāvantanti sabbasattavantaṃ,",
  "anya-e0101n:1885_6": "sabbasattayuttanti attho.",
  "anya-e0101n:1885_7": "Lokanti sattalokaṃ.",
  "anya-e0101n:1885_8": "Vipulenātievamādipariyāyadassanato panettha puna mettāsahagatenāti vuttaṃ.",
  "anya-e0101n:1885_9": "Yasmā vā ettha odhiso pharaṇe viya puna tathāsaddo itisaddo vā na vutto,",
  "anya-e0101n:1885_10": "tasmā puna mettāsahagatena cetasāti vuttaṃ.",
  "anya-e0101n:1885_11": "Nigamavasena vā etaṃ vuttaṃ.",
  "anya-e0101n:1885_12": "Vipulenāti ettha ca pharaṇavasena vipulatā daṭṭhabbā.",
  "anya-e0101n:1885_13": "Bhūmivasena pana etaṃ mahaggataṃ paguṇavasena ca appamāṇasattārammaṇavasena ca appamāṇaṃ,",
  "anya-e0101n:1885_14": "byāpādapaccatthikappahānena averaṃ,",
  "anya-e0101n:1885_15": "domanassappahānato abyāpajjaṃ,",
  "anya-e0101n:1885_16": "niddukkhanti vuttaṃ hoti.",
  "anya-e0101n:1885_17": "Ayaṃ mettāsahagatena cetasātiādinā nayena vuttāya vikubbanāya attho.",
  "anya-e0101n:1886_0": "255.",
  "anya-e0101n:1886_1": "Yathā cāyaṃ appanāppattacittasseva vikubbanā sampajjati,",
  "anya-e0101n:1886_2": "tathā yampi paṭisambhidāyaṃ “pañcahākārehi anodhisopharaṇā mettācetovimutti,",
  "anya-e0101n:1886_3": "sattahākārehi odhisopharaṇā mettā cetovimutti,",
  "anya-e0101n:1886_4": "dasahākārehi disāpharaṇā mettā cetovimuttī”ti vuttaṃ,",
  "anya-e0101n:1886_5": "tampi appanāppattacittasseva sampajjatīti veditabbaṃ.",
  "anya-e0101n:1887_0": "Tattha ca sabbe sattā averā abyāpajjā anīghā sukhī attānaṃ pariharantu,",
  "anya-e0101n:1887_1": "sabbe pāṇā,",
  "anya-e0101n:1887_2": "sabbe bhūtā,",
  "anya-e0101n:1887_3": "sabbe puggalā,",
  "anya-e0101n:1887_4": "sabbe attabhāvapariyāpannā averā…pe…",
  "anya-e0101n:1887_5": "pariharantūti imehi pañcahākārehi anodhisopharaṇā mettā cetovimutti veditabbā.",
  "anya-e0101n:1888_0": "Sabbā itthiyo averā…pe…",
  "anya-e0101n:1888_1": "attānaṃ pariharantu,",
  "anya-e0101n:1888_2": "sabbe purisā,",
  "anya-e0101n:1888_3": "sabbe ariyā,",
  "anya-e0101n:1888_4": "sabbe anariyā,",
  "anya-e0101n:1888_5": "sabbe devā,",
  "anya-e0101n:1888_6": "sabbe manussā,",
  "anya-e0101n:1888_7": "sabbe vinipātikā averā…pe…",
  "anya-e0101n:1888_8": "pariharantūti imehi sattahākārehi odhisopharaṇā mettā cetovimutti veditabbā.",
  "anya-e0101n:1889_0": "Sabbe puratthimāya disāya sattā averā…pe…",
  "anya-e0101n:1889_1": "attānaṃ pariharantu.",
  "anya-e0101n:1889_2": "Sabbe pacchimāya disāya,",
  "anya-e0101n:1889_3": "sabbe uttarāya disāya,",
  "anya-e0101n:1889_4": "sabbe dakkhiṇāya disāya,",
  "anya-e0101n:1889_5": "sabbe puratthimāya anudisāya,",
  "anya-e0101n:1889_6": "sabbe pacchimāya anudisāya,",
  "anya-e0101n:1889_7": "sabbe uttarāya anudisāya,",
  "anya-e0101n:1889_8": "sabbe dakkhiṇāya anudisāya,",
  "anya-e0101n:1889_9": "sabbe heṭṭhimāya disāya,",
  "anya-e0101n:1889_10": "sabbe uparimāya disāya sattā averā…pe…",
  "anya-e0101n:1889_11": "pariharantu.",
  "anya-e0101n:1889_12": "Sabbe puratthimāya disāya pāṇā, bhūtā, puggalā,",
  "anya-e0101n:1889_13": "attabhāvapariyāpannā, averā…pe…",
  "anya-e0101n:1889_14": "pariharantu.",
  "anya-e0101n:1889_15": "Sabbā puratthimāya disāya itthiyo,",
  "anya-e0101n:1889_16": "sabbe purisā, ariyā, anariyā, devā, manussā,",
  "anya-e0101n:1889_17": "vinipātikā averā…pe…",
  "anya-e0101n:1889_18": "pariharantu.",
  "anya-e0101n:1889_19": "Sabbā pacchimāya disāya, uttarāya,",
  "anya-e0101n:1889_20": "dakkhiṇāya,",
  "anya-e0101n:1889_21": "puratthimāya anudisāya,",
  "anya-e0101n:1889_22": "pacchimāya, uttarāya,",
  "anya-e0101n:1889_23": "dakkhiṇāya anudisāya,",
  "anya-e0101n:1889_24": "heṭṭhimāya disāya,",
  "anya-e0101n:1889_25": "uparimāya disāya itthiyo…pe…",
  "anya-e0101n:1889_26": "vinipātikā averā abyāpajjā anīghā sukhī attānaṃ pariharantūti imehi dasahākārehi disāpharaṇā mettā cetovimutti veditabbā.",
  "anya-e0101n:1890_0": "256.",
  "anya-e0101n:1890_1": "Tattha sabbeti anavasesapariyādānametaṃ.",
  "anya-e0101n:1890_2": "Sattāti rūpādīsu khandhesu chandarāgena sattā visattāti sattā.",
  "anya-e0101n:1890_3": "Vuttañhetaṃ bhagavatā –",
  "anya-e0101n:1891_0": "“Rūpe kho, rādha,",
  "anya-e0101n:1891_1": "yo chando yo rāgo yā nandī yā taṇhā,",
  "anya-e0101n:1891_2": "tatra satto,",
  "anya-e0101n:1891_3": "tatra visatto,",
  "anya-e0101n:1891_4": "tasmā sattoti vuccati… vedanāya… saññāya…",
  "anya-e0101n:1891_5": "saṅkhāresu…",
  "anya-e0101n:1891_6": "viññāṇe yo chando yo rāgo yā nandī yā taṇhā,",
  "anya-e0101n:1891_7": "tatra satto,",
  "anya-e0101n:1891_8": "tatra visatto,",
  "anya-e0101n:1891_9": "tasmā sattoti vuccatī”ti.",
  "anya-e0101n:1892_0": "Ruḷhīsaddena pana vītarāgesupi ayaṃ vohāro vattatiyeva,",
  "anya-e0101n:1892_1": "vilīvamayepi bījanivisese tālavaṇṭavohāro viya.",
  "anya-e0101n:1892_2": "Akkharacintakā pana atthaṃ avicāretvā nāmamattametanti icchanti.",
  "anya-e0101n:1892_3": "Yepi atthaṃ vicārenti,",
  "anya-e0101n:1892_4": "te satvayogena sattāti icchanti.",
  "anya-e0101n:1893_0": "Pāṇanatāya pāṇā,",
  "anya-e0101n:1893_1": "assāsapassāsāyattavuttitāyāti attho.",
  "anya-e0101n:1893_2": "Bhūtattā bhūtā,",
  "anya-e0101n:1893_3": "saṃbhūtattā abhinibbattattāti attho.",
  "anya-e0101n:1893_4": "Punti vuccati nirayo.",
  "anya-e0101n:1893_5": "Tasmiṃ galantīti puggalā,",
  "anya-e0101n:1893_6": "gacchantīti attho.",
  "anya-e0101n:1893_7": "Attabhāvo vuccati sarīraṃ.",
  "anya-e0101n:1893_8": "Khandhapañcakameva vā,",
  "anya-e0101n:1893_9": "tamupādāya paññattimattasambhavato.",
  "anya-e0101n:1893_10": "Tasmiṃ attabhāve pariyāpannāti attabhāvapariyāpannā.",
  "anya-e0101n:1893_11": "Pariyāpannāti paricchinnā,",
  "anya-e0101n:1893_12": "antogadhāti attho.",
  "anya-e0101n:1894_0": "Yathā ca sattāti vacanaṃ,",
  "anya-e0101n:1894_1": "evaṃ sesānipi ruḷhīvasena āropetvā sabbānetāni sabbasattavevacanānīti veditabbāni.",
  "anya-e0101n:1894_2": "Kāmañca aññānipi sabbe jantū sabbe jīvātiādīni sabbasattavevacanāni atthi,",
  "anya-e0101n:1894_3": "pākaṭavasena pana imāneva pañca gahetvā “pañcahākārehi anodhisopharaṇā mettā cetovimuttī”ti vuttaṃ.",
  "anya-e0101n:1895_0": "Ye pana sattā pāṇātiādīnaṃ na kevalaṃ vacanamattatova,",
  "anya-e0101n:1895_1": "atha kho atthatopi nānattameva iccheyyuṃ,",
  "anya-e0101n:1895_2": "tesaṃ anodhisopharaṇā virujjhati,",
  "anya-e0101n:1895_3": "tasmā tathā atthaṃ agahetvā imesu pañcasu ākāresu aññataravasena anodhiso mettā pharitabbā.",
  "anya-e0101n:1896_0": "257.",
  "anya-e0101n:1896_1": "Ettha ca sabbe sattā averā hontūti ayamekā appanā.",
  "anya-e0101n:1896_2": "Abyāpajjā hontūti ayamekā appanā.",
  "anya-e0101n:1896_3": "Abyāpajjāti byāpādarahitā.",
  "anya-e0101n:1896_4": "Anīghā hontūti ayamekā appanā.",
  "anya-e0101n:1896_5": "Anīghāti niddukkhā.",
  "anya-e0101n:1896_6": "Sukhī attānaṃ pariharantūti ayamekā appanā.",
  "anya-e0101n:1896_7": "Tasmā imesupi padesu yaṃ yaṃ pākaṭaṃ hoti,",
  "anya-e0101n:1896_8": "tassa tassa vasena mettā pharitabbā.",
  "anya-e0101n:1896_9": "Iti pañcasu ākāresu catunnaṃ appanānaṃ vasena anodhisopharaṇe vīsati appanā honti.",
  "anya-e0101n:1897_0": "Odhisopharaṇe pana sattasu ākāresu catunnaṃ vasena aṭṭhavīsati.",
  "anya-e0101n:1897_1": "Ettha ca itthiyo purisāti liṅgavasena vuttaṃ.",
  "anya-e0101n:1897_2": "Ariyā anariyāti ariyaputhujjanavasena.",
  "anya-e0101n:1897_3": "Devā manussā vinipātikāti upapattivasena.",
  "anya-e0101n:1898_0": "Disāpharaṇe pana sabbe puratthimāya disāya sattātiādinā nayena ekamekissā disāya vīsati vīsati katvā dvesatāni,",
  "anya-e0101n:1898_1": "sabbā puratthimāya disāya itthiyotiādinā nayena ekamekissā disāya aṭṭhavīsati aṭṭhavīsati katvā asīti dvesatānīti cattāri satāni asīti ca appanā.",
  "anya-e0101n:1898_2": "Iti sabbānipi paṭisambhidāyaṃ vuttāni aṭṭhavīsādhikāni pañca appanāsatānīti.",
  "anya-e0101n:1899_0": "Iti etāsu appanāsu yassa kassaci vasena mettaṃ cetovimuttiṃ bhāvetvā ayaṃ yogāvacaro “sukhaṃ supatī”tiādinā nayena vutte ekādasānisaṃse paṭilabhati.",
  "anya-e0101n:1900_0": "258.",
  "anya-e0101n:1900_1": "Tattha sukhaṃ supatīti yathā sesā janā samparivattamānā kākacchamānā dukkhaṃ supanti,",
  "anya-e0101n:1900_2": "evaṃ asupitvā sukhaṃ supati.",
  "anya-e0101n:1900_3": "Niddaṃ okkantopi samāpattiṃ samāpanno viya hoti.",
  "anya-e0101n:1901_0": "Sukhaṃ paṭibujjhatīti yathā aññe nitthunantā vijambhantā samparivattantā dukkhaṃ paṭibujjhanti,",
  "anya-e0101n:1901_1": "evaṃ appaṭibujjhitvā vikasamānamiva padumaṃ sukhaṃ nibbikāraṃ paṭibujjhati.",
  "anya-e0101n:1902_0": "Na pāpakaṃ supinaṃ passatīti supinaṃ passantopi bhaddakameva supinaṃ passati,",
  "anya-e0101n:1902_1": "cetiyaṃ vandanto viya pūjaṃ karonto viya dhammaṃ suṇanto viya ca hoti.",
  "anya-e0101n:1902_2": "Yathā pana aññe attānaṃ corehi samparivāritaṃ viya vāḷehi upaddutaṃ viya papāte patantaṃ viya ca passanti,",
  "anya-e0101n:1902_3": "evaṃ pāpakaṃ supinaṃ na passati.",
  "anya-e0101n:1903_0": "Manussānaṃ piyo hotīti ure āmuttamuttāhāro viya sīse piḷandhamālā viya ca manussānaṃ piyo hoti manāpo.",
  "anya-e0101n:1904_0": "Amanussānaṃ piyo hotīti yatheva manussānaṃ, evaṃ amanussānampi piyo hoti visākhatthero viya.",
  "anya-e0101n:1905_0": "So kira pāṭaliputte kuṭumbiyo ahosi.",
  "anya-e0101n:1905_1": "So tattheva vasamāno assosi “tambapaṇṇidīpo kira cetiyamālālaṅkato kāsāvapajjoto icchiticchitaṭṭhāneyeva",
  "anya-e0101n:1905_2": "ettha sakkā nisīdituṃ vā nipajjituṃ vā utusappāyaṃ senāsanasappāyaṃ puggalasappāyaṃ dhammassavanasappāyanti",
  "anya-e0101n:1905_3": "sabbamettha sulabha”nti.",
  "anya-e0101n:1906_0": "So attano bhogakkhandhaṃ puttadārassa niyyādetvā dussante baddhena ekakahāpaṇeneva gharā nikkhamitvā samuddatīre nāvaṃ udikkhamāno ekamāsaṃ vasi.",
  "anya-e0101n:1906_1": "So vohārakusalatāya imasmiṃ ṭhāne bhaṇḍaṃ kiṇitvā asukasmiṃ vikkiṇanto dhammikāya vaṇijjāya tenevantaramāsena sahassaṃ abhisaṃhari.",
  "anya-e0101n:1906_2": "Anupubbena mahāvihāraṃ āgantvā pabbajjaṃ yāci.",
  "anya-e0101n:1907_0": "So pabbājanatthāya sīmaṃ nīto taṃ sahassatthavikaṃ ovaṭṭikantarena bhūmiyaṃ pātesi.",
  "anya-e0101n:1907_1": "“Kimeta”nti ca vutte “kahāpaṇasahassaṃ,",
  "anya-e0101n:1907_2": "bhante”ti vatvā “upāsaka,",
  "anya-e0101n:1907_3": "pabbajitakālato paṭṭhāya na sakkā vicāretuṃ,",
  "anya-e0101n:1907_4": "idānevetaṃ vicārehī”ti vutte “visākhassa pabbajjaṭṭhānamāgatā mā rittahatthā gamiṃsū”ti muñcitvā sīmāmāḷake vippakiritvā pabbajitvā upasampanno.",
  "anya-e0101n:1908_0": "So pañcavasso hutvā dvemātikā paguṇā katvā pavāretvā attano sappāyaṃ kammaṭṭhānaṃ gahetvā ekekasmiṃ vihāre",
  "anya-e0101n:1908_1": "cattāro māse katvā samappavattavāsaṃ vasamāno cari.",
  "anya-e0101n:1908_2": "Evaṃ caramāno –",
  "anya-e0101n:1909_0": "Vanantare ṭhito thero, visākho gajjamānako;",
  "anya-e0101n:1910_0": "Attano guṇamesanto, imamatthaṃ abhāsatha.",
  "anya-e0101n:1911_0": "“Yāvatā upasampanno, yāvatā idha āgato;",
  "anya-e0101n:1912_0": "Etthantare khalitaṃ natthi, aho lābhā te mārisā”ti.",
  "anya-e0101n:1913_0": "So cittalapabbatavihāraṃ gacchanto dvedhā pathaṃ patvā “ayaṃ nu kho maggo udāhu aya”nti cintayanto aṭṭhāsi.",
  "anya-e0101n:1913_1": "Athassa pabbate adhivatthā devatā hatthaṃ pasāretvā “esa maggo”ti vatvā dasseti.",
  "anya-e0101n:1913_2": "So cittalapabbatavihāraṃ gantvā tattha cattāro māse vasitvā paccūse gamissāmīti cintetvā nipajji.",
  "anya-e0101n:1913_3": "Caṅkamasīse maṇilarukkhe adhivatthā devatā sopānaphalake nisīditvā parodi.",
  "anya-e0101n:1914_0": "Thero “ko eso”ti āha. Ahaṃ, bhante,",
  "anya-e0101n:1914_1": "maṇiliyāti.",
  "anya-e0101n:1914_2": "Kissa rodasīti?",
  "anya-e0101n:1914_3": "Tumhākaṃ gamanaṃ paṭiccāti.",
  "anya-e0101n:1914_4": "Mayi idha vasante tumhākaṃ ko guṇoti? Tumhesu, bhante,",
  "anya-e0101n:1914_5": "idha vasantesu amanussā aññamaññaṃ mettaṃ paṭilabhanti,",
  "anya-e0101n:1914_6": "te dāni tumhesu gatesu kalahaṃ karissanti,",
  "anya-e0101n:1914_7": "duṭṭhullampi kathayissantīti.",
  "anya-e0101n:1914_8": "Thero “sace mayi idha vasante tumhākaṃ phāsuvihāro hoti,",
  "anya-e0101n:1914_9": "sundara”nti vatvā aññepi cattāro māse tattheva vasitvā puna tatheva gamanacittaṃ uppādesi.",
  "anya-e0101n:1914_10": "Devatāpi puna tatheva parodi.",
  "anya-e0101n:1914_11": "Etenevupāyena thero tattheva vasitvā tattheva parinibbāyīti evaṃ mettāvihārī bhikkhu amanussānaṃ piyo hoti.",
  "anya-e0101n:1915_0": "Devatā rakkhantīti puttamiva mātāpitaro devatā rakkhanti.",
  "anya-e0101n:1916_0": "Nāssa aggi vā visaṃ vā satthaṃ vā kamatīti mettāvihārissa kāye uttarāya upāsikāya viya aggi vā,",
  "anya-e0101n:1916_1": "saṃyuttabhāṇakacūḷasivattherasseva visaṃ vā,",
  "anya-e0101n:1916_2": "saṃkiccasāmaṇerasseva satthaṃ vā na kamati,",
  "anya-e0101n:1916_3": "na pavisati.",
  "anya-e0101n:1916_4": "Nāssa kāyaṃ vikopetīti vuttaṃ hoti.",
  "anya-e0101n:1916_5": "Dhenuvatthumpi cettha kathayanti.",
  "anya-e0101n:1916_6": "Ekā kira dhenu vacchakassa khīradhāraṃ muñcamānā aṭṭhāsi.",
  "anya-e0101n:1916_7": "Eko luddako taṃ vijjhissāmīti hatthena samparivattetvā dīghadaṇḍasattiṃ muñci.",
  "anya-e0101n:1916_8": "Sā tassā sarīraṃ āhacca tālapaṇṇaṃ viya pavaṭṭamānā gatā,",
  "anya-e0101n:1916_9": "neva upacārabalena,",
  "anya-e0101n:1916_10": "na appanābalena,",
  "anya-e0101n:1916_11": "kevalaṃ vacchake balavapiyacittatāya.",
  "anya-e0101n:1916_12": "Evaṃ mahānubhāvā mettāti.",
  "anya-e0101n:1917_0": "Tuvaṭaṃ cittaṃ samādhiyatīti mettāvihārino khippameva cittaṃ samādhiyati,",
  "anya-e0101n:1917_1": "natthi tassa dandhāyitattaṃ.",
  "anya-e0101n:1918_0": "Mukhavaṇṇo vippasīdatīti bandhanā pavuttaṃ tālapakkaṃ viya cassa vippasannavaṇṇaṃ mukhaṃ hoti.",
  "anya-e0101n:1919_0": "Asammūḷho kālaṅkarotīti mettāvihārino sammohamaraṇaṃ nāma natthi,",
  "anya-e0101n:1919_1": "asammūḷhova niddaṃ okkamanto viya kālaṃ karoti.",
  "anya-e0101n:1920_0": "Uttarimappaṭivijjhantoti mettāsamāpattito uttariṃ arahattaṃ adhigantuṃ asakkonto ito cavitvā suttappabuddho viya brahmalokamupapajjatīti.",
  "anya-e0101n:1921_0": "Ayaṃ mettābhāvanāyaṃ vitthārakathā.",
  "anya-e0101n:1922_0": "Karuṇābhāvanākathā",
  "anya-e0101n:1923_0": "259.",
  "anya-e0101n:1923_1": "Karuṇaṃ bhāvetukāmena pana nikkaruṇatāya ādīnavaṃ karuṇāya ca ānisaṃsaṃ paccavekkhitvā karuṇābhāvanā ārabhitabbā.",
  "anya-e0101n:1923_2": "Tañca pana ārabhantena paṭhamaṃ piyapuggalādīsu na ārabhitabbā.",
  "anya-e0101n:1923_3": "Piyo hi piyaṭṭhāneyeva tiṭṭhati.",
  "anya-e0101n:1923_4": "Atippiyasahāyako atippiyasahāyakaṭṭhāneyeva.",
  "anya-e0101n:1923_5": "Majjhatto majjhattaṭṭhāneyeva.",
  "anya-e0101n:1923_6": "Appiyo appiyaṭṭhāneyeva.",
  "anya-e0101n:1923_7": "Verī veriṭṭhāneyeva tiṭṭhati.",
  "anya-e0101n:1923_8": "Liṅgavisabhāgakālakatā akhettameva.",
  "anya-e0101n:1924_0": "“Kathañca bhikkhu karuṇāsahagatena cetasā ekaṃ disaṃ pharitvā viharati?",
  "anya-e0101n:1924_1": "Seyyathāpi nāma ekaṃ puggalaṃ duggataṃ durūpetaṃ disvā karuṇāyeyya,",
  "anya-e0101n:1924_2": "evameva sabbasatte karuṇāya pharatī”ti vibhaṅge pana vuttattā sabbapaṭhamaṃ tāva kiñcideva karuṇāyitabbarūpaṃ",
  "anya-e0101n:1924_3": "paramakicchappattaṃ duggataṃ durūpetaṃ kapaṇapurisaṃ chinnāhāraṃ kapālaṃ purato ṭhapetvā anāthasālāya",
  "anya-e0101n:1924_4": "nisinnaṃ hatthapādehi paggharantakimigaṇaṃ aṭṭassaraṃ karontaṃ disvā “kicchaṃ vatāyaṃ satto āpanno,",
  "anya-e0101n:1924_5": "appeva nāma imamhā dukkhā mucceyyā”ti karuṇā pavattetabbā.",
  "anya-e0101n:1924_6": "Taṃ alabhantena sukhitopi pāpakārī puggalo vajjhena upametvā karuṇāyitabbo.",
  "anya-e0101n:1925_0": "Kathaṃ?",
  "anya-e0101n:1925_1": "Seyyathāpi saha bhaṇḍena gahitacoraṃ “vadhetha na”nti rañño āṇāya rājapurisā bandhitvā catukke catukke pahārasatāni dentā āghātanaṃ nenti.",
  "anya-e0101n:1925_2": "Tassa manussā khādanīyampi bhojanīyampi mālāgandhavilepanatambulānipi denti.",
  "anya-e0101n:1925_3": "Kiñcāpi so tāni khādanto ceva paribhuñjanto ca sukhito bhogasamappito viya gacchati,",
  "anya-e0101n:1925_4": "atha kho taṃ neva koci “sukhito ayaṃ mahābhogo”ti maññati,",
  "anya-e0101n:1925_5": "aññadatthu “ayaṃ varāko idāni marissati,",
  "anya-e0101n:1925_6": "yaṃ yadeva hi ayaṃ padaṃ nikkhipati,",
  "anya-e0101n:1925_7": "tena tena santike maraṇassa hotī”ti taṃ jano karuṇāyati.",
  "anya-e0101n:1925_8": "Evameva karuṇākammaṭṭhānikena bhikkhunā sukhitopi puggalo evaṃ karuṇāyitabbo “ayaṃ varāko kiñcāpi idāni sukhito susajjito bhoge paribhuñjati,",
  "anya-e0101n:1925_9": "atha kho tīsu dvāresu ekenāpi katassa kalyāṇakammassa abhāvā idāni apāyesu anappakaṃ dukkhaṃ domanassaṃ paṭisaṃvedissatī”ti.",
  "anya-e0101n:1926_0": "Evaṃ taṃ puggalaṃ karuṇāyitvā tato paraṃ eteneva upāyena piyapuggale,",
  "anya-e0101n:1926_1": "tato majjhatte,",
  "anya-e0101n:1926_2": "tato verimhīti anukkamena karuṇā pavattetabbā.",
  "anya-e0101n:1926_3": "Sace panassa pubbe vuttanayeneva verimhi paṭighaṃ uppajjati,",
  "anya-e0101n:1926_4": "taṃ mettāya vuttanayeneva vūpasametabbaṃ.",
  "anya-e0101n:1926_5": "Yopi cettha katakusalo hoti,",
  "anya-e0101n:1926_6": "tampi ñātirogabhogabyasanādīnaṃ aññatarena byasanena samannāgataṃ disvā vā sutvā vā tesaṃ abhāvepi vaṭṭadukkhaṃ",
  "anya-e0101n:1926_7": "anatikkantattā “dukkhitova aya”nti evaṃ sabbathāpi karuṇāyitvā vuttanayeneva attani piyapuggale majjhatte",
  "anya-e0101n:1926_8": "verimhīti catūsu janesu sīmāsambhedaṃ katvā taṃ nimittaṃ āsevantena bhāventena bahulīkarontena mettāya",
  "anya-e0101n:1926_9": "vuttanayeneva tikacatukkajjhānavasena appanā vaḍḍhetabbā.",
  "anya-e0101n:1927_0": "Aṅguttaraṭṭhakathāyaṃ pana paṭhamaṃ veripuggalo karuṇāyitabbo,",
  "anya-e0101n:1927_1": "tasmiṃ cittaṃ muduṃ katvā duggato,",
  "anya-e0101n:1927_2": "tato piyapuggalo,",
  "anya-e0101n:1927_3": "tato attāti ayaṃ kamo vutto,",
  "anya-e0101n:1927_4": "so “duggataṃ durūpeta”nti pāḷiyā na sameti,",
  "anya-e0101n:1927_5": "tasmā vuttanayenevettha bhāvanamārabhitvā sīmāsambhedaṃ katvā appanā vaḍḍhetabbā.",
  "anya-e0101n:1927_6": "Tato paraṃ “pañcahākārehi anodhisopharaṇā sattahākārehi odhisopharaṇā dasahākārehi disāpharaṇā”ti ayaṃ vikubbanā,",
  "anya-e0101n:1927_7": "“sukhaṃ supatī”tiādayo ānisaṃsā ca mettāyaṃ vuttanayeneva veditabbāti.",
  "anya-e0101n:1928_0": "Ayaṃ karuṇābhāvanāya vitthārakathā.",
  "anya-e0101n:1929_0": "Muditābhāvanākathā",
  "anya-e0101n:1930_0": "260.",
  "anya-e0101n:1930_1": "Muditābhāvanaṃ ārabhantenāpi na paṭhamaṃ piyapuggalādīsu ārabhitabbā.",
  "anya-e0101n:1930_2": "Na hi piyo piyabhāvamatteneva muditāya padaṭṭhānaṃ hoti,",
  "anya-e0101n:1930_3": "pageva majjhattaverino.",
  "anya-e0101n:1930_4": "Liṅgavisabhāgakālakatā akhettameva.",
  "anya-e0101n:1931_0": "Atippiyasahāyako pana siyā padaṭṭhānaṃ,",
  "anya-e0101n:1931_1": "yo aṭṭhakathāyaṃ soṇḍasahāyoti vutto.",
  "anya-e0101n:1931_2": "So hi muditamuditova hoti,",
  "anya-e0101n:1931_3": "paṭhamaṃ hasitvā pacchā katheti,",
  "anya-e0101n:1931_4": "tasmā so vā paṭhamaṃ muditāya pharitabbo.",
  "anya-e0101n:1931_5": "Piyapuggalaṃ vā sukhitaṃ sajjitaṃ modamānaṃ disvā vā sutvā vā “modati vatāyaṃ satto,",
  "anya-e0101n:1931_6": "aho sādhu aho suṭṭhū”ti muditā uppādetabbā.",
  "anya-e0101n:1931_7": "Imameva hi atthavasaṃ paṭicca vibhaṅge vuttaṃ “kathañca bhikkhu muditāsahagatena cetasā ekaṃ disaṃ pharitvā viharati?",
  "anya-e0101n:1931_8": "Seyyathāpi nāma ekaṃ puggalaṃ piyaṃ manāpaṃ disvā mudito assa,",
  "anya-e0101n:1931_9": "evameva sabbasatte muditāya pharatī”ti.",
  "anya-e0101n:1932_0": "Sacepissa so soṇḍasahāyo vā piyapuggalo vā atīte sukhito ahosi,",
  "anya-e0101n:1932_1": "sampati pana duggato durūpeto,",
  "anya-e0101n:1932_2": "atītameva cassa sukhitabhāvaṃ anussaritvā “esa atīte evaṃ mahābhogo mahāparivāro niccappamudito ahosī”ti",
  "anya-e0101n:1932_3": "tamevassa muditākāraṃ gahetvā muditā uppādetabbā “anāgate vā pana puna taṃ sampattiṃ labhitvā hatthikkhandhaassapiṭṭhisuvaṇṇasivikādīhi",
  "anya-e0101n:1932_4": "vicarissatī”ti anāgatampissa muditākāraṃ gahetvā muditā uppādetabbā.",
  "anya-e0101n:1933_0": "Evaṃ piyapuggale muditaṃ uppādetvā atha majjhatte tato verimhīti anukkamena muditā pavattetabbā.",
  "anya-e0101n:1933_1": "Appanā vaḍḍhetabbā.",
  "anya-e0101n:1933_2": "Sace panassa pubbe vuttanayeneva verimhi paṭighaṃ uppajjati,",
  "anya-e0101n:1933_3": "taṃ mettāyaṃ vuttanayeneva vūpasametvā “imesu ca tīsu attani cā”ti catūsu janesu samacittatāya sīmāsambhedaṃ",
  "anya-e0101n:1933_4": "katvā taṃ nimittaṃ āsevantena bhāventena bahulīkarontena mettāyaṃ vuttanayeneva tikacatukkajjhānavaseneva",
  "anya-e0101n:1933_5": "appanā vaḍḍhetabbā.",
  "anya-e0101n:1933_6": "Tato paraṃ “pañcahākārehi anodhisopharaṇā sattahākārehi odhisopharaṇā dasahākārehi disāpharaṇā”ti ayaṃ vikubbanā,",
  "anya-e0101n:1933_7": "“sukhaṃ supatī”tiādayo ānisaṃsā ca mettāyaṃ vuttanayeneva veditabbāti.",
  "anya-e0101n:1934_0": "Ayaṃ muditābhāvanāya vitthārakathā.",
  "anya-e0101n:1935_0": "Upekkhābhāvanākathā",
  "anya-e0101n:1936_0": "261.",
  "anya-e0101n:1936_1": "Upekkhābhāvanaṃ bhāvetukāmena pana mettādīsu paṭiladdhatikacatukkajjhānena paguṇatatiyajjhānā vuṭṭhāya",
  "anya-e0101n:1936_2": "“sukhitā hontū”tiādivasena sattakelāyanamanasikārayuttattā,",
  "anya-e0101n:1936_3": "paṭighānunayasamīpacārittā,",
  "anya-e0101n:1936_4": "somanassayogena oḷārikattā ca purimāsu ādīnavaṃ,",
  "anya-e0101n:1936_5": "santasabhāvattā upekkhāya ānisaṃsañca disvā yvāssa pakatimajjhatto puggalo,",
  "anya-e0101n:1936_6": "taṃ ajjhupekkhitvā upekkhā uppādetabbā.",
  "anya-e0101n:1936_7": "Tato piyapuggalādīsu.",
  "anya-e0101n:1936_8": "Vuttañhetaṃ “kathañca bhikkhu upekkhāsahagatena cetasā ekaṃ disaṃ pharitvā viharati?",
  "anya-e0101n:1936_9": "Seyyathāpi nāma ekaṃ puggalaṃ neva manāpaṃ na amanāpaṃ disvā upekkhako assa,",
  "anya-e0101n:1936_10": "evameva sabbe satte upekkhāya pharatī”ti.",
  "anya-e0101n:1937_0": "Tasmā vuttanayena majjhattapuggale upekkhaṃ uppādetvā atha piyapuggale,",
  "anya-e0101n:1937_1": "tato soṇḍasahāyake,",
  "anya-e0101n:1937_2": "tato verimhīti evaṃ “imesu ca tīsu attani cā”ti sabbattha majjhattavasena sīmāsambhedaṃ katvā taṃ nimittaṃ āsevitabbaṃ bhāvetabbaṃ bahulīkātabbaṃ.",
  "anya-e0101n:1937_3": "Tassevaṃ karoto pathavīkasiṇe vuttanayeneva catutthajjhānaṃ uppajjati.",
  "anya-e0101n:1938_0": "Kiṃ panetaṃ pathavīkasiṇādīsu uppannatatiyajjhānassāpi uppajjatīti?",
  "anya-e0101n:1938_1": "Nuppajjati. Kasmā?",
  "anya-e0101n:1938_2": "Ārammaṇavisabhāgatāya.",
  "anya-e0101n:1938_3": "Mettādīsu uppannatatiyajjhānasseva pana uppajjati,",
  "anya-e0101n:1938_4": "ārammaṇasabhāgatāyāti.",
  "anya-e0101n:1938_5": "Tato paraṃ pana vikubbanā ca ānisaṃsapaṭilābho ca mettāyaṃ vuttanayeneva veditabboti.",
  "anya-e0101n:1939_0": "Ayaṃ upekkhābhāvanāya vitthārakathā.",
  "anya-e0101n:1940_0": "Pakiṇṇakakathā",
  "anya-e0101n:1941_0": "262.",
  "anya-e0101n:1942_0": "Brahmuttamena kathite, brahmavihāre ime iti viditvā;",
  "anya-e0101n:1943_0": "Bhiyyo etesu ayaṃ, pakiṇṇakakathāpi viññeyyā.",
  "anya-e0101n:1944_0": "Etāsu hi mettākaruṇāmuditāupekkhāsu atthato tāva mejjatīti mettā,",
  "anya-e0101n:1944_1": "siniyhatīti attho.",
  "anya-e0101n:1944_2": "Mitte vā bhavā,",
  "anya-e0101n:1944_3": "mittassa vā esā pavattītipi mettā.",
  "anya-e0101n:1944_4": "Paradukkhe sati sādhūnaṃ hadayakampanaṃ karotīti karuṇā.",
  "anya-e0101n:1944_5": "Kiṇāti vā paradukkhaṃ hiṃsati vināsetīti karuṇā.",
  "anya-e0101n:1944_6": "Kiriyati vā dukkhitesu pharaṇavasena pasāriyatīti karuṇā.",
  "anya-e0101n:1944_7": "Modanti tāya taṃsamaṅgino,",
  "anya-e0101n:1944_8": "sayaṃ vā modati,",
  "anya-e0101n:1944_9": "modanamattameva vā tanti muditā.",
  "anya-e0101n:1944_10": "“Averā hontū”tiādibyāpārappahānena majjhattabhāvūpagamanena ca upekkhatīti upekkhā.",
  "anya-e0101n:1945_0": "263.",
  "anya-e0101n:1945_1": "Lakkhaṇādito panettha hitākārappavattilakkhaṇā mettā,",
  "anya-e0101n:1945_2": "hitūpasaṃhārarasā,",
  "anya-e0101n:1945_3": "āghātavinayapaccupaṭṭhānā,",
  "anya-e0101n:1945_4": "sattānaṃ manāpabhāvadassanapadaṭṭhānā.",
  "anya-e0101n:1945_5": "Byāpādūpasamo etissā sampatti,",
  "anya-e0101n:1945_6": "sinehasambhavo vipatti.",
  "anya-e0101n:1945_7": "Dukkhāpanayanākārappavattilakkhaṇā karuṇā,",
  "anya-e0101n:1945_8": "paradukkhāsahanarasā,",
  "anya-e0101n:1945_9": "avihiṃsāpaccupaṭṭhānā,",
  "anya-e0101n:1945_10": "dukkhābhibhūtānaṃ anāthabhāvadassanapadaṭṭhānā.",
  "anya-e0101n:1945_11": "Vihiṃsūpasamo tassā sampatti,",
  "anya-e0101n:1945_12": "sokasambhavo vipatti.",
  "anya-e0101n:1945_13": "Pamodanalakkhaṇā muditā,",
  "anya-e0101n:1945_14": "anissāyanarasā,",
  "anya-e0101n:1945_15": "arativighātapaccupaṭṭhānā,",
  "anya-e0101n:1945_16": "sattānaṃ sampattidassanapadaṭṭhānā.",
  "anya-e0101n:1945_17": "Arativūpasamo tassā sampatti,",
  "anya-e0101n:1945_18": "pahāsasambhavo vipatti.",
  "anya-e0101n:1945_19": "Sattesu majjhattākārappavattilakkhaṇā upekkhā,",
  "anya-e0101n:1945_20": "sattesu samabhāvadassanarasā,",
  "anya-e0101n:1945_21": "paṭighānunayavūpasamapaccupaṭṭhānā,",
  "anya-e0101n:1945_22": "“kammassakā sattā,",
  "anya-e0101n:1945_23": "te kassa ruciyā sukhitā vā bhavissanti,",
  "anya-e0101n:1945_24": "dukkhato vā muccissanti,",
  "anya-e0101n:1945_25": "pattasampattito vā na parihāyissantī”ti evaṃ pavattakammassakatādassanapadaṭṭhānā.",
  "anya-e0101n:1945_26": "Paṭighānunayavūpasamo tassā sampatti,",
  "anya-e0101n:1945_27": "gehasitāya aññāṇupekkhāya sambhavo vipatti.",
  "anya-e0101n:1946_0": "264.",
  "anya-e0101n:1946_1": "Catunnampi panetesaṃ brahmavihārānaṃ vipassanāsukhañceva bhavasampatti ca sādhāraṇappayojanaṃ.",
  "anya-e0101n:1946_2": "Byāpādādipaṭighāto āveṇikaṃ.",
  "anya-e0101n:1946_3": "Byāpādapaṭighātappayojanā hettha mettā.",
  "anya-e0101n:1946_4": "Vihiṃsāaratirāgapaṭighātappayojanā itarā.",
  "anya-e0101n:1946_5": "Vuttampi cetaṃ –",
  "anya-e0101n:1947_0": "“Nissaraṇañhetaṃ, āvuso,",
  "anya-e0101n:1947_1": "byāpādassa yadidaṃ mettā cetovimutti.",
  "anya-e0101n:1947_2": "Nissaraṇañhetaṃ, āvuso,",
  "anya-e0101n:1947_3": "vihesāya yadidaṃ karuṇā cetovimutti.",
  "anya-e0101n:1947_4": "Nissaraṇañhetaṃ, āvuso,",
  "anya-e0101n:1947_5": "aratiyā yadidaṃ muditā cetovimutti.",
  "anya-e0101n:1947_6": "Nissaraṇañhetaṃ, āvuso,",
  "anya-e0101n:1947_7": "rāgassa yadidaṃ upekkhā cetovimuttī”ti.",
  "anya-e0101n:1948_0": "265.",
  "anya-e0101n:1948_1": "Ekekassa cettha āsannadūravasena dve dve paccatthikā.",
  "anya-e0101n:1948_2": "Mettābrahmavihārassa hi samīpacāro viya purisassa sapatto guṇadassanasabhāgatāya rāgo āsannapaccatthiko,",
  "anya-e0101n:1948_3": "so lahuṃ otāraṃ labhati,",
  "anya-e0101n:1948_4": "tasmā tato suṭṭhu mettā rakkhitabbā.",
  "anya-e0101n:1948_5": "Pabbatādigahananissito viya purisassa sapatto sabhāgavisabhāgatāya byāpādo dūrapaccatthiko,",
  "anya-e0101n:1948_6": "tasmā tato nibbhayena mettāyitabbaṃ.",
  "anya-e0101n:1948_7": "Mettāyissati ca nāma,",
  "anya-e0101n:1948_8": "kopañca karissatīti aṭṭhānametaṃ.",
  "anya-e0101n:1949_0": "Karuṇābrahmavihārassa “cakkhuviññeyyānaṃ rūpānaṃ iṭṭhānaṃ kantānaṃ manāpānaṃ manoramānaṃ lokāmisapaṭisaṃyuttānaṃ",
  "anya-e0101n:1949_1": "appaṭilābhaṃ vā appaṭilābhato samanupassato pubbe vā paṭiladdhapubbaṃ atītaṃ niruddhaṃ vipariṇataṃ samanussarato",
  "anya-e0101n:1949_2": "uppajjati domanassaṃ,",
  "anya-e0101n:1949_3": "yaṃ evarūpaṃ domanassaṃ,",
  "anya-e0101n:1949_4": "idaṃ vuccati gehasitaṃ domanassa”ntiādinā nayena āgataṃ gehasitaṃ domanassaṃ vipattidassanasabhāgatāya āsannapaccatthikaṃ.",
  "anya-e0101n:1949_5": "Sabhāgavisabhāgatāya vihiṃsā dūrapaccatthikā.",
  "anya-e0101n:1949_6": "Tasmā tato nibbhayena karuṇāyitabbaṃ.",
  "anya-e0101n:1949_7": "Karuṇañca nāma karissati,",
  "anya-e0101n:1949_8": "pāṇiādīhi ca viheṭhissatīti aṭṭhānametaṃ.",
  "anya-e0101n:1950_0": "Muditābrahmavihārassa “cakkhuviññeyyānaṃ rūpānaṃ iṭṭhānaṃ…pe…",
  "anya-e0101n:1950_1": "lokāmisapaṭisaṃyuttānaṃ paṭilābhaṃ vā paṭilābhato samanupassato pubbe vā paṭiladdhapubbaṃ atītaṃ niruddhaṃ",
  "anya-e0101n:1950_2": "vipariṇataṃ samanussarato uppajjati somanassaṃ,",
  "anya-e0101n:1950_3": "yaṃ evarūpaṃ somanassaṃ,",
  "anya-e0101n:1950_4": "idaṃ vuccati gehasitaṃ somanassa”ntiādinā nayena āgataṃ gehasitaṃ somanassaṃ sampattidassanasabhāgatāya āsannapaccatthikaṃ,",
  "anya-e0101n:1950_5": "sabhāgavisabhāgatāya arati dūrapaccatthikā.",
  "anya-e0101n:1950_6": "Tasmā tato nibbhayena muditā bhāvetabbā.",
  "anya-e0101n:1950_7": "Mudito ca nāma bhavissati,",
  "anya-e0101n:1950_8": "pantasenāsanesu ca adhikusalesu dhammesu vā ukkaṇṭhissatīti aṭṭhānametaṃ.",
  "anya-e0101n:1951_0": "Upekkhābrahmavihārassa pana “cakkhunā rūpaṃ disvā uppajjati upekkhā bālassa mūḷhassa puthujjanassa anodhijinassa",
  "anya-e0101n:1951_1": "avipākajinassa anādīnavadassāvino assutavato puthujjanassa yā evarūpā upekkhā,",
  "anya-e0101n:1951_2": "rūpaṃ sā nātivattati.",
  "anya-e0101n:1951_3": "Tasmā sā upekkhā gehasitāti vuccatī”tiādinā nayena āgatā gehasitā aññāṇupekkhā dosaguṇāvicāraṇavasena sabhāgattā āsannapaccatthikā.",
  "anya-e0101n:1951_4": "Sabhāgavisabhāgatāya rāgapaṭighā dūrapaccatthikā.",
  "anya-e0101n:1951_5": "Tasmā tato nibbhayena upekkhitabbaṃ.",
  "anya-e0101n:1951_6": "Upekkhissati ca nāma,",
  "anya-e0101n:1951_7": "rajjissati ca paṭihaññissati cāti aṭṭhānametaṃ.",
  "anya-e0101n:1952_0": "266.",
  "anya-e0101n:1952_1": "Sabbesampi ca etesaṃ kattukāmatā chando ādi,",
  "anya-e0101n:1952_2": "nīvaraṇādivikkhambhanaṃ majjhaṃ,",
  "anya-e0101n:1952_3": "appanā pariyosānaṃ.",
  "anya-e0101n:1952_4": "Paññattidhammavasena eko vā satto aneke vā sattā ārammaṇaṃ.",
  "anya-e0101n:1952_5": "Upacāre vā appanāya vā pattāya ārammaṇavaḍḍhanaṃ.",
  "anya-e0101n:1953_0": "Tatrāyaṃ vaḍḍhanakkamo,",
  "anya-e0101n:1953_1": "yathā hi kusalo kassako kasitabbaṭṭhānaṃ paricchinditvā kasati,",
  "anya-e0101n:1953_2": "evaṃ paṭhamameva ekamāvāsaṃ paricchinditvā tattha sattesu imasmiṃ āvāse sattā averā hontūtiādinā nayena mettā bhāvetabbā.",
  "anya-e0101n:1953_3": "Tattha cittaṃ muduṃ kammaniyaṃ katvā dve āvāsā paricchinditabbā.",
  "anya-e0101n:1953_4": "Tato anukkamena tayo, cattāro, pañca, cha, satta, aṭṭha, nava, dasa,",
  "anya-e0101n:1953_5": "ekā racchā,",
  "anya-e0101n:1953_6": "upaḍḍhagāmo, gāmo, janapado, rajjaṃ,",
  "anya-e0101n:1953_7": "ekā disāti evaṃ yāva ekaṃ cakkavāḷaṃ,",
  "anya-e0101n:1953_8": "tato vā pana bhiyyo tattha tattha sattesu mettā bhāvetabbā.",
  "anya-e0101n:1953_9": "Tathā karuṇādayoti ayamettha ārammaṇavaḍḍhanakkamo.",
  "anya-e0101n:1954_0": "267.",
  "anya-e0101n:1954_1": "Yathā pana kasiṇānaṃ nissando āruppā,",
  "anya-e0101n:1954_2": "samādhinissando nevasaññānāsaññāyatanaṃ,",
  "anya-e0101n:1954_3": "vipassanānissando phalasamāpatti,",
  "anya-e0101n:1954_4": "samathavipassanānissando nirodhasamāpatti,",
  "anya-e0101n:1954_5": "evaṃ purimabrahmavihārattayanissando ettha upekkhābrahmavihāro.",
  "anya-e0101n:1954_6": "Yathā hi thambhe anussāpetvā tulāsaṅghāṭaṃ anāropetvā na sakkā ākāse kūṭagopānasiyo ṭhapetuṃ,",
  "anya-e0101n:1954_7": "evaṃ purimesu tatiyajjhānaṃ vinā na sakkā catutthaṃ bhāvetunti.",
  "anya-e0101n:1955_0": "268.",
  "anya-e0101n:1955_1": "Ettha siyā,",
  "anya-e0101n:1955_2": "kasmā panetā mettākaruṇāmuditāupekkhā brahmavihārāti vuccanti?",
  "anya-e0101n:1955_3": "Kasmā ca catassova?",
  "anya-e0101n:1955_4": "Ko ca etāsaṃ kamo,",
  "anya-e0101n:1955_5": "abhidhamme ca kasmā appamaññāti vuttāti? Vuccate,",
  "anya-e0101n:1955_6": "seṭṭhaṭṭhena tāva niddosabhāvena cettha brahmavihāratā veditabbā.",
  "anya-e0101n:1955_7": "Sattesu sammāpaṭipattibhāvena hi seṭṭhā ete vihārā.",
  "anya-e0101n:1955_8": "Yathā ca brahmāno niddosacittā viharanti,",
  "anya-e0101n:1955_9": "evaṃ etehi sampayuttā yogino brahmasamā hutvā viharantīti seṭṭhaṭṭhena niddosabhāvena ca brahmavihārāti vuccanti.",
  "anya-e0101n:1956_0": "269. Kasmā ca catassovātiādi pañhassa pana idaṃ vissajjanaṃ.",
  "anya-e0101n:1957_0": "Visuddhimaggādivasā catasso,",
  "anya-e0101n:1958_0": "Hitādiākāravasā panāsaṃ;",
  "anya-e0101n:1959_0": "Kamo pavattanti ca appamāṇe,",
  "anya-e0101n:1960_0": "Tā gocare yena tadappamaññā.",
  "anya-e0101n:1961_0": "Etāsu hi yasmā mettā byāpādabahulassa,",
  "anya-e0101n:1961_1": "karuṇā vihesābahulassa,",
  "anya-e0101n:1961_2": "muditā aratibahulassa,",
  "anya-e0101n:1961_3": "upekkhā rāgabahulassa visuddhimaggo.",
  "anya-e0101n:1961_4": "Yasmā ca hitūpasaṃhāraahitāpanayanasampattimodanaanābhogavasena catubbidhoyeva sattesu manasikāro.",
  "anya-e0101n:1961_5": "Yasmā ca yathā mātā daharagilānayobbanappattasakiccapasutesu catūsu puttesu daharassa abhivuḍḍhikāmā hoti,",
  "anya-e0101n:1961_6": "gilānassa gelaññāpanayanakāmā,",
  "anya-e0101n:1961_7": "yobbanappattassa yobbanasampattiyā ciraṭṭhitikāmā,",
  "anya-e0101n:1961_8": "sakakiccapasutassa kismiñci pariyāye abyāvaṭā hoti,",
  "anya-e0101n:1961_9": "tathā appamaññāvihārikenāpi sabbasattesu mettādivasena bhavitabbaṃ.",
  "anya-e0101n:1961_10": "Tasmā ito visuddhimaggādivasā catassova appamaññā.",
  "anya-e0101n:1962_0": "Yasmā catassopetā bhāvetukāmena paṭhamaṃ hitākārappavattivasena sattesu paṭipajjitabbaṃ,",
  "anya-e0101n:1962_1": "hitākārappavattilakkhaṇā ca mettā.",
  "anya-e0101n:1962_2": "Tato evaṃ patthitahitānaṃ sattānaṃ dukkhābhibhavaṃ disvā vā sutvā vā sambhāvetvā vā dukkhāpanayanākārappavattivasena,",
  "anya-e0101n:1962_3": "dukkhāpanayanākārappavattilakkhaṇā ca karuṇā.",
  "anya-e0101n:1962_4": "Athevaṃ patthitahitānaṃ patthitadukkhāpagamānañca nesaṃ sampattiṃ disvā sampattipamodanavasena,",
  "anya-e0101n:1962_5": "pamodanalakkhaṇā ca muditā.",
  "anya-e0101n:1962_6": "Tato paraṃ pana kattabbābhāvato ajjhupekkhakattasaṅkhātena majjhattākārena paṭipajjitabbaṃ,",
  "anya-e0101n:1962_7": "majjhattākārappavattilakkhaṇā ca upekkhā.",
  "anya-e0101n:1962_8": "Tasmā ito hitādiākāravasā panāsaṃ paṭhamaṃ mettā vuttā,",
  "anya-e0101n:1962_9": "atha karuṇā muditā upekkhāti ayaṃ kamo veditabbo.",
  "anya-e0101n:1963_0": "Yasmā pana sabbāpetā appamāṇe gocare pavattanti.",
  "anya-e0101n:1963_1": "Appamāṇā hi sattā etāsaṃ gocarabhūtā.",
  "anya-e0101n:1963_2": "Ekasattassāpi ca ettake padese mettādayo bhāvetabbāti evaṃ pamāṇaṃ agahetvā sakalapharaṇavaseneva pavattāti.",
  "anya-e0101n:1963_3": "Tena vuttaṃ –",
  "anya-e0101n:1964_0": "Visuddhimaggādivasā catasso,",
  "anya-e0101n:1965_0": "Hitādiākāravasā panāsaṃ;",
  "anya-e0101n:1966_0": "Kamo pavattanti ca appamāṇe,",
  "anya-e0101n:1967_0": "Tā gocare yena tadappamaññāti.",
  "anya-e0101n:1968_0": "270.",
  "anya-e0101n:1968_1": "Evaṃ appamāṇagocaratāya ekalakkhaṇāsu cāpi etāsu purimā tisso tikacatukkajjhānikāva honti. Kasmā?",
  "anya-e0101n:1968_2": "Somanassāvippayogato.",
  "anya-e0101n:1968_3": "Kasmā panāyaṃ somanassena avippayogoti?",
  "anya-e0101n:1968_4": "Domanassasamuṭṭhitānaṃ byāpādādīnaṃ nissaraṇattā.",
  "anya-e0101n:1968_5": "Pacchimā pana avasesaekajjhānikāva. Kasmā?",
  "anya-e0101n:1968_6": "Upekkhāvedanāsampayogato.",
  "anya-e0101n:1968_7": "Na hi sattesu majjhattākārappavattā brahmavihārupekkhā upekkhāvedanaṃ vinā vattatīti.",
  "anya-e0101n:1969_0": "271.",
  "anya-e0101n:1969_1": "Yo panevaṃ vadeyya “yasmā bhagavatā aṭṭhakanipāte catūsupi appamaññāsu avisesena vuttaṃ ‘tato tvaṃ bhikkhu",
  "anya-e0101n:1969_2": "imaṃ samādhiṃ savitakkampi savicāraṃ bhāveyyāsi,",
  "anya-e0101n:1969_3": "avitakkampi vicāramattaṃ bhāveyyāsi,",
  "anya-e0101n:1969_4": "avitakkampi avicāraṃ bhāveyyāsi,",
  "anya-e0101n:1969_5": "sappītikampi bhāveyyāsi,",
  "anya-e0101n:1969_6": "nippītikampi bhāveyyāsi,",
  "anya-e0101n:1969_7": "sātasahagatampi bhāveyyāsi,",
  "anya-e0101n:1969_8": "upekkhāsahagatampi bhāveyyāsī’ti,",
  "anya-e0101n:1969_9": "tasmā catasso appamaññā catukkapañcakajjhānikā”ti.",
  "anya-e0101n:1969_10": "So māhevantissa vacanīyo.",
  "anya-e0101n:1969_11": "Evañhi sati kāyānupassanādayopi catukkapañcakajjhānikā siyuṃ,",
  "anya-e0101n:1969_12": "vedanādīsu ca paṭhamajjhānampi natthi,",
  "anya-e0101n:1969_13": "pageva dutiyādīni.",
  "anya-e0101n:1969_14": "Tasmā byañjanacchāyāmattaṃ gahetvā mā bhagavantaṃ abbhācikkhi,",
  "anya-e0101n:1969_15": "gambhīraṃ hi buddhavacanaṃ,",
  "anya-e0101n:1969_16": "taṃ ācariye payirupāsitvā adhippāyato gahetabbaṃ.",
  "anya-e0101n:1970_0": "272.",
  "anya-e0101n:1970_1": "Ayañhi tatrādhippāyo –",
  "anya-e0101n:1970_2": "“sādhu me, bhante,",
  "anya-e0101n:1970_3": "bhagavā saṃkhittena dhammaṃ desetu,",
  "anya-e0101n:1970_4": "yamahaṃ bhagavato dhammaṃ sutvā eko vūpakaṭṭho appamatto ātāpī pahitatto vihareyya”nti evaṃ āyācitadhammadesanaṃ",
  "anya-e0101n:1970_5": "kira taṃ bhikkhuṃ yasmā so pubbepi dhammaṃ sutvā tattheva vasati,",
  "anya-e0101n:1970_6": "na samaṇadhammaṃ kātuṃ gacchati,",
  "anya-e0101n:1970_7": "tasmā naṃ bhagavā “evameva panidhekacce moghapurisā mamaññeva ajjhesanti,",
  "anya-e0101n:1970_8": "dhamme ca bhāsite mamaññeva anubandhitabbaṃ maññantī”ti apasādetvā puna yasmā so arahattassa upanissayasampanno,",
  "anya-e0101n:1970_9": "tasmā naṃ ovadanto āha –",
  "anya-e0101n:1970_10": "“tasmātiha te bhikkhu evaṃ sikkhitabbaṃ,",
  "anya-e0101n:1970_11": "ajjhattaṃ me cittaṃ ṭhitaṃ bhavissati susaṇṭhitaṃ,",
  "anya-e0101n:1970_12": "na cuppannā pāpakā akusalā dhammā cittaṃ pariyādāya ṭhassantīti.",
  "anya-e0101n:1970_13": "Evañhi te bhikkhu sikkhitabba”nti.",
  "anya-e0101n:1971_0": "Iminā panassa ovādena niyakajjhattavasena cittekaggatāmatto mūlasamādhi vutto.",
  "anya-e0101n:1971_1": "Tato “ettakeneva santuṭṭhiṃ anāpajjitvā evaṃ so eva samādhi vaḍḍhetabbo”ti dassetuṃ “yato kho te bhikkhu ajjhattaṃ cittaṃ ṭhitaṃ hoti susaṇṭhitaṃ,",
  "anya-e0101n:1971_2": "na cuppannā pāpakā akusalā dhammā cittaṃ pariyādāya tiṭṭhanti.",
  "anya-e0101n:1971_3": "Tato te bhikkhu evaṃ sikkhitabbaṃ mettā me cetovimutti bhāvitā bhavissati bahulīkatā yānikatā vatthukatā anuṭṭhitā paricitā susamāraddhāti.",
  "anya-e0101n:1971_4": "Evañhi te bhikkhu sikkhitabba”nti evamassa mettāvasena bhāvanaṃ vatvā puna “yato kho te bhikkhu ayaṃ samādhi evaṃ bhāvito hoti bahulīkato,",
  "anya-e0101n:1971_5": "tato tvaṃ bhikkhu imaṃ mūlasamādhiṃ savitakkampi savicāraṃ bhāveyyāsi…pe…",
  "anya-e0101n:1971_6": "upekkhāsahagatampi bhāveyyāsī”ti vuttaṃ.",
  "anya-e0101n:1972_0": "Tassattho –",
  "anya-e0101n:1972_1": "yadā te bhikkhu ayaṃ mūlasamādhi evaṃ mettāvasena bhāvito hoti,",
  "anya-e0101n:1972_2": "tadā tvaṃ tāvatakenāpi tuṭṭhiṃ anāpajjitvāva imaṃ mūlasamādhiṃ aññesupi ārammaṇesu catukkapañcakajjhānāni",
  "anya-e0101n:1972_3": "pāpayamāno savitakkampi savicārantiādinā nayena bhāveyyāsīti.",
  "anya-e0101n:1973_0": "Evaṃ vatvā ca puna karuṇādiavasesabrahmavihārapubbaṅgamampissa aññesu ārammaṇesu catukkapañcakajjhānavasena",
  "anya-e0101n:1973_1": "bhāvanaṃ kareyyāsīti dassento “yato kho te bhikkhu ayaṃ samādhi evaṃ bhāvito hoti bahulīkato.",
  "anya-e0101n:1973_2": "Tato te bhikkhu evaṃ sikkhitabbaṃ karuṇā me cetovimuttī”tiādimāha.",
  "anya-e0101n:1974_0": "Evaṃ mettādipubbaṅgamaṃ catukkapañcakajjhānavasena bhāvanaṃ dassetvā puna kāyānupassanādipubbaṅgamaṃ",
  "anya-e0101n:1974_1": "dassetuṃ “yato kho te bhikkhu ayaṃ samādhi evaṃ bhāvito hoti bahulīkato,",
  "anya-e0101n:1974_2": "tato te bhikkhu evaṃ sikkhitabbaṃ kāye kāyānupassī viharissāmī”ti ādiṃ vatvā “yato kho te bhikkhu ayaṃ samādhi evaṃ bhāvito bhavissati subhāvito,",
  "anya-e0101n:1974_3": "tato tvaṃ bhikkhu yena yeneva gagghasi,",
  "anya-e0101n:1974_4": "phāsuññeva gagghasi,",
  "anya-e0101n:1974_5": "yattha yattheva ṭhassasi,",
  "anya-e0101n:1974_6": "phāsuññeva ṭhassasi,",
  "anya-e0101n:1974_7": "yattha yattheva nisīdissasi,",
  "anya-e0101n:1974_8": "phāsuññeva nisīdissasi,",
  "anya-e0101n:1974_9": "yattha yattheva seyyaṃ kappessasi,",
  "anya-e0101n:1974_10": "phāsuññeva seyyaṃ kappessasī”ti arahattanikūṭena desanaṃ samāpesi.",
  "anya-e0101n:1974_11": "Tasmā tikacatukkajjhānikāva mettādayo,",
  "anya-e0101n:1974_12": "upekkhā pana avasesaekajjhānikāvāti veditabbā.",
  "anya-e0101n:1974_13": "Tatheva ca abhidhamme vibhattāti.",
  "anya-e0101n:1975_0": "273.",
  "anya-e0101n:1975_1": "Evaṃ tikacatukkajjhānavasena ceva avasesaekajjhānavasena ca dvidhā ṭhitānampi etāsaṃ subhaparamādivasena aññamaññaṃ asadiso ānubhāvaviseso veditabbo.",
  "anya-e0101n:1975_2": "Haliddavasanasuttasmiṃ hi etā subhaparamādibhāvena visesetvā vuttā. Yathāha –",
  "anya-e0101n:1975_3": "“subhaparamāhaṃ,",
  "anya-e0101n:1975_4": "bhikkhave,",
  "anya-e0101n:1975_5": "mettaṃ cetovimuttiṃ vadāmi.",
  "anya-e0101n:1975_6": "Ākāsānañcāyatanaparamāhaṃ,",
  "anya-e0101n:1975_7": "bhikkhave,",
  "anya-e0101n:1975_8": "karuṇaṃ cetovimuttiṃ vadāmi.",
  "anya-e0101n:1975_9": "Viññāṇañcāyatanaparamāhaṃ,",
  "anya-e0101n:1975_10": "bhikkhave,",
  "anya-e0101n:1975_11": "muditaṃ cetovimuttiṃ vadāmi.",
  "anya-e0101n:1975_12": "Ākiñcaññāyatanaparamāhaṃ,",
  "anya-e0101n:1975_13": "bhikkhave,",
  "anya-e0101n:1975_14": "upekkhaṃ cetovimuttiṃ vadāmī”ti.",
  "anya-e0101n:1976_0": "Kasmā panetā evaṃ vuttāti?",
  "anya-e0101n:1976_1": "Tassa tassa upanissayattā.",
  "anya-e0101n:1976_2": "Mettāvihārissa hi sattā appaṭikkūlā honti.",
  "anya-e0101n:1976_3": "Athassa appaṭikkūlaparicayā appaṭikkūlesu parisuddhavaṇṇesu nīlādīsu cittaṃ upasaṃharato appakasireneva tattha cittaṃ pakkhandati.",
  "anya-e0101n:1976_4": "Iti mettā subhavimokkhassa upanissayo hoti,",
  "anya-e0101n:1976_5": "na tato paraṃ,",
  "anya-e0101n:1976_6": "tasmā subhaparamāti vuttā.",
  "anya-e0101n:1977_0": "Karuṇāvihārissa pana daṇḍābhighātādirūpanimittaṃ pattadukkhaṃ samanupassantassa karuṇāya pavattisambhavato rūpe ādīnavo parividito hoti.",
  "anya-e0101n:1977_1": "Athassa parividitarūpādīnavattā pathavīkasiṇādīsu aññataraṃ ugghāṭetvā rūpanissaraṇe ākāse cittaṃ upasaṃharato",
  "anya-e0101n:1977_2": "appakasireneva tattha cittaṃ pakkhandati.",
  "anya-e0101n:1977_3": "Iti karuṇā ākāsānañcāyatanassa upanissayo hoti,",
  "anya-e0101n:1977_4": "na tato paraṃ,",
  "anya-e0101n:1977_5": "tasmā ākāsānañcāyatanaparamāti vuttā.",
  "anya-e0101n:1978_0": "Muditāvihārissa pana tena tena pāmojjakāraṇena uppannapāmojjasattānaṃ viññāṇaṃ samanupassantassa muditāya",
  "anya-e0101n:1978_1": "pavattisambhavato viññāṇaggahaṇaparicitaṃ cittaṃ hoti.",
  "anya-e0101n:1978_2": "Athassa anukkamādhigataṃ ākāsānañcāyatanaṃ atikkamma ākāsanimittagocare viññāṇe cittaṃ upasaṃharato appakasireneva",
  "anya-e0101n:1978_3": "tattha cittaṃ pakkhandatīti muditā viññāṇañcāyatanassa upanissayo hoti,",
  "anya-e0101n:1978_4": "na tato paraṃ,",
  "anya-e0101n:1978_5": "tasmā viññāṇañcāyatanaparamāti vuttā.",
  "anya-e0101n:1979_0": "Upekkhāvihārissa pana “sattā sukhitā vā hontu dukkhato vā vimuccantu,",
  "anya-e0101n:1979_1": "sampattasukhato vā mā vimuccantū”ti ābhogābhāvato sukhadukkhādiparamatthagāhavimukhabhāvato avijjamānaggahaṇadukkhaṃ cittaṃ hoti.",
  "anya-e0101n:1979_2": "Athassa paramatthagāhato vimukhabhāvaparicitacittassa paramatthato avijjamānaggahaṇadukkhacittassa ca",
  "anya-e0101n:1979_3": "anukkamādhigataṃ viññāṇañcāyatanaṃ samatikkamma sabhāvato avijjamāne paramatthabhūtassa viññāṇassa abhāve",
  "anya-e0101n:1979_4": "cittaṃ upasaṃharato appakasireneva tattha cittaṃ pakkhandati.",
  "anya-e0101n:1979_5": "Iti upekkhā ākiñcaññāyatanassa upanissayo hoti,",
  "anya-e0101n:1979_6": "na tato paraṃ,",
  "anya-e0101n:1979_7": "tasmā ākiñcaññāyatanaparamāti vuttāti.",
  "anya-e0101n:1980_0": "274.",
  "anya-e0101n:1980_1": "Evaṃ subhaparamādivasena etāsaṃ ānubhāvaṃ viditvā puna sabbāpetā dānādīnaṃ sabbakalyāṇadhammānaṃ paripūrikāti veditabbā.",
  "anya-e0101n:1980_2": "Sattesu hi hitajjhāsayatāya sattānaṃ dukkhāsahanatāya,",
  "anya-e0101n:1980_3": "pattasampattivisesānaṃ ciraṭṭhitikāmatāya,",
  "anya-e0101n:1980_4": "sabbasattesu ca pakkhapātābhāvena samappavattacittā mahāsattā “imassa dātabbaṃ,",
  "anya-e0101n:1980_5": "imassa na dātabba”nti vibhāgaṃ akatvā sabbasattānaṃ sukhanidānaṃ dānaṃ denti.",
  "anya-e0101n:1980_6": "Tesaṃ upaghātaṃ parivajjayantā sīlaṃ samādiyanti.",
  "anya-e0101n:1980_7": "Sīlaparipūraṇatthaṃ nekkhammaṃ bhajanti.",
  "anya-e0101n:1980_8": "Sattānaṃ hitāhitesu asammohatthāya paññaṃ pariyodapenti.",
  "anya-e0101n:1980_9": "Sattānaṃ hitasukhatthāya niccaṃ vīriyamārabhanti.",
  "anya-e0101n:1980_10": "Uttamavīriyavasena vīrabhāvaṃ pattāpi ca sattānaṃ nānappakārakaṃ aparādhaṃ khamanti.",
  "anya-e0101n:1980_11": "“Idaṃ vo dassāma karissāmā”ti kataṃ paṭiññaṃ na visaṃvādenti.",
  "anya-e0101n:1980_12": "Tesaṃ hitasukhāya avicalādhiṭṭhānā honti.",
  "anya-e0101n:1980_13": "Tesu avicalāya mettāya pubbakārino honti.",
  "anya-e0101n:1980_14": "Upekkhāya paccupakāraṃ nāsīsantīti evaṃ pāramiyo pūretvā yāva dasabalacatuvesārajjachaasādhāraṇañāṇaaṭṭhārasabuddhadhammappabhede",
  "anya-e0101n:1980_15": "sabbepi kalyāṇadhamme paripūrentīti evaṃ dānādisabbakalyāṇadhammaparipūrikā etāva hontīti.",
  "anya-e0101n:1981_0": "Iti sādhujanapāmojjatthāya kate visuddhimagge",
  "anya-e0101n:1982_0": "Samādhibhāvanādhikāre",
  "anya-e0101n:1983_0": "Brahmavihāraniddeso nāma",
  "anya-e0101n:1984_0": "Navamo paricchedo.",
  "anya-e0101n:1985_0": "10. Āruppaniddeso",
  "anya-e0101n:1986_0": "Paṭhamāruppavaṇṇanā",
  "anya-e0101n:1987_0": "275.",
  "anya-e0101n:1987_1": "Brahmavihārānantaraṃ uddiṭṭhesu pana catūsu āruppesu ākāsānañcāyatanaṃ tāva bhāvetukāmo “dissante kho",
  "anya-e0101n:1987_2": "pana rūpādhikaraṇaṃ daṇḍādānasatthādānakalahaviggahavivādā,",
  "anya-e0101n:1987_3": "natthi kho panetaṃ sabbaso āruppeti.",
  "anya-e0101n:1987_4": "So iti paṭisaṅkhāya rūpānaṃyeva nibbidāya virāgāya nirodhāya paṭipanno hotī”ti vacanato etesaṃ daṇḍādānādīnañceva",
  "anya-e0101n:1987_5": "cakkhusotarogādīnañca ābādhasahassānaṃ vasena karajarūpe ādīnavaṃ disvā tassa samatikkamāya ṭhapetvā",
  "anya-e0101n:1987_6": "paricchinnākāsakasiṇaṃ navasu pathavīkasiṇādīsu aññatarasmiṃ catutthajjhānaṃ uppādeti.",
  "anya-e0101n:1988_0": "Tassa kiñcāpi rūpāvacaracatutthajjhānavasena karajarūpaṃ atikkantaṃ hoti,",
  "anya-e0101n:1988_1": "atha kho kasiṇarūpampi yasmā tappaṭibhāgameva,",
  "anya-e0101n:1988_2": "tasmā tampi samatikkamitukāmo hoti. Kathaṃ?",
  "anya-e0101n:1988_3": "Yathā ahibhīruko puriso araññe sappena anubaddho vegena palāyitvā palātaṭṭhāne lekhācittaṃ tālapaṇṇaṃ",
  "anya-e0101n:1988_4": "vā valliṃ vā rajjuṃ vā phalitāya vā pana pathaviyā phalitantaraṃ disvā bhāyateva uttasateva,",
  "anya-e0101n:1988_5": "neva naṃ dakkhitukāmo hoti.",
  "anya-e0101n:1988_6": "Yathā ca anatthakārinā veripurisena saddhiṃ ekagāme vasamāno puriso tena vadhabandhagehajhāpanādīhi upadduto",
  "anya-e0101n:1988_7": "aññaṃ gāmaṃ vasanatthāya gantvā tatrāpi verinā samānarūpasaddasamudācāraṃ purisaṃ disvā bhāyateva uttasateva,",
  "anya-e0101n:1988_8": "neva naṃ dakkhitukāmo hoti.",
  "anya-e0101n:1989_0": "Tatridaṃ opammasaṃsandanaṃ –",
  "anya-e0101n:1989_1": "tesaṃ hi purisānaṃ ahinā verinā vā upaddutakālo viya bhikkhuno ārammaṇavasena karajarūpasamaṅgikālo.",
  "anya-e0101n:1989_2": "Tesaṃ vegena palāyanaaññagāmagamanāni viya bhikkhuno rūpāvacaracatutthajjhānavasena karajarūpasamatikkamanakālo.",
  "anya-e0101n:1989_3": "Tesaṃ palātaṭṭhāne ca aññagāme ca lekhācittatālapaṇṇādīni ceva verisadisaṃ purisañca disvā bhayasantāsaadassanakāmatā",
  "anya-e0101n:1989_4": "viya bhikkhuno kasiṇarūpampi tappaṭibhāgameva idanti sallakkhetvā tampi samatikkamitukāmatā.",
  "anya-e0101n:1989_5": "Sūkarābhihatasunakhapisācabhīrukādikāpi cettha upamā veditabbā.",
  "anya-e0101n:1990_0": "276.",
  "anya-e0101n:1990_1": "Evaṃ so tasmā catutthajjhānassa ārammaṇabhūtā kasiṇarūpā nibbijja pakkamitukāmo pañcahākārehi ciṇṇavasī",
  "anya-e0101n:1990_2": "hutvā paguṇarūpāvacaracatutthajjhānato vuṭṭhāya tasmiṃ jhāne “imaṃ mayā nibbiṇṇaṃ rūpaṃ ārammaṇaṃ karotī”ti ca,",
  "anya-e0101n:1990_3": "“āsannasomanassapaccatthika”nti ca,",
  "anya-e0101n:1990_4": "“santavimokkhato oḷārika”nti ca ādīnavaṃ passati.",
  "anya-e0101n:1990_5": "Aṅgoḷārikatā panettha natthi.",
  "anya-e0101n:1990_6": "Yatheva hetaṃ rūpaṃ duvaṅgikaṃ,",
  "anya-e0101n:1990_7": "evaṃ āruppānipīti.",
  "anya-e0101n:1991_0": "So tattha evaṃ ādīnavaṃ disvā nikantiṃ pariyādāya ākāsānañcāyatanaṃ santato anantato manasikaritvā cakkavāḷapariyantaṃ",
  "anya-e0101n:1991_1": "vā yattakaṃ icchati tattakaṃ vā kasiṇaṃ pattharitvā tena phuṭṭhokāsaṃ “ākāso ākāso”ti vā,",
  "anya-e0101n:1991_2": "“ananto ākāso”ti vā manasikaronto ugghāṭeti kasiṇaṃ.",
  "anya-e0101n:1991_3": "Ugghāṭento hi neva kilañjaṃ viya saṃvelleti,",
  "anya-e0101n:1991_4": "na kapālato pūvaṃ viya uddharati,",
  "anya-e0101n:1991_5": "kevalaṃ pana taṃ neva āvajjeti,",
  "anya-e0101n:1991_6": "na manasi karoti,",
  "anya-e0101n:1991_7": "na paccavekkhati,",
  "anya-e0101n:1991_8": "anāvajjento amanasikaronto apaccavekkhanto ca aññadatthu tena phuṭṭhokāsaṃ “ākāso ākāso”ti manasikaronto kasiṇaṃ ugghāṭeti nāma.",
  "anya-e0101n:1991_9": "Kasiṇampi ugghāṭiyamānaṃ neva ubbaṭṭati na vivaṭṭati,",
  "anya-e0101n:1991_10": "kevalaṃ imassa amanasikārañca “ākāso ākāso”ti manasikārañca paṭicca ugghāṭitaṃ nāma hoti,",
  "anya-e0101n:1991_11": "kasiṇugghāṭimākāsamattaṃ paññāyati.",
  "anya-e0101n:1991_12": "Kasiṇugghāṭimākāsanti vā kasiṇaphuṭṭhokāsoti vā kasiṇavivittākāsanti vā sabbametaṃ ekameva.",
  "anya-e0101n:1992_0": "So taṃ kasiṇugghāṭimākāsanimittaṃ “ākāso ākāso”ti punappunaṃ āvajjeti,",
  "anya-e0101n:1992_1": "takkāhataṃ vitakkāhataṃ karoti.",
  "anya-e0101n:1992_2": "Tassevaṃ punappunaṃ āvajjayato takkāhataṃ vitakkāhataṃ karoto nīvaraṇāni vikkhambhanti,",
  "anya-e0101n:1992_3": "sati santiṭṭhati,",
  "anya-e0101n:1992_4": "upacārena cittaṃ samādhiyati.",
  "anya-e0101n:1992_5": "So taṃ nimittaṃ punappunaṃ āsevati, bhāveti,",
  "anya-e0101n:1992_6": "bahulīkaroti.",
  "anya-e0101n:1992_7": "Tassevaṃ punappunaṃ āvajjayato manasikaroto pathavīkasiṇādīsu rūpāvacaracittaṃ viya ākāse ākāsānañcāyatanacittaṃ appeti.",
  "anya-e0101n:1992_8": "Idhāpi hi purimabhāge tīṇi cattāri vā javanāni kāmāvacarāni upekkhāvedanāsampayuttāneva honti.",
  "anya-e0101n:1992_9": "Catutthaṃ pañcamaṃ vā arūpāvacaraṃ.",
  "anya-e0101n:1992_10": "Sesaṃ pathavīkasiṇe vuttanayameva.",
  "anya-e0101n:1993_0": "Ayaṃ pana viseso,",
  "anya-e0101n:1993_1": "evaṃ uppanne arūpāvacaracitte so bhikkhu yathā nāma yānapputoḷi kumbhimukhādīnaṃ aññataraṃ nīlapilotikāya",
  "anya-e0101n:1993_2": "vā pītalohitodātādīnaṃ vā aññatarāya pilotikāya bandhitvā pekkhamāno puriso vātavegena vā aññena vā kenaci",
  "anya-e0101n:1993_3": "apanītāya pilotikāya ākāsaṃyeva pekkhamāno tiṭṭheyya,",
  "anya-e0101n:1993_4": "evameva pubbe kasiṇamaṇḍalaṃ jhānacakkhunā pekkhamāno viharitvā “ākāso ākāso”ti iminā parikammamanasikārena",
  "anya-e0101n:1993_5": "sahasā apanīte tasmiṃ nimitte ākāsaññeva pekkhamāno viharati.",
  "anya-e0101n:1993_6": "Ettāvatā cesa “sabbaso rūpasaññānaṃ samatikkamā paṭighasaññānaṃ atthaṅgamā nānattasaññānaṃ amanasikārā",
  "anya-e0101n:1993_7": "‘ananto ākāso’ti ākāsānañcāyatanaṃ upasampajja viharatī”ti vuccati.",
  "anya-e0101n:1994_0": "277.",
  "anya-e0101n:1994_1": "Tattha sabbasoti sabbākārena,",
  "anya-e0101n:1994_2": "sabbāsaṃ vā anavasesānanti attho.",
  "anya-e0101n:1994_3": "Rūpasaññānanti saññāsīsena vuttarūpāvacarajjhānānañceva tadārammaṇānañca.",
  "anya-e0101n:1994_4": "Rūpāvacarajjhānampi hi rūpanti vuccati “rūpī rūpāni passatī”tiādīsu,",
  "anya-e0101n:1994_5": "tassa ārammaṇampi “bahiddhā rūpāni passati suvaṇṇadubbaṇṇānī”tiādīsu,",
  "anya-e0101n:1994_6": "tasmā idha rūpe saññā rūpasaññāti evaṃ saññāsīsena vuttarūpāvacarajjhānassetaṃ adhivacanaṃ.",
  "anya-e0101n:1994_7": "Rūpaṃ saññā assāti rūpasaññaṃ.",
  "anya-e0101n:1994_8": "Rūpaṃ assa nāmanti vuttaṃ hoti.",
  "anya-e0101n:1994_9": "Pathavīkasiṇādibhedassa tadārammaṇassa cetaṃ adhivacananti veditabbaṃ.",
  "anya-e0101n:1994_10": "Samatikkamāti virāgā nirodhā ca.",
  "anya-e0101n:1994_11": "Kiṃ vuttaṃ hoti?",
  "anya-e0101n:1994_12": "Etāsaṃ kusalavipākakiriyavasena pañcadasannaṃ jhānasaṅkhātānaṃ rūpasaññānaṃ,",
  "anya-e0101n:1994_13": "etesañca pathavīkasiṇādivasena navannaṃ ārammaṇasaṅkhātānaṃ rūpasaññānaṃ sabbākārena anavasesānaṃ vā",
  "anya-e0101n:1994_14": "virāgā ca nirodhā ca virāgahetuñceva nirodhahetuñca ākāsānañcāyatanaṃ upasampajja viharati.",
  "anya-e0101n:1994_15": "Na hi sakkā sabbaso anatikkantarūpasaññena etaṃ upasampajja viharitunti.",
  "anya-e0101n:1995_0": "Tattha yasmā ārammaṇe avirattassa saññāsamatikkamo na hoti,",
  "anya-e0101n:1995_1": "samatikkantāsu ca saññāsu ārammaṇaṃ samatikkantameva hoti.",
  "anya-e0101n:1995_2": "Tasmā ārammaṇasamatikkamaṃ avatvā “tattha katamā rūpasaññā?",
  "anya-e0101n:1995_3": "Rūpāvacarasamāpattiṃ samāpannassa vā upapannassa vā diṭṭhadhammasukhavihārissa vā saññā sañjānanā sañjānitattaṃ,",
  "anya-e0101n:1995_4": "imā vuccanti rūpasaññāyo.",
  "anya-e0101n:1995_5": "Imā rūpasaññāyo atikkanto hoti vītikkanto samatikkanto.",
  "anya-e0101n:1995_6": "Tena vuccati sabbaso rūpasaññānaṃ samatikkamā”ti evaṃ vibhaṅge saññānaṃyeva samatikkamo vutto.",
  "anya-e0101n:1995_7": "Yasmā pana ārammaṇasamatikkamena pattabbā etā samāpattiyo,",
  "anya-e0101n:1995_8": "na ekasmiññeva ārammaṇe paṭhamajjhānādīni viya.",
  "anya-e0101n:1995_9": "Tasmā ayaṃ ārammaṇasamatikkamavasenāpi atthavaṇṇanā katāti veditabbā.",
  "anya-e0101n:1996_0": "278.",
  "anya-e0101n:1996_1": "Paṭighasaññānaṃ atthaṅgamāti cakkhādīnaṃ vatthūnaṃ rūpādīnaṃ ārammaṇānañca paṭighātena samuppannā saññā paṭighasaññā.",
  "anya-e0101n:1996_2": "Rūpasaññādīnaṃ etamadhivacanaṃ. Yathāha –",
  "anya-e0101n:1996_3": "“tattha katamā paṭighasaññā?",
  "anya-e0101n:1996_4": "Rūpasaññā saddasaññā gandhasaññā rasasaññā phoṭṭhabbasaññā,",
  "anya-e0101n:1996_5": "imā vuccanti paṭighasaññāyo”ti.",
  "anya-e0101n:1996_6": "Tāsaṃ kusalavipākānaṃ pañcannaṃ,",
  "anya-e0101n:1996_7": "akusalavipākānaṃ pañcannanti sabbaso dasannampi paṭighasaññānaṃ atthaṅgamā pahānā asamuppādā appavattiṃ katvāti vuttaṃ hoti.",
  "anya-e0101n:1997_0": "Kāmañcetā paṭhamajjhānādīni samāpannassāpi na santi.",
  "anya-e0101n:1997_1": "Na hi tasmiṃ samaye pañcadvāravasena cittaṃ pavattati.",
  "anya-e0101n:1997_2": "Evaṃ santepi aññattha pahīnānaṃ sukhadukkhānaṃ catutthajjhāne viya,",
  "anya-e0101n:1997_3": "sakkāyadiṭṭhādīnaṃ tatiyamagge viya ca imasmiṃ jhāne ussāhajananatthaṃ imassa jhānassa pasaṃsāvasena etāsamettha vacanaṃ veditabbaṃ.",
  "anya-e0101n:1998_0": "Atha vā kiñcāpi tā rūpāvacaraṃ samāpannassāpi na santi,",
  "anya-e0101n:1998_1": "atha kho na pahīnattā na santi.",
  "anya-e0101n:1998_2": "Na hi rūpavirāgāya rūpāvacarabhāvanā saṃvattati,",
  "anya-e0101n:1998_3": "rūpāyattā ca etāsaṃ pavatti.",
  "anya-e0101n:1998_4": "Ayaṃ pana bhāvanā rūpavirāgāya saṃvattati.",
  "anya-e0101n:1998_5": "Tasmā tā ettha pahīnāti vattuṃ vaṭṭati.",
  "anya-e0101n:1998_6": "Na kevalañca vattuṃ,",
  "anya-e0101n:1998_7": "ekaṃseneva evaṃ dhāretumpi vaṭṭati.",
  "anya-e0101n:1998_8": "Tāsañhi ito pubbe appahīnattāyeva paṭhamaṃ jhānaṃ samāpannassa saddo “kaṇṭako”ti vutto bhagavatā.",
  "anya-e0101n:1998_9": "Idha ca pahīnattāyeva arūpasamāpattīnaṃ āneñjatā santavimokkhatā ca vuttā.",
  "anya-e0101n:1998_10": "Āḷāro ca kālāmo arūpasamāpanno pañcamattāni sakaṭasatāni nissāya nissāya atikkamantāni neva addasa,",
  "anya-e0101n:1998_11": "na pana saddaṃ assosīti.",
  "anya-e0101n:1999_0": "279.",
  "anya-e0101n:1999_1": "Nānattasaññānaṃ amanasikārāti nānatte vā gocare pavattānaṃ saññānaṃ,",
  "anya-e0101n:1999_2": "nānattānaṃ vā saññānaṃ.",
  "anya-e0101n:1999_3": "Yasmā hi etā “tattha katamā nānattasaññā?",
  "anya-e0101n:1999_4": "Asamāpannassa manodhātusamaṅgissa vā manoviññāṇadhātusamaṅgissa vā saññā sañjānanā sañjānitattaṃ,",
  "anya-e0101n:1999_5": "imā vuccanti nānattasaññāyo”ti evaṃ vibhaṅge vibhajitvā vuttā idha adhippetā asamāpannassa manodhātumanoviññāṇadhātusaṅgahitā",
  "anya-e0101n:1999_6": "saññā rūpasaddādibhede nānatte nānāsabhāve gocare pavattanti,",
  "anya-e0101n:1999_7": "yasmā cetā aṭṭha kāmāvacarakusalasaññā,",
  "anya-e0101n:1999_8": "dvādasākusalasaññā,",
  "anya-e0101n:1999_9": "ekādasa kāmāvacarakusalavipākasaññā,",
  "anya-e0101n:1999_10": "dve akusalavipākasaññā,",
  "anya-e0101n:1999_11": "ekādasa kāmāvacarakiriyasaññāti evaṃ catucattālīsampi saññā nānattā nānāsabhāvā aññamaññaṃ asadisā,",
  "anya-e0101n:1999_12": "tasmā nānattasaññāti vuttā.",
  "anya-e0101n:1999_13": "Tāsaṃ sabbaso nānattasaññānaṃ amanasikārā anāvajjanā asamannāhārā apaccavekkhaṇā.",
  "anya-e0101n:1999_14": "Yasmā tā nāvajjeti,",
  "anya-e0101n:1999_15": "na manasi karoti,",
  "anya-e0101n:1999_16": "na paccavekkhati,",
  "anya-e0101n:1999_17": "tasmāti vuttaṃ hoti.",
  "anya-e0101n:2000_0": "Yasmā cettha purimā rūpasaññā paṭighasaññā ca iminā jhānena nibbatte bhavepi na vijjanti.",
  "anya-e0101n:2000_1": "Pageva tasmiṃ bhave imaṃ jhānaṃ upasampajja viharaṇakāle,",
  "anya-e0101n:2000_2": "tasmā tāsaṃ samatikkamā atthaṅgamāti dvedhāpi abhāvoyeva vutto.",
  "anya-e0101n:2000_3": "Nānattasaññāsu pana yasmā aṭṭha kāmāvacarakusalasaññā,",
  "anya-e0101n:2000_4": "nava kiriyasaññā,",
  "anya-e0101n:2000_5": "dasākusalasaññāti imā sattavīsatisaññā iminā jhānena nibbatte bhave vijjanti,",
  "anya-e0101n:2000_6": "tasmā tāsaṃ amanasikārāti vuttanti veditabbaṃ.",
  "anya-e0101n:2000_7": "Tatrāpi hi imaṃ jhānaṃ upasampajja viharanto tāsaṃ amanasikārāyeva upasampajja viharati,",
  "anya-e0101n:2000_8": "tā pana manasikaronto asamāpanno hotīti.",
  "anya-e0101n:2001_0": "Saṅkhepato cettha rūpasaññānaṃ samatikkamāti iminā sabbarūpāvacaradhammānaṃ pahānaṃ vuttaṃ.",
  "anya-e0101n:2001_1": "Paṭighasaññānaṃ atthaṅgamā nānattasaññānaṃ amanasikārāti iminā sabbesaṃ kāmāvacaracittacetasikānaṃ pahānañca amanasikāro ca vuttoti veditabbo.",
  "anya-e0101n:2002_0": "280.",
  "anya-e0101n:2002_1": "Ananto ākāsoti ettha nāssa uppādanto vā vayanto vā paññāyatīti ananto.",
  "anya-e0101n:2002_2": "Ākāsoti kasiṇugghāṭimākāso vuccati.",
  "anya-e0101n:2002_3": "Manasikāravasenāpi cettha anantatā veditabbā.",
  "anya-e0101n:2002_4": "Teneva vibhaṅge vuttaṃ “tasmiṃ ākāse cittaṃ ṭhapeti,",
  "anya-e0101n:2002_5": "saṇṭhapeti,",
  "anya-e0101n:2002_6": "anantaṃ pharati,",
  "anya-e0101n:2002_7": "tena vuccati ananto ākāso”ti.",
  "anya-e0101n:2003_0": "Ākāsānañcāyatanaṃ upasampajja viharatīti ettha pana nāssa antoti anantaṃ,",
  "anya-e0101n:2003_1": "ākāsaṃ anantaṃ ākāsānantaṃ,",
  "anya-e0101n:2003_2": "ākāsānantameva ākāsānañcaṃ,",
  "anya-e0101n:2003_3": "taṃ ākāsānañcaṃ adhiṭṭhānaṭṭhena āyatanamassa sasampayuttadhammassa jhānassa devānaṃ devāyatanamivāti ākāsānañcāyatanaṃ.",
  "anya-e0101n:2004_0": "Upasampajja viharatīti tamākāsānañcāyatanaṃ patvā nipphādetvā tadanurūpena iriyāpathavihārena viharatīti.",
  "anya-e0101n:2005_0": "Ayaṃ ākāsānañcāyatanakammaṭṭhāne vitthārakathā.",
  "anya-e0101n:2006_0": "Viññāṇañcāyatanakathā",
  "anya-e0101n:2007_0": "281.",
  "anya-e0101n:2007_1": "Viññāṇañcāyatanaṃ bhāvetukāmena pana pañcahākārehi ākāsānañcāyatanasamāpattiyaṃ ciṇṇavasībhāvena “āsannarūpāvacarajjhānapaccatthikā ayaṃ samāpatti,",
  "anya-e0101n:2007_2": "no ca viññāṇañcāyatanamiva santā”ti ākāsānañcāyatane ādīnavaṃ disvā tattha nikantiṃ pariyādāya viññāṇañcāyatanaṃ",
  "anya-e0101n:2007_3": "santato manasikaritvā taṃ ākāsaṃ pharitvā pavattaviññāṇaṃ “viññāṇaṃ viññāṇa”nti punappunaṃ āvajjitabbaṃ,",
  "anya-e0101n:2007_4": "manasikātabbaṃ,",
  "anya-e0101n:2007_5": "paccavekkhitabbaṃ,",
  "anya-e0101n:2007_6": "takkāhataṃ vitakkāhataṃ kātabbaṃ.",
  "anya-e0101n:2007_7": "“Anantaṃ ananta”nti pana na manasikātabbaṃ.",
  "anya-e0101n:2008_0": "Tassevaṃ tasmiṃ nimitte punappunaṃ cittaṃ cārentassa nīvaraṇāni vikkhambhanti,",
  "anya-e0101n:2008_1": "sati santiṭṭhati,",
  "anya-e0101n:2008_2": "upacārena cittaṃ samādhiyati.",
  "anya-e0101n:2008_3": "So taṃ nimittaṃ punappunaṃ āsevati, bhāveti,",
  "anya-e0101n:2008_4": "bahulīkaroti.",
  "anya-e0101n:2008_5": "Tassevaṃ karoto ākāse ākāsānañcāyatanaṃ viya ākāsaphuṭe viññāṇe viññāṇañcāyatanacittaṃ appeti.",
  "anya-e0101n:2008_6": "Appanānayo panettha vuttanayeneva veditabbo.",
  "anya-e0101n:2008_7": "Ettāvatā cesa “sabbaso ākāsānañcāyatanaṃ samatikkamma anantaṃ viññāṇanti viññāṇañcāyatanaṃ upasampajja viharatī”ti vuccati.",
  "anya-e0101n:2009_0": "282.",
  "anya-e0101n:2009_1": "Tattha sabbasoti idaṃ vuttanayameva.",
  "anya-e0101n:2009_2": "Ākāsānañcāyatanaṃ samatikkammāti ettha pana pubbe vuttanayena jhānampi ākāsānañcāyatanaṃ,",
  "anya-e0101n:2009_3": "ārammaṇampi.",
  "anya-e0101n:2009_4": "Ārammaṇampi hi purimanayeneva ākāsānañcañca taṃ paṭhamassa āruppajjhānassa ārammaṇattā devānaṃ devāyatanaṃ",
  "anya-e0101n:2009_5": "viya adhiṭṭhānaṭṭhena āyatanañcāti ākāsānañcāyatanaṃ.",
  "anya-e0101n:2009_6": "Tathā ākāsānañcañca taṃ tassa jhānassa sañjātihetuttā “kambojā assānaṃ āyatana”ntiādīni viya sañjātidesaṭṭhena āyatanañcātipi ākāsānañcāyatanaṃ.",
  "anya-e0101n:2009_7": "Evametaṃ jhānañca ārammaṇañcāti ubhayampi appavattikaraṇena ca amanasikaraṇena ca samatikkamitvāva yasmā",
  "anya-e0101n:2009_8": "idaṃ viññāṇañcāyatanaṃ upasampajja vihātabbaṃ,",
  "anya-e0101n:2009_9": "tasmā ubhayampetaṃ ekajjhaṃ katvā “ākāsānañcāyatanaṃ samatikkammā”ti idaṃ vuttanti veditabbaṃ.",
  "anya-e0101n:2010_0": "Anantaṃ viññāṇanti taṃyeva ananto ākāsoti evaṃ pharitvā pavattaviññāṇaṃ “anantaṃ viññāṇa”nti evaṃ manasikarontoti vuttaṃ hoti.",
  "anya-e0101n:2010_1": "Manasikāravasena vā anantaṃ.",
  "anya-e0101n:2010_2": "So hi tamākāsārammaṇaṃ viññāṇaṃ anavasesato manasikaronto “ananta”nti manasi karoti.",
  "anya-e0101n:2010_3": "Yaṃ pana vibhaṅge vuttaṃ “anantaṃ viññāṇanti,",
  "anya-e0101n:2010_4": "taṃyeva ākāsaṃ viññāṇena phuṭaṃ manasi karoti,",
  "anya-e0101n:2010_5": "anantaṃ pharati,",
  "anya-e0101n:2010_6": "tena vuccati anantaṃ viññāṇa”nti.",
  "anya-e0101n:2011_0": "Tattha viññāṇenāti upayogatthe karaṇavacanaṃ veditabbaṃ.",
  "anya-e0101n:2011_1": "Evañhi aṭṭhakathācariyā tassa atthaṃ vaṇṇayanti,",
  "anya-e0101n:2011_2": "anantaṃ pharati taññeva ākāsaṃ phuṭaṃ viññāṇaṃ manasi karotīti vuttaṃ hoti.",
  "anya-e0101n:2012_0": "Viññāṇañcāyatanaṃ upasampajja viharatīti ettha pana nāssa antoti anantaṃ.",
  "anya-e0101n:2012_1": "Anantameva ānañcaṃ.",
  "anya-e0101n:2012_2": "Viññāṇaṃ ānañcaṃ viññāṇānañcanti avatvā viññāṇañcanti vuttaṃ.",
  "anya-e0101n:2012_3": "Ayañhettha rūḷhīsaddo.",
  "anya-e0101n:2012_4": "Taṃ viññāṇañcaṃ adhiṭṭhānaṭṭhena āyatanamassa sasampayuttadhammassa jhānassa devānaṃ devāyatanamivāti viññāṇañcāyatanaṃ.",
  "anya-e0101n:2012_5": "Sesaṃ purimasadisamevāti.",
  "anya-e0101n:2013_0": "Ayaṃ viññāṇañcāyatanakammaṭṭhāne vitthārakathā.",
  "anya-e0101n:2014_0": "Ākiñcaññāyatanakathā",
  "anya-e0101n:2015_0": "283.",
  "anya-e0101n:2015_1": "Ākiñcaññāyatanaṃ bhāvetukāmena pana pañcahākārehi viññāṇañcāyatanasamāpattiyaṃ ciṇṇavasībhāvena “āsannaākāsānañcāyatanapaccatthikā ayaṃ samāpatti,",
  "anya-e0101n:2015_2": "no ca ākiñcaññāyatanamiva santā”ti viññāṇañcāyatane ādīnavaṃ disvā tattha nikantiṃ pariyādāya ākiñcaññāyatanaṃ",
  "anya-e0101n:2015_3": "santato manasikaritvā tasseva viññāṇañcāyatanārammaṇabhūtassa ākāsānañcāyatanaviññāṇassa abhāvo suññatā",
  "anya-e0101n:2015_4": "vivittākāro manasikātabbo. Kathaṃ?",
  "anya-e0101n:2015_5": "Taṃ viññāṇaṃ amanasikaritvā “natthi natthī”ti vā,",
  "anya-e0101n:2015_6": "“suññaṃ suñña”nti vā,",
  "anya-e0101n:2015_7": "“vivittaṃ vivitta”nti vā punappunaṃ āvajjitabbaṃ,",
  "anya-e0101n:2015_8": "manasikātabbaṃ,",
  "anya-e0101n:2015_9": "paccavekkhitabbaṃ,",
  "anya-e0101n:2015_10": "takkāhataṃ vitakkāhataṃ kātabbaṃ.",
  "anya-e0101n:2016_0": "Tassevaṃ tasmiṃ nimitte cittaṃ cārentassa nīvaraṇāni vikkhambhanti,",
  "anya-e0101n:2016_1": "sati santiṭṭhati,",
  "anya-e0101n:2016_2": "upacārena cittaṃ samādhiyati.",
  "anya-e0101n:2016_3": "So taṃ nimittaṃ punappunaṃ āsevati, bhāveti,",
  "anya-e0101n:2016_4": "bahulīkaroti.",
  "anya-e0101n:2016_5": "Tassevaṃ karoto ākāse phuṭe mahaggataviññāṇe viññāṇañcāyatanaṃ viya tasseva ākāsaṃ pharitvā pavattassa",
  "anya-e0101n:2016_6": "mahaggataviññāṇassa suññavivittanatthibhāve ākiñcaññāyatanacittaṃ appeti.",
  "anya-e0101n:2016_7": "Etthāpi ca appanānayo vuttanayeneva veditabbo.",
  "anya-e0101n:2017_0": "Ayaṃ pana viseso,",
  "anya-e0101n:2017_1": "tasmiṃ hi appanācitte uppanne so bhikkhu yathā nāma puriso maṇḍalamāḷādīsu kenacideva karaṇīyena sannipatitaṃ",
  "anya-e0101n:2017_2": "bhikkhusaṅghaṃ disvā katthaci gantvā sannipātakiccāvasāneva uṭṭhāya pakkantesu bhikkhūsu āgantvā dvāre",
  "anya-e0101n:2017_3": "ṭhatvā puna taṃ ṭhānaṃ olokento suññameva passati,",
  "anya-e0101n:2017_4": "vivittameva passati.",
  "anya-e0101n:2017_5": "Nāssa evaṃ hoti “ettakā nāma bhikkhū kālaṅkatā vā disāpakkantā vā”ti,",
  "anya-e0101n:2017_6": "atha kho suññamidaṃ vivittanti natthibhāvameva passati,",
  "anya-e0101n:2017_7": "evameva pubbe ākāse pavattitaviññāṇaṃ viññāṇañcāyatanajjhānacakkhunā passanto viharitvā “natthi natthī”tiādinā",
  "anya-e0101n:2017_8": "parikammamanasikārena antarahite tasmiṃ viññāṇe tassa apagamasaṅkhātaṃ abhāvameva passanto viharati.",
  "anya-e0101n:2017_9": "Ettāvatā cesa “sabbaso viññāṇañcāyatanaṃ samatikkamma natthi kiñcīti ākiñcaññāyatanaṃ upasampajja viharatī”ti vuccati.",
  "anya-e0101n:2018_0": "284.",
  "anya-e0101n:2018_1": "Idhāpi sabbasoti idaṃ vuttanayameva.",
  "anya-e0101n:2018_2": "Viññāṇañcāyatananti etthāpi ca pubbe vuttanayeneva jhānampi viññāṇañcāyatanaṃ ārammaṇampi.",
  "anya-e0101n:2018_3": "Ārammaṇampi hi purimanayeneva viññāṇañcañca taṃ dutiyassa āruppajjhānassa ārammaṇattā devānaṃ devāyatanaṃ",
  "anya-e0101n:2018_4": "viya adhiṭṭhānaṭṭhena āyatanañcāti viññāṇañcāyatanaṃ.",
  "anya-e0101n:2018_5": "Tathā viññāṇañcañca taṃ tasseva jhānassa sañjātihetuttā “kambojā assānaṃ āyatana”ntiādīni viya sañjātidesaṭṭhena āyatanañcātipi viññāṇañcāyatanaṃ.",
  "anya-e0101n:2018_6": "Evametaṃ jhānañca ārammaṇañcāti ubhayampi appavattikaraṇena ca amanasikaraṇena ca samatikkamitvāva yasmā",
  "anya-e0101n:2018_7": "idaṃ ākiñcaññāyatanaṃ upasampajja vihātabbaṃ,",
  "anya-e0101n:2018_8": "tasmā ubhayampetaṃ ekajjhaṃ katvā viññāṇañcāyatanaṃ samatikkammāti idaṃ vuttanti veditabbaṃ.",
  "anya-e0101n:2019_0": "Natthi kiñcīti natthi natthi,",
  "anya-e0101n:2019_1": "suññaṃ suññaṃ,",
  "anya-e0101n:2019_2": "vivittaṃ vivittanti evaṃ manasikarontoti vuttaṃ hoti.",
  "anya-e0101n:2019_3": "Yampi vibhaṅge vuttaṃ “natthi kiñcīti taññeva viññāṇaṃ abhāveti vibhāveti antaradhāpeti natthi kiñcīti passati,",
  "anya-e0101n:2019_4": "tena vuccati natthi kiñcī”ti,",
  "anya-e0101n:2019_5": "taṃ kiñcāpi khayato sammasanaṃ viya vuttaṃ,",
  "anya-e0101n:2019_6": "atha khvassa evameva attho daṭṭhabbo.",
  "anya-e0101n:2019_7": "Tañhi viññāṇaṃ anāvajjento amanasikaronto apaccavekkhanto kevalamassa natthibhāvaṃ suññabhāvaṃ vivittabhāvameva",
  "anya-e0101n:2019_8": "manasikaronto abhāveti vibhāveti antaradhāpetīti vuccati,",
  "anya-e0101n:2019_9": "na aññathāti.",
  "anya-e0101n:2020_0": "Ākiñcaññāyatanaṃ upasampajja viharatīti ettha pana nāssa kiñcananti akiñcanaṃ,",
  "anya-e0101n:2020_1": "antamaso bhaṅgamattampi assa avasiṭṭhaṃ natthīti vuttaṃ hoti.",
  "anya-e0101n:2020_2": "Akiñcanassa bhāvo ākiñcaññaṃ,",
  "anya-e0101n:2020_3": "ākāsānañcāyatanaviññāṇāpagamassetaṃ adhivacanaṃ.",
  "anya-e0101n:2020_4": "Taṃ ākiñcaññaṃ adhiṭṭhānaṭṭhena āyatanamassa jhānassa devānaṃ devāyatanamivāti ākiñcaññāyatanaṃ.",
  "anya-e0101n:2020_5": "Sesaṃ purimasadisamevāti.",
  "anya-e0101n:2021_0": "Ayaṃ ākiñcaññāyatanakammaṭṭhāne vitthārakathā.",
  "anya-e0101n:2022_0": "Nevasaññānāsaññāyatanakathā",
  "anya-e0101n:2023_0": "285.",
  "anya-e0101n:2023_1": "Nevasaññānāsaññāyatanaṃ bhāvetukāmena pana pañcahākārehi ākiñcaññāyatanasamāpattiyaṃ ciṇṇavasībhāvena",
  "anya-e0101n:2023_2": "“āsannaviññāṇañcāyatanapaccatthikā ayaṃ samāpatti,",
  "anya-e0101n:2023_3": "no ca nevasaññānāsaññāyatanaṃ viya santā”ti vā “saññā rogo,",
  "anya-e0101n:2023_4": "saññā gaṇḍo,",
  "anya-e0101n:2023_5": "saññā sallaṃ,",
  "anya-e0101n:2023_6": "etaṃ santaṃ,",
  "anya-e0101n:2023_7": "etaṃ paṇītaṃ yadidaṃ nevasaññānāsaññā”ti vā evaṃ ākiñcaññāyatane ādīnavaṃ,",
  "anya-e0101n:2023_8": "upari ānisaṃsañca disvā ākiñcaññāyatane nikantiṃ pariyādāya nevasaññānāsaññāyatanaṃ santato manasikaritvā",
  "anya-e0101n:2023_9": "“sāva abhāvaṃ ārammaṇaṃ katvā pavattitā ākiñcaññāyatanasamāpatti santā santā”ti punappunaṃ āvajjitabbā,",
  "anya-e0101n:2023_10": "manasikātabbā,",
  "anya-e0101n:2023_11": "paccavekkhitabbā,",
  "anya-e0101n:2023_12": "takkāhatā vitakkāhatā kātabbā.",
  "anya-e0101n:2024_0": "Tassevaṃ tasmiṃ nimitte punappunaṃ mānasaṃ cārentassa nīvaraṇāni vikkhambhanti,",
  "anya-e0101n:2024_1": "sati santiṭṭhati,",
  "anya-e0101n:2024_2": "upacārena cittaṃ samādhiyati.",
  "anya-e0101n:2024_3": "So taṃ nimittaṃ punappunaṃ āsevati, bhāveti,",
  "anya-e0101n:2024_4": "bahulīkaroti.",
  "anya-e0101n:2024_5": "Tassevaṃ karoto viññāṇāpagame ākiñcaññāyatanaṃ viya ākiñcaññāyatanasamāpattisaṅkhātesu catūsu khandhesu nevasaññānāsaññāyatanacittaṃ appeti.",
  "anya-e0101n:2024_6": "Appanānayo panettha vuttanayeneva veditabbo.",
  "anya-e0101n:2024_7": "Ettāvatā cesa “sabbaso ākiñcaññāyatanaṃ samatikkamma nevasaññānāsaññāyatanaṃ upasampajja viharatī”ti vuccati.",
  "anya-e0101n:2025_0": "286.",
  "anya-e0101n:2025_1": "Idhāpi sabbasoti idaṃ vuttanayameva.",
  "anya-e0101n:2025_2": "Ākiñcaññāyatanaṃ samatikkammāti etthāpi pubbe vuttanayeneva jhānampi ākiñcaññāyatanaṃ ārammaṇampi.",
  "anya-e0101n:2025_3": "Ārammaṇampi hi purimanayeneva ākiñcaññañca taṃ tatiyassa āruppajjhānassa ārammaṇattā devānaṃ devāyatanaṃ",
  "anya-e0101n:2025_4": "viya adhiṭṭhānaṭṭhena āyatanañcāti ākiñcaññāyatanaṃ.",
  "anya-e0101n:2025_5": "Tathā ākiñcaññañca taṃ tasseva jhānassa sañjātihetuttā kambojā assānaṃ āyatanantiādīni viya sañjātidesaṭṭhena āyatanañcātipi ākiñcaññāyatanaṃ.",
  "anya-e0101n:2025_6": "Evametaṃ jhānañca ārammaṇañcāti ubhayampi appavattikaraṇena ca amanasikaraṇena ca samatikkamitvāva yasmā",
  "anya-e0101n:2025_7": "idaṃ nevasaññānāsaññāyatanaṃ upasampajja vihātabbaṃ,",
  "anya-e0101n:2025_8": "tasmā ubhayampetaṃ ekajjhaṃ katvā ākiñcaññāyatanaṃ samatikkammāti idaṃ vuttanti veditabbaṃ.",
  "anya-e0101n:2026_0": "Nevasaññānāsaññāyatananti ettha pana yāya saññāya bhāvato taṃ nevasaññānāsaññāyatananti vuccati.",
  "anya-e0101n:2026_1": "Yathā paṭipannassa sā saññā hoti,",
  "anya-e0101n:2026_2": "taṃ tāva dassetuṃ vibhaṅge “nevasaññīnāsaññī”ti uddharitvā “taññeva ākiñcaññāyatanaṃ santato manasi karoti,",
  "anya-e0101n:2026_3": "saṅkhārāvasesasamāpattiṃ bhāveti,",
  "anya-e0101n:2026_4": "tena vuccati nevasaññīnāsaññī”ti vuttaṃ.",
  "anya-e0101n:2026_5": "Tattha santato manasi karotīti “santā vatāyaṃ samāpatti,",
  "anya-e0101n:2026_6": "yatra hi nāma natthibhāvampi ārammaṇaṃ karitvā ṭhassatī”ti evaṃ santārammaṇatāya taṃ santāti manasi karoti.",
  "anya-e0101n:2027_0": "Santato ce manasi karoti,",
  "anya-e0101n:2027_1": "kathaṃ samatikkamo hotīti?",
  "anya-e0101n:2027_2": "Asamāpajjitukāmatāya.",
  "anya-e0101n:2027_3": "So hi kiñcāpi taṃ santato manasi karoti,",
  "anya-e0101n:2027_4": "atha khvassa “ahametaṃ āvajjissāmi,",
  "anya-e0101n:2027_5": "samāpajjissāmi,",
  "anya-e0101n:2027_6": "adhiṭṭhahissāmi,",
  "anya-e0101n:2027_7": "vuṭṭhahissāmi,",
  "anya-e0101n:2027_8": "paccavekkhissāmī”ti esa ābhogo samannāhāro manasikāro na hoti. Kasmā?",
  "anya-e0101n:2027_9": "Ākiñcaññāyatanato nevasaññānāsaññāyatanassa santatarapaṇītataratāya.",
  "anya-e0101n:2028_0": "Yathā hi rājā mahacca rājānubhāvena hatthikkhandhavaragato nagaravīthiyaṃ vicaranto dantakārādayo sippike",
  "anya-e0101n:2028_1": "ekaṃ vatthaṃ daḷhaṃ nivāsetvā ekena sīsaṃ veṭhetvā dantacuṇṇādīhi samokiṇṇagatte anekāni dantavikatiādīni",
  "anya-e0101n:2028_2": "sippāni karonte disvā “aho vata re chekā ācariyā īdisānipi nāma sippāni karissantī”ti evaṃ tesaṃ chekatāya tussati,",
  "anya-e0101n:2028_3": "na cassa evaṃ hoti “aho vatāhaṃ rajjaṃ pahāya evarūpo sippiko bhaveyya”nti.",
  "anya-e0101n:2028_4": "Taṃ kissa hetu?",
  "anya-e0101n:2028_5": "Rajjasiriyā mahānisaṃsatāya.",
  "anya-e0101n:2028_6": "So sippino samatikkamitvāva gacchati.",
  "anya-e0101n:2028_7": "Evameva esa kiñcāpi taṃ samāpattiṃ santato manasi karoti,",
  "anya-e0101n:2028_8": "atha khvassa “ahametaṃ samāpattiṃ āvajjissāmi,",
  "anya-e0101n:2028_9": "samāpajjissāmi,",
  "anya-e0101n:2028_10": "adhiṭṭhahissāmi,",
  "anya-e0101n:2028_11": "vuṭṭhahissāmi,",
  "anya-e0101n:2028_12": "paccavekkhissāmī”ti neva esa ābhogo samannāhāro manasikāro hoti.",
  "anya-e0101n:2029_0": "So taṃ santato manasikaronto pubbe vuttanayena taṃ paramasukhumaṃ appanāppattaṃ saññaṃ pāpuṇāti,",
  "anya-e0101n:2029_1": "yāya nevasaññīnāsaññī nāma hoti,",
  "anya-e0101n:2029_2": "saṅkhārāvasesasamāpattiṃ bhāvetīti vuccati.",
  "anya-e0101n:2029_3": "Saṅkhārāvasesasamāpattinti accantasukhumabhāvappattasaṅkhāraṃ catutthāruppasamāpattiṃ.",
  "anya-e0101n:2030_0": "287.",
  "anya-e0101n:2030_1": "Idāni yaṃ taṃ evamadhigatāya saññāya vasena nevasaññānāsaññāyatananti vuccati,",
  "anya-e0101n:2030_2": "taṃ atthato dassetuṃ “nevasaññānāsaññāyatananti nevasaññānāsaññāyatanaṃ samāpannassa vā upapannassa vā",
  "anya-e0101n:2030_3": "diṭṭhadhammasukhavihārissa vā cittacetasikā dhammā”ti vuttaṃ.",
  "anya-e0101n:2030_4": "Tesu idha samāpannassa cittacetasikā dhammā adhippetā.",
  "anya-e0101n:2030_5": "Vacanattho panettha oḷārikāya saññāya abhāvato sukhumāya ca bhāvato nevassa sasampayuttadhammassa jhānassa saññā nāsaññanti nevasaññānāsaññaṃ.",
  "anya-e0101n:2030_6": "Nevasaññānāsaññañca taṃ manāyatanadhammāyatanapariyāpannattā āyatanañcāti nevasaññānāsaññāyatanaṃ.",
  "anya-e0101n:2030_7": "Atha vā yāyamettha saññā,",
  "anya-e0101n:2030_8": "sā paṭusaññākiccaṃ kātuṃ asamatthatāya nevasaññā,",
  "anya-e0101n:2030_9": "saṅkhārāvasesasukhumabhāvena vijjamānattā nāsaññāti nevasaññānāsaññā.",
  "anya-e0101n:2030_10": "Nevasaññānāsaññā ca sā sesadhammānaṃ adhiṭṭhānaṭṭhena āyatanañcāti nevasaññānāsaññāyatanaṃ.",
  "anya-e0101n:2031_0": "Na kevalañcettha saññāva edisī,",
  "anya-e0101n:2031_1": "atha kho vedanāpi nevavedanānāvedanā,",
  "anya-e0101n:2031_2": "cittampi nevacittaṃnācittaṃ,",
  "anya-e0101n:2031_3": "phassopi nevaphassonāphasso.",
  "anya-e0101n:2031_4": "Esa nayo sesasampayuttadhammesu.",
  "anya-e0101n:2031_5": "Saññāsīsena panāyaṃ desanā katāti veditabbā.",
  "anya-e0101n:2031_6": "Pattamakkhanatelappabhutīhi ca upamāhi esa attho vibhāvetabbo.",
  "anya-e0101n:2032_0": "Sāmaṇero kira telena pattaṃ makkhetvā ṭhapesi,",
  "anya-e0101n:2032_1": "taṃ yāgupānakāle thero pattamāharāti āha.",
  "anya-e0101n:2032_2": "So “patte telamatthi,",
  "anya-e0101n:2032_3": "bhante”ti āha.",
  "anya-e0101n:2032_4": "Tato “āhara, sāmaṇera, telaṃ,",
  "anya-e0101n:2032_5": "nāḷiṃ pūressāmī”ti vutte “natthi, bhante,",
  "anya-e0101n:2032_6": "tela”nti āha.",
  "anya-e0101n:2032_7": "Tattha yathā antovutthattā yāguyā saddhiṃ akappiyaṭṭhena “telamatthī”ti hoti.",
  "anya-e0101n:2032_8": "Nāḷipūraṇādīnaṃ vasena “natthī”ti hoti.",
  "anya-e0101n:2032_9": "Evaṃ sāpi saññā paṭusaññākiccaṃ kātuṃ asamatthatāya nevasaññā,",
  "anya-e0101n:2032_10": "saṅkhārāvasesasukhumabhāvena vijjamānattā nāsaññā hoti.",
  "anya-e0101n:2033_0": "Kiṃ panettha saññākiccanti?",
  "anya-e0101n:2033_1": "Ārammaṇasañjānanañceva vipassanāya ca visayabhāvaṃ upagantvā nibbidājananaṃ.",
  "anya-e0101n:2033_2": "Dahanakiccamiva hi sukhodake tejodhātu sañjānanakiccaṃ pesā paṭuṃ kātuṃ na sakkoti.",
  "anya-e0101n:2033_3": "Sesasamāpattīsu saññā viya vipassanāya visayabhāvaṃ upagantvā nibbidājananampi kātuṃ na sakkoti.",
  "anya-e0101n:2033_4": "Aññesu hi khandhesu akatābhiniveso bhikkhu nevasaññānāsaññāyatanakkhandhe sammasitvā nibbidaṃ pattuṃ samattho nāma natthi apica āyasmā sāriputto.",
  "anya-e0101n:2033_5": "Pakativipassako pana mahāpañño sāriputtasadisova sakkuṇeyya.",
  "anya-e0101n:2033_6": "Sopi “evaṃ kirime dhammā ahutvā sambhonti,",
  "anya-e0101n:2033_7": "hutvā paṭiventī”ti evaṃ kalāpasammasanavaseneva,",
  "anya-e0101n:2033_8": "no anupadadhammavipassanāvasena.",
  "anya-e0101n:2033_9": "Evaṃ sukhumattaṃ gatā esā samāpatti.",
  "anya-e0101n:2034_0": "Yathā ca pattamakkhanatelūpamāya,",
  "anya-e0101n:2034_1": "evaṃ maggudakūpamāyapi ayamattho vibhāvetabbo.",
  "anya-e0101n:2034_2": "Maggappaṭipannassa kira therassa purato gacchanto sāmaṇero thokaṃ udakaṃ disvā “udakaṃ, bhante,",
  "anya-e0101n:2034_3": "upāhanā omuñcathā”ti āha.",
  "anya-e0101n:2034_4": "Tato therena “sace udakamatthi,",
  "anya-e0101n:2034_5": "āhara nhānasāṭikaṃ,",
  "anya-e0101n:2034_6": "nhāyissāmā”ti vutte “natthi,",
  "anya-e0101n:2034_7": "bhante”ti āha.",
  "anya-e0101n:2034_8": "Tattha yathā upāhanatemanamattaṭṭhena “udakamatthī”ti hoti,",
  "anya-e0101n:2034_9": "nhāyanaṭṭhena “natthī”ti hoti.",
  "anya-e0101n:2034_10": "Evampi sā paṭusaññākiccaṃ kātuṃ asamatthatāya nevasaññā,",
  "anya-e0101n:2034_11": "saṅkhārāvasesasukhumabhāvena vijjamānattā nāsaññā hoti.",
  "anya-e0101n:2035_0": "Na kevalañca etāheva,",
  "anya-e0101n:2035_1": "aññāhipi anurūpāhi upamāhi esa attho vibhāvetabbo.",
  "anya-e0101n:2035_2": "Upasampajja viharatīti idaṃ vuttanayamevāti.",
  "anya-e0101n:2036_0": "Ayaṃ nevasaññānāsaññāyatanakammaṭṭhāne vitthārakathā.",
  "anya-e0101n:2037_0": "Pakiṇṇakakathā",
  "anya-e0101n:2038_0": "288. Asadisarūpo nātho, āruppaṃ yaṃ catubbidhaṃ āha.",
  "anya-e0101n:2039_0": "Taṃ iti ñatvā tasmiṃ, pakiṇṇakakathāpi viññeyyā.",
  "anya-e0101n:2040_0": "289. Āruppasamāpattiyo hi –",
  "anya-e0101n:2041_0": "Ārammaṇātikkamato, catassopi bhavantimā;",
  "anya-e0101n:2042_0": "Aṅgātikkamametāsaṃ, na icchanti vibhāvino.",
  "anya-e0101n:2043_0": "Etāsu hi rūpanimittātikkamato paṭhamā,",
  "anya-e0101n:2043_1": "ākāsātikkamato dutiyā,",
  "anya-e0101n:2043_2": "ākāse pavattitaviññāṇātikkamato tatiyā.",
  "anya-e0101n:2043_3": "Ākāse pavattitaviññāṇassa apagamātikkamato catutthīti sabbathā ārammaṇātikkamato catassopi bhavantimā āruppasamāpattiyoti veditabbā.",
  "anya-e0101n:2043_4": "Aṅgātikkamaṃ pana etāsaṃ na icchanti paṇḍitā.",
  "anya-e0101n:2043_5": "Na hi rūpāvacarasamāpattīsu viya etāsu aṅgātikkamo atthi.",
  "anya-e0101n:2043_6": "Sabbāsupi hi etāsu upekkhā,",
  "anya-e0101n:2043_7": "cittekaggatāti dve eva jhānaṅgāni honti.",
  "anya-e0101n:2044_0": "290. Evaṃ santepi –",
  "anya-e0101n:2045_0": "Suppaṇītatarā honti, pacchimā pacchimā idha;",
  "anya-e0101n:2046_0": "Upamā tattha viññeyyā, pāsādatalasāṭikā.",
  "anya-e0101n:2047_0": "Yathā hi catubhūmikassa pāsādassa heṭṭhimatale dibbanaccagītavāditasurabhigandhamālābhojanasayanacchādanādivasena",
  "anya-e0101n:2047_1": "paṇītā pañcakāmaguṇā paccupaṭṭhitā assu.",
  "anya-e0101n:2047_2": "Dutiye tato paṇītatarā.",
  "anya-e0101n:2047_3": "Tatiye tato paṇītatarā.",
  "anya-e0101n:2047_4": "Catutthe sabbapaṇītatarā.",
  "anya-e0101n:2047_5": "Tattha kiñcāpi tāni cattāripi pāsādatalāneva,",
  "anya-e0101n:2047_6": "natthi nesaṃ pāsādatalabhāvena viseso.",
  "anya-e0101n:2047_7": "Pañcakāmaguṇasamiddhavisesena pana heṭṭhimato heṭṭhimato uparimaṃ uparimaṃ paṇītataraṃ hoti.",
  "anya-e0101n:2048_0": "Yathā ca ekāya itthiyā kantitathūlasaṇhasaṇhatarasaṇhatamasuttānaṃ catupalatipaladvipalaekapalasāṭikā assu āyāmena ca vitthārena ca samappamāṇā.",
  "anya-e0101n:2048_1": "Tattha kiñcāpi tā sāṭikā catassopi āyāmato ca vitthārato ca samappamāṇā,",
  "anya-e0101n:2048_2": "natthi tāsaṃ pamāṇato viseso.",
  "anya-e0101n:2048_3": "Sukhasamphassasukhumabhāvamahagghabhāvehi pana purimāya purimāya pacchimā pacchimā paṇītatarā honti,",
  "anya-e0101n:2048_4": "evameva kiñcāpi catūsu etāsu upekkhā,",
  "anya-e0101n:2048_5": "cittekaggatāti etāni dveyeva aṅgāni honti,",
  "anya-e0101n:2048_6": "atha kho bhāvanāvisesena tesaṃ aṅgāni paṇītapaṇītatarabhāvena suppaṇītatarā honti pacchimā pacchimā idhāti veditabbā.",
  "anya-e0101n:2049_0": "291. Evaṃ anupubbena paṇītapaṇītā cetā –",
  "anya-e0101n:2050_0": "Asucimhi maṇḍape laggo, eko tannissito paro;",
  "anya-e0101n:2051_0": "Añño bahi anissāya, taṃ taṃ nissāya cāparo.",
  "anya-e0101n:2052_0": "Ṭhito catūhi etehi, purisehi yathākkamaṃ;",
  "anya-e0101n:2053_0": "Samānatāya ñātabbā, catassopi vibhāvinā.",
  "anya-e0101n:2054_0": "Tatrāyamatthayojanā –",
  "anya-e0101n:2054_1": "asucimhi kira dese eko maṇḍapo,",
  "anya-e0101n:2054_2": "atheko puriso āgantvā taṃ asuciṃ jigucchamāno taṃ maṇḍapaṃ hatthehi ālambitvā tattha laggo laggito viya aṭṭhāsi.",
  "anya-e0101n:2054_3": "Athāparo āgantvā taṃ maṇḍape laggaṃ purisaṃ nissito.",
  "anya-e0101n:2054_4": "Athañño āgantvā cintesi “yo esa maṇḍapalaggo,",
  "anya-e0101n:2054_5": "yo ca tannissito,",
  "anya-e0101n:2054_6": "ubhopete duṭṭhitā.",
  "anya-e0101n:2054_7": "Dhuvo ca nesaṃ maṇḍapapapāte pāto,",
  "anya-e0101n:2054_8": "handāhaṃ bahiyeva tiṭṭhāmī”ti.",
  "anya-e0101n:2054_9": "So tannissitaṃ anissāya bahiyeva aṭṭhāsi.",
  "anya-e0101n:2054_10": "Athāparo āgantvā maṇḍapalaggassa ca tannissitassa ca akhemabhāvaṃ cintetvā bahiṭṭhitañca suṭṭhitoti mantvā taṃ nissāya aṭṭhāsi.",
  "anya-e0101n:2054_11": "Tattha asucimhi dese maṇḍapo viya kasiṇugghāṭimākāsaṃ daṭṭhabbaṃ,",
  "anya-e0101n:2054_12": "asucijigucchāya maṇḍapalaggo puriso viya rūpanimittajigucchāya ākāsārammaṇaṃ ākāsānañcāyatanaṃ,",
  "anya-e0101n:2054_13": "maṇḍapalaggaṃ purisaṃ nissito viya ākāsārammaṇaṃ ākāsānañcāyatanaṃ ārabbha pavattaṃ viññāṇañcāyatanaṃ,",
  "anya-e0101n:2054_14": "tesaṃ dvinnampi akhemabhāvaṃ cintetvā anissāya taṃ maṇḍapalaggaṃ bahiṭṭhito viya ākāsānañcāyatanaṃ ārammaṇaṃ",
  "anya-e0101n:2054_15": "akatvā tadabhāvārammaṇaṃ ākiñcaññāyatanaṃ,",
  "anya-e0101n:2054_16": "maṇḍapalaggassa tannissitassa ca akhemataṃ cintetvā bahiṭṭhitañca suṭṭhitoti mantvā taṃ nissāya ṭhito",
  "anya-e0101n:2054_17": "viya viññāṇābhāvasaṅkhāte bahipadese ṭhitaṃ ākiñcaññāyatanaṃ ārabbha pavattaṃ nevasaññānāsaññāyatanaṃ",
  "anya-e0101n:2054_18": "daṭṭhabbaṃ.",
  "anya-e0101n:2055_0": "292. Evaṃ pavattamānañca –",
  "anya-e0101n:2056_0": "Ārammaṇaṃ karoteva, aññābhāvena taṃ idaṃ;",
  "anya-e0101n:2057_0": "Diṭṭhadosampi rājānaṃ, vuttihetu jano yathā.",
  "anya-e0101n:2058_0": "Idañhi nevasaññānāsaññāyatanaṃ “āsannaviññāṇañcāyatanapaccatthikā ayaṃ samāpattī”ti evaṃ diṭṭhadosampi",
  "anya-e0101n:2058_1": "taṃ ākiñcaññāyatanaṃ aññassa ārammaṇassa abhāvā ārammaṇaṃ karoteva.",
  "anya-e0101n:2058_2": "Yathā kiṃ?",
  "anya-e0101n:2058_3": "Diṭṭhadosampi rājānaṃ vuttihetu yathā jano.",
  "anya-e0101n:2058_4": "Yathā hi asaṃyataṃ pharusakāyavacīmanosamācāraṃ kañci sabbadisampatiṃ rājānaṃ “pharusasamācāro aya”nti",
  "anya-e0101n:2058_5": "evaṃ diṭṭhadosampi aññattha vuttiṃ alabhamāno jano vuttihetu nissāya vattati,",
  "anya-e0101n:2058_6": "evaṃ diṭṭhadosampi taṃ ākiñcaññāyatanaṃ aññaṃ ārammaṇaṃ alabhamānamidaṃ nevasaññānāsaññāyatanaṃ ārammaṇaṃ karoteva.",
  "anya-e0101n:2059_0": "293. Evaṃ kurumānañca –",
  "anya-e0101n:2060_0": "Āruḷho dīghanisseṇiṃ, yathā nisseṇibāhukaṃ;",
  "anya-e0101n:2061_0": "Pabbataggañca āruḷho, yathā pabbatamatthakaṃ.",
  "anya-e0101n:2062_0": "Yathā vā girimārūḷho, attanoyeva jaṇṇukaṃ;",
  "anya-e0101n:2063_0": "Olubbhati tathevetaṃ, jhānamolubbha vattatīti.",
  "anya-e0101n:2064_0": "Iti sādhujanapāmojjatthāya kate visuddhimagge",
  "anya-e0101n:2065_0": "Samādhibhāvanādhikāre",
  "anya-e0101n:2066_0": "Āruppaniddeso nāma",
  "anya-e0101n:2067_0": "Dasamo paricchedo.",
  "anya-e0101n:2068_0": "11. Samādhiniddeso",
  "anya-e0101n:2069_0": "Āhārepaṭikkūlabhāvanā",
  "anya-e0101n:2070_0": "294.",
  "anya-e0101n:2070_1": "Idāni āruppānantaraṃ ekā saññāti evaṃ uddiṭṭhāya āhāre paṭikkūlasaññāya bhāvanāniddeso anuppatto.",
  "anya-e0101n:2070_2": "Tattha āharatīti āhāro.",
  "anya-e0101n:2070_3": "So catubbidho kabaḷīkārāhāro,",
  "anya-e0101n:2070_4": "phassāhāro,",
  "anya-e0101n:2070_5": "manosañcetanāhāro,",
  "anya-e0101n:2070_6": "viññāṇāhāroti.",
  "anya-e0101n:2071_0": "Ko panettha kimāharatīti?",
  "anya-e0101n:2071_1": "Kabaḷīkārāhāro ojaṭṭhamakaṃ rūpaṃ āharati.",
  "anya-e0101n:2071_2": "Phassāhāro tisso vedanā āharati.",
  "anya-e0101n:2071_3": "Manosañcetanāhāro tīsu bhavesu paṭisandhiṃ āharati.",
  "anya-e0101n:2071_4": "Viññāṇāhāro paṭisandhikkhaṇe nāmarūpaṃ āharati.",
  "anya-e0101n:2072_0": "Tesu kabaḷīkārāhāre nikantibhayaṃ.",
  "anya-e0101n:2072_1": "Phassāhāre upagamanabhayaṃ.",
  "anya-e0101n:2072_2": "Manosañcetanāhāre upapattibhayaṃ.",
  "anya-e0101n:2072_3": "Viññāṇāhāre paṭisandhibhayaṃ.",
  "anya-e0101n:2072_4": "Evaṃ sappaṭibhayesu ca tesu kabaḷīkārāhāro puttamaṃsūpamena dīpetabbo.",
  "anya-e0101n:2072_5": "Phassāhāro niccammagāvūpamena.",
  "anya-e0101n:2072_6": "Manosañcetanāhāro aṅgārakāsūpamena.",
  "anya-e0101n:2072_7": "Viññāṇāhāro sattisatūpamenāti.",
  "anya-e0101n:2072_8": "Imesu pana catūsu āhāresu asitapītakhāyitasāyitappabhedo kabaḷīkāro āhārova imasmiṃ atthe āhāroti adhippeto.",
  "anya-e0101n:2072_9": "Tasmiṃ āhāre paṭikkūlākāraggahaṇavasena uppannā saññā āhāre paṭikkūlasaññā.",
  "anya-e0101n:2073_0": "Taṃ āhāre paṭikkūlasaññaṃ bhāvetukāmena kammaṭṭhānaṃ uggahetvā uggahato ekapadampi avirajjhantena rahogatena",
  "anya-e0101n:2073_1": "paṭisallīnena asitapītakhāyitasāyitappabhede kabaḷīkārāhāre dasahākārehi paṭikkūlatā paccavekkhitabbā.",
  "anya-e0101n:2073_2": "Seyyathidaṃ, gamanato,",
  "anya-e0101n:2073_3": "pariyesanato,",
  "anya-e0101n:2073_4": "paribhogato, āsayato,",
  "anya-e0101n:2073_5": "nidhānato,",
  "anya-e0101n:2073_6": "aparipakkato,",
  "anya-e0101n:2073_7": "paripakkato, phalato,",
  "anya-e0101n:2073_8": "nissandato,",
  "anya-e0101n:2073_9": "sammakkhanatoti.",
  "anya-e0101n:2074_0": "295.",
  "anya-e0101n:2074_1": "Tattha gamanatoti evaṃ mahānubhāve nāma sāsane pabbajitena sakalarattiṃ buddhavacanasajjhāyaṃ vā samaṇadhammaṃ",
  "anya-e0101n:2074_2": "vā katvā kālasseva vuṭṭhāya cetiyaṅgaṇabodhiyaṅgaṇavattaṃ katvā pānīyaṃ paribhojanīyaṃ upaṭṭhapetvā pariveṇaṃ",
  "anya-e0101n:2074_3": "sammajjitvā sarīraṃ paṭijaggitvā āsanamārūyha vīsatiṃsa vāre kammaṭṭhānaṃ manasikaritvā uṭṭhāya pattacīvaraṃ",
  "anya-e0101n:2074_4": "gahetvā nijanasambādhāni pavivekasukhāni chāyūdakasampannāni sucīni sītalāni ramaṇīyabhūmibhāgāni tapovanāni",
  "anya-e0101n:2074_5": "pahāya ariyaṃ vivekaratiṃ anapekkhitvā susānābhimukhena siṅgālena viya āhāratthāya gāmābhimukhena gantabbaṃ.",
  "anya-e0101n:2075_0": "Evaṃ gacchatā ca mañcamhā vā pīṭhamhā vā otaraṇato paṭṭhāya pādarajagharagolikavaccādisamparikiṇṇaṃ paccattharaṇaṃ akkamitabbaṃ hoti.",
  "anya-e0101n:2075_1": "Tato appekadā mūsikajatukavaccādīhi upahatattā antogabbhato paṭikkūlataraṃ pamukhaṃ daṭṭhabbaṃ hoti.",
  "anya-e0101n:2075_2": "Tato ulūkapārāvatādivaccasammakkhitattā uparimatalato paṭikkūlataraṃ heṭṭhimatalaṃ.",
  "anya-e0101n:2075_3": "Tato kadāci kadāci vāteritehi purāṇatiṇapaṇṇehi gilānasāmaṇerānaṃ muttakarīsakheḷasiṅghāṇikāhi vassakāle",
  "anya-e0101n:2075_4": "udakacikkhallādīhi ca saṃkiliṭṭhattā heṭṭhimatalato paṭikkūlataraṃ pariveṇaṃ.",
  "anya-e0101n:2075_5": "Pariveṇato paṭikkūlatarā vihāraracchā daṭṭhabbā hoti.",
  "anya-e0101n:2076_0": "Anupubbena pana bodhiñca cetiyañca vanditvā vitakkamāḷake ṭhitena muttarāsisadisaṃ cetiyaṃ morapiñchakalāpamanoharaṃ",
  "anya-e0101n:2076_1": "bodhiṃ devavimānasampattisassirīkaṃ senāsanañca anapaloketvā evarūpaṃ nāma ramaṇīyaṃ padesaṃ piṭṭhito",
  "anya-e0101n:2076_2": "katvā āhārahetu gantabbaṃ bhavissatīti pakkamitvā gāmamaggaṃ paṭipannena khāṇukaṇṭakamaggopi udakavegabhinnavisamamaggopi",
  "anya-e0101n:2076_3": "daṭṭhabbo hoti.",
  "anya-e0101n:2077_0": "Tato gaṇḍaṃ paṭicchādentena viya nivāsanaṃ nivāsetvā vaṇacoḷakaṃ bandhantena viya kāyabandhanaṃ bandhitvā",
  "anya-e0101n:2077_1": "aṭṭhisaṅghātaṃ paṭicchādentena viya cīvaraṃ pārupitvā bhesajjakapālaṃ nīharantena viya pattaṃ nīharitvā",
  "anya-e0101n:2077_2": "gāmadvārasamīpaṃ pāpuṇantena hatthikuṇapaassakuṇapagokuṇapamahiṃsakuṇapamanussakuṇapaahikuṇapakukkurakuṇapānipi",
  "anya-e0101n:2077_3": "daṭṭhabbāni bhavanti.",
  "anya-e0101n:2077_4": "Na kevalañca daṭṭhabbāni,",
  "anya-e0101n:2077_5": "gandhopi nesaṃ ghānaṃ paṭihanamāno adhivāsetabbo hoti.",
  "anya-e0101n:2077_6": "Tato gāmadvāre ṭhatvā caṇḍahatthiassādiparissayaparivajjanatthaṃ gāmaracchā oloketabbā honti.",
  "anya-e0101n:2078_0": "Iccetaṃ paccattharaṇādianekakuṇapapariyosānaṃ paṭikkūlaṃ āhārahetu akkamitabbañca daṭṭhabbañca ghāyitabbañca hoti.",
  "anya-e0101n:2078_1": "Aho vata bho paṭikkūlo āhāroti evaṃ gamanato paṭikkūlatā paccavekkhitabbā.",
  "anya-e0101n:2079_0": "296.",
  "anya-e0101n:2079_1": "Kathaṃ pariyesanato?",
  "anya-e0101n:2079_2": "Evaṃ gamanapaṭikkūlaṃ adhivāsetvāpi gāmaṃ paviṭṭhena saṅghāṭipārutena kapaṇamanussena viya kapālahatthena gharapaṭipāṭiyā gāmavīthīsu caritabbaṃ hoti.",
  "anya-e0101n:2079_3": "Yattha vassakāle akkantaakkantaṭṭhāne yāva piṇḍikamaṃsāpi udakacikkhalle pādā pavisanti,",
  "anya-e0101n:2079_4": "ekena hatthena pattaṃ gahetabbaṃ hoti,",
  "anya-e0101n:2079_5": "ekena cīvaraṃ ukkhipitabbaṃ.",
  "anya-e0101n:2079_6": "Gimhakāle vātavegena samuṭṭhitehi paṃsutiṇarajehi okiṇṇasarīrena caritabbaṃ.",
  "anya-e0101n:2079_7": "Taṃ taṃ gehadvāraṃ patvā macchadhovanamaṃsadhovanataṇḍuladhovanakheḷasiṅghāṇikasunakhasūkaravaccādīhi",
  "anya-e0101n:2079_8": "sammissāni kimikulākulāni nīlamakkhikaparikiṇṇāni oḷigallāni ceva candanikaṭṭhānāni ca daṭṭhabbāni honti",
  "anya-e0101n:2079_9": "akkamitabbānipi.",
  "anya-e0101n:2079_10": "Yato tā makkhikā uṭṭhahitvā saṅghāṭiyampi pattepi sīsepi nilīyanti.",
  "anya-e0101n:2080_0": "Gharaṃ paviṭṭhassāpi keci denti,",
  "anya-e0101n:2080_1": "keci na denti.",
  "anya-e0101n:2080_2": "Dadamānāpi ekacce hiyyo pakkabhattampi purāṇakhajjakampi pūtikummāsapūpādīnipi dadanti.",
  "anya-e0101n:2080_3": "Adadamānāpi kecideva “aticchatha,",
  "anya-e0101n:2080_4": "bhante”ti vadanti,",
  "anya-e0101n:2080_5": "keci pana apassamānā viya tuṇhī honti,",
  "anya-e0101n:2080_6": "keci aññena mukhaṃ karonti,",
  "anya-e0101n:2080_7": "keci “gaccha,",
  "anya-e0101n:2080_8": "re muṇḍakā”tiādīhi pharusavācāhi samudācaranti.",
  "anya-e0101n:2080_9": "Evaṃ kapaṇamanussena viya gāme piṇḍāya caritvā nikkhamitabbanti.",
  "anya-e0101n:2081_0": "Iccetaṃ gāmappavesanato paṭṭhāya yāva nikkhamanā udakacikkhallādipaṭikkūlaṃ āhārahetu akkamitabbañceva daṭṭhabbañca adhivāsetabbañca hoti.",
  "anya-e0101n:2081_1": "Aho vata bho paṭikkūlo āhāroti evaṃ pariyesanato paṭikkūlatā paccavekkhitabbā.",
  "anya-e0101n:2082_0": "297.",
  "anya-e0101n:2082_1": "Kathaṃ paribhogato?",
  "anya-e0101n:2082_2": "Evaṃ pariyiṭṭhāhārena pana bahigāme phāsukaṭṭhāne sukhanisinnena yāva tattha hatthaṃ na otāreti,",
  "anya-e0101n:2082_3": "tāva tathārūpaṃ garuṭṭhāniyaṃ bhikkhuṃ vā lajjimanussaṃ vā disvā nimantetumpi sakkā hoti.",
  "anya-e0101n:2082_4": "Bhuñjitukāmatāya panettha hatthe otāritamatte “gaṇhathā”ti vadantena lajjitabbaṃ hoti.",
  "anya-e0101n:2082_5": "Hatthaṃ pana otāretvā maddantassa pañcaṅgulianusārena sedo paggharamāno sukkhathaddhabhattampi temento muduṃ karoti.",
  "anya-e0101n:2083_0": "Atha tasmiṃ parimaddanamattenāpi sambhinnasobhe ālopaṃ katvā mukhe ṭhapite heṭṭhimadantā udukkhalakiccaṃ sādhenti,",
  "anya-e0101n:2083_1": "uparimā musalakiccaṃ,",
  "anya-e0101n:2083_2": "jivhā hatthakiccaṃ.",
  "anya-e0101n:2083_3": "Taṃ tattha suvānadoṇiyaṃ suvānapiṇḍamiva dantamusalehi koṭṭetvā jivhāya samparivattiyamānaṃ jivhāgge tanupasannakheḷo makkheti,",
  "anya-e0101n:2083_4": "vemajjhato paṭṭhāya bahalakheḷo makkheti,",
  "anya-e0101n:2083_5": "dantakaṭṭhena asampattaṭṭhāne dantagūthako makkheti.",
  "anya-e0101n:2083_6": "So evaṃ vicuṇṇitamakkhito taṅkhaṇaññeva antarahitavaṇṇagandhasaṅkhāraviseso suvānadoṇiyaṃ ṭhitasuvānavamathu viya paramajegucchabhāvaṃ upagacchati.",
  "anya-e0101n:2083_7": "Evarūpopi samāno cakkhussa āpāthaṃ atītattā ajjhoharitabbo hotīti evaṃ paribhogato paṭikkūlatā paccavekkhitabbā.",
  "anya-e0101n:2084_0": "298.",
  "anya-e0101n:2084_1": "Kathaṃ āsayato?",
  "anya-e0101n:2084_2": "Evaṃ paribhogaṃ upagato ca panesa anto pavisamāno yasmā buddhapaccekabuddhānampi raññopi cakkavattissa",
  "anya-e0101n:2084_3": "pittasemhapubbalohitāsayesu catūsu aññataro āsayo hotiyeva.",
  "anya-e0101n:2084_4": "Mandapuññānaṃ pana cattāro āsayā honti.",
  "anya-e0101n:2084_5": "Tasmā yassa pittāsayo adhiko hoti,",
  "anya-e0101n:2084_6": "tassa bahalamadhukatelamakkhito viya paramajeguccho hoti.",
  "anya-e0101n:2084_7": "Yassa semhāsayo adhiko hoti,",
  "anya-e0101n:2084_8": "tassa nāgabalapaṇṇarasamakkhito viya.",
  "anya-e0101n:2084_9": "Yassa pubbāsayo adhiko hoti,",
  "anya-e0101n:2084_10": "tassa pūtitakkamakkhito viya.",
  "anya-e0101n:2084_11": "Yassa lohitāsayo adhiko hoti,",
  "anya-e0101n:2084_12": "tassa rajanamakkhito viya paramajeguccho hotīti evaṃ āsayato paṭikkūlatā paccavekkhitabbā.",
  "anya-e0101n:2085_0": "299.",
  "anya-e0101n:2085_1": "Kathaṃ nidhānato?",
  "anya-e0101n:2085_2": "So imesu catūsu āsayesu aññatarena āsayena makkhito antoudaraṃ pavisitvā neva suvaṇṇabhājane na maṇirajatādibhājanesu nidhānaṃ gacchati.",
  "anya-e0101n:2085_3": "Sace pana dasavassikena ajjhohariyati dasa vassāni adhotavaccakūpasadise okāse patiṭṭhahati.",
  "anya-e0101n:2085_4": "Sace vīsa, tiṃsa,",
  "anya-e0101n:2085_5": "cattālīsa, paññāsa, saṭṭhi, sattati, asīti,",
  "anya-e0101n:2085_6": "navutivassikena,",
  "anya-e0101n:2085_7": "sace vassasatikena ajjhohariyati.",
  "anya-e0101n:2085_8": "Vassasataṃ adhotavaccakūpasadise okāse patiṭṭhahatīti evaṃ nidhānato paṭikkūlatā paccavekkhitabbā.",
  "anya-e0101n:2086_0": "300.",
  "anya-e0101n:2086_1": "Kathaṃ aparipakkato?",
  "anya-e0101n:2086_2": "So panāyamāhāro evarūpe okāse nidhānamupagato yāva aparipakko hoti,",
  "anya-e0101n:2086_3": "tāva tasmiññeva yathāvuttappakāre paramandhakāratimise nānākuṇapagandhavāsitapavanavicarite atiduggandhajegucche",
  "anya-e0101n:2086_4": "padese yathā nāma nidāghe akālameghena abhivuṭṭhamhi caṇḍālagāmadvāraāvāṭe patitāni tiṇapaṇṇakilañjakhaṇḍaahikukkuramanussakuṇapādīni",
  "anya-e0101n:2086_5": "sūriyātapena santattāni pheṇapupphuḷakācitāni tiṭṭhanti,",
  "anya-e0101n:2086_6": "evameva taṃdivasampi hiyyopi tato purime divasepi ajjhohato sabbo ekato hutvā semhapaṭalapariyonaddho",
  "anya-e0101n:2086_7": "kāyaggisantāpakuthitakuthanasañjātapheṇapupphuḷakācito paramajegucchabhāvaṃ upagantvā tiṭṭhatīti evaṃ",
  "anya-e0101n:2086_8": "aparipakkato paṭikkūlatā paccavekkhitabbā.",
  "anya-e0101n:2087_0": "301.",
  "anya-e0101n:2087_1": "Kathaṃ paripakkato?",
  "anya-e0101n:2087_2": "So tattakāyagginā paripakko samāno na suvaṇṇarajatādidhātuyo viya suvaṇṇarajatādibhāvaṃ upagacchati.",
  "anya-e0101n:2087_3": "Pheṇapupphuḷake pana muñcanto saṇhakaraṇiyaṃ pisitvā nāḷike pakkhittapaṇḍumattikā viya karīsabhāvaṃ upagantvā pakkāsayaṃ,",
  "anya-e0101n:2087_4": "muttabhāvaṃ upagantvā muttavatthiñca pūretīti evaṃ paripakkato paṭikkūlatā paccavekkhitabbā.",
  "anya-e0101n:2088_0": "302.",
  "anya-e0101n:2088_1": "Kathaṃ phalato?",
  "anya-e0101n:2088_2": "Sammā paripaccamāno ca panāyaṃ kesalomanakhadantādīni nānākuṇapāni nipphādeti asammāparipaccamāno daddukaṇḍukacchukuṭṭhakilāsasosakāsātisārappabhutīni",
  "anya-e0101n:2088_3": "rogasatāni,",
  "anya-e0101n:2088_4": "idamassa phalanti evaṃ phalato paṭikkūlatā paccavekkhitabbā.",
  "anya-e0101n:2089_0": "303.",
  "anya-e0101n:2089_1": "Kathaṃ nissandato?",
  "anya-e0101n:2089_2": "Ajjhohariyamāno cesa ekena dvārena pavisitvā nissandamāno akkhimhā akkhigūthako kaṇṇamhā kaṇṇagūthakotiādinā pakārena anekehi dvārehi nissandati.",
  "anya-e0101n:2089_3": "Ajjhoharaṇasamaye cesa mahāparivārenāpi ajjhohariyati.",
  "anya-e0101n:2089_4": "Nissandanasamaye pana uccārapassāvādibhāvaṃ upagato ekakeneva nīhariyati.",
  "anya-e0101n:2089_5": "Paṭhamadivase ca naṃ paribhuñjanto haṭṭhapahaṭṭhopi hoti udaggudaggo pītisomanassajāto.",
  "anya-e0101n:2089_6": "Dutiyadivase nissandento pihitanāsiko hoti vikuṇitamukho jegucchī maṅkubhūto.",
  "anya-e0101n:2089_7": "Paṭhamadivase ca naṃ ratto giddho gadhito mucchitopi ajjhoharitvā dutiyadivase ekarattivāsena viratto aṭṭīyamāno harāyamāno jigucchamāno nīharati.",
  "anya-e0101n:2089_8": "Tenāhu porāṇā –",
  "anya-e0101n:2090_0": "“Annaṃ pānaṃ khādanīyaṃ, bhojanañca mahārahaṃ;",
  "anya-e0101n:2091_0": "Ekadvārena pavisitvā, navadvārehi sandati.",
  "anya-e0101n:2092_0": "“Annaṃ pānaṃ khādanīyaṃ, bhojanañca mahārahaṃ;",
  "anya-e0101n:2093_0": "Bhuñjati saparivāro, nikkhāmento nilīyati.",
  "anya-e0101n:2094_0": "“Annaṃ pānaṃ khādanīyaṃ, bhojanañca mahārahaṃ;",
  "anya-e0101n:2095_0": "Bhuñjati abhinandanto, nikkhāmento jigucchati.",
  "anya-e0101n:2096_0": "“Annaṃ pānaṃ khādanīyaṃ, bhojanañca mahārahaṃ;",
  "anya-e0101n:2097_0": "Ekarattiparivāsā, sabbaṃ bhavati pūtika”nti.",
  "anya-e0101n:2098_0": "Evaṃ nissandato paṭikkūlatā paccavekkhitabbā.",
  "anya-e0101n:2099_0": "304.",
  "anya-e0101n:2099_1": "Kathaṃ sammakkhanato?",
  "anya-e0101n:2099_2": "Paribhogakālepi cesa hatthaoṭṭhajivhātālūni sammakkheti.",
  "anya-e0101n:2099_3": "Tāni tena sammakkhitattā paṭikkūlāni honti,",
  "anya-e0101n:2099_4": "yāni dhotānipi gandhaharaṇatthaṃ punappunaṃ dhovitabbāni honti.",
  "anya-e0101n:2099_5": "Paribhutto samāno yathā nāma odane paccamāne thusakaṇakuṇḍakādīni uttaritvā ukkhalimukhavaṭṭipidhāniyo makkhanti,",
  "anya-e0101n:2099_6": "evameva sakalasarīrānugatena kāyagginā pheṇuddehakaṃ paccitvā uttaramāno dante dantamalabhāvena sammakkheti.",
  "anya-e0101n:2099_7": "Jivhātāluppabhutīni kheḷasemhādibhāvena,",
  "anya-e0101n:2099_8": "akkhikaṇṇanāsaadhomaggādike akkhigūthakakaṇṇagūthakasiṅghāṇikāmuttakarīsādibhāvena sammakkheti.",
  "anya-e0101n:2099_9": "Yena sammakkhitāni imāni dvārāni divase divase dhoviyamānānipi neva sucīni,",
  "anya-e0101n:2099_10": "na manoramāni honti.",
  "anya-e0101n:2099_11": "Yesu ekaccaṃ dhovitvā hattho puna udakena dhovitabbo hoti.",
  "anya-e0101n:2099_12": "Ekaccaṃ dhovitvā dvattikkhattuṃ gomayenapi mattikāyapi gandhacuṇṇenapi dhovato pāṭikulyatā vigacchatīti",
  "anya-e0101n:2099_13": "evaṃ sammakkhanato paṭikkūlatā paccavekkhitabbā.",
  "anya-e0101n:2100_0": "305.",
  "anya-e0101n:2100_1": "Tassevaṃ dasahākārehi paṭikkūlataṃ paccavekkhato takkāhataṃ vitakkāhataṃ karontassa paṭikkūlākāravasena kabaḷīkārāhāro pākaṭo hoti.",
  "anya-e0101n:2100_2": "So taṃ nimittaṃ punappunaṃ āsevati bhāveti bahulīkaroti.",
  "anya-e0101n:2100_3": "Tassevaṃ karoto nīvaraṇāni vikkhambhanti.",
  "anya-e0101n:2100_4": "Kabaḷīkārāhārassa sabhāvadhammatāya gambhīrattā appanaṃ appattena upacārasamādhinā cittaṃ samādhiyati.",
  "anya-e0101n:2100_5": "Paṭikkūlākāraggahaṇavasena panettha saññā pākaṭā hoti.",
  "anya-e0101n:2100_6": "Tasmā imaṃ kammaṭṭhānaṃ āhāre paṭikkūlasaññā icceva saṅkhaṃ gacchati.",
  "anya-e0101n:2101_0": "Imañca pana āhāre paṭikkūlasaññaṃ anuyuttassa bhikkhuno rasataṇhāya cittaṃ patilīyati patikuṭati pativaṭṭati.",
  "anya-e0101n:2101_1": "So kantāranittharaṇatthiko viya puttamaṃsaṃ vigatamado āhāraṃ āhāreti yāvadeva dukkhassa nittharaṇatthāya.",
  "anya-e0101n:2101_2": "Athassa appakasireneva kabaḷīkārāhārapariññāmukhena pañcakāmaguṇiko rāgo pariññaṃ gacchati.",
  "anya-e0101n:2101_3": "So pañcakāmaguṇapariññāmukhena rūpakkhandhaṃ parijānāti.",
  "anya-e0101n:2101_4": "Aparipakkādipaṭikkūlabhāvavasena cassa kāyagatāsatibhāvanāpi pāripūriṃ gacchati,",
  "anya-e0101n:2101_5": "asubhasaññāya anulomapaṭipadaṃ paṭipanno hoti.",
  "anya-e0101n:2101_6": "Imaṃ pana paṭipattiṃ nissāya diṭṭheva dhamme amatapariyosānataṃ anabhisambhuṇanto sugatiparāyano hotīti.",
  "anya-e0101n:2102_0": "Ayaṃ āhāre paṭikkūlasaññābhāvanāya vitthārakathā.",
  "anya-e0101n:2103_0": "Catudhātuvavatthānabhāvanā",
  "anya-e0101n:2104_0": "306.",
  "anya-e0101n:2104_1": "Idāni āhāre paṭikkūlasaññānantaraṃ ekaṃ vavatthānanti evaṃ uddiṭṭhassa catudhātuvavatthānassa bhāvanāniddeso anuppatto.",
  "anya-e0101n:2104_2": "Tattha vavatthānanti sabhāvūpalakkhaṇavasena sanniṭṭhānaṃ,",
  "anya-e0101n:2104_3": "catunnaṃ dhātūnaṃ vavatthānaṃ catudhātuvavatthānaṃ.",
  "anya-e0101n:2104_4": "Dhātumanasikāro,",
  "anya-e0101n:2104_5": "dhātukammaṭṭhānaṃ,",
  "anya-e0101n:2104_6": "catudhātuvavatthānanti atthato ekaṃ.",
  "anya-e0101n:2104_7": "Tayidaṃ dvidhā āgataṃ saṅkhepato ca vitthārato ca.",
  "anya-e0101n:2104_8": "Saṅkhepato mahāsatipaṭṭhāne āgataṃ.",
  "anya-e0101n:2104_9": "Vitthārato mahāhatthipadūpame rāhulovāde dhātuvibhaṅge ca. Tañhi –",
  "anya-e0101n:2105_0": "“Seyyathāpi,",
  "anya-e0101n:2105_1": "bhikkhave,",
  "anya-e0101n:2105_2": "dakkho goghātako vā goghātakantevāsī vā gāviṃ vadhitvā catumahāpathe bilaso vibhajitvā nisinno assa,",
  "anya-e0101n:2105_3": "evameva kho,",
  "anya-e0101n:2105_4": "bhikkhave,",
  "anya-e0101n:2105_5": "bhikkhu imameva kāyaṃ yathāṭhitaṃ yathāpaṇihitaṃ dhātuso paccavekkhati,",
  "anya-e0101n:2105_6": "atthi imasmiṃ kāye pathavīdhātu āpodhātu tejodhātu vāyodhātū”ti –",
  "anya-e0101n:2106_0": "Evaṃ tikkhapaññassa dhātukammaṭṭhānikassa vasena mahāsatipaṭṭhāne saṅkhepato āgataṃ.",
  "anya-e0101n:2107_0": "Tassattho –",
  "anya-e0101n:2107_1": "yathā cheko goghātako vā tasseva vā bhattavetanabhato antevāsiko gāviṃ vadhitvā vinivijjhitvā catasso",
  "anya-e0101n:2107_2": "disā gatānaṃ mahāpathānaṃ vemajjhaṭṭhānasaṅkhāte catumahāpathe koṭṭhāsaṃ katvā nisinno assa,",
  "anya-e0101n:2107_3": "evameva bhikkhu catunnaṃ iriyāpathānaṃ yena kenaci ākārena ṭhitattā yathāṭhitaṃ.",
  "anya-e0101n:2107_4": "Yathāṭhitattāva yathāpaṇihitaṃ kāyaṃ atthi imasmiṃ kāye pathavīdhātu…pe…",
  "anya-e0101n:2107_5": "vāyodhātūti evaṃ dhātuso paccavekkhati.",
  "anya-e0101n:2108_0": "Kiṃ vuttaṃ hoti?",
  "anya-e0101n:2108_1": "Yathā goghātakassa gāviṃ posentassapi āghātanaṃ āharantassapi āharitvā tattha bandhitvā ṭhapentassapi",
  "anya-e0101n:2108_2": "vadhantassapi vadhitaṃ mataṃ passantassapi tāvadeva gāvītisaññā na antaradhāyati,",
  "anya-e0101n:2108_3": "yāva naṃ padāletvā bilaso na vibhajati.",
  "anya-e0101n:2108_4": "Vibhajitvā nisinnassa pana gāvīsaññā antaradhāyati,",
  "anya-e0101n:2108_5": "maṃsasaññā pavattati.",
  "anya-e0101n:2108_6": "Nāssa evaṃ hoti “ahaṃ gāviṃ vikkiṇāmi,",
  "anya-e0101n:2108_7": "ime gāviṃ harantī”ti.",
  "anya-e0101n:2108_8": "Atha khvassa “ahaṃ maṃsaṃ vikkiṇāmi,",
  "anya-e0101n:2108_9": "imepi maṃsaṃ haranti”cceva hoti,",
  "anya-e0101n:2108_10": "evameva imassāpi bhikkhuno pubbe bālaputhujjanakāle gihibhūtassapi pabbajitassapi tāvadeva sattoti vā posoti vā puggaloti vā saññā na antaradhāyati,",
  "anya-e0101n:2108_11": "yāva imameva kāyaṃ yathāṭhitaṃ yathāpaṇihitaṃ ghanavinibbhogaṃ katvā dhātuso na paccavekkhati.",
  "anya-e0101n:2108_12": "Dhātuso paccavekkhato pana sattasaññā antaradhāyati,",
  "anya-e0101n:2108_13": "dhātuvaseneva cittaṃ santiṭṭhati.",
  "anya-e0101n:2108_14": "Tenāha bhagavā “seyyathāpi,",
  "anya-e0101n:2108_15": "bhikkhave,",
  "anya-e0101n:2108_16": "dakkho goghātako vā…pe…",
  "anya-e0101n:2108_17": "nisinno assa,",
  "anya-e0101n:2108_18": "evameva kho,",
  "anya-e0101n:2108_19": "bhikkhave,",
  "anya-e0101n:2108_20": "bhikkhu…pe…",
  "anya-e0101n:2108_21": "vāyodhātū”ti.",
  "anya-e0101n:2109_0": "307.",
  "anya-e0101n:2109_1": "Mahāhatthipadūpame pana –",
  "anya-e0101n:2109_2": "“katamā cāvuso,",
  "anya-e0101n:2109_3": "ajjhattikā pathavīdhātu?",
  "anya-e0101n:2109_4": "Yaṃ ajjhattaṃ paccattaṃ kakkhaḷaṃ kharigataṃ upādinnaṃ.",
  "anya-e0101n:2109_5": "Seyyathidaṃ,",
  "anya-e0101n:2109_6": "kesā lomā…pe…",
  "anya-e0101n:2109_7": "udariyaṃ karīsaṃ,",
  "anya-e0101n:2109_8": "yaṃ vā panaññampi kiñci ajjhattaṃ paccattaṃ kakkhaḷaṃ kharigataṃ upādinnaṃ,",
  "anya-e0101n:2109_9": "ayaṃ vuccati, āvuso,",
  "anya-e0101n:2109_10": "ajjhattikā pathavīdhātū”ti ca,",
  "anya-e0101n:2110_0": "“Katamā cāvuso,",
  "anya-e0101n:2110_1": "ajjhattikā āpodhātu?",
  "anya-e0101n:2110_2": "Yaṃ ajjhattaṃ paccattaṃ āpo āpogataṃ upādinnaṃ.",
  "anya-e0101n:2110_3": "Seyyathidaṃ,",
  "anya-e0101n:2110_4": "pittaṃ…pe… muttaṃ,",
  "anya-e0101n:2110_5": "yaṃ vā panaññampi kiñci ajjhattaṃ paccattaṃ āpo āpogataṃ upādinnaṃ,",
  "anya-e0101n:2110_6": "ayaṃ vuccatāvuso,",
  "anya-e0101n:2110_7": "ajjhattikā āpodhātū”ti ca,",
  "anya-e0101n:2111_0": "“Katamā cāvuso,",
  "anya-e0101n:2111_1": "ajjhattikā tejodhātu?",
  "anya-e0101n:2111_2": "Yaṃ ajjhattaṃ paccattaṃ tejo tejogataṃ upādinnaṃ.",
  "anya-e0101n:2111_3": "Seyyathidaṃ,",
  "anya-e0101n:2111_4": "yena ca santappati,",
  "anya-e0101n:2111_5": "yena ca jīrīyati,",
  "anya-e0101n:2111_6": "yena ca pariḍayhati,",
  "anya-e0101n:2111_7": "yena ca asitapītakhāyitasāyitaṃ sammā pariṇāmaṃ gacchati,",
  "anya-e0101n:2111_8": "yaṃ vā panaññampi kiñci ajjhattaṃ paccattaṃ tejo tejogataṃ upādinnaṃ,",
  "anya-e0101n:2111_9": "ayaṃ vuccatāvuso,",
  "anya-e0101n:2111_10": "ajjhattikā tejodhātū”ti ca,",
  "anya-e0101n:2112_0": "“Katamā cāvuso,",
  "anya-e0101n:2112_1": "ajjhattikā vāyodhātu?",
  "anya-e0101n:2112_2": "Yaṃ ajjhattaṃ paccattaṃ vāyo vāyogataṃ upādinnaṃ.",
  "anya-e0101n:2112_3": "Seyyathidaṃ,",
  "anya-e0101n:2112_4": "uddhaṅgamā vātā,",
  "anya-e0101n:2112_5": "adhogamā vātā,",
  "anya-e0101n:2112_6": "kucchisayā vātā,",
  "anya-e0101n:2112_7": "koṭṭhāsayā vātā,",
  "anya-e0101n:2112_8": "aṅgamaṅgānusārino vātā,",
  "anya-e0101n:2112_9": "assāso passāso iti vā,",
  "anya-e0101n:2112_10": "yaṃ vā panaññampi kiñci ajjhattaṃ paccattaṃ vāyo vāyogataṃ upādinnaṃ,",
  "anya-e0101n:2112_11": "ayaṃ vuccatāvuso,",
  "anya-e0101n:2112_12": "ajjhattikā vāyodhātū”ti ca –",
  "anya-e0101n:2113_0": "Evaṃ nātitikkhapaññassa dhātukammaṭṭhānikassa vasena vitthārato āgataṃ.",
  "anya-e0101n:2113_1": "Yathā cettha,",
  "anya-e0101n:2113_2": "evaṃ rāhulovādadhātuvibhaṅgesupi.",
  "anya-e0101n:2114_0": "Tatrāyaṃ anuttānapadavaṇṇanā,",
  "anya-e0101n:2114_1": "ajjhattaṃ paccattanti idaṃ tāva ubhayampi niyakassa adhivacanaṃ.",
  "anya-e0101n:2114_2": "Niyakaṃ nāma attani jātaṃ sasantānapariyāpannanti attho.",
  "anya-e0101n:2114_3": "Tayidaṃ yathā loke itthīsu kathā adhitthīti vuccati,",
  "anya-e0101n:2114_4": "evaṃ attani pavattattā ajjhattaṃ,",
  "anya-e0101n:2114_5": "attānaṃ paṭicca paṭicca pavattattā paccattantipi vuccati.",
  "anya-e0101n:2114_6": "Kakkhaḷanti thaddhaṃ.",
  "anya-e0101n:2114_7": "Kharigatanti pharusaṃ.",
  "anya-e0101n:2114_8": "Tattha paṭhamaṃ lakkhaṇavacanaṃ,",
  "anya-e0101n:2114_9": "dutiyaṃ ākāravacanaṃ,",
  "anya-e0101n:2114_10": "kakkhaḷalakkhaṇā hi pathavīdhātu,",
  "anya-e0101n:2114_11": "sā pharusākārā hoti,",
  "anya-e0101n:2114_12": "tasmā kharigatanti vuttā.",
  "anya-e0101n:2114_13": "Upādinnanti daḷhaṃ ādinnaṃ,",
  "anya-e0101n:2114_14": "ahaṃ mamanti evaṃ daḷhaṃ ādinnaṃ,",
  "anya-e0101n:2114_15": "gahitaṃ parāmaṭṭhanti attho.",
  "anya-e0101n:2114_16": "Seyyathidanti nipāto.",
  "anya-e0101n:2114_17": "Tassa taṃ katamanti ceti attho.",
  "anya-e0101n:2114_18": "Tato taṃ dassento “kesā lomā”tiādimāha.",
  "anya-e0101n:2114_19": "Ettha ca matthaluṅgaṃ pakkhipitvā vīsatiyā ākārehi pathavīdhātu niddiṭṭhāti veditabbā.",
  "anya-e0101n:2114_20": "Yaṃ vā panaññampi kiñcīti avasesesu tīsu koṭṭhāsesu pathavīdhātu saṅgahitā.",
  "anya-e0101n:2115_0": "Vissandanabhāvena taṃ taṃ ṭhānaṃ appotīti āpo.",
  "anya-e0101n:2115_1": "Kammasamuṭṭhānādivasena nānāvidhesu āpesu gatanti āpogataṃ. Kiṃ taṃ?",
  "anya-e0101n:2115_2": "Āpodhātuyā ābandhanalakkhaṇaṃ.",
  "anya-e0101n:2116_0": "Tejanavasena tejo,",
  "anya-e0101n:2116_1": "vuttanayeneva tejesu gatanti tejogataṃ. Kiṃ taṃ?",
  "anya-e0101n:2116_2": "Uṇhattalakkhaṇaṃ.",
  "anya-e0101n:2116_3": "Yena cāti yena tejodhātugatena kupitena ayaṃ kāyo santappati,",
  "anya-e0101n:2116_4": "ekāhikajarādibhāvena usumajāto hoti.",
  "anya-e0101n:2116_5": "Yena ca jīrīyatīti yena ayaṃ kāyo jīrati,",
  "anya-e0101n:2116_6": "indriyavekallataṃ balaparikkhayaṃ valipalitādibhāvañca pāpuṇāti.",
  "anya-e0101n:2116_7": "Yena ca pariḍayhatīti yena kupitena ayaṃ kāyo ḍayhati.",
  "anya-e0101n:2116_8": "So ca puggalo “ḍayhāmi ḍayhāmī”ti kandanto satadhotasappigosīsacandanādilepañceva tālavaṇṭavātañca paccāsīsati.",
  "anya-e0101n:2116_9": "Yena ca asitapītakhāyitasāyitaṃ sammā pariṇāmaṃ gacchatīti yenetaṃ asitaṃ vā odanādi pītaṃ vā pānakādi",
  "anya-e0101n:2116_10": "khāyitaṃ vā piṭṭhakhajjakādi sāyitaṃ vā ambapakkamadhuphāṇitādi sammā paripākaṃ gacchati,",
  "anya-e0101n:2116_11": "rasādibhāvena vivekaṃ gacchatīti attho.",
  "anya-e0101n:2116_12": "Ettha ca purimā tayo tejodhātusamuṭṭhānā.",
  "anya-e0101n:2116_13": "Pacchimo kammasamuṭṭhānova.",
  "anya-e0101n:2117_0": "Vāyanavasena vāyo,",
  "anya-e0101n:2117_1": "vuttanayeneva vāyesu gatanti vāyogataṃ. Kiṃ taṃ?",
  "anya-e0101n:2117_2": "Vitthambhanalakkhaṇaṃ.",
  "anya-e0101n:2117_3": "Uddhaṅgamā vātāti uggārahikkādipavattakā uddhaṃ ārohaṇavātā.",
  "anya-e0101n:2117_4": "Adhogamā vātāti uccārapassāvādinīharaṇakā adho orohaṇavātā.",
  "anya-e0101n:2117_5": "Kucchisayā vātāti antānaṃ bahivātā.",
  "anya-e0101n:2117_6": "Koṭṭhāsayā vātāti antānaṃ antovātā.",
  "anya-e0101n:2117_7": "Aṅgamaṅgānusārino vātāti dhamanijālānusārena sakalasarīre aṅgamaṅgāni anusaṭā samiñjanapasāraṇādinibbattakā vātā.",
  "anya-e0101n:2117_8": "Assāsoti antopavisananāsikavāto.",
  "anya-e0101n:2117_9": "Passāsoti bahinikkhamananāsikavāto.",
  "anya-e0101n:2117_10": "Ettha ca purimā pañca catusamuṭṭhānā.",
  "anya-e0101n:2117_11": "Assāsapassāsā cittasamuṭṭhānāva.",
  "anya-e0101n:2117_12": "Sabbattha yaṃ vā panaññampi kiñcīti iminā padena avasesakoṭṭhāsesu āpodhātuādayo saṅgahitā.",
  "anya-e0101n:2118_0": "Iti vīsatiyā ākārehi pathavīdhātu,",
  "anya-e0101n:2118_1": "dvādasahi āpodhātu,",
  "anya-e0101n:2118_2": "catūhi tejodhātu,",
  "anya-e0101n:2118_3": "chahi vāyodhātūti dvācattālīsāya ākārehi catasso dhātuyo vitthāritā hontīti ayaṃ tāvettha pāḷivaṇṇanā.",
  "anya-e0101n:2119_0": "308.",
  "anya-e0101n:2119_1": "Bhāvanānaye panettha tikkhapaññassa bhikkhuno kesā pathavīdhātu,",
  "anya-e0101n:2119_2": "lomā pathavīdhātūti evaṃ vitthārato dhātupariggaho papañcato upaṭṭhāti.",
  "anya-e0101n:2119_3": "Yaṃ thaddhalakkhaṇaṃ,",
  "anya-e0101n:2119_4": "ayaṃ pathavīdhātu.",
  "anya-e0101n:2119_5": "Yaṃ ābandhanalakkhaṇaṃ,",
  "anya-e0101n:2119_6": "ayaṃ āpodhātu.",
  "anya-e0101n:2119_7": "Yaṃ paripācanalakkhaṇaṃ,",
  "anya-e0101n:2119_8": "ayaṃ tejodhātu.",
  "anya-e0101n:2119_9": "Yaṃ vitthambhanalakkhaṇaṃ,",
  "anya-e0101n:2119_10": "ayaṃ vāyodhātūti evaṃ manasikaroto panassa kammaṭṭhānaṃ pākaṭaṃ hoti.",
  "anya-e0101n:2119_11": "Nātitikkhapaññassa pana evaṃ manasikaroto andhakāraṃ avibhūtaṃ hoti.",
  "anya-e0101n:2119_12": "Purimanayena vitthārato manasikarontassa pākaṭaṃ hoti.",
  "anya-e0101n:2120_0": "Kathaṃ?",
  "anya-e0101n:2120_1": "Yathā dvīsu bhikkhūsu bahupeyyālaṃ tantiṃ sajjhāyantesu tikkhapañño bhikkhu sakiṃ vā dvikkhattuṃ vā peyyālamukhaṃ",
  "anya-e0101n:2120_2": "vitthāretvā tato paraṃ ubhatokoṭivaseneva sajjhāyaṃ karonto gacchati.",
  "anya-e0101n:2120_3": "Tatra nātitikkhapañño evaṃ vattā hoti “kiṃ sajjhāyo nāmesa oṭṭhapariyāhatamattaṃ kātuṃ na deti,",
  "anya-e0101n:2120_4": "evaṃ sajjhāye kariyamāne kadā tanti paguṇā bhavissatī”ti.",
  "anya-e0101n:2120_5": "So āgatāgataṃ peyyālamukhaṃ vitthāretvāva sajjhāyaṃ karoti.",
  "anya-e0101n:2120_6": "Tamenaṃ itaro evamāha –",
  "anya-e0101n:2120_7": "“kiṃ sajjhāyo nāmesa pariyosānaṃ gantuṃ na deti,",
  "anya-e0101n:2120_8": "evaṃ sajjhāye kariyamāne kadā tanti pariyosānaṃ gamissatī”ti.",
  "anya-e0101n:2120_9": "Evameva tikkhapaññassa kesādivasena vitthārato dhātupariggaho papañcato upaṭṭhāti.",
  "anya-e0101n:2120_10": "Yaṃ thaddhalakkhaṇaṃ,",
  "anya-e0101n:2120_11": "ayaṃ pathavīdhātūtiādinā nayena saṅkhepato manasikaroto kammaṭṭhānaṃ pākaṭaṃ hoti.",
  "anya-e0101n:2120_12": "Itarassa tathā manasikaroto andhakāraṃ avibhūtaṃ hoti.",
  "anya-e0101n:2120_13": "Kesādivasena vitthārato manasikarontassa pākaṭaṃ hoti.",
  "anya-e0101n:2121_0": "Tasmā imaṃ kammaṭṭhānaṃ bhāvetukāmena tikkhapaññena tāva rahogatena paṭisallīnena sakalampi attano rūpakāyaṃ",
  "anya-e0101n:2121_1": "āvajjetvā yo imasmiṃ kāye thaddhabhāvo vā kharabhāvo vā,",
  "anya-e0101n:2121_2": "ayaṃ pathavīdhātu.",
  "anya-e0101n:2121_3": "Yo ābandhanabhāvo vā dravabhāvo vā,",
  "anya-e0101n:2121_4": "ayaṃ āpodhātu.",
  "anya-e0101n:2121_5": "Yo paripācanabhāvo vā uṇhabhāvo vā,",
  "anya-e0101n:2121_6": "ayaṃ tejodhātu.",
  "anya-e0101n:2121_7": "Yo vitthambhanabhāvo vā samudīraṇabhāvo vā,",
  "anya-e0101n:2121_8": "ayaṃ vāyodhātūti evaṃ saṃkhittena dhātuyo pariggahetvā punappunaṃ pathavīdhātu āpodhātūti dhātumattato",
  "anya-e0101n:2121_9": "nissattato nijjīvato āvajjitabbaṃ manasikātabbaṃ paccavekkhitabbaṃ.",
  "anya-e0101n:2121_10": "Tassevaṃ vāyamamānassa nacireneva dhātuppabhedāvabhāsanapaññāpariggahito sabhāvadhammārammaṇattā appanaṃ appatto upacāramatto samādhi uppajjati.",
  "anya-e0101n:2122_0": "Atha vā pana ye ime catunnaṃ mahābhūtānaṃ nissattabhāvadassanatthaṃ dhammasenāpatinā “aṭṭhiñca paṭicca",
  "anya-e0101n:2122_1": "nhāruñca paṭicca maṃsañca paṭicca cammañca paṭicca ākāso parivārito rūpantveva saṅkhaṃ gacchatī”ti cattāro",
  "anya-e0101n:2122_2": "koṭṭhāsā vuttā.",
  "anya-e0101n:2122_3": "Tesu taṃ taṃ antarānusārinā ñāṇahatthena vinibbhujitvā vinibbhujitvā yo etesu thaddhabhāvo vā kharabhāvo vā,",
  "anya-e0101n:2122_4": "ayaṃ pathavīdhātūti purimanayeneva dhātuyo pariggahetvā punappunaṃ pathavīdhātu āpodhātūti dhātumattato",
  "anya-e0101n:2122_5": "nissattato nijjīvato āvajjitabbaṃ manasikātabbaṃ paccavekkhitabbaṃ.",
  "anya-e0101n:2122_6": "Tassevaṃ vāyamamānassa nacireneva dhātuppabhedāvabhāsanapaññāpariggahito sabhāvadhammārammaṇattā appanaṃ appatto upacāramatto samādhi uppajjati.",
  "anya-e0101n:2122_7": "Ayaṃ saṅkhepato āgate catudhātuvavatthāne bhāvanānayo.",
  "anya-e0101n:2123_0": "309.",
  "anya-e0101n:2123_1": "Vitthārato āgate pana evaṃ veditabbo.",
  "anya-e0101n:2123_2": "Idaṃ kammaṭṭhānaṃ bhāvetukāmena hi nātitikkhapaññena yoginā ācariyasantike dvācattālīsāya ākārehi vitthārato",
  "anya-e0101n:2123_3": "dhātuyo uggaṇhitvā vuttappakāre senāsane viharantena katasabbakiccena rahogatena paṭisallīnena sasambhārasaṅkhepato,",
  "anya-e0101n:2123_4": "sasambhāravibhattito,",
  "anya-e0101n:2123_5": "salakkhaṇasaṅkhepato,",
  "anya-e0101n:2123_6": "salakkhaṇavibhattitoti evaṃ catūhākārehi kammaṭṭhānaṃ bhāvetabbaṃ.",
  "anya-e0101n:2124_0": "Tattha kathaṃ sasambhārasaṅkhepato bhāveti?",
  "anya-e0101n:2124_1": "Idha bhikkhu vīsatiyā koṭṭhāsesu thaddhākāraṃ pathavīdhātūti vavatthapeti.",
  "anya-e0101n:2124_2": "Dvādasasu koṭṭhāsesu yūsagataṃ udakasaṅkhātaṃ ābandhanākāraṃ āpodhātūti vavatthapeti.",
  "anya-e0101n:2124_3": "Catūsu koṭṭhāsesu paripācanakaṃ tejaṃ tejodhātūti vavatthapeti.",
  "anya-e0101n:2124_4": "Chasu koṭṭhāsesu vitthambhanākāraṃ vāyodhātūti vavatthapeti.",
  "anya-e0101n:2124_5": "Tassevaṃ vavatthāpayatoyeva dhātuyo pākaṭā honti.",
  "anya-e0101n:2124_6": "Tā punappunaṃ āvajjato manasikaroto vuttanayeneva upacārasamādhi uppajjati.",
  "anya-e0101n:2125_0": "310.",
  "anya-e0101n:2125_1": "Yassa pana evaṃ bhāvayato kammaṭṭhānaṃ na ijjhati,",
  "anya-e0101n:2125_2": "tena sasambhāravibhattito bhāvetabbaṃ. Kathaṃ?",
  "anya-e0101n:2125_3": "Tena hi bhikkhunā yaṃ taṃ kāyagatāsatikammaṭṭhānaniddese sattadhā uggahakosallaṃ dasadhā manasikārakosallañca vuttaṃ.",
  "anya-e0101n:2125_4": "Dvattiṃsākāre tāva taṃ sabbaṃ aparihāpetvā tacapañcakādīnaṃ anulomapaṭilomato vacasā sajjhāyaṃ ādiṃkatvā sabbaṃ tattha vuttavidhānaṃ kātabbaṃ.",
  "anya-e0101n:2125_5": "Ayameva hi viseso,",
  "anya-e0101n:2125_6": "tattha vaṇṇasaṇṭhānadisokāsaparicchedavasena kesādayo manasikaritvāpi paṭikkūlavasena cittaṃ ṭhapetabbaṃ,",
  "anya-e0101n:2125_7": "idha dhātuvasena.",
  "anya-e0101n:2125_8": "Tasmā vaṇṇādivasena pañcadhā pañcadhā kesādayo manasikaritvā avasāne evaṃ manasikāro pavattetabbo.",
  "anya-e0101n:2126_0": "311.",
  "anya-e0101n:2126_1": "Ime kesā nāma sīsakaṭāhapaliveṭhanacamme jātā.",
  "anya-e0101n:2126_2": "Tattha yathāvammikamatthake jātesu kuṇṭhatiṇesu na vammikamatthako jānāti mayi kuṇṭhatiṇāni jātānīti,",
  "anya-e0101n:2126_3": "napi kuṇṭhatiṇāni jānanti mayaṃ vammikamatthake jātānīti,",
  "anya-e0101n:2126_4": "evameva na sīsakaṭāhapaliveṭhanacammaṃ jānāti mayi kesā jātāti,",
  "anya-e0101n:2126_5": "napi kesā jānanti mayaṃ sīsakaṭāhaveṭhanacamme jātāti,",
  "anya-e0101n:2126_6": "aññamaññaṃ ābhogapaccavekkhaṇarahitā ete dhammā.",
  "anya-e0101n:2126_7": "Iti kesā nāma imasmiṃ sarīre pāṭiyekko koṭṭhāso acetano abyākato suñño nissatto thaddho pathavīdhātūti.",
  "anya-e0101n:2127_0": "312.",
  "anya-e0101n:2127_1": "Lomā sarīraveṭhanacamme jātā.",
  "anya-e0101n:2127_2": "Tattha yathā suññagāmaṭṭhāne jātesu dabbatiṇakesu na suññagāmaṭṭhānaṃ jānāti mayi dabbatiṇakāni jātānīti,",
  "anya-e0101n:2127_3": "napi dabbatiṇakāni jānanti mayaṃ suññagāmaṭṭhāne jātānīti,",
  "anya-e0101n:2127_4": "evameva na sarīraveṭhanacammaṃ jānāti mayi lomā jātāti.",
  "anya-e0101n:2127_5": "Napi lomā jānanti mayaṃ sarīraveṭhanacamme jātāti.",
  "anya-e0101n:2127_6": "Aññamaññaṃ ābhogapaccavekkhaṇarahitā ete dhammā.",
  "anya-e0101n:2127_7": "Iti lomā nāma imasmiṃ sarīre pāṭiyekko koṭṭhāso acetano abyākato suñño nissatto thaddho pathavīdhātūti.",
  "anya-e0101n:2128_0": "313.",
  "anya-e0101n:2128_1": "Nakhā aṅgulīnaṃ aggesu jātā.",
  "anya-e0101n:2128_2": "Tattha yathā kumārakesu daṇḍakehi madhukaṭṭhike vijjhitvā kīḷantesu na daṇḍakā jānanti amhesu madhukaṭṭhikā ṭhapitāti,",
  "anya-e0101n:2128_3": "napi madhukaṭṭhikā jānanti mayaṃ daṇḍakesu ṭhapitāti,",
  "anya-e0101n:2128_4": "evameva na aṅguliyo jānanti amhākaṃ aggesu nakhā jātāti.",
  "anya-e0101n:2128_5": "Napi nakhā jānanti mayaṃ aṅgulīnaṃ aggesu jātāti.",
  "anya-e0101n:2128_6": "Aññamaññaṃ ābhogapaccavekkhaṇarahitā ete dhammā.",
  "anya-e0101n:2128_7": "Iti nakhā nāma imasmiṃ sarīre pāṭiyekko koṭṭhāso acetano abyākato suñño nissatto thaddho pathavīdhātūti.",
  "anya-e0101n:2129_0": "314.",
  "anya-e0101n:2129_1": "Dantā hanukaṭṭhikesu jātā.",
  "anya-e0101n:2129_2": "Tattha yathā vaḍḍhakīhi pāsāṇaudukkhalakesu kenacideva silesajātena bandhitvā ṭhapitathambhesu na udukkhalā jānanti amhesu thambhā ṭhitāti.",
  "anya-e0101n:2129_3": "Napi thambhā jānanti mayaṃ udukkhalesu ṭhitāti,",
  "anya-e0101n:2129_4": "evameva na hanukaṭṭhīni jānanti amhesu dantā jātāti.",
  "anya-e0101n:2129_5": "Napi dantā jānanti mayaṃ hanukaṭṭhīsu jātāti.",
  "anya-e0101n:2129_6": "Aññamaññaṃ ābhogapaccavekkhaṇarahitā ete dhammā.",
  "anya-e0101n:2129_7": "Iti dantā nāma imasmiṃ sarīre pāṭiyekko koṭṭhāso acetano abyākato suñño nissatto thaddho pathavīdhātūti.",
  "anya-e0101n:2130_0": "315.",
  "anya-e0101n:2130_1": "Taco sakalasarīraṃ pariyonandhitvā ṭhito.",
  "anya-e0101n:2130_2": "Tattha yathā allagocammapariyonaddhāya mahāvīṇāya na mahāvīṇā jānāti ahaṃ allagocammena pariyonaddhāti.",
  "anya-e0101n:2130_3": "Napi allagocammaṃ jānāti mayā mahāvīṇā pariyonaddhāti,",
  "anya-e0101n:2130_4": "evameva na sarīraṃ jānāti ahaṃ tacena pariyonaddhanti.",
  "anya-e0101n:2130_5": "Napi taco jānāti mayā sarīraṃ pariyonaddhanti.",
  "anya-e0101n:2130_6": "Aññamaññaṃ ābhogapaccavekkhaṇarahitā ete dhammā.",
  "anya-e0101n:2130_7": "Iti taco nāma imasmiṃ sarīre pāṭiyekko koṭṭhāso acetano abyākato suñño nissatto thaddho pathavīdhātūti.",
  "anya-e0101n:2131_0": "316.",
  "anya-e0101n:2131_1": "Maṃsaṃ aṭṭhisaṅghāṭaṃ anulimpitvā ṭhitaṃ.",
  "anya-e0101n:2131_2": "Tattha yathā mahāmattikalittāya bhittiyā na bhitti jānāti ahaṃ mahāmattikāya littāti.",
  "anya-e0101n:2131_3": "Napi mahāmattikā jānāti mayā bhitti littāti,",
  "anya-e0101n:2131_4": "evameva na aṭṭhisaṅghāṭo jānāti ahaṃ navapesisatappabhedena maṃsena littoti.",
  "anya-e0101n:2131_5": "Napi maṃsaṃ jānāti mayā aṭṭhisaṅghāṭo littoti.",
  "anya-e0101n:2131_6": "Aññamaññaṃ ābhogapaccavekkhaṇarahitā ete dhammā.",
  "anya-e0101n:2131_7": "Iti maṃsaṃ nāma imasmiṃ sarīre pāṭiyekko koṭṭhāso acetano abyākato suñño nissatto thaddho pathavīdhātūti.",
  "anya-e0101n:2132_0": "317.",
  "anya-e0101n:2132_1": "Nhāru sarīrabbhantare aṭṭhīni ābandhamānā ṭhitā.",
  "anya-e0101n:2132_2": "Tattha yathā vallīhi vinaddhesu kuṭṭadārūsu na kuṭṭadārūni jānanti mayaṃ vallīhi vinaddhānīti.",
  "anya-e0101n:2132_3": "Napi valliyo jānanti amhehi kuṭṭadārūni vinaddhānīti,",
  "anya-e0101n:2132_4": "evameva na aṭṭhīni jānanti mayaṃ nhārūhi ābaddhānīti.",
  "anya-e0101n:2132_5": "Napi nhārū jānanti amhehi aṭṭhīni ābaddhānīti.",
  "anya-e0101n:2132_6": "Aññamaññaṃ ābhogapaccavekkhaṇarahitā ete dhammā.",
  "anya-e0101n:2132_7": "Iti nhāru nāma imasmiṃ sarīre pāṭiyekko koṭṭhāso acetano abyākato suñño nissatto thaddho pathavīdhātūti.",
  "anya-e0101n:2133_0": "318.",
  "anya-e0101n:2133_1": "Aṭṭhīsu paṇhikaṭṭhi gopphakaṭṭhiṃ ukkhipitvā ṭhitaṃ.",
  "anya-e0101n:2133_2": "Gopphakaṭṭhi jaṅghaṭṭhiṃ ukkhipitvā ṭhitaṃ.",
  "anya-e0101n:2133_3": "Jaṅghaṭṭhi ūruṭṭhiṃ ukkhipitvā ṭhitaṃ.",
  "anya-e0101n:2133_4": "Ūruṭṭhi kaṭiṭṭhiṃ ukkhipitvā ṭhitaṃ.",
  "anya-e0101n:2133_5": "Kaṭiṭṭhi piṭṭhikaṇṭakaṃ ukkhipitvā ṭhitaṃ,",
  "anya-e0101n:2133_6": "piṭṭhikaṇṭako gīvaṭṭhiṃ ukkhipitvā ṭhito.",
  "anya-e0101n:2133_7": "Gīvaṭṭhi sīsaṭṭhiṃ ukkhipitvā ṭhitaṃ.",
  "anya-e0101n:2133_8": "Sīsaṭṭhi gīvaṭṭhike patiṭṭhitaṃ.",
  "anya-e0101n:2133_9": "Gīvaṭṭhi piṭṭhikaṇṭake patiṭṭhitaṃ.",
  "anya-e0101n:2133_10": "Piṭṭhikaṇṭako kaṭiṭṭhimhi patiṭṭhito.",
  "anya-e0101n:2133_11": "Kaṭiṭṭhi ūruṭṭhike patiṭṭhitaṃ.",
  "anya-e0101n:2133_12": "Ūruṭṭhi jaṅghaṭṭhike patiṭṭhitaṃ.",
  "anya-e0101n:2133_13": "Jaṅghaṭṭhi gopphakaṭṭhike patiṭṭhitaṃ.",
  "anya-e0101n:2133_14": "Gopphakaṭṭhi paṇhikaṭṭhike patiṭṭhitaṃ.",
  "anya-e0101n:2134_0": "Tattha yathā iṭṭhakadārugomayādisañcayesu na heṭṭhimā heṭṭhimā jānanti mayaṃ uparime uparime ukkhipitvā ṭhitāti.",
  "anya-e0101n:2134_1": "Napi uparimā uparimā jānanti mayaṃ heṭṭhimesu heṭṭhimesu patiṭṭhitāti,",
  "anya-e0101n:2134_2": "evameva na paṇhikaṭṭhi jānāti ahaṃ gopphakaṭṭhiṃ ukkhipitvā ṭhitanti.",
  "anya-e0101n:2134_3": "Na gopphakaṭṭhi jānāti ahaṃ jaṅghaṭṭhiṃ ukkhipitvā ṭhitanti.",
  "anya-e0101n:2134_4": "Na jaṅghaṭṭhi jānāti ahaṃ ūruṭṭhiṃ ukkhipitvā ṭhitanti.",
  "anya-e0101n:2134_5": "Na ūruṭṭhi jānāti ahaṃ kaṭiṭṭhiṃ ukkhipitvā ṭhitanti.",
  "anya-e0101n:2134_6": "Na kaṭiṭṭhi jānāti ahaṃ piṭṭhikaṇṭakaṃ ukkhipitvā ṭhitanti.",
  "anya-e0101n:2134_7": "Na piṭṭhikaṇṭako jānāti ahaṃ gīvaṭṭhiṃ ukkhipitvā ṭhitanti.",
  "anya-e0101n:2134_8": "Na gīvaṭṭhi jānāti ahaṃ sīsaṭṭhiṃ ukkhipitvā ṭhitanti.",
  "anya-e0101n:2134_9": "Na sīsaṭṭhi jānāti ahaṃ gīvaṭṭhimhi patiṭṭhitanti.",
  "anya-e0101n:2134_10": "Na gīvaṭṭhi jānāti ahaṃ piṭṭhikaṇṭake patiṭṭhitanti.",
  "anya-e0101n:2134_11": "Na piṭṭhikaṇṭako jānāti ahaṃ kaṭiṭṭhimhi patiṭṭhitoti.",
  "anya-e0101n:2134_12": "Na kaṭiṭṭhi jānāti ahaṃ ūruṭṭhimhi patiṭṭhitanti.",
  "anya-e0101n:2134_13": "Na ūruṭṭhi jānāti ahaṃ jaṅghaṭṭhimhi patiṭṭhitanti.",
  "anya-e0101n:2134_14": "Na jaṅghaṭṭhi jānāti ahaṃ gopphakaṭṭhimhi patiṭṭhitanti.",
  "anya-e0101n:2134_15": "Na gopphakaṭṭhi jānāti ahaṃ paṇhikaṭṭhimhi patiṭṭhitanti.",
  "anya-e0101n:2134_16": "Aññamaññaṃ ābhogapaccavekkhaṇarahitā ete dhammā.",
  "anya-e0101n:2134_17": "Iti aṭṭhi nāma imasmiṃ sarīre pāṭiyekko koṭṭhāso acetano abyākato suñño nissatto thaddho pathavīdhātūti.",
  "anya-e0101n:2135_0": "319.",
  "anya-e0101n:2135_1": "Aṭṭhimiñjaṃ tesaṃ tesaṃ aṭṭhīnaṃ abbhantare ṭhitaṃ.",
  "anya-e0101n:2135_2": "Tattha yathā veḷupabbādīnaṃ anto pakkhittachinnavettaggādīsu na veḷupabbādīni jānanti amhesu vettaggādīni pakkhittānīti.",
  "anya-e0101n:2135_3": "Napi vettaggādīni jānanti mayaṃ veḷupabbādīsu ṭhitānīti,",
  "anya-e0101n:2135_4": "evameva na aṭṭhīni jānanti amhākaṃ anto miñjaṃ ṭhitanti.",
  "anya-e0101n:2135_5": "Nāpi miñjaṃ jānāti ahaṃ aṭṭhīnaṃ anto ṭhitanti.",
  "anya-e0101n:2135_6": "Aññamaññaṃ ābhogapaccavekkhaṇarahitā ete dhammā.",
  "anya-e0101n:2135_7": "Iti aṭṭhimiñjaṃ nāma imasmiṃ sarīre pāṭiyekko koṭṭhāso acetano abyākato suñño nissatto thaddho pathavīdhātūti.",
  "anya-e0101n:2136_0": "320.",
  "anya-e0101n:2136_1": "Vakkaṃ galavāṭakato nikkhantena ekamūlena thokaṃ gantvā dvidhā bhinnena thūlanhārunā vinibaddhaṃ hutvā hadayamaṃsaṃ parikkhipitvā ṭhitaṃ.",
  "anya-e0101n:2136_2": "Tattha yathā vaṇṭupanibaddhe ambaphaladvaye na vaṇṭaṃ jānāti mayā ambaphaladvayaṃ upanibaddhanti.",
  "anya-e0101n:2136_3": "Napi ambaphaladvayaṃ jānāti ahaṃ vaṇṭena upanibaddhanti,",
  "anya-e0101n:2136_4": "evameva na thūlanhāru jānāti mayā vakkaṃ upanibaddhanti.",
  "anya-e0101n:2136_5": "Napi vakkaṃ jānāti ahaṃ thūlanhārunā upanibaddhanti.",
  "anya-e0101n:2136_6": "Aññamaññaṃ ābhogapaccavekkhaṇarahitā ete dhammā.",
  "anya-e0101n:2136_7": "Iti vakkaṃ nāma imasmiṃ sarīre pāṭiyekko koṭṭhāso acetano abyākato suñño nissatto thaddho pathavīdhātūti.",
  "anya-e0101n:2137_0": "321.",
  "anya-e0101n:2137_1": "Hadayaṃ sarīrabbhantare uraṭṭhipañjaramajjhaṃ nissāya ṭhitaṃ.",
  "anya-e0101n:2137_2": "Tattha yathā jiṇṇasandamānikapañjaraṃ nissāya ṭhapitāya maṃsapesiyā na sandamānikapañjarabbhantaraṃ jānāti maṃ nissāya maṃsapesi ṭhitāti.",
  "anya-e0101n:2137_3": "Napi maṃsapesi jānāti ahaṃ jiṇṇasandamānikapañjaraṃ nissāya ṭhitāti,",
  "anya-e0101n:2137_4": "evameva na uraṭṭhipañjarabbhantaraṃ jānāti maṃ nissāya hadayaṃ ṭhitanti.",
  "anya-e0101n:2137_5": "Napi hadayaṃ jānāti ahaṃ uraṭṭhipañjaraṃ nissāya ṭhitanti.",
  "anya-e0101n:2137_6": "Aññamaññaṃ ābhogapaccavekkhaṇarahitā ete dhammā.",
  "anya-e0101n:2137_7": "Iti hadayaṃ nāma imasmiṃ sarīre pāṭiyekko koṭṭhāso acetano abyākato suñño nissatto thaddho pathavīdhātūti.",
  "anya-e0101n:2138_0": "322.",
  "anya-e0101n:2138_1": "Yakanaṃ antosarīre dvinnaṃ thanānamabbhantare dakkhiṇapassaṃ nissāya ṭhitaṃ.",
  "anya-e0101n:2138_2": "Tattha yathā ukkhalikapālapassamhi lagge yamakamaṃsapiṇḍe na ukkhalikapālapassaṃ jānāti mayi yamakamaṃsapiṇḍo laggoti.",
  "anya-e0101n:2138_3": "Napi yamakamaṃsapiṇḍo jānāti ahaṃ ukkhalikapālapasse laggoti,",
  "anya-e0101n:2138_4": "evameva na thanānamabbhantare dakkhiṇapassaṃ jānāti maṃ nissāya yakanaṃ ṭhitanti.",
  "anya-e0101n:2138_5": "Napi yakanaṃ jānāti ahaṃ thanānamabbhantare dakkhiṇapassaṃ nissāya ṭhitanti.",
  "anya-e0101n:2138_6": "Aññamaññaṃ ābhogapaccavekkhaṇarahitā ete dhammā.",
  "anya-e0101n:2138_7": "Iti yakanaṃ nāma imasmiṃ sarīre pāṭiyekko koṭṭhāso acetano abyākato suñño nissatto thaddho pathavīdhātūti.",
  "anya-e0101n:2139_0": "323.",
  "anya-e0101n:2139_1": "Kilomakesu paṭicchannakilomakaṃ hadayañca vakkañca parivāretvā ṭhitaṃ.",
  "anya-e0101n:2139_2": "Appaṭicchannakilomakaṃ sakalasarīre cammassa heṭṭhato maṃsaṃ pariyonandhitvā ṭhitaṃ.",
  "anya-e0101n:2139_3": "Tattha yathā pilotikapaliveṭhite maṃse na maṃsaṃ jānāti ahaṃ pilotikāya paliveṭhitanti.",
  "anya-e0101n:2139_4": "Napi pilotikā jānāti mayā maṃsaṃ paliveṭhitanti,",
  "anya-e0101n:2139_5": "evameva na vakkahadayāni sakalasarīre ca maṃsaṃ jānāti ahaṃ kilomakena paṭicchannanti.",
  "anya-e0101n:2139_6": "Napi kilomakaṃ jānāti mayā vakkahadayāni sakalasarīre ca maṃsaṃ paṭicchannanti.",
  "anya-e0101n:2139_7": "Aññamaññaṃ ābhogapaccavekkhaṇarahitā ete dhammā.",
  "anya-e0101n:2139_8": "Iti kilomakaṃ nāma imasmiṃ sarīre pāṭiyekko koṭṭhāso acetano abyākato suñño nissatto thaddho pathavīdhātūti.",
  "anya-e0101n:2140_0": "324.",
  "anya-e0101n:2140_1": "Pihakaṃ hadayassa vāmapasse udarapaṭalassa matthakapassaṃ nissāya ṭhitaṃ.",
  "anya-e0101n:2140_2": "Tattha yathā koṭṭhamatthakapassaṃ nissāya ṭhitāya gomayapiṇḍiyā na koṭṭhamatthakapassaṃ jānāti gomayapiṇḍi maṃ nissāya ṭhitāti.",
  "anya-e0101n:2140_3": "Napi gomayapiṇḍi jānāti ahaṃ koṭṭhamatthakapassaṃ nissāya ṭhitāti,",
  "anya-e0101n:2140_4": "evameva na udarapaṭalassa matthakapassaṃ jānāti pihakaṃ maṃ nissāya ṭhitanti.",
  "anya-e0101n:2140_5": "Napi pihakaṃ jānāti ahaṃ udarapaṭalassa matthakapassaṃ nissāya ṭhitanti.",
  "anya-e0101n:2140_6": "Aññamaññaṃ ābhogapaccavekkhaṇarahitā ete dhammā.",
  "anya-e0101n:2140_7": "Iti pihakaṃ nāma imasmiṃ sarīre pāṭiyekko koṭṭhāso acetano abyākato suñño nissatto thaddho pathavīdhātūti.",
  "anya-e0101n:2141_0": "325.",
  "anya-e0101n:2141_1": "Papphāsaṃ sarīrabbhantare dvinnaṃ thanānamantare hadayañca yakanañca upari chādetvā olambantaṃ ṭhitaṃ.",
  "anya-e0101n:2141_2": "Tattha yathā jiṇṇakoṭṭhabbhantare lambamāne sakuṇakulāvake na jiṇṇakoṭṭhabbhantaraṃ jānāti mayi sakuṇakulāvako lambamāno ṭhitoti.",
  "anya-e0101n:2141_3": "Napi sakuṇakulāvako jānāti ahaṃ jiṇṇakoṭṭhabbhantare lambamāno ṭhitoti,",
  "anya-e0101n:2141_4": "evameva na taṃ sarīrabbhantaraṃ jānāti mayi papphāsaṃ lambamānaṃ ṭhitanti.",
  "anya-e0101n:2141_5": "Napi papphāsaṃ jānāti ahaṃ evarūpe sarīrabbhantare lambamānaṃ ṭhitanti.",
  "anya-e0101n:2141_6": "Aññamaññaṃ ābhogapaccavekkhaṇarahitā ete dhammā.",
  "anya-e0101n:2141_7": "Iti papphāsaṃ nāma imasmiṃ sarīre pāṭiyekko koṭṭhāso acetano abyākato suñño nissatto thaddho pathavīdhātūti.",
  "anya-e0101n:2142_0": "326.",
  "anya-e0101n:2142_1": "Antaṃ galavāṭakakarīsamaggapariyante sarīrabbhantare ṭhitaṃ.",
  "anya-e0101n:2142_2": "Tattha yathā lohitadoṇikāya obhujitvā ṭhapite chinnasīsadhammanikaḷevare na lohitadoṇi jānāti mayi dhammanikaḷevaraṃ ṭhitanti.",
  "anya-e0101n:2142_3": "Napi dhammanikaḷevaraṃ jānāti ahaṃ lohitadoṇiyā ṭhitanti,",
  "anya-e0101n:2142_4": "evameva na sarīrabbhantaraṃ jānāti mayi antaṃ ṭhitanti.",
  "anya-e0101n:2142_5": "Napi antaṃ jānāti ahaṃ sarīrabbhantare ṭhitanti.",
  "anya-e0101n:2142_6": "Aññamaññaṃ ābhogapaccavekkhaṇarahitā ete dhammā.",
  "anya-e0101n:2142_7": "Iti antaṃ nāma imasmiṃ sarīre pāṭiyekko koṭṭhāso acetano abyākato suñño nissatto thaddho pathavīdhātūti.",
  "anya-e0101n:2143_0": "327.",
  "anya-e0101n:2143_1": "Antaguṇaṃ antantare ekavīsatiantabhoge bandhitvā ṭhitaṃ.",
  "anya-e0101n:2143_2": "Tattha yathā pādapuñchanarajjumaṇḍalakaṃ sibbetvā ṭhitesu rajjukesu na pādapuñchanarajjumaṇḍalakaṃ jānāti rajjukā maṃ sibbitvā ṭhitāti.",
  "anya-e0101n:2143_3": "Napi rajjukā jānanti mayaṃ pādapuñchanarajjumaṇḍalakaṃ sibbitvā ṭhitāti,",
  "anya-e0101n:2143_4": "evameva na antaṃ jānāti antaguṇaṃ maṃ ābandhitvā ṭhitanti.",
  "anya-e0101n:2143_5": "Napi antaguṇaṃ jānāti ahaṃ antaṃ ābandhitvā ṭhitanti.",
  "anya-e0101n:2143_6": "Aññamaññaṃ ābhogapaccavekkhaṇarahitā ete dhammā.",
  "anya-e0101n:2143_7": "Iti antaguṇaṃ nāma imasmiṃ sarīre pāṭiyekko koṭṭhāso acetano abyākato suñño nissatto thaddho pathavīdhātūti.",
  "anya-e0101n:2144_0": "328.",
  "anya-e0101n:2144_1": "Udariyaṃ udare ṭhitaṃ asitapītakhāyitasāyitaṃ.",
  "anya-e0101n:2144_2": "Tattha yathā suvānadoṇiyaṃ ṭhite suvānavamathumhi na suvānadoṇi jānāti mayi suvānavamathu ṭhitoti.",
  "anya-e0101n:2144_3": "Napi suvānavamathu jānāti ahaṃ suvānadoṇiyaṃ ṭhitoti,",
  "anya-e0101n:2144_4": "evameva na udaraṃ jānāti mayi udariyaṃ ṭhitanti.",
  "anya-e0101n:2144_5": "Napi udariyaṃ jānāti ahaṃ udare ṭhitanti.",
  "anya-e0101n:2144_6": "Aññamaññaṃ ābhogapaccavekkhaṇarahitā ete dhammā.",
  "anya-e0101n:2144_7": "Iti udariyaṃ nāma imasmiṃ sarīre pāṭiyekko koṭṭhāso acetano abyākato suñño nissatto thaddho pathavīdhātūti.",
  "anya-e0101n:2145_0": "329.",
  "anya-e0101n:2145_1": "Karīsaṃ pakkāsayasaṅkhāte aṭṭhaṅgulaveḷupabbasadise antapariyosāne ṭhitaṃ.",
  "anya-e0101n:2145_2": "Tattha yathā veḷupabbe omadditvā pakkhittāya saṇhapaṇḍumattikāya na veḷupabbaṃ jānāti mayi paṇḍumattikā ṭhitāti.",
  "anya-e0101n:2145_3": "Napi paṇḍumattikā jānāti ahaṃ veḷupabbe ṭhitāti,",
  "anya-e0101n:2145_4": "evameva na pakkāsayo jānāti mayi karīsaṃ ṭhitanti.",
  "anya-e0101n:2145_5": "Napi karīsaṃ jānāti ahaṃ pakkāsaye ṭhitanti.",
  "anya-e0101n:2145_6": "Aññamaññaṃ ābhogapaccavekkhaṇarahitā ete dhammā.",
  "anya-e0101n:2145_7": "Iti karīsaṃ nāma imasmiṃ sarīre pāṭiyekko koṭṭhāso acetano abyākato suñño nissatto thaddho pathavīdhātūti.",
  "anya-e0101n:2146_0": "330.",
  "anya-e0101n:2146_1": "Matthaluṅgaṃ sīsakaṭāhabbhantare ṭhitaṃ.",
  "anya-e0101n:2146_2": "Tattha yathā purāṇalābukaṭāhe pakkhittāya piṭṭhapiṇḍiyā na lābukaṭāhaṃ jānāti mayi piṭṭhapiṇḍi ṭhitāti.",
  "anya-e0101n:2146_3": "Napi piṭṭhapiṇḍi jānāti ahaṃ lābukaṭāhe ṭhitāti,",
  "anya-e0101n:2146_4": "evameva na sīsakaṭāhabbhantaraṃ jānāti mayi matthaluṅgaṃ ṭhitanti.",
  "anya-e0101n:2146_5": "Napi matthaluṅgaṃ jānāti ahaṃ sīsakaṭāhabbhantare ṭhitanti.",
  "anya-e0101n:2146_6": "Aññamaññaṃ ābhogapaccavekkhaṇarahitā ete dhammā.",
  "anya-e0101n:2146_7": "Iti matthaluṅgaṃ nāma imasmiṃ sarīre pāṭiyekko koṭṭhāso acetano abyākato suñño nissatto thaddho pathavīdhātūti.",
  "anya-e0101n:2147_0": "331.",
  "anya-e0101n:2147_1": "Pittesu abaddhapittaṃ jīvitindriyapaṭibaddhaṃ sakalasarīraṃ byāpetvā ṭhitaṃ.",
  "anya-e0101n:2147_2": "Baddhapittaṃ pittakosake ṭhitaṃ.",
  "anya-e0101n:2147_3": "Tattha yathā pūvaṃ byāpetvā ṭhite tele na pūvaṃ jānāti telaṃ maṃ byāpetvā ṭhitanti.",
  "anya-e0101n:2147_4": "Napi telaṃ jānāti ahaṃ pūvaṃ byāpetvā ṭhitanti,",
  "anya-e0101n:2147_5": "evameva na sarīraṃ jānāti abaddhapittaṃ maṃ byāpetvā ṭhitanti.",
  "anya-e0101n:2147_6": "Napi abaddhapittaṃ jānāti ahaṃ sarīraṃ byāpetvā ṭhitanti.",
  "anya-e0101n:2147_7": "Yathā vassodakena puṇṇe kosātakikosake na kosātakikosako jānāti mayi vassodakaṃ ṭhitanti.",
  "anya-e0101n:2147_8": "Napi vassodakaṃ jānāti ahaṃ kosātakikosake ṭhitanti,",
  "anya-e0101n:2147_9": "evameva na pittakosako jānāti mayi baddhapittaṃ ṭhitanti.",
  "anya-e0101n:2147_10": "Napi baddhapittaṃ jānāti ahaṃ pittakosake ṭhitanti.",
  "anya-e0101n:2147_11": "Aññamaññaṃ ābhogapaccavekkhaṇarahitā ete dhammā.",
  "anya-e0101n:2147_12": "Iti pittaṃ nāma imasmiṃ sarīre pāṭiyekko koṭṭhāso acetano abyākato suñño nissatto yūsabhūto ābandhanākāro āpodhātūti.",
  "anya-e0101n:2148_0": "332.",
  "anya-e0101n:2148_1": "Semhaṃ ekapatthapūrappamāṇaṃ udarapaṭale ṭhitaṃ.",
  "anya-e0101n:2148_2": "Tattha yathā upari sañjātapheṇapaṭalāya candanikāya na candanikā jānāti mayi pheṇapaṭalaṃ ṭhitanti.",
  "anya-e0101n:2148_3": "Napi pheṇapaṭalaṃ jānāti ahaṃ candanikāya ṭhitanti,",
  "anya-e0101n:2148_4": "evameva na udarapaṭalaṃ jānāti mayi semhaṃ ṭhitanti.",
  "anya-e0101n:2148_5": "Napi semhaṃ jānāti ahaṃ udarapaṭale ṭhitanti.",
  "anya-e0101n:2148_6": "Aññamaññaṃ ābhogapaccavekkhaṇarahitā ete dhammā.",
  "anya-e0101n:2148_7": "Iti semhaṃ nāma imasmiṃ sarīre pāṭiyekko koṭṭhāso acetano abyākato suñño nissatto yūsabhūto ābandhanākāro āpodhātūti.",
  "anya-e0101n:2149_0": "333.",
  "anya-e0101n:2149_1": "Pubbo anibaddhokāso yattha yattheva khāṇukaṇṭakappaharaṇaaggijālādīhi abhihate sarīrappadese lohitaṃ saṇṭhahitvā paccati,",
  "anya-e0101n:2149_2": "gaṇḍapīḷakādayo vā uppajjanti,",
  "anya-e0101n:2149_3": "tattha tattha tiṭṭhati.",
  "anya-e0101n:2149_4": "Tattha yathā pharasuppahārādivasena paggharitaniyyāse rukkhe na rukkhassa pahārādippadesā jānanti amhesu niyyāso ṭhitoti,",
  "anya-e0101n:2149_5": "napi niyyāso jānāti ahaṃ rukkhassa pahārādippadesesu ṭhitoti,",
  "anya-e0101n:2149_6": "evameva na sarīrassa khāṇukaṇṭakādīhi abhihatappadesā jānanti amhesu pubbo ṭhitoti.",
  "anya-e0101n:2149_7": "Napi pubbo jānāti ahaṃ tesu padesesu ṭhitoti.",
  "anya-e0101n:2149_8": "Aññamaññaṃ ābhogapaccavekkhaṇarahitā ete dhammā.",
  "anya-e0101n:2149_9": "Iti pubbo nāma imasmiṃ sarīre pāṭiyekko koṭṭhāso acetano abyākato suñño nissatto yūsabhūto ābandhanākāro āpodhātūti.",
  "anya-e0101n:2150_0": "334.",
  "anya-e0101n:2150_1": "Lohitesu saṃsaraṇalohitaṃ pittaṃ viya sakalasarīraṃ byāpetvā ṭhitaṃ.",
  "anya-e0101n:2150_2": "Sannicitalohitaṃ yakanaṭṭhānassa heṭṭhābhāgaṃ pūretvā ekapatthapūramattaṃ vakkahadayayakanapapphāsāni tementaṃ ṭhitaṃ.",
  "anya-e0101n:2150_3": "Tattha saṃsaraṇalohite abaddhapittasadisova vinicchayo.",
  "anya-e0101n:2150_4": "Itaraṃ pana yathā jajjarakapāle ovaṭṭhe udake heṭṭhā leḍḍukhaṇḍādīni temayamāne na leḍḍukhaṇḍādīni jānanti mayaṃ udakena temiyamānāti.",
  "anya-e0101n:2150_5": "Napi udakaṃ jānāti ahaṃ leḍḍukhaṇḍādīni tememīti,",
  "anya-e0101n:2150_6": "evameva na yakanassa heṭṭhābhāgaṭṭhānaṃ vakkādīni vā jānanti mayi lohitaṃ ṭhitaṃ amhe vā temayamānaṃ ṭhitanti.",
  "anya-e0101n:2150_7": "Napi lohitaṃ jānāti ahaṃ yakanassa heṭṭhābhāgaṃ pūretvā vakkādīni temayamānaṃ ṭhitanti.",
  "anya-e0101n:2150_8": "Aññamaññaṃ ābhogapaccavekkhaṇarahitā ete dhammā.",
  "anya-e0101n:2150_9": "Iti lohitaṃ nāma imasmiṃ sarīre pāṭiyekko koṭṭhāso acetano abyākato suñño nissatto yūsabhūto ābandhanākāro āpodhātūti.",
  "anya-e0101n:2151_0": "335.",
  "anya-e0101n:2151_1": "Sedo aggisantāpādikālesu kesalomakūpavivarāni pūretvā tiṭṭhati ceva paggharati ca.",
  "anya-e0101n:2151_2": "Tattha yathā udakā abbūḷhamattesu bhisamuḷālakumudanāḷakalāpesu na bhisādikalāpavivarāni jānanti amhehi udakaṃ paggharatīti.",
  "anya-e0101n:2151_3": "Napi bhisādikalāpavivarehi paggharantaṃ udakaṃ jānāti ahaṃ bhisādikalāpavivarehi paggharāmīti,",
  "anya-e0101n:2151_4": "evameva na kesalomakūpavivarāni jānanti amhehi sedo paggharatīti.",
  "anya-e0101n:2151_5": "Napi sedo jānāti ahaṃ kesalomakūpavivarehi paggharāmīti.",
  "anya-e0101n:2151_6": "Aññamaññaṃ ābhogapaccavekkhaṇarahitā ete dhammā.",
  "anya-e0101n:2151_7": "Iti sedo nāma imasmiṃ sarīre pāṭiyekko koṭṭhāso acetano abyākato suñño nissatto yūsabhūto ābandhanākāro āpodhātūti.",
  "anya-e0101n:2152_0": "336.",
  "anya-e0101n:2152_1": "Medo thūlassa sakalasarīraṃ pharitvā kisassa jaṅghamaṃsādīni nissāya ṭhito patthinnasineho.",
  "anya-e0101n:2152_2": "Tattha yathā haliddipilotikapaṭicchanne maṃsapuñje na maṃsapuñjo jānāti maṃ nissāya haliddipilotikā ṭhitāti.",
  "anya-e0101n:2152_3": "Napi haliddipilotikā jānāti ahaṃ maṃsapuñjaṃ nissāya ṭhitāti,",
  "anya-e0101n:2152_4": "evameva na sakalasarīre jaṅghādīsu vā maṃsaṃ jānāti maṃ nissāya medo ṭhitoti.",
  "anya-e0101n:2152_5": "Napi medo jānāti ahaṃ sakalasarīre jaṅghādīsu vā maṃsaṃ nissāya ṭhitoti.",
  "anya-e0101n:2152_6": "Aññamaññaṃ ābhogapaccavekkhaṇarahitā ete dhammā.",
  "anya-e0101n:2152_7": "Iti medo nāma imasmiṃ sarīre pāṭiyekko koṭṭhāso acetano abyākato suñño nissatto patthinnayūso ābandhanākāro āpodhātūti.",
  "anya-e0101n:2153_0": "337.",
  "anya-e0101n:2153_1": "Assu yadā sañjāyati tadā akkhikūpake pūretvā tiṭṭhati vā paggharati vā.",
  "anya-e0101n:2153_2": "Tattha yathā udakapuṇṇesu taruṇatālaṭṭhikūpakesu na taruṇatālaṭṭhikūpakā jānanti amhesu udakaṃ ṭhitanti.",
  "anya-e0101n:2153_3": "Napi taruṇatālaṭṭhikūpakesu udakaṃ jānāti ahaṃ taruṇatālaṭṭhikūpakesu ṭhitanti,",
  "anya-e0101n:2153_4": "evameva na akkhikūpakā jānanti amhesu assu ṭhitanti.",
  "anya-e0101n:2153_5": "Napi assu jānāti ahaṃ akkhikūpakesu ṭhitanti.",
  "anya-e0101n:2153_6": "Aññamaññaṃ ābhogapaccavekkhaṇarahitā ete dhammā.",
  "anya-e0101n:2153_7": "Iti assu nāma imasmiṃ sarīre pāṭiyekko koṭṭhāso acetano abyākato suñño nissatto yūsabhūto ābandhanākāro āpodhātūti.",
  "anya-e0101n:2154_0": "338.",
  "anya-e0101n:2154_1": "Vasā aggisantāpādikāle hatthatalahatthapiṭṭhipādatalapādapiṭṭhi nāsāpuṭanalāṭaaṃsakūṭesu ṭhitavilīnasneho.",
  "anya-e0101n:2154_2": "Tattha yathā pakkhittatele ācāme na ācāmo jānāti maṃ telaṃ ajjhottharitvā ṭhitanti.",
  "anya-e0101n:2154_3": "Napi telaṃ jānāti ahaṃ ācāmaṃ ajjhottharitvā ṭhitanti,",
  "anya-e0101n:2154_4": "evameva na hatthatalādippadeso jānāti maṃ vasā ajjhottharitvā ṭhitāti.",
  "anya-e0101n:2154_5": "Napi vasā jānāti ahaṃ hatthatalādippadesaṃ ajjhottharitvā ṭhitāti.",
  "anya-e0101n:2154_6": "Aññamaññaṃ ābhogapaccavekkhaṇarahitā ete dhammā.",
  "anya-e0101n:2154_7": "Iti vasā nāma imasmiṃ sarīre pāṭiyekko koṭṭhāso acetano abyākato suñño nissatto yūsabhūto ābandhanākāro āpodhātūti.",
  "anya-e0101n:2155_0": "339.",
  "anya-e0101n:2155_1": "Kheḷo tathārūpe kheḷuppattipaccaye sati ubhohi kapolapassehi orohitvā jivhātale tiṭṭhati.",
  "anya-e0101n:2155_2": "Tattha yathā abbocchinnaudakanissande nadītīrakūpake na kūpatalaṃ jānāti mayi udakaṃ santiṭṭhatīti.",
  "anya-e0101n:2155_3": "Napi udakaṃ jānāti ahaṃ kūpatale santiṭṭhāmīti,",
  "anya-e0101n:2155_4": "evameva na jivhātalaṃ jānāti mayi ubhohi kapolapassehi orohitvā kheḷo ṭhitoti.",
  "anya-e0101n:2155_5": "Napi kheḷo jānāti ahaṃ ubhohi kapolapassehi orohitvā jivhātale ṭhitoti.",
  "anya-e0101n:2155_6": "Aññamaññaṃ ābhogapaccavekkhaṇarahitā ete dhammā.",
  "anya-e0101n:2155_7": "Iti kheḷo nāma imasmiṃ sarīre pāṭiyekko koṭṭhāso acetano abyākato suñño nissatto yūsabhūto ābandhanākāro āpodhātūti.",
  "anya-e0101n:2156_0": "340.",
  "anya-e0101n:2156_1": "Siṅghāṇikā yadā sañjāyati,",
  "anya-e0101n:2156_2": "tadā nāsāpuṭe pūretvā tiṭṭhati vā paggharati vā.",
  "anya-e0101n:2156_3": "Tattha yathā pūtidadhibharitāya sippikāya na sippikā jānāti mayi pūtidadhi ṭhitanti.",
  "anya-e0101n:2156_4": "Napi pūtidadhi jānāti ahaṃ sippikāya ṭhitanti,",
  "anya-e0101n:2156_5": "evameva na nāsāpuṭā jānanti amhesu siṅghāṇikā ṭhitāti.",
  "anya-e0101n:2156_6": "Napi siṅghāṇikā jānāti ahaṃ nāsāpuṭesu ṭhitāti.",
  "anya-e0101n:2156_7": "Aññamaññaṃ ābhogapaccavekkhaṇarahitā ete dhammā.",
  "anya-e0101n:2156_8": "Iti siṅghāṇikā nāma imasmiṃ sarīre pāṭiyekko koṭṭhāso acetano abyākato suñño nissatto yūsabhūto ābandhanākāro āpodhātūti.",
  "anya-e0101n:2157_0": "341.",
  "anya-e0101n:2157_1": "Lasikā aṭṭhikasandhīnaṃ abbhañjanakiccaṃ sādhayamānā asītisatasandhīsu ṭhitā.",
  "anya-e0101n:2157_2": "Tattha yathā telabbhañjite akkhe na akkho jānāti maṃ telaṃ abbhañjitvā ṭhitanti.",
  "anya-e0101n:2157_3": "Napi telaṃ jānāti ahaṃ akkhaṃ abbhañjitvā ṭhitanti,",
  "anya-e0101n:2157_4": "evameva na asītisatasandhayo jānanti lasikā amhe abbhañjitvā ṭhitāti.",
  "anya-e0101n:2157_5": "Napi lasikā jānāti ahaṃ asītisatasandhayo abbhañjitvā ṭhitāti.",
  "anya-e0101n:2157_6": "Aññamaññaṃ ābhogapaccavekkhaṇarahitā ete dhammā.",
  "anya-e0101n:2157_7": "Iti lasikā nāma imasmiṃ sarīre pāṭiyekko koṭṭhāso acetano abyākato suñño nissatto yūsabhūto ābandhanākāro āpodhātūti.",
  "anya-e0101n:2158_0": "342.",
  "anya-e0101n:2158_1": "Muttaṃ vatthissa abbhantare ṭhitaṃ.",
  "anya-e0101n:2158_2": "Tattha yathā candanikāya pakkhitte amukhe ravaṇaghaṭe na ravaṇaghaṭo jānāti mayi candanikāraso ṭhitoti.",
  "anya-e0101n:2158_3": "Napi candanikāraso jānāti ahaṃ ravaṇaghaṭe ṭhitoti,",
  "anya-e0101n:2158_4": "evameva na vatthi jānāti mayi muttaṃ ṭhitanti.",
  "anya-e0101n:2158_5": "Napi muttaṃ jānāti ahaṃ vatthimhi ṭhitanti.",
  "anya-e0101n:2158_6": "Aññamaññaṃ ābhogapaccavekkhaṇarahitā ete dhammā.",
  "anya-e0101n:2158_7": "Iti muttaṃ nāma imasmiṃ sarīre pāṭiyekko koṭṭhāso acetano abyākato suñño nissatto yūsabhūto ābandhanākāro āpodhātūti.",
  "anya-e0101n:2159_0": "343.",
  "anya-e0101n:2159_1": "Evaṃ kesādīsu manasikāraṃ pavattetvā yena santappati,",
  "anya-e0101n:2159_2": "ayaṃ imasmiṃ sarīre pāṭiyekko koṭṭhāso acetano abyākato suñño nissatto paripācanākāro tejodhātūti,",
  "anya-e0101n:2159_3": "yena jīrīyati,",
  "anya-e0101n:2159_4": "yena pariḍayhati,",
  "anya-e0101n:2159_5": "yena asitapītakhāyitasāyitaṃ sammā pariṇāmaṃ gacchati,",
  "anya-e0101n:2159_6": "ayaṃ imasmiṃ sarīre pāṭiyekko koṭṭhāso acetano abyākato suñño nissatto paripācanākāro tejodhātūti evaṃ tejokoṭṭhāsesu manasikāro pavattetabbo.",
  "anya-e0101n:2160_0": "344.",
  "anya-e0101n:2160_1": "Tato uddhaṅgame vāte uddhaṅgamavasena pariggahetvā adhogame adhogamavasena,",
  "anya-e0101n:2160_2": "kucchisaye kucchisayavasena,",
  "anya-e0101n:2160_3": "koṭṭhāsaye koṭṭhāsayavasena,",
  "anya-e0101n:2160_4": "aṅgamaṅgānusārimhi aṅgamaṅgānusārivasena,",
  "anya-e0101n:2160_5": "assāsapassāse assāsapassāsavasena pariggahetvā uddhaṅgamā vātā nāma imasmiṃ sarīre pāṭiyekko koṭṭhāso",
  "anya-e0101n:2160_6": "acetano abyākato suñño nissatto vitthambhanākāro vāyodhātūti,",
  "anya-e0101n:2160_7": "adhogamā vātā nāma,",
  "anya-e0101n:2160_8": "kucchisayā vātā nāma,",
  "anya-e0101n:2160_9": "koṭṭhāsayā vātā nāma,",
  "anya-e0101n:2160_10": "aṅgamaṅgānusārino vātā nāma,",
  "anya-e0101n:2160_11": "assāsapassāsā vātā nāma imasmiṃ sarīre pāṭiyekko koṭṭhāso acetano abyākato suñño nissatto vitthambhanākāro",
  "anya-e0101n:2160_12": "vāyodhātūti evaṃ vāyokoṭṭhāsesu manasikāro pavattetabbo.",
  "anya-e0101n:2160_13": "Tassevaṃ pavattamanasikārassa dhātuyo pākaṭā honti.",
  "anya-e0101n:2160_14": "Tā punappunaṃ āvajjato manasikaroto vuttanayeneva upacārasamādhi uppajjati.",
  "anya-e0101n:2161_0": "345.",
  "anya-e0101n:2161_1": "Yassa pana evaṃ bhāvayato kammaṭṭhānaṃ na ijjhati,",
  "anya-e0101n:2161_2": "tena salakkhaṇasaṅkhepato bhāvetabbaṃ. Kathaṃ?",
  "anya-e0101n:2161_3": "Vīsatiyā koṭṭhāsesu thaddhalakkhaṇaṃ pathavīdhātūti vavatthapetabbaṃ.",
  "anya-e0101n:2161_4": "Tattheva ābandhanalakkhaṇaṃ āpodhātūti.",
  "anya-e0101n:2161_5": "Paripācanalakkhaṇaṃ tejodhātūti.",
  "anya-e0101n:2161_6": "Vitthambhanalakkhaṇaṃ vāyodhātūti.",
  "anya-e0101n:2162_0": "Dvādasasu koṭṭhāsesu ābandhanalakkhaṇaṃ āpodhātūti vavatthapetabbaṃ.",
  "anya-e0101n:2162_1": "Tattheva paripācanalakkhaṇaṃ tejodhātūti.",
  "anya-e0101n:2162_2": "Vitthambhanalakkhaṇaṃ vāyodhātūti.",
  "anya-e0101n:2162_3": "Thaddhalakkhaṇaṃ pathavīdhātūti.",
  "anya-e0101n:2163_0": "Catūsu koṭṭhāsesu paripācanalakkhaṇaṃ tejodhātūti vavatthapetabbaṃ.",
  "anya-e0101n:2163_1": "Tena avinibhuttaṃ vitthambhanalakkhaṇaṃ vāyodhātūti.",
  "anya-e0101n:2163_2": "Thaddhalakkhaṇaṃ pathavīdhātūti.",
  "anya-e0101n:2163_3": "Ābandhanalakkhaṇaṃ āpodhātūti.",
  "anya-e0101n:2164_0": "Chasu koṭṭhāsesu vitthambhanalakkhaṇaṃ vāyodhātūti vavatthapetabbaṃ.",
  "anya-e0101n:2164_1": "Tattheva thaddhalakkhaṇaṃ pathavīdhātūti.",
  "anya-e0101n:2164_2": "Ābandhanalakkhaṇaṃ āpodhātūti.",
  "anya-e0101n:2164_3": "Paripācanalakkhaṇaṃ tejodhātūti.",
  "anya-e0101n:2164_4": "Tassevaṃ vavatthāpayato dhātuyo pākaṭā honti.",
  "anya-e0101n:2164_5": "Tā punappunaṃ āvajjato manasikaroto vuttanayeneva upacārasamādhi uppajjati.",
  "anya-e0101n:2165_0": "346.",
  "anya-e0101n:2165_1": "Yassa pana evampi bhāvayato kammaṭṭhānaṃ na ijjhati,",
  "anya-e0101n:2165_2": "tena salakkhaṇavibhattito bhāvetabbaṃ. Kathaṃ?",
  "anya-e0101n:2165_3": "Pubbe vuttanayeneva kesādayo pariggahetvā kesamhi thaddhalakkhaṇaṃ pathavīdhātūti vavatthapetabbaṃ.",
  "anya-e0101n:2165_4": "Tattheva ābandhanalakkhaṇaṃ āpodhātūti.",
  "anya-e0101n:2165_5": "Paripācanalakkhaṇaṃ tejodhātūti.",
  "anya-e0101n:2165_6": "Vitthambhanalakkhaṇaṃ vāyodhātūti.",
  "anya-e0101n:2165_7": "Evaṃ sabbakoṭṭhāsesu ekekasmiṃ koṭṭhāse catasso catasso dhātuyo vavatthapetabbā.",
  "anya-e0101n:2165_8": "Tassevaṃ vavatthāpayato dhātuyo pākaṭā honti.",
  "anya-e0101n:2165_9": "Tā punappunaṃ āvajjato manasikaroto vuttanayeneva upacārasamādhi uppajjati.",
  "anya-e0101n:2166_0": "Apica kho pana vacanatthato, kalāpato, cuṇṇato,",
  "anya-e0101n:2166_1": "lakkhaṇādito,",
  "anya-e0101n:2166_2": "samuṭṭhānato,",
  "anya-e0101n:2166_3": "nānattekattato,",
  "anya-e0101n:2166_4": "vinibbhogāvinibbhogato,",
  "anya-e0101n:2166_5": "sabhāgavisabhāgato,",
  "anya-e0101n:2166_6": "ajjhattikabāhiravisesato,",
  "anya-e0101n:2166_7": "saṅgahato,",
  "anya-e0101n:2166_8": "paccayato,",
  "anya-e0101n:2166_9": "asamannāhārato,",
  "anya-e0101n:2166_10": "paccayavibhāgatoti imehipi ākārehi dhātuyo manasikātabbā.",
  "anya-e0101n:2167_0": "347.",
  "anya-e0101n:2167_1": "Tattha vacanatthato manasikarontena patthaṭattā pathavī.",
  "anya-e0101n:2167_2": "Appoti āpiyati appāyatīti vā āpo.",
  "anya-e0101n:2167_3": "Tejatīti tejo.",
  "anya-e0101n:2167_4": "Vāyatīti vāyo.",
  "anya-e0101n:2167_5": "Avisesena pana salakkhaṇadhāraṇato dukkhādānato dukkhādhānato ca dhātūti.",
  "anya-e0101n:2167_6": "Evaṃ visesasāmaññavasena vacanatthato manasikātabbā.",
  "anya-e0101n:2168_0": "348.",
  "anya-e0101n:2168_1": "Kalāpatoti yā ayaṃ kesā lomātiādinā nayena vīsatiyā ākārehi pathavīdhātu,",
  "anya-e0101n:2168_2": "pittaṃ semhanti ca ādinā nayena dvādasahākārehi āpodhātu niddiṭṭhā,",
  "anya-e0101n:2168_3": "tattha yasmā –",
  "anya-e0101n:2169_0": "Vaṇṇo gandho raso ojā, catasso cāpi dhātuyo;",
  "anya-e0101n:2170_0": "Aṭṭhadhammasamodhānā, hoti kesāti sammuti;",
  "anya-e0101n:2171_0": "Tesaṃyeva vinibbhogā, natthi kesāti sammuti.",
  "anya-e0101n:2172_0": "Tasmā kesāpi aṭṭhadhammakalāpamattameva.",
  "anya-e0101n:2172_1": "Tathā lomādayoti.",
  "anya-e0101n:2172_2": "Yo panettha kammasamuṭṭhāno koṭṭhāso,",
  "anya-e0101n:2172_3": "so jīvitindriyena ca bhāvena ca saddhiṃ dasadhammakalāpopi hoti.",
  "anya-e0101n:2172_4": "Ussadavasena pana pathavīdhātu āpodhātūti saṅkhaṃ gato.",
  "anya-e0101n:2172_5": "Evaṃ kalāpato manasikātabbā.",
  "anya-e0101n:2173_0": "349.",
  "anya-e0101n:2173_1": "Cuṇṇatoti imasmiṃ hi sarīre majjhimena pamāṇena pariggayhamānā paramāṇubhedasañcuṇṇā sukhumarajabhūtā pathavīdhātu doṇamattā siyā.",
  "anya-e0101n:2173_2": "Sā tato upaḍḍhappamāṇāya āpodhātuyā saṅgahitā,",
  "anya-e0101n:2173_3": "tejodhātuyā anupālitā vāyodhātuyā vitthambhitā na vikiriyati na viddhaṃsiyati,",
  "anya-e0101n:2173_4": "avikiriyamānā aviddhaṃsiyamānā anekavidhaṃ itthipurisaliṅgādibhāvavikappaṃ upagacchati,",
  "anya-e0101n:2173_5": "aṇuthūladīgharassathirakathinādibhāvañca pakāseti.",
  "anya-e0101n:2174_0": "Yūsagatā ābandhanākārabhūtā panettha āpodhātu pathavīpatiṭṭhitā tejānupālitā vāyovitthambhitā na paggharati na parissavati,",
  "anya-e0101n:2174_1": "apaggharamānā aparissavamānā pīṇitapīṇitabhāvaṃ dasseti.",
  "anya-e0101n:2175_0": "Asitapītādipācakā cettha usumākārabhūtā uṇhattalakkhaṇā tejodhātu pathavīpatiṭṭhitā āposaṅgahitā vāyovitthambhitā imaṃ kāyaṃ paripāceti,",
  "anya-e0101n:2175_1": "vaṇṇasampattiñcassa āvahati.",
  "anya-e0101n:2175_2": "Tāya ca pana paripācito ayaṃ kāyo na pūtibhāvaṃ dasseti.",
  "anya-e0101n:2176_0": "Aṅgamaṅgānusaṭā cettha samudīraṇavitthambhanalakkhaṇā vāyodhātu pathavīpatiṭṭhitā āposaṅgahitā tejānupālitā imaṃ kāyaṃ vitthambheti.",
  "anya-e0101n:2176_1": "Tāya ca pana vitthambhito ayaṃ kāyo na paripatati,",
  "anya-e0101n:2176_2": "ujukaṃ saṇṭhāti.",
  "anya-e0101n:2176_3": "Aparāya vāyodhātuyā samabbhāhato gamanaṭṭhānanisajjāsayanairiyāpathesu viññattiṃ dasseti,",
  "anya-e0101n:2176_4": "samiñjeti,",
  "anya-e0101n:2176_5": "sampasāreti,",
  "anya-e0101n:2176_6": "hatthapādaṃ lāḷeti.",
  "anya-e0101n:2176_7": "Evametaṃ itthipurisādibhāvena bālajanavañcanaṃ māyārūpasadisaṃ dhātuyantaṃ pavattatīti evaṃ cuṇṇato manasikātabbā.",
  "anya-e0101n:2177_0": "350.",
  "anya-e0101n:2177_1": "Lakkhaṇāditoti pathavīdhātu kiṃ lakkhaṇā, kiṃ rasā,",
  "anya-e0101n:2177_2": "kiṃ paccupaṭṭhānāti evaṃ catassopi dhātuyo āvajjetvā pathavīdhātu kakkhaḷattalakkhaṇā,",
  "anya-e0101n:2177_3": "patiṭṭhānarasā,",
  "anya-e0101n:2177_4": "sampaṭicchanapaccupaṭṭhānā.",
  "anya-e0101n:2177_5": "Āpodhātu paggharaṇalakkhaṇā,",
  "anya-e0101n:2177_6": "brūhanarasā,",
  "anya-e0101n:2177_7": "saṅgahapaccupaṭṭhānā.",
  "anya-e0101n:2177_8": "Tejodhātu uṇhattalakkhaṇā,",
  "anya-e0101n:2177_9": "paripācanarasā,",
  "anya-e0101n:2177_10": "maddavānuppadānapaccupaṭṭhānā.",
  "anya-e0101n:2177_11": "Vāyodhātu vitthambhanalakkhaṇā,",
  "anya-e0101n:2177_12": "samudīraṇarasā.",
  "anya-e0101n:2177_13": "Abhinīhārapaccupaṭṭhānāti evaṃ lakkhaṇādito manasikātabbā.",
  "anya-e0101n:2178_0": "351.",
  "anya-e0101n:2178_1": "Samuṭṭhānatoti ye ime pathavīdhātuādīnaṃ vitthārato dassanavasena kesādayo dvācattālīsa koṭṭhāsā dassitā.",
  "anya-e0101n:2178_2": "Tesu udariyaṃ karīsaṃ pubbo muttanti ime cattāro koṭṭhāsā utusamuṭṭhānāva.",
  "anya-e0101n:2178_3": "Assu sedo kheḷo siṅghāṇikāti ime cattāro utucittasamuṭṭhānā.",
  "anya-e0101n:2178_4": "Asitādiparipācako tejo kammasamuṭṭhānova.",
  "anya-e0101n:2178_5": "Assāsapassāsā cittasamuṭṭhānāva.",
  "anya-e0101n:2178_6": "Avasesā sabbepi catusamuṭṭhānāti evaṃ samuṭṭhānato manasikātabbā.",
  "anya-e0101n:2179_0": "352.",
  "anya-e0101n:2179_1": "Nānattekattatoti sabbāsampi dhātūnaṃ salakkhaṇādito nānattaṃ.",
  "anya-e0101n:2179_2": "Aññāneva hi pathavīdhātuyā lakkhaṇarasapaccupaṭṭhānāni.",
  "anya-e0101n:2179_3": "Aññāni āpodhātuādīnaṃ.",
  "anya-e0101n:2179_4": "Evaṃ lakkhaṇādivasena pana kammasamuṭṭhānādivasena ca nānattabhūtānampi etāsaṃ rūpamahābhūtadhātudhammaaniccādivasena ekattaṃ hoti.",
  "anya-e0101n:2179_5": "Sabbāpi hi dhātuyo ruppanalakkhaṇaṃ anatītattā rūpāni.",
  "anya-e0101n:2179_6": "Mahantapātubhāvādīhi kāraṇehi mahābhūtāni.",
  "anya-e0101n:2180_0": "Mahantapātubhāvādīhīti etā hi dhātuyo mahantapātubhāvato,",
  "anya-e0101n:2180_1": "mahābhūtasāmaññato,",
  "anya-e0101n:2180_2": "mahāparihārato,",
  "anya-e0101n:2180_3": "mahāvikārato,",
  "anya-e0101n:2180_4": "mahattā bhūtattā cāti imehi kāraṇehi mahābhūtānīti vuccanti.",
  "anya-e0101n:2181_0": "Tattha mahantapātubhāvatoti etāni hi anupādinnasantānepi upādinnasantānepi mahantāni pātubhūtāni.",
  "anya-e0101n:2181_1": "Tesaṃ anupādinnasantāne –",
  "anya-e0101n:2182_0": "Duve satasahassāni, cattāri nahutāni ca;",
  "anya-e0101n:2183_0": "Ettakaṃ bahalattena, saṅkhātāyaṃ vasundharāti. –",
  "anya-e0101n:2184_0": "Ādinā nayena mahantapātubhāvatā buddhānussatiniddese vuttāva.",
  "anya-e0101n:2185_0": "Upādinnasantānepi macchakacchapadevadānavādisarīravasena mahantāneva pātubhūtāni.",
  "anya-e0101n:2185_1": "Vuttañhetaṃ “santi,",
  "anya-e0101n:2185_2": "bhikkhave,",
  "anya-e0101n:2185_3": "mahāsamudde yojanasatikāpi attabhāvā”tiādi.",
  "anya-e0101n:2186_0": "Mahābhūtasāmaññatoti etāni hi yathā māyākāro amaṇiṃyeva udakaṃ maṇiṃ katvā dasseti,",
  "anya-e0101n:2186_1": "asuvaṇṇaṃyeva leḍḍuṃ suvaṇṇaṃ katvā dasseti.",
  "anya-e0101n:2187_0": "Yathā ca sayaṃ neva yakkho na yakkhī samāno yakkhabhāvampi yakkhibhāvampi dasseti,",
  "anya-e0101n:2187_1": "evameva sayaṃ anīlāneva hutvā nīlaṃ upādārūpaṃ dassenti,",
  "anya-e0101n:2187_2": "apītāni alohitāni anodātāneva hutvā odātaṃ upādārūpaṃ dassentīti māyākāramahābhūtasāmaññato mahābhūtāni.",
  "anya-e0101n:2188_0": "Yathā ca yakkhādīni mahābhūtāni yaṃ gaṇhanti,",
  "anya-e0101n:2188_1": "neva nesaṃ tassa anto na bahi ṭhānaṃ upalabbhati,",
  "anya-e0101n:2188_2": "na ca taṃ nissāya na tiṭṭhanti,",
  "anya-e0101n:2188_3": "evameva tānipi neva aññamaññassa anto na bahi ṭhitāni hutvā upalabbhanti,",
  "anya-e0101n:2188_4": "na ca aññamaññaṃ nissāya na tiṭṭhantīti acinteyyaṭṭhānatāya yakkhādimahābhūtasāmaññatopi mahābhūtāni.",
  "anya-e0101n:2188_5": "Yathā ca yakkhinīsaṅkhātāni mahābhūtāni manāpehi vaṇṇasaṇṭhānavikkhepehi attano bhayānakabhāvaṃ paṭicchādetvā satte vañcenti,",
  "anya-e0101n:2188_6": "evameva etānipi itthipurisasarīrādīsu manāpena chavivaṇṇena manāpena attano aṅgapaccaṅgasaṇṭhānena manāpena",
  "anya-e0101n:2188_7": "ca hatthapādaṅgulibhamukavikkhepena attano kakkhaḷattādibhedaṃ sarasalakkhaṇaṃ paṭicchādetvā bālajanaṃ vañcenti,",
  "anya-e0101n:2188_8": "attano sabhāvaṃ daṭṭhuṃ na dentīti vañcakattena yakkhinīmahābhūtasāmaññatopi mahābhūtāni.",
  "anya-e0101n:2189_0": "Mahāparihāratoti mahantehi paccayehi pariharitabbato.",
  "anya-e0101n:2189_1": "Etāni hi divase divase upanetabbattā mahantehi ghāsacchādanādīhi bhūtāni pavattānīti mahābhūtāni.",
  "anya-e0101n:2189_2": "Mahāparihārāni vā bhūtānītipi mahābhūtāni.",
  "anya-e0101n:2190_0": "Mahāvikāratoti etāni hi anupādinnānipi upādinnānipi mahāvikārāni honti.",
  "anya-e0101n:2190_1": "Tattha anupādinnānaṃ kappavuṭṭhāne vikāramahattaṃ pākaṭaṃ hoti.",
  "anya-e0101n:2190_2": "Upādinnānaṃ dhātukkhobhakāle.",
  "anya-e0101n:2190_3": "Tathā hi –",
  "anya-e0101n:2191_0": "Bhūmito vuṭṭhitā yāva, brahmalokā vidhāvati;",
  "anya-e0101n:2192_0": "Acci accimato loke, ḍayhamānamhi tejasā.",
  "anya-e0101n:2193_0": "Koṭisatasahassekaṃ, cakkavāḷaṃ vilīyati;",
  "anya-e0101n:2194_0": "Kupitena yadā loko, salilena vinassati.",
  "anya-e0101n:2195_0": "Koṭisatasahassekaṃ, cakkavāḷaṃ vikīrati;",
  "anya-e0101n:2196_0": "Vāyodhātuppakopena, yadā loko vinassati.",
  "anya-e0101n:2197_0": "Patthaddho bhavati kāyo, daṭṭho kaṭṭhamukhena vā;",
  "anya-e0101n:2198_0": "Pathavīdhātuppakopena, hoti kaṭṭhamukheva so.",
  "anya-e0101n:2199_0": "Pūtiyo bhavati kāyo, daṭṭho pūtimukhena vā;",
  "anya-e0101n:2200_0": "Āpodhātuppakopena, hoti pūtimukheva so.",
  "anya-e0101n:2201_0": "Santatto bhavati kāyo, daṭṭho aggimukhena vā;",
  "anya-e0101n:2202_0": "Tejodhātuppakopena, hoti aggimukheva so.",
  "anya-e0101n:2203_0": "Sañchinno bhavati kāyo, daṭṭho satthamukhena vā;",
  "anya-e0101n:2204_0": "Vāyodhātuppakopena, hoti satthamukheva so.",
  "anya-e0101n:2205_0": "Iti mahāvikārāni bhūtānīti mahābhūtāni.",
  "anya-e0101n:2206_0": "Mahattā bhūtattā cāti etāni hi mahantāni mahatā vāyāmena pariggahetabbattā bhūtāni vijjamānattāti mahattā bhūtattā ca mahābhūtāni.",
  "anya-e0101n:2207_0": "Evaṃ sabbāpetā dhātuyo mahantapātubhāvādīhi kāraṇehi mahābhūtāni.",
  "anya-e0101n:2208_0": "Salakkhaṇadhāraṇato pana dukkhādānato ca dukkhādhānato ca sabbāpi dhātulakkhaṇaṃ anatītattā dhātuyo.",
  "anya-e0101n:2208_1": "Salakkhaṇadhāraṇena ca attano khaṇānurūpadhāraṇena ca dhammā.",
  "anya-e0101n:2208_2": "Khayaṭṭhena aniccā.",
  "anya-e0101n:2208_3": "Bhayaṭṭhena dukkhā.",
  "anya-e0101n:2208_4": "Asārakaṭṭhena anattā.",
  "anya-e0101n:2209_0": "Iti sabbāsampi rūpamahābhūtadhātudhammaaniccādivasena ekattanti evaṃ nānattekattato manasikātabbā.",
  "anya-e0101n:2210_0": "353.",
  "anya-e0101n:2210_1": "Vinibbhogāvinibbhogatoti sahuppannāva etā ekekasmiṃ sabbapariyantime suddhaṭṭhakādikalāpepi padesena avinibbhuttā.",
  "anya-e0101n:2210_2": "Lakkhaṇena pana vinibbhuttāti evaṃ vinibbhogāvinibbhogato manasikātabbā.",
  "anya-e0101n:2211_0": "354.",
  "anya-e0101n:2211_1": "Sabhāgavisabhāgatoti evaṃ avinibbhuttāsu cāpi etāsu purimā dve garukattā sabhāgā.",
  "anya-e0101n:2211_2": "Tathā pacchimā lahukattā.",
  "anya-e0101n:2211_3": "Purimā pana pacchimāhi pacchimā ca purimāhi visabhāgāti evaṃ sabhāgavisabhāgato manasikātabbā.",
  "anya-e0101n:2212_0": "355.",
  "anya-e0101n:2212_1": "Ajjhattikabāhiravisesatoti ajjhattikā dhātuyo viññāṇavatthuviññattiindriyānaṃ nissayā honti,",
  "anya-e0101n:2212_2": "sairiyāpathā,",
  "anya-e0101n:2212_3": "catusamuṭṭhānā.",
  "anya-e0101n:2212_4": "Bāhirā vuttaviparītappakārāti evaṃ ajjhattikabāhiravisesato manasikātabbā.",
  "anya-e0101n:2213_0": "356.",
  "anya-e0101n:2213_1": "Saṅgahatoti kammasamuṭṭhānā pathavīdhātu kammasamuṭṭhānāhi itarāhi ekasaṅgahā hoti samuṭṭhānanānattābhāvato.",
  "anya-e0101n:2213_2": "Tathā cittādisamuṭṭhānā cittādisamuṭṭhānāhīti evaṃ saṅgahato manasikātabbā.",
  "anya-e0101n:2214_0": "357.",
  "anya-e0101n:2214_1": "Paccayatoti pathavīdhātu āposaṅgahitā tejoanupālitā vāyovitthambhitā tiṇṇaṃ mahābhūtānaṃ patiṭṭhā hutvā paccayo hoti.",
  "anya-e0101n:2214_2": "Āpodhātu pathavīpatiṭṭhitā tejoanupālitā vāyovitthambhitā tiṇṇaṃ mahābhūtānaṃ ābandhanaṃ hutvā paccayo hoti.",
  "anya-e0101n:2214_3": "Tejodhātu pathavīpatiṭṭhitā āposaṅgahitā vāyovitthambhitā tiṇṇaṃ mahābhūtānaṃ paripācanaṃ hutvā paccayo hoti.",
  "anya-e0101n:2214_4": "Vāyodhātu pathavīpatiṭṭhitā āposaṅgahitā tejoparipācitā tiṇṇaṃ mahābhūtānaṃ vitthambhanaṃ hutvā paccayo hotīti evaṃ paccayato manasikātabbā.",
  "anya-e0101n:2215_0": "358.",
  "anya-e0101n:2215_1": "Asamannāhāratoti pathavīdhātu cettha “ahaṃ pathavīdhātū”ti vā,",
  "anya-e0101n:2215_2": "“tiṇṇaṃ mahābhūtānaṃ patiṭṭhā hutvā paccayo homī”ti vā na jānāti.",
  "anya-e0101n:2215_3": "Itarānipi tīṇi “amhākaṃ pathavīdhātu patiṭṭhā hutvā paccayo hotī”ti na jānanti.",
  "anya-e0101n:2215_4": "Esa nayo sabbatthāti evaṃ asamannāhārato manasikātabbā.",
  "anya-e0101n:2216_0": "359.",
  "anya-e0101n:2216_1": "Paccayavibhāgatoti dhātūnaṃ hi kammaṃ, cittaṃ, āhāro,",
  "anya-e0101n:2216_2": "utūti cattāro paccayā.",
  "anya-e0101n:2216_3": "Tattha kammasamuṭṭhānānaṃ kammameva paccayo hoti,",
  "anya-e0101n:2216_4": "na cittādayo.",
  "anya-e0101n:2216_5": "Cittādisamuṭṭhānānampi cittādayova paccayā honti, na itare.",
  "anya-e0101n:2216_6": "Kammasamuṭṭhānānañca kammaṃ janakapaccayo hoti,",
  "anya-e0101n:2216_7": "sesānaṃ pariyāyato upanissayapaccayo hoti.",
  "anya-e0101n:2216_8": "Cittasamuṭṭhānānaṃ cittaṃ janakapaccayo hoti,",
  "anya-e0101n:2216_9": "sesānaṃ pacchājātapaccayo atthipaccayo avigatapaccayo ca.",
  "anya-e0101n:2216_10": "Āhārasamuṭṭhānānaṃ āhāro janakapaccayo hoti,",
  "anya-e0101n:2216_11": "sesānaṃ āhārapaccayo atthipaccayo avigatapaccayo ca.",
  "anya-e0101n:2216_12": "Utusamuṭṭhānānaṃ utu janakapaccayo hoti,",
  "anya-e0101n:2216_13": "sesānaṃ atthipaccayo avigatapaccayo ca.",
  "anya-e0101n:2216_14": "Kammasamuṭṭhānaṃ mahābhūtaṃ kammasamuṭṭhānānampi mahābhūtānaṃ paccayo hoti cittādisamuṭṭhānānampi.",
  "anya-e0101n:2216_15": "Tathā cittasamuṭṭhānaṃ,",
  "anya-e0101n:2216_16": "āhārasamuṭṭhānaṃ.",
  "anya-e0101n:2216_17": "Utusamuṭṭhānaṃ mahābhūtaṃ utusamuṭṭhānānampi mahābhūtānaṃ paccayo hoti kammādisamuṭṭhānānampi.",
  "anya-e0101n:2217_0": "Tattha kammasamuṭṭhānā pathavīdhātu kammasamuṭṭhānānaṃ itarāsaṃ sahajātaaññamaññanissayaatthiavigatavasena ceva patiṭṭhāvasena ca paccayo hoti,",
  "anya-e0101n:2217_1": "na janakavasena.",
  "anya-e0101n:2217_2": "Itaresaṃ tisantatimahābhūtānaṃ nissayaatthiavigatavasena paccayo hoti,",
  "anya-e0101n:2217_3": "na patiṭṭhāvasena na janakavasena.",
  "anya-e0101n:2217_4": "Āpodhātu cettha itarāsaṃ tiṇṇaṃ sahajātādivasena ceva ābandhanavasena ca paccayo hoti,",
  "anya-e0101n:2217_5": "na janakavasena.",
  "anya-e0101n:2217_6": "Itaresaṃ tisantatikānaṃ nissayaatthiavigatapaccayavaseneva,",
  "anya-e0101n:2217_7": "na ābandhanavasena na janakavasena.",
  "anya-e0101n:2217_8": "Tejodhātupettha itarāsaṃ tiṇṇaṃ sahajātādivasena ceva paripācanavasena ca paccayo hoti,",
  "anya-e0101n:2217_9": "na janakavasena.",
  "anya-e0101n:2217_10": "Itaresaṃ tisantatikānaṃ nissayaatthiavigatapaccayavaseneva,",
  "anya-e0101n:2217_11": "na paripācanavasena,",
  "anya-e0101n:2217_12": "na janakavasena.",
  "anya-e0101n:2217_13": "Vāyodhātupettha itarāsaṃ tiṇṇaṃ sahajātādivasena ceva vitthambhanavasena ca paccayo hoti,",
  "anya-e0101n:2217_14": "na janakavasena.",
  "anya-e0101n:2217_15": "Itaresaṃ tisantatikānaṃ nissayaatthiavigatapaccayavaseneva,",
  "anya-e0101n:2217_16": "na vitthambhanavasena,",
  "anya-e0101n:2217_17": "na janakavasena.",
  "anya-e0101n:2217_18": "Cittaāhārautusamuṭṭhānapathavīdhātuādīsupi eseva nayo.",
  "anya-e0101n:2218_0": "Evaṃ sahajātādipaccayavasappavattāsu ca panetāsu dhātūsu –",
  "anya-e0101n:2219_0": "Ekaṃ paṭicca tisso, catudhā tisso paṭicca eko ca;",
  "anya-e0101n:2220_0": "Dve dhātuyo paṭicca, dve chaddhā sampavattanti.",
  "anya-e0101n:2221_0": "Pathavīādīsu hi ekekaṃ paṭicca itarā tisso tissoti evaṃ ekaṃ paṭicca tisso catudhā sampavattanti.",
  "anya-e0101n:2221_1": "Tathā pathavīdhātuādīsu ekekā itarā tisso tisso paṭiccāti evaṃ tisso paṭicca ekā catudhā sampavattati.",
  "anya-e0101n:2221_2": "Purimā pana dve paṭicca pacchimā,",
  "anya-e0101n:2221_3": "pacchimā ca dve paṭicca purimā,",
  "anya-e0101n:2221_4": "paṭhamatatiyā paṭicca dutiyacatutthā,",
  "anya-e0101n:2221_5": "dutiyacatutthā paṭicca paṭhamatatiyā,",
  "anya-e0101n:2221_6": "paṭhamacatutthā paṭicca dutiyatatiyā,",
  "anya-e0101n:2221_7": "dutiyatatiyā paṭicca paṭhamacatutthāti evaṃ dve dhātuyo paṭicca dve chadhā sampavattanti.",
  "anya-e0101n:2222_0": "Tāsu pathavīdhātu abhikkamapaṭikkamādikāle uppīḷanassa paccayo hoti.",
  "anya-e0101n:2222_1": "Sāva āpodhātuyā anugatā patiṭṭhāpanassa.",
  "anya-e0101n:2222_2": "Pathavīdhātuyā pana anugatā āpodhātu avakkhepanassa.",
  "anya-e0101n:2222_3": "Vāyodhātuyā anugatā tejodhātu uddharaṇassa.",
  "anya-e0101n:2222_4": "Tejodhātuyā anugatā vāyodhātu atiharaṇavītiharaṇānaṃ paccayo hotīti evaṃ paccayavibhāgato manasikātabbā.",
  "anya-e0101n:2223_0": "Evaṃ vacanatthādivasena manasi karontassāpi hi ekekena mukhena dhātuyo pākaṭā honti.",
  "anya-e0101n:2223_1": "Tā punappunaṃ āvajjato manasikaroto vuttanayeneva upacārasamādhi uppajjati.",
  "anya-e0101n:2223_2": "Svāyaṃ catunnaṃ dhātūnaṃ vavatthāpakassa ñāṇassānubhāvena uppajjanato catudhātuvavatthānantveva saṅkhaṃ gacchati.",
  "anya-e0101n:2224_0": "360.",
  "anya-e0101n:2224_1": "Idañca pana catudhātuvavatthānaṃ anuyutto bhikkhu suññataṃ avagāhati,",
  "anya-e0101n:2224_2": "sattasaññaṃ samugghāteti.",
  "anya-e0101n:2224_3": "So sattasaññāya samūhatattā vāḷamigayakkharakkhasādivikappaṃ anāvajjamāno bhayabheravasaho hoti,",
  "anya-e0101n:2224_4": "aratiratisaho,",
  "anya-e0101n:2224_5": "na iṭṭhāniṭṭhesu ugghātanigghātaṃ pāpuṇāti.",
  "anya-e0101n:2224_6": "Mahāpañño ca pana hoti amatapariyosāno vā sugatiparāyano vāti.",
  "anya-e0101n:2225_0": "Evaṃ mahānubhāvaṃ, yogivarasahassa kīḷitaṃ etaṃ;",
  "anya-e0101n:2226_0": "Catudhātuvavatthānaṃ, niccaṃ sevetha medhāvīti.",
  "anya-e0101n:2227_0": "Ayaṃ catudhātuvavatthānassa bhāvanāniddeso.",
  "anya-e0101n:2228_0": "361.",
  "anya-e0101n:2228_1": "Ettāvatā ca yaṃ samādhissa vitthāraṃ bhāvanānayañca dassetuṃ “ko samādhi,",
  "anya-e0101n:2228_2": "kenaṭṭhena samādhī”tiādinā nayena pañhākammaṃ kataṃ,",
  "anya-e0101n:2228_3": "tattha “kathaṃ bhāvetabbo”ti imassa padassa sabbappakārato atthavaṇṇanā samattā hoti.",
  "anya-e0101n:2229_0": "Duvidhoyeva hayaṃ idha adhippeto upacārasamādhi ceva appanāsamādhi ca.",
  "anya-e0101n:2229_1": "Tattha dasasu kammaṭṭhānesu,",
  "anya-e0101n:2229_2": "appanāpubbabhāgacittesu ca ekaggatā upacārasamādhi.",
  "anya-e0101n:2229_3": "Avasesakammaṭṭhānesu cittekaggatā appanāsamādhi.",
  "anya-e0101n:2229_4": "So duvidhopi tesaṃ kammaṭṭhānānaṃ bhāvitattā bhāvito hoti.",
  "anya-e0101n:2229_5": "Tena vuttaṃ “kathaṃ bhāvetabboti imassa padassa sabbappakārato atthavaṇṇanā samattā”ti.",
  "anya-e0101n:2230_0": "Samādhiānisaṃsakathā",
  "anya-e0101n:2231_0": "362.",
  "anya-e0101n:2231_1": "Yaṃ pana vuttaṃ “samādhibhāvanāya ko ānisaṃso”ti,",
  "anya-e0101n:2231_2": "tattha diṭṭhadhammasukhavihārādipañcavidho samādhibhāvanāya ānisaṃso.",
  "anya-e0101n:2231_3": "Tathā hi ye arahanto khīṇāsavā samāpajjitvā ekaggacittā sukhaṃ divasaṃ viharissāmāti samādhiṃ bhāventi,",
  "anya-e0101n:2231_4": "tesaṃ appanāsamādhibhāvanā diṭṭhadhammasukhavihārānisaṃsā hoti.",
  "anya-e0101n:2231_5": "Tenāha bhagavā “na kho panete, cunda,",
  "anya-e0101n:2231_6": "ariyassa vinaye sallekhā vuccanti.",
  "anya-e0101n:2231_7": "Diṭṭhadhammasukhavihārā ete ariyassa vinaye vuccantī”ti.",
  "anya-e0101n:2232_0": "Sekkhaputhujjanānaṃ samāpattito vuṭṭhāya samāhitena cittena vipassissāmāti bhāvayataṃ vipassanāya padaṭṭhānattā",
  "anya-e0101n:2232_1": "appanāsamādhibhāvanāpi sambādhe okāsādhigamanayena upacārasamādhibhāvanāpi vipassanānisaṃsā hoti.",
  "anya-e0101n:2232_2": "Tenāha bhagavā “samādhiṃ,",
  "anya-e0101n:2232_3": "bhikkhave, bhāvetha. Samāhito,",
  "anya-e0101n:2232_4": "bhikkhave,",
  "anya-e0101n:2232_5": "bhikkhu yathābhūtaṃ pajānātī”ti.",
  "anya-e0101n:2233_0": "Ye pana aṭṭha samāpattiyo nibbattetvā abhiññāpādakaṃ jhānaṃ samāpajjitvā samāpattito vuṭṭhāya ekopi hutvā",
  "anya-e0101n:2233_1": "bahudhā hotīti vuttanayā abhiññāyo patthento nibbattenti,",
  "anya-e0101n:2233_2": "tesaṃ sati sati āyatane abhiññāpadaṭṭhānattā appanāsamādhibhāvanā abhiññānisaṃsā hoti.",
  "anya-e0101n:2233_3": "Tenāha bhagavā –",
  "anya-e0101n:2233_4": "“so yassa yassa abhiññāsacchikaraṇīyassa dhammassa cittaṃ abhininnāmeti abhiññāsacchikiriyāya,",
  "anya-e0101n:2233_5": "tatra tatreva sakkhibhabbataṃ pāpuṇāti sati sati āyatane”ti.",
  "anya-e0101n:2234_0": "Ye aparihīnajjhānā brahmaloke nibbattissāmāti brahmalokūpapattiṃ patthentā apatthayamānā vāpi puthujjanā samādhito na parihāyanti,",
  "anya-e0101n:2234_1": "tesaṃ bhavavisesāvahattā appanāsamādhibhāvanā bhavavisesānisaṃsā hoti.",
  "anya-e0101n:2234_2": "Tenāha bhagavā –",
  "anya-e0101n:2234_3": "“paṭhamaṃ jhānaṃ parittaṃ bhāvetvā kattha upapajjanti.",
  "anya-e0101n:2234_4": "Brahmapārisajjānaṃ devānaṃ sahabyataṃ upapajjantī”tiādi.",
  "anya-e0101n:2235_0": "Upacārasamādhibhāvanāpi pana kāmāvacarasugatibhavavisesaṃ āvahatiyeva.",
  "anya-e0101n:2236_0": "Ye pana ariyā aṭṭha samāpattiyo nibbattetvā nirodhasamāpattiṃ samāpajjitvā satta divasāni acittā hutvā",
  "anya-e0101n:2236_1": "diṭṭheva dhamme nirodhaṃ nibbānaṃ patvā sukhaṃ viharissāmāti samādhiṃ bhāventi,",
  "anya-e0101n:2236_2": "tesaṃ appanāsamādhibhāvanā nirodhānisaṃsā hoti. Tenāha –",
  "anya-e0101n:2236_3": "“soḷasahi ñāṇacariyāhi navahi samādhicariyāhi vasībhāvatā paññā nirodhasamāpattiyā ñāṇa”nti.",
  "anya-e0101n:2237_0": "Evamayaṃ diṭṭhadhammasukhavihārādi pañcavidho samādhibhāvanāya ānisaṃso –",
  "anya-e0101n:2238_0": "“Tasmā nekānisaṃsamhi, kilesamalasodhane;",
  "anya-e0101n:2239_0": "Samādhibhāvanāyoge, nappamajjeyya paṇḍito”ti.",
  "anya-e0101n:2240_0": "363.",
  "anya-e0101n:2240_1": "Ettāvatā ca “sīle patiṭṭhāya naro sapañño”ti imissā gāthāya sīlasamādhipaññāmukhena desite visuddhimagge samādhipi paridīpito hoti.",
  "anya-e0101n:2241_0": "Iti sādhujanapāmojjatthāya kate visuddhimagge",
  "anya-e0101n:2242_0": "Samādhiniddeso nāma",
  "anya-e0101n:2243_0": "Ekādasamo paricchedo.",
  "anya-e0101n:2244_0": "364.",
  "anya-e0101n:2244_1": "Paṭhamo sīlaniddeso.",
  "anya-e0101n:2244_2": "Dutiyo dhutaṅganiddeso;.",
  "anya-e0101n:2244_3": "Tatiyo kammaṭṭhānaggahaṇaniddeso.",
  "anya-e0101n:2244_4": "Catuttho pathavīkasiṇaniddeso.",
  "anya-e0101n:2244_5": "Pañcamo sesakasiṇaniddeso.",
  "anya-e0101n:2244_6": "Chaṭṭho asubhaniddeso.",
  "anya-e0101n:2244_7": "Sattamo chaanussatiniddeso.",
  "anya-e0101n:2244_8": "Aṭṭhamo sesānussatiniddeso.",
  "anya-e0101n:2244_9": "Navamo brahmavihāraniddeso.",
  "anya-e0101n:2244_10": "Dasamo āruppaniddeso.",
  "anya-e0101n:2244_11": "Paṭikkūlasaññādhātuvavatthānadvayaniddeso ekādasamoti.",
  "anya-e0101n:2245_0": "Visuddhimaggassa paṭhamo bhāgo niṭṭhito."
}