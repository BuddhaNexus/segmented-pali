{
  "anya-e0903n4:0_0": "Mahāvaggasaṁyuttapāḷi",
  "anya-e0903n4:1_0": "Avijjāvagga",
  "anya-e0903n4:2_0": "Upaḍḍhasutta",
  "anya-e0903n4:3_0": "Pucchā –",
  "anya-e0903n4:3_1": "mahāvaggasaṁyutte panāvuso porāṇakehi dhammasaṁgāhakamahātherehi dutiyaṁ saṁgītaṁ upaḍḍhasuttaṁ bhagavatā",
  "anya-e0903n4:3_2": "kattha kaṁ ārabbha kismiṁ vatthusmiṁ kathañca bhāsitaṁ.",
  "anya-e0903n4:4_0": "Vissajjanā –",
  "anya-e0903n4:4_1": "sakkesu bhante sakkare nāma sakyānaṁ nigame āyasmantaṁ ānandattheraṁ ārabbha bhāsitaṁ.",
  "anya-e0903n4:4_2": "Āyasmā bhante ānandatthero bhagavantaṁ etadavoca “upaḍḍhamidaṁ bhante brahmacariyaṁ yadidaṁ kalyāṇamittatā kalyāṇasahāyatā kalyāṇasampavaṅkatā”ti.",
  "anya-e0903n4:4_3": "Tasmiṁ bhante vatthusmiṁ “mā hevaṁ ānanda,",
  "anya-e0903n4:4_4": "mā hevaṁ ānanda,",
  "anya-e0903n4:4_5": "sakalamevidaṁ ānanda brahmacariyaṁ yadidaṁ kalyāṇamittatā kalyāṇasahāyatā kalyāṇasampavaṅkatā”ti evamādinā bhagavatā bhāsitaṁ.",
  "anya-e0903n4:5_0": "Mamaṁ hi ānanda kalyāṇamittaṁ āgamma jātidhammā sattā jātiyā parimuccanti.",
  "anya-e0903n4:6_0": "Bojjhaṅgasaṁyutta",
  "anya-e0903n4:7_0": "Kuṇḍaliyasutta",
  "anya-e0903n4:8_0": "Pucchā –",
  "anya-e0903n4:8_1": "bojjhaṅgasaṁyutte panāvuso porāṇakehi dhammasaṁgāhakamahātherehi chaṭṭhaṁ saṁgītaṁ kuṇḍaliyasuttaṁ bhagavatā",
  "anya-e0903n4:8_2": "kattha kaṁ ārabbha kismiṁ vatthusmiṁ kathañca bhāsitaṁ.",
  "anya-e0903n4:9_0": "Vissajjanā –",
  "anya-e0903n4:9_1": "sākete bhante añjanavane migadāye kuṇḍaliyaṁ paribbājakaṁ ārabbha bhāsitaṁ.",
  "anya-e0903n4:9_2": "Kuṇḍaliyo bhante paribbājako bhagavantaṁ upasaṅkamitvā “ahamasmi bho gotama ārāmanissayī parisāvacaro,",
  "anya-e0903n4:9_3": "tassa mayhaṁ bho gotama pacchābhattaṁ bhuttapātarāsassa ayamācāro hoti ārāmena ārāmaṁ uyyānena uyyānaṁ anucaṅkamāmi anuvicarāmi,",
  "anya-e0903n4:9_4": "so tattha passāmi eke samaṇabrāhmaṇe itivādappamokkhānisaṁsañceva kathaṁ kathante upārambhānisaṁsañca,",
  "anya-e0903n4:9_5": "bhavaṁ pana gotamo kimānisaṁso viharatī”ti etaṁ vacanaṁ avoca.",
  "anya-e0903n4:9_6": "Tasmiṁ bhante vatthusmiṁ “vijjāvimuttiphalānisaṁso kho kuṇḍaliya tathāgato viharatī”ti evamādinā bhagavatā bhāsitaṁ.",
  "anya-e0903n4:10_0": "Paṭhama gilānasutta",
  "anya-e0903n4:11_0": "Pucchā –",
  "anya-e0903n4:11_1": "tenāvuso bhagavvatā jānatā…pe…",
  "anya-e0903n4:11_2": "sammāsambuddhena bojjhaṅgasaṁyutte dutiye gilānavagge paṭhamagilānasuttaṁ kattha kaṁ ārabbha kismiṁ vatthusmiṁ kathañca bhāsitaṁ.",
  "anya-e0903n4:12_0": "Vissajjanā –",
  "anya-e0903n4:12_1": "rājagahe bhante pippaliguhāyaṁ āyasmantaṁ mahākassapattheraṁ ārabbha bhāsitaṁ.",
  "anya-e0903n4:12_2": "Āyasmā bhante mahākassapatthero pippaliguhāyaṁ viharati ābādhiko dukkhito bāḷhagilāno.",
  "anya-e0903n4:12_3": "Atha kho bhante bhagavā sāyanhasamayaṁ paṭisallānā vuṭṭhito yenāyasmā mahākassapo tenupasaṅkami,",
  "anya-e0903n4:12_4": "upasaṅkamitvā paññatte āsane nisīdi,",
  "anya-e0903n4:12_5": "nisajja kho bhagavā āyasmantaṁ mahākassapaṁ etadavoca–",
  "anya-e0903n4:12_6": "“kacci te kassapa khamanīyaṁ,",
  "anya-e0903n4:12_7": "kacci yāpanīyaṁ,",
  "anya-e0903n4:12_8": "kacci dukkhā vedanā paṭikkamanti no abhikkamanti,",
  "anya-e0903n4:12_9": "paṭikkamosānaṁ paññāyati no abhikkamoti.",
  "anya-e0903n4:12_10": "Na me bhante khamanīyaṁ na yāpanīyaṁ,",
  "anya-e0903n4:12_11": "bāḷhā me dukkhā vedanā abhikkamanti no paṭikkamanti,",
  "anya-e0903n4:12_12": "abhikkamosānaṁ paññāyati no paṭikkamo”ti.",
  "anya-e0903n4:12_13": "Tasmiṁ bhante vatthusmiṁ “sattime kassapa bojjhaṅgā mayā sammadakkhātā bhāvitā bahulīkatā abhiññāya sambodhāya",
  "anya-e0903n4:12_14": "nibbānāya saṁvattantī”ti evamādinā bhagavatā bhāsitaṁ.",
  "anya-e0903n4:13_0": "Udāyisutta",
  "anya-e0903n4:14_0": "Pucchā –",
  "anya-e0903n4:14_1": "tattheva āvuso tatiye udāyivagge porāṇakehi dhammasaṁgāhakamahātherehi dasamaṁ saṁgītaṁ udāyisuttaṁ bhagavatā",
  "anya-e0903n4:14_2": "kattha kaṁ ārabbha kismiṁ vatthusmiṁ kathañca bhāsitaṁ.",
  "anya-e0903n4:15_0": "Vissajjanā –",
  "anya-e0903n4:15_1": "sumbhesu bhante setakenāma sumbhānaṁ nigame āyasmantaṁ udāyittheraṁ ārabbha bhāsitaṁ.",
  "anya-e0903n4:15_2": "Āyasmā bhante udāyitthero bhagavantaṁ upasaṅkamitvā “acchariyaṁ bhante,",
  "anya-e0903n4:15_3": "abbhutaṁ bhante,",
  "anya-e0903n4:15_4": "yāva bahukatañca me bhante bhagavati pemañca gāravo ca hirī ca ottappañcāti evamādikaṁ vacanaṁ avoca.",
  "anya-e0903n4:15_5": "Tasmiṁ bhante vatthusmiṁ “sādhu sādhu udāyi eso hi te udāyi maggo paṭiladdho.",
  "anya-e0903n4:15_6": "Yo te bhāvito bahulīkato,",
  "anya-e0903n4:15_7": "tathā tathā viharantaṁ tathattāya upanessati,",
  "anya-e0903n4:15_8": "yathā tvaṁ ‘khīṇā jāti,",
  "anya-e0903n4:15_9": "vusitaṁ brahmacariyaṁ,",
  "anya-e0903n4:15_10": "kataṁ karaṇīyaṁ,",
  "anya-e0903n4:15_11": "nāparaṁ itthattāyā’ti pajānissatī”ti.",
  "anya-e0903n4:15_12": "Evaṁ kho bhagavatā bhāsitaṁ.",
  "anya-e0903n4:16_0": "Satipaṭṭhānasaṁyutta",
  "anya-e0903n4:17_0": "Satisutta",
  "anya-e0903n4:18_0": "Pucchā –",
  "anya-e0903n4:18_1": "satipaṭṭhānasaṁyutte āvuso porāṇakehi dhammasaṁgāhaka mahātherehi dutiyaṁ saṁgītaṁ satisuttaṁ bhagavatā kattha kaṁ kārabbha kathañca bhāsitaṁ.",
  "anya-e0903n4:19_0": "Vissajjanā –",
  "anya-e0903n4:19_1": "vesāliyaṁ bhante ambapālivane sambahule bhikkhū ārabbha “sato bhikkhave bhikkhu vihareyya sampajāno ayaṁ",
  "anya-e0903n4:19_2": "vo amhākaṁ anusāsanī”ti evamādinā bhagavatā bhāsitaṁ.",
  "anya-e0903n4:20_0": "Sālasutta",
  "anya-e0903n4:21_0": "Pucchā –",
  "anya-e0903n4:21_1": "tattheva āvuso porāṇakehi dhammasaṁgāhakamahātherehi catutthaṁ saṁgītaṁ sālasuttaṁ bhagavatā kattha kaṁ ārabbha kathañca bhāsitaṁ.",
  "anya-e0903n4:22_0": "Vissajjanā –",
  "anya-e0903n4:22_1": "kosalesu bhante sālāyanāma kesalānaṁ brāhmaṇagāme sambahule bhikkhū ārabbha “ye te bhikkhave bhikkhū",
  "anya-e0903n4:22_2": "navā acirapabbajitā adhunāgatā imaṁ dhammavinayaṁ,",
  "anya-e0903n4:22_3": "te vo bhikkhave bhikkhū catunnaṁ satipaṭṭhānānaṁ bhāvanāya samādapetabbā nivesetabbā patiṭṭhāpetabbā”ti evamādinā bhante bhagavatā bhāsitaṁ.",
  "anya-e0903n4:23_0": "Sakuṇagghisutta",
  "anya-e0903n4:24_0": "Pucchā –",
  "anya-e0903n4:24_1": "tattheva āvuso porāṇakehi dhammasaṁgāhakamahātherehi chaṭṭhaṁ saṁgītaṁ sakuṇagghisuttaṁ bhagavatā kattha kaṁ ārabbha kathañca bhāsitaṁ.",
  "anya-e0903n4:25_0": "Vissajjanā –",
  "anya-e0903n4:25_1": "sāvatthiyaṁ bhante sambahule bhikkhū ārabbha “bhūtapubbaṁ bhikkhave sakuṇagghi lāpaṁ sakuṇaṁ sahasā ajjhappattā aggahesi.",
  "anya-e0903n4:25_2": "Atha kho bhikkhave lāpo sakuṇo sakuṇagghiyā hariyamāno evaṁ paridevasi mayamevamha alakkhikā,",
  "anya-e0903n4:25_3": "mayaṁ appapuññā,",
  "anya-e0903n4:25_4": "ye mayaṁ agocare carimha paravisaye,",
  "anya-e0903n4:25_5": "sacejja mayaṁ gocare careyyāma sake pettike visaye,",
  "anya-e0903n4:25_6": "na myāhaṁ sakuṇagghi alaṁ abhavissa yadidaṁ yuddhāyā”ti evamādinā bhagavatā bhāsitaṁ.",
  "anya-e0903n4:26_0": "Mayamevamha alakkhikā, mayaṁ appapuññā.",
  "anya-e0903n4:27_0": "Ko pana te lāpa gocaro sako pettiko visayo.",
  "anya-e0903n4:28_0": "Yadidaṁ naṅgalakaṭṭhakaraṇaṁ leḍḍuṭṭhānaṁ.",
  "anya-e0903n4:29_0": "Ehi kho dāni me sakuṇagghi, ehi kho dāni me sakuṇagghi,",
  "anya-e0903n4:30_0": "(Dāruguḷoviya vinivattitvā tasseva leḍḍussa antare paccupādi. Aṭṭhakathā)",
  "anya-e0903n4:31_0": "Evañhi taṁ bhikkhave hoti yo agocare carati paravisaye.",
  "anya-e0903n4:32_0": "Tasmātiha bhikkhave mā agocare carittha paravisaye.",
  "anya-e0903n4:33_0": "Gocare bhikkhave caratha sake pettike visaye.",
  "anya-e0903n4:34_0": "Gocare bhikkhave carataṁ sake pettike visaye na lacchati māro otāraṁ, na lacchati māro ārammaṇaṁ.",
  "anya-e0903n4:35_0": "Bhikkhunupassayasutta",
  "anya-e0903n4:36_0": "Pucchā –",
  "anya-e0903n4:36_1": "tattheva āvuso porāṇakehi dhammasaṁgāhakamahātherehi dasamaṁ saṁgītaṁ bhikkhunupassayasuttaṁ bhagavatā",
  "anya-e0903n4:36_2": "kattha kaṁ ārabbha kismiṁ vatthusmiṁ kathañca bhāsitaṁ.",
  "anya-e0903n4:37_0": "Vissajjanā –",
  "anya-e0903n4:37_1": "sāvatthiyaṁ bhante āyasmantaṁ ānandattheraṁ ārabbha bhāsitaṁ.",
  "anya-e0903n4:37_2": "Āyasmā bhante ānando yāvattako ahosi bhikkhunīhi saddhiṁ kathāsallāpo taṁ sabbaṁ bhagavato ārocesi.",
  "anya-e0903n4:37_3": "Tasmiṁ bhante vatthusmiṁ “evametaṁ ānanda,",
  "anya-e0903n4:37_4": "evametaṁ ānanda,",
  "anya-e0903n4:37_5": "yohi koci ānanda bhikkhu vā bhikkhunī vā catūsu satipaṭṭhānesu suppatiṭṭhitacitto viharati,",
  "anya-e0903n4:37_6": "tassetaṁ pāṭikaṅkhaṁ uḷāraṁ pubbenāparaṁ visesaṁ sañjānissatī”ti evamādinā bhagavatā bhāsitaṁ.",
  "anya-e0903n4:38_0": "Cundasutta",
  "anya-e0903n4:39_0": "Pucchā –",
  "anya-e0903n4:39_1": "tattheva āvuso dutiye nālandavagge porāṇakehi dhammasaṁgāhakamahātherehi tatiyaṁ saṁgītaṁ cundasuttaṁ",
  "anya-e0903n4:39_2": "bhagavatā kattha kaṁ ārabbha kismiṁ vatthusmiṁ kathañca bhāsitaṁ.",
  "anya-e0903n4:40_0": "Vissajjanā –",
  "anya-e0903n4:40_1": "sāvatthiyaṁ bhante āyasmantaṁyeva ānandattheraṁ ārabbha bhāsitaṁ.",
  "anya-e0903n4:40_2": "Āyasmā bhante ānandatthero cundena samaṇuddesena saddhiṁ yena bhagavā tenupasaṅkami.",
  "anya-e0903n4:40_3": "Upasaṅkamitvā bhagavantaṁ abhivādetvā ekamantaṁ nisīdi.",
  "anya-e0903n4:40_4": "Ekamantaṁ nisinno kho bhante āyasmā ānando bhagavantaṁ etadavoca “ayaṁ bhante cundo samaṇuddeso evamāha ‘āyasmā bhante sāriputto parinibbuto,",
  "anya-e0903n4:40_5": "idamassa pattacīvara’nti.",
  "anya-e0903n4:40_6": "Api ca me bhante madhurakajāto viya kāyo,",
  "anya-e0903n4:40_7": "disāpi me na pakkhāyanti,",
  "anya-e0903n4:40_8": "dhammāpi maṁ nappaṭibhanti ‘āyasmā sāriputto parinibbuto’ti sutvā”ti.",
  "anya-e0903n4:40_9": "Tasmiṁ bhante vatthusmiṁ “kiṁ nu kho te ānanda sāriputto sīlakkhandhaṁ vā ādāya parinibbuto,",
  "anya-e0903n4:40_10": "samādhikkhandhaṁ vā,",
  "anya-e0903n4:40_11": "paññākkhandhaṁvā,",
  "anya-e0903n4:40_12": "vimuttikkhandhaṁvā,",
  "anya-e0903n4:40_13": "vimuttiñāṇadassanakkhandhaṁ vā ādāya parinibbuto”ti evamādinā bhagavatā bhāsitaṁ.",
  "anya-e0903n4:41_0": "Ayaṁ bhante cundosamaṇuddeso evamāha.",
  "anya-e0903n4:42_0": "Tasmātihānanda attadīpā viharatha attasaraṇā anaññasaraṇā dhammadīpā dhammasaraṇā anaññasaraṇā.",
  "anya-e0903n4:43_0": "Bāhiyasutta",
  "anya-e0903n4:44_0": "Pucchā –",
  "anya-e0903n4:44_1": "tattheva āvuso porāṇakehi dhammasaṁgāhakamahātherehi pañcamaṁ saṁgītaṁ bāhiyasuttaṁ bhagavatā kattha kaṁ ārabbha kismiṁ vatthusmiṁ kathañca bhāsitaṁ.",
  "anya-e0903n4:45_0": "Vissajjanā –",
  "anya-e0903n4:45_1": "sāvatthiyaṁ bhante āyasmantaṁ bāhiyaṁ ārabbha bhāsitaṁ.",
  "anya-e0903n4:45_2": "Āyasmā bhante bāhiyo bhagavantaṁ etadavoca “sādhu me bhante bhagavā saṁkhittena dhammaṁ desetu,",
  "anya-e0903n4:45_3": "yamahaṁ bhagavato dhammaṁ sutvā eko vūpakaṭṭho appamatto ātāpī pahitatto vihareyya”nti.",
  "anya-e0903n4:45_4": "Tasmiṁ bhante vatthusmiṁ “tasmātiha tvaṁ bāhiya ādimeva visodhehi kusalesu dhammesu.",
  "anya-e0903n4:45_5": "Ko cādikusalānaṁ dhammānaṁ,",
  "anya-e0903n4:45_6": "sīlañca suvisuddhaṁ diṭṭhica ujukā”ti evamādinā bhagavatā bhāsitaṁ.",
  "anya-e0903n4:46_0": "Sīlaṭṭhitivagga",
  "anya-e0903n4:47_0": "Ciraṭṭhitisutta",
  "anya-e0903n4:48_0": "Pucchā –",
  "anya-e0903n4:48_1": "tattheva āvuso tatiye sīlaṭṭhitivagge porāṇakehi dhammasaṁgāhakamahātherehi dutiyaṁ saṁgītaṁ ciraṭṭhitisuttaṁ",
  "anya-e0903n4:48_2": "kattha kaṁ ārabbha kismiṁ vatthusmiṁ kena kathañca bhāsitaṁ.",
  "anya-e0903n4:49_0": "Vissajjanā –",
  "anya-e0903n4:49_1": "pāṭaliputte bhante āyasmantaṁ bhaddaṁ ārabbha āyasmatā ānandattherena dhammabhaṇḍāgārikena bhāsitaṁ.",
  "anya-e0903n4:49_2": "Āyasmā bhante bhaddo sāyanhasamayaṁ paṭisallānā vuṭṭhito yenāyasmā ānando tenupasaṅkami,",
  "anya-e0903n4:49_3": "upasaṅkamitvā āyasmantaṁ ānandaṁ etadavoca “ko nu kho āvuso ānanda hetu ko paccayo,",
  "anya-e0903n4:49_4": "yena tathāgate parinibbute saddhammo na ciraṭṭhitiko hoti,",
  "anya-e0903n4:49_5": "ko panāvuso ānanda hetu ko paccayo,",
  "anya-e0903n4:49_6": "yena tathāgate parinibbute saddhammo ciraṭṭhitiko hotī”ti.",
  "anya-e0903n4:49_7": "Tasmiṁ bhante vatthusmiṁ “sādhu sādhu āvuso bhadda,",
  "anya-e0903n4:49_8": "bhaddako kho te āvuso bhadda ummaṅgo”ti evamādinā āyasmatā ānandattherena dhammabhaṇḍāgārikena bhāsitaṁ.",
  "anya-e0903n4:50_0": "Bhaddako te āvuso bhadda ummaṅgo.",
  "anya-e0903n4:51_0": "“Catunnaṁ kho āvuso satipaṭṭhānānaṁ abhāvitattā abahulīkatattā tathāgate parinibbute saddhammo na ciraṭṭhitiko hotī” –",
  "anya-e0903n4:52_0": "Sirivaḍḍhasutta",
  "anya-e0903n4:53_0": "Pucchā –",
  "anya-e0903n4:53_1": "tassāvuso bhagavatā arahato sammāsambuddhassa pāvacanasamudayabhūtāya mahāvaggapāḷiyā satipaṭṭhānasaṁyutte",
  "anya-e0903n4:53_2": "sīlaṭṭhitivagge navamaṁ sirivaḍḍhasuttaṁ kattha kaṁ ārabbha kismiṁ vatthusmiṁ kena kathañca bhāsitaṁ.",
  "anya-e0903n4:54_0": "Vissajjanā –",
  "anya-e0903n4:54_1": "rājagahe bhante sirivaḍḍhaṁ gahapatiṁ ārabbha āyasmatā ānandattherena dhammabhaṇḍāgārikena bhāsitaṁ.",
  "anya-e0903n4:54_2": "Sirivaḍḍho bhante gahapati ābādhiko hoti dukkhito bāḷhagilāno.",
  "anya-e0903n4:54_3": "Athakho bhante āyasmā ānando yenasirivaḍḍhassa gahapatissa nivesanaṁ tenupasaṅkami,",
  "anya-e0903n4:54_4": "upasaṅkamitvā paññatte āsane nisīdi.",
  "anya-e0903n4:54_5": "Nisajja kho āyasmā ānando sirivaḍḍhaṁ gahapatiṁ etadavoca “kacci te gahapati khamanīyaṁ,",
  "anya-e0903n4:54_6": "kacci yāpanīyaṁ,",
  "anya-e0903n4:54_7": "kacci dukkhā vedanā paṭikkamanti no abhikkamanti,",
  "anya-e0903n4:54_8": "paṭikkamosānaṁ paññāyati no abhikkamo”ti.",
  "anya-e0903n4:54_9": "Na me bhante khamanīyaṁ,",
  "anya-e0903n4:54_10": "na yāpanīyaṁ,",
  "anya-e0903n4:54_11": "bāḷhā me dukkhā vedanā abhikkamanti no paṭikkamanti,",
  "anya-e0903n4:54_12": "abhikkamosānaṁ paññāyati no paṭikkamo”ti.",
  "anya-e0903n4:54_13": "Tasmiṁ bhante vatthusmiṁ “tasmātiha te gahapati evaṁ sikkhitabbaṁ ‘kāye kāyānupassī viharissāmi ātāpī",
  "anya-e0903n4:54_14": "sampajāno satimā vineyya loke abhijjhā domanassaṁ. Vedanāsu. Citte.",
  "anya-e0903n4:54_15": "Dhammesu dhammānupassī viharissāmi ātāpī sampajāno satimā vineyya loke abhijjhā domanassa’nti.",
  "anya-e0903n4:54_16": "Evañhi te gahapati sikkhitabba”nti.",
  "anya-e0903n4:54_17": "Evaṁ kho āyasmatā ānandattherena dhammabhaṇḍāgārikena bhāsitaṁ.",
  "anya-e0903n4:55_0": "Iddhipādasaṁyutta",
  "anya-e0903n4:56_0": "Moggallānasutta",
  "anya-e0903n4:57_0": "Pucchā –",
  "anya-e0903n4:57_1": "iddhipādasaṁyutte āvuso catutthaṁ moggallānasuttaṁ bhagavatā kattha kaṁ ārabbha kismiṁ vatthusmiṁ kathañca bhāsitaṁ.",
  "anya-e0903n4:58_0": "Vissajjanā –",
  "anya-e0903n4:58_1": "sāvatthiyaṁ bhante sambahule bhikkhū ārabbha bhāsitaṁ.",
  "anya-e0903n4:58_2": "Sambahulā bhante bhikkhū heṭṭhāmigāramātupāsāde viharanti uddhatā unnaḷā capalā mukharā vikiṇṇavācā muṭṭhassatino",
  "anya-e0903n4:58_3": "asampajānā asamāhitā bhantacittā pākatindriyā.",
  "anya-e0903n4:58_4": "Tasmiṁ bhante vatthusmiṁ āyasmantaṁ mahāmoggallānaṁ te bhikkhū saṁvejetvā “kiṁ nu tumhe bhikkhave saṁviggā",
  "anya-e0903n4:58_5": "lomahaṭṭhajātā ekamantaṁ ṭhitā”ti evamādinā bhagavatā bhāsitaṁ.",
  "anya-e0903n4:59_0": "Acchariyaṁ vata bho, abbhutaṁ vata bho.",
  "anya-e0903n4:60_0": "Nivātañca vata.",
  "anya-e0903n4:61_0": "Ayañca migāramātupāsādo gambhīranemo.",
  "anya-e0903n4:62_0": "Tumheva kho bhikkhave saṁvejetukāmena moggallānena bhikkhunā pādaṅguṭṭhakena migāramātupāsādo saṅkampito sampakampito sampadhālito.",
  "anya-e0903n4:63_0": "Taṁ kiṁ maññatha bhikkhave,",
  "anya-e0903n4:63_1": "katamesaṁ dhammānaṁ bhāvitattā bahulīkatattā moggallāno bhikkhu evaṁ mahiddhiko evaṁ mahānubhāvo.",
  "anya-e0903n4:64_0": "Anuruddhasaṁyutta",
  "anya-e0903n4:65_0": "Bāḷhagilānasutta",
  "anya-e0903n4:66_0": "Pucchā –",
  "anya-e0903n4:66_1": "anuruddhasaṁyutte āvuso porāṇakehi dhammasaṁgāhakamahātherehi dasamaṁ saṁgītaṁ bāḷhaginānasuttaṁ kattha",
  "anya-e0903n4:66_2": "kaṁ ārabbha kismiṁ vatthusmiṁ kena kathañca bhāsitaṁ.",
  "anya-e0903n4:67_0": "Vissajjanā –",
  "anya-e0903n4:67_1": "sāvatthiyaṁ bhante sambahule bhikkhū ārabbha āyasmatā anuruddhattherena bhāsitaṁ.",
  "anya-e0903n4:67_2": "Sambahulā bhante bhikkhū āyasmantaṁ anuruddhaṁ ābādhikaṁ dukkhitaṁ bāḷhagilānaṁ etadavocuṁ “katamenāyasmato",
  "anya-e0903n4:67_3": "anuruddhassa vihārena viharato uppannā sārīrikā dukkhā vedanā cittaṁ na pariyādāya tiṭṭhantī”ti.",
  "anya-e0903n4:67_4": "Tasmiṁ bhante vatthusmiṁ “catūsu kho me āvuso satipaṭṭhānesu suppatiṭṭhitacittassa viharato uppannā sārīrikā",
  "anya-e0903n4:67_5": "dukkhā vedanā cittaṁ na pariyādāya tiṭṭhantī”ti evamādinā āyasmatā anuruddhattherena bhāsitaṁ.",
  "anya-e0903n4:68_0": "Ānāpānasaṁyutta",
  "anya-e0903n4:69_0": "Mahākappinasutta",
  "anya-e0903n4:70_0": "Pucchā –",
  "anya-e0903n4:70_1": "ānāpānasaṁyutte āvuso porāṇakehi dhammasaṁgāhakamahātherehi sattamaṁ saṁgītaṁ mahākappinasuttaṁ bhagavatā kattha kaṁ ārabbha kathañca bhāsitaṁ.",
  "anya-e0903n4:71_0": "Vissajjanā –",
  "anya-e0903n4:71_1": "sāvatthiyaṁ bhante sambahule bhikkhū ārabbha “passatha no tumhe bhikkhave etassa bhikkhuno kāyassa iñjitattaṁ",
  "anya-e0903n4:71_2": "vā phanditabbaṁ vā”ti evamādinā bhagavatā bhāsitaṁ.",
  "anya-e0903n4:72_0": "Icchānaṅgalasutta",
  "anya-e0903n4:73_0": "Pucchā –",
  "anya-e0903n4:73_1": "tattheva āvuso dutiyavagge paṭhamaṁ icchānaṅgalasuttaṁ bhagavatā kattha kaṁ ārabbha kathañca bhāsitaṁ.",
  "anya-e0903n4:74_0": "Vissajjanā –",
  "anya-e0903n4:74_1": "icchānaṅgale bhante sambahule bhikkhū ārabbha “sace kho bhikkhave aññatitthiyā paribbājakā evaṁ puccheyyuṁ",
  "anya-e0903n4:74_2": "‘katame nāvuso vihārena samaṇo gotamo vassāvāsaṁ bahulaṁ vihāsī’ti.",
  "anya-e0903n4:74_3": "Evaṁ puṭṭhā tumhe bhikkhave tesaṁ aññatitthiyānaṁ paribbājakānaṁ evaṁ byākareyyātha ānāpānassatisamādhinā",
  "anya-e0903n4:74_4": "kho āvuso bhagavā vassāvāsaṁ bahulaṁ vihāsī”ti evamādinā bhante bhagavatā bhāsitaṁ.",
  "anya-e0903n4:75_0": "Sotāpattisaṁyutta",
  "anya-e0903n4:76_0": "Cakkavattirājasutta",
  "anya-e0903n4:77_0": "Pucchā –",
  "anya-e0903n4:77_1": "sotāpattisaṁyutte āvuso porāṇakehi dhammasaṁgāhakamahātherehi paṭhamaṁ saṁgītaṁ cakkavattirājasuttaṁ bhagavatā kattha kaṁ ārabbha kathañca bhāsitaṁ.",
  "anya-e0903n4:78_0": "Vissajjanā –",
  "anya-e0903n4:78_1": "sāvatthiyaṁ bhante sambahule bhikkhū ārabbha “kiñcāpi bhikkhave rājā cakkavattī catunnaṁ dīpānaṁ issariyādhipaccaṁ",
  "anya-e0903n4:78_2": "rajjaṁ kāretvā kāyassa bhedā paraṁ maraṇā sugatiṁ saggaṁ lokaṁ upapajjati devānaṁ tāvatiṁsānaṁ sahabyataṁ,",
  "anya-e0903n4:78_3": "so tattha nandane vane accharāsaṅghaparivuto dibbehi ca pañcahi kāmaguṇehi samappito samaṅgībhūto paricāreti so catūhi dhammehi asamannāgato,",
  "anya-e0903n4:78_4": "atha kho so aparimuttova nirayā,",
  "anya-e0903n4:78_5": "aparimutto tiracchānayoniyā,",
  "anya-e0903n4:78_6": "aparimutto pettivisayā,",
  "anya-e0903n4:78_7": "aparimutto apāyaduggativinipātā”ti evamādinā bhante bhagavatā bhāsitaṁ.",
  "anya-e0903n4:79_0": "Dīghāvu upāsakasutta",
  "anya-e0903n4:80_0": "Pucchā –",
  "anya-e0903n4:80_1": "tattheva āvuso porāṇakehi dhammasaṁgāhakamahātherehi tatiyaṁ saṁgītaṁ dīghāvuupāsakasuttaṁ bhagavatā",
  "anya-e0903n4:80_2": "kattha kaṁ ārabbha kismiṁ vatthusmiṁ kathañca bhāsitaṁ.",
  "anya-e0903n4:81_0": "Vissajjanā –",
  "anya-e0903n4:81_1": "rājagahe bhante dīghāvuṁ upāsakaṁ ārabbha bhāsitaṁ.",
  "anya-e0903n4:81_2": "Bhagavā bhante dīghāvuṁ upāsakaṁ ābādhikaṁ dukkhitaṁ bāḷhagilānaṁ etadavoca “kacci te dīghāvu khamanīyaṁ,",
  "anya-e0903n4:81_3": "kacci yāpanīyaṁ,",
  "anya-e0903n4:81_4": "kacci dukkhā vedanā paṭikkamanti no abhikkamanti,",
  "anya-e0903n4:81_5": "paṭikkamosānaṁ paññāyati no abhikkamo”ti.",
  "anya-e0903n4:81_6": "Na me bhante khamanīyaṁ,",
  "anya-e0903n4:81_7": "na yāpanīyaṁ bāḷhā me dukkhā vedanā abhikkamanti no paṭikkamanti,",
  "anya-e0903n4:81_8": "abhikkamosānaṁ paññāyati no paṭikkamoti.",
  "anya-e0903n4:81_9": "Tasmiṁ bhante vatthusmiṁ “tasmātiha te dīghāvu evaṁ sikkhitabbaṁ buddhe aveccappasādena samannāgato bhavissāmī”ti evamādinā bhagavatā bhāsitaṁ.",
  "anya-e0903n4:82_0": "Yānimāni bhante bhagavatā cattāri sotāpattiyaṅgāni desitāni, saṁvijjante te dhammā mayi–",
  "anya-e0903n4:83_0": "Tasmātiha tvaṁ dīghāvu imesu catūsu sotāpattiyaṅgesu patiṭṭhāya cha vijjābhāgiye dhamme uttari bhāveyyāsi–",
  "anya-e0903n4:84_0": "Mā tvaṁ tāta dīghāvu evaṁ manasākāsi.",
  "anya-e0903n4:85_0": "Iṅgha tvaṁ tāta dīghāvu yadeva te bhagavā āha, tadeva tvaṁ sādhukaṁ manasikarohi.",
  "anya-e0903n4:86_0": "Paṇḍito bhikkhave dīghāvu upāsako.",
  "anya-e0903n4:87_0": "Paccapādi dhammassānudhammaṁ.",
  "anya-e0903n4:88_0": "Na ca maṁ dhammādhikaraṇaṁ viheṭhesi.",
  "anya-e0903n4:89_0": "Dīghāvu bhikkhave upāsako pañcannaṁ orambhāgiyānaṁ saṁyojanānaṁ parikkhayā opapātiko tattha parinibbāyī anāvattidhammo tasmā lokā.",
  "anya-e0903n4:90_0": "Veḷudvāreyyasutta",
  "anya-e0903n4:91_0": "Pucchā –",
  "anya-e0903n4:91_1": "tenāvuso bhagavatā…pe…",
  "anya-e0903n4:91_2": "sammāsambuddhena sotāpattisaṁyutte sattamaṁ saṁgītaṁ veḷudvāreyyasuttaṁ kattha kaṁ ārabbha kismiṁ vatthusmiṁ kathañca bhāsitaṁ.",
  "anya-e0903n4:92_0": "Vissajjanā –",
  "anya-e0903n4:92_1": "kosalesu bhante veḷudvāre nāma kosalānaṁ brāhmaṇa gāme veḷudvāreyyake brāhmaṇagahapatike ārabbha bhāsitaṁ.",
  "anya-e0903n4:93_0": "Veḷudvāreyyakā bhante brāhmaṇagahapatikā bhagavantaṁ etadavocuṁ “mayaṁ bho gotama evaṁkāmā evaṁchandā",
  "anya-e0903n4:93_1": "evaṁadhippāyā puttasambādhasayanaṁ ajjhāvaseyyāma…pe…",
  "anya-e0903n4:93_2": "jātarūparajataṁ sādiyeyyāma,",
  "anya-e0903n4:93_3": "kāyassa bhedā paraṁ maraṇā sugatiṁ saggaṁ lokaṁ upapajjeyyāma,",
  "anya-e0903n4:93_4": "tesaṁ no bhavaṁ gotamo amhākaṁ evaṁkāmānaṁ evaṁchandānaṁ evaṁadhippāyānaṁ tathā dammaṁ desetu,",
  "anya-e0903n4:93_5": "yathā mayaṁ puttasambādhasayanaṁ ajjhāvaseyyāma…pe…",
  "anya-e0903n4:93_6": "kāyassa bhedā paraṁ maraṇā sugatiṁ saggaṁ lokaṁ upapajjeyyāmā”ti.",
  "anya-e0903n4:93_7": "Tasmiṁ bhante vatthusmiṁ “attūpanāyikaṁ vo gahapatayo dhammapariyāyaṁ desessāmi,",
  "anya-e0903n4:93_8": "taṁ suṇātha sādhukaṁ manasi karotha,",
  "anya-e0903n4:93_9": "bhāsissāmī”ti evamādinā bhagavatā bhāsitaṁ.",
  "anya-e0903n4:94_0": "Saraṇānivagga",
  "anya-e0903n4:95_0": "Paṭhama mahānāmasutta",
  "anya-e0903n4:96_0": "Pucchā –",
  "anya-e0903n4:96_1": "tattheva āvuso tatiye saraṇānivagge porāṇakehi dhammasaṁgāhakamahātherehi paṭhamaṁ saṁgītaṁ paṭhamamahānāmasuttaṁ",
  "anya-e0903n4:96_2": "bhagavatā kattha kaṁ ārabbha kismiṁ vatthusmiṁ kathañca bhāsitaṁ.",
  "anya-e0903n4:97_0": "Vissajjanā –",
  "anya-e0903n4:97_1": "sakkesu bhante kapilavatthusmiṁ nigrodhārāme mahānāmaṁ sakkaṁ ārabbha bhāsitaṁ.",
  "anya-e0903n4:97_2": "Mahānāmo bhante sakko bhagavantaṁ etadavoca “idaṁ bhante kapilavatthu iddhañceva phītañca bāhujaññaṁ ākiṇṇamanussaṁ sambādhabyūhaṁ,",
  "anya-e0903n4:97_3": "so khvāhaṁ bhante bhagavantaṁ vā payirupāsitvā manobhāvanīye vā bhikkhū sāyanhasamayaṁ kapilavatthuṁ pavisanto bhantenapi hatthinā samāgacchāmi,",
  "anya-e0903n4:97_4": "bhantenapi assena samāgacchāmi,",
  "anya-e0903n4:97_5": "bhantenapi rathena samāgacchāmi,",
  "anya-e0903n4:97_6": "bhantenapi sakaṭena samāgacchāmi,",
  "anya-e0903n4:97_7": "bhantenapi purisena samāgacchāmi,",
  "anya-e0903n4:97_8": "tassa mayhaṁ bhante tasmiṁ samaye mussateva bhagavantaṁ ārabbha sati,",
  "anya-e0903n4:97_9": "mussati dhammaṁ ārabbha sati,",
  "anya-e0903n4:97_10": "mussati saṅghaṁ ārabbha sati,",
  "anya-e0903n4:97_11": "tassa mayhaṁ bhante evaṁ hoti imamhi cāhaṁ samaye kālaṁ kareyyaṁ,",
  "anya-e0903n4:97_12": "kā mayhaṁ gati,",
  "anya-e0903n4:97_13": "ko abhisamparāyo”ti.",
  "anya-e0903n4:97_14": "Tasmiṁ bhante vatthusmiṁ “mā bhāyi mahānāma,",
  "anya-e0903n4:97_15": "mā bhāyi mahānāma,",
  "anya-e0903n4:97_16": "apāpakaṁ te maraṇaṁ bhavissati apāpikā kālaṁ kiriyā”ti evamādinā bhagavatā bhāsitaṁ.",
  "anya-e0903n4:98_0": "Dutiya saraṇānisakkasutta",
  "anya-e0903n4:99_0": "Pucchā –",
  "anya-e0903n4:99_1": "tattheva āvuso dhammasaṁgāhakamahātherehi pañcamaṁ saṁgītaṁ dutiyasaraṇānisakkasuttaṁ bhagavatā kattha",
  "anya-e0903n4:99_2": "kaṁ ārabbha kismiṁ vatthusmiṁ kathañca bhāsitaṁ.",
  "anya-e0903n4:100_0": "Vissajjanā – sakkesu bhante kapilavatthusmiṁ nigrodhārāme mahānāmaṁyeva sakkaṁ ārabbha bhāsitaṁ.",
  "anya-e0903n4:101_0": "Mahānāmo bhante sakko bhagavantaṁ etadavoca “idha bhante saraṇāni sakko kālaṅkato,",
  "anya-e0903n4:101_1": "so bhagavatā byākato ‘sotāpanno avinipātadhammo niyato sambodhiparāyaṇo’ti.",
  "anya-e0903n4:101_2": "Tatra sudaṁ bhante sambahulā sakkā saṅgamma samāgamma ujjhāyanti khīyanti vipācenti ‘acchariyaṁ vata bho,",
  "anya-e0903n4:101_3": "abbhutaṁ vata",
  "anya-e0903n4:102_0": "Bho,",
  "anya-e0903n4:102_1": "ettha dāni ko na sotāpanno bhavissati,",
  "anya-e0903n4:102_2": "yatra hi nāma saraṇāni sakko kālaṅkato,",
  "anya-e0903n4:102_3": "so bhagavatā byākato ‘sotāpanno avinipātadhammo niyato sambodhiparāyaṇo’ti,",
  "anya-e0903n4:102_4": "saraṇāni sakko sikkhāya aparipūrakārī ahosī”ti tasmiṁ bhante vatthusmiṁ “yo so mahānāma dīgharattaṁ upāsako buddhaṁ saraṇaṁ gato,",
  "anya-e0903n4:102_5": "dhammaṁ saraṇaṁ gato,",
  "anya-e0903n4:102_6": "saṅghaṁ saraṇaṁ gato,",
  "anya-e0903n4:102_7": "so kathaṁ vinipātaṁ gaccheyyā”ti evamādinā bhagavatā bhāsitaṁ.",
  "anya-e0903n4:103_0": "Paṭhama anāthapiṇḍikasutta",
  "anya-e0903n4:104_0": "Pucchā –",
  "anya-e0903n4:104_1": "tattheva āvuso porāṇakehi dhammasaṁgāhakamahātherehi chaṭṭhaṁ saṁgītaṁ paṭhamaanāthapiṇḍikasuttaṁ kattha",
  "anya-e0903n4:104_2": "kaṁ ārabbha kismiṁ vatthusmiṁ kena kathañca bhāsitaṁ.",
  "anya-e0903n4:105_0": "Vissajjanā –",
  "anya-e0903n4:105_1": "sāvatthiyaṁ bhante anāthapiṇḍikaṁ gahapatiṁ ārabbha āyasmatā sāriputtattherena dhammasenāpatinā bhāsitaṁ.",
  "anya-e0903n4:106_0": "Āyasmā bhbhante sāriputtatthero āyasmatā ānandattherena pacchāsamaṇena saddhiṁ yena anāthapiṇḍikassa gahapatissa nivesanaṁ tenupasaṅkami,",
  "anya-e0903n4:106_1": "upasaṅkamitvā paññatte āsane nisīdi,",
  "anya-e0903n4:106_2": "nisajja kho āyasmā sāriputto anāthapiṇḍikaṁ gahapatiṁ ābādhikaṁ dukkhitaṁ bāḷhagilānaṁ etadavoca “kacci te gahapati khamanīyaṁ kacci yāpanīyaṁ,",
  "anya-e0903n4:106_3": "kacci dukkhā vedanā paṭikkamanti,",
  "anya-e0903n4:106_4": "no abhikkamanti,",
  "anya-e0903n4:106_5": "paṭikkamosānaṁ paññāyati,",
  "anya-e0903n4:106_6": "no abhikkamo”ti,",
  "anya-e0903n4:106_7": "na me bhante khamanīyaṁ,",
  "anya-e0903n4:106_8": "na yāpanīyaṁ,",
  "anya-e0903n4:106_9": "bāḷhā me dukkhā vedanā abhikkamanti,",
  "anya-e0903n4:106_10": "no paṭikkamanti,",
  "anya-e0903n4:106_11": "abhikkamosānaṁ paññāyati,",
  "anya-e0903n4:106_12": "no paṭikkamoti.",
  "anya-e0903n4:106_13": "Tasmiṁ bhante vatthusmiṁ “yathā rūpena kho gahapati buddhe appasādena samannāgato assutavā puthujjano",
  "anya-e0903n4:106_14": "kāyassa bhedā paraṁ maraṇā apāyaṁ duggatiṁ vinipātaṁ niyaraṁ upapajjati tathārūpo te buddhe appasādo natthi,",
  "anya-e0903n4:106_15": "atthi ca kho te gahapati buddhe aveccappasādo ‘itipi so bhagavā arahaṁ sammāsambuddho…pe…",
  "anya-e0903n4:106_16": "bhagavā’ti tañca pana te buddhe aveccappasādaṁ attani samanupassato ṭhānaso vedanā paṭippassambheyyā”ti",
  "anya-e0903n4:106_17": "evamādinā āyasmatā sāriputtattherena dhammasenāpatinā bhāsitaṁ.",
  "anya-e0903n4:107_0": "Yassa saddhā tathāgate, acalā suppatiṭṭhitā;",
  "anya-e0903n4:108_0": "Sīlañca yassa kalyāṇaṁ, ariyakantaṁ pasaṁsitaṁ.",
  "anya-e0903n4:109_0": "Saṅghe pasādo yassatthi, ujubhūtañca dassanaṁ;",
  "anya-e0903n4:110_0": "Adaliddoti taṁ āhu, amoghaṁ tassa jīvitaṁ.",
  "anya-e0903n4:111_0": "Tasmā saddhañca sīlañca, pasādaṁ dhammadassanaṁ;",
  "anya-e0903n4:112_0": "Anuyuñjetha medhāvī, saraṁ buddhānasāsanaṁ.",
  "anya-e0903n4:113_0": "Puññābhisandavagga",
  "anya-e0903n4:114_0": "Mahānāmasutta",
  "anya-e0903n4:115_0": "Pucchā –",
  "anya-e0903n4:115_1": "tattheva āvuso puññābhisandavaggo porāṇakehi dhammasaṁgāhakamahātherehi sattamaṁ saṁgītaṁ mahānāmasuttaṁ",
  "anya-e0903n4:115_2": "bhagavatā kattha kaṁ ārabbha kismiṁ vatthusmiṁ kathañca bhāsitaṁ.",
  "anya-e0903n4:116_0": "Vissajjanā – sakkesu bhante kapilavatthusmiṁ mahānāmaṁ sakkaṁ ārabbha bhāsitaṁ.",
  "anya-e0903n4:117_0": "Mahānāmo bhante sakko bhagavantaṁ etadavoca “kittāvatā nu kho bhante upāsako hotī”ti.",
  "anya-e0903n4:117_1": "Tasmiṁ bhante vatthusmiṁ “yato kho mahānāma buddhaṁ saraṇaṁ gato hoti,",
  "anya-e0903n4:117_2": "dhammaṁ saraṇaṁ gato hoti,",
  "anya-e0903n4:117_3": "saṅghaṁ saraṇaṁ gato hotī”ti evamādinā bhagavatā bhāsitaṁ.",
  "anya-e0903n4:118_0": "Kittāvatā nu kho bhante upāsako hoti.",
  "anya-e0903n4:119_0": "Kāḷigodhasutta",
  "anya-e0903n4:120_0": "Pucchā –",
  "anya-e0903n4:120_1": "tattheva āvuso porāṇakehi dhammasaṁgāhakamahātherehi navamaṁ saṁgītaṁ kāḷigodhasuttaṁ bhagavatā kattha kaṁ kārabbha kathañca bhāsitaṁ.",
  "anya-e0903n4:121_0": "Vissajjanā –",
  "anya-e0903n4:121_1": "sakkesu bhante kāḷigodhaṁ nāma sākiyāniṁ ārabbha “catūhi kho godhe dhammehi samannāgatā ariyasāvikā sotāpannā",
  "anya-e0903n4:121_2": "hoti avinipātadhammā niyatā sambodhiparāyaṇā”ti evamādinā bhagavatā bhāsitaṁ.",
  "anya-e0903n4:122_0": "Lābhā te godhe, suladdhaṁ te godhe, sotāpattiphalaṁ tayā godhe –",
  "anya-e0903n4:123_0": "Nandiyasakkasutta",
  "anya-e0903n4:124_0": "Pucchā –",
  "anya-e0903n4:124_1": "tenāvuso jānatā…pe…",
  "anya-e0903n4:124_2": "sammāsambuddhena sotāpattisaṁyutte puññābhisandavagge dasamaṁ nandiyasakkasuttaṁ kattha kaṁ ārabbha kismiṁ vatthusmiṁ kathañca bhāsitaṁ.",
  "anya-e0903n4:125_0": "Vissajjanā –",
  "anya-e0903n4:125_1": "sakkesu bhante kapilavatthusmiṁ nigrodhārāme nandiyaṁ sakkaṁ ārabbha bhāsitaṁ.",
  "anya-e0903n4:125_2": "Nandiyo bhante sakko bhagavantaṁ etadavoca “yasseva nu kho bhante ariyasāvakassa cattāri sotāpattiyaṅgāni sabbena sabbaṁ sabbathāsabbaṁ natthi,",
  "anya-e0903n4:125_3": "sveva nu kho bhante ariyasāvako pamādavihārī”ti.",
  "anya-e0903n4:125_4": "Tasmiṁ bhante vatthusmiṁ “yassa kho nandiya cattāri sotāpattiyaṅgāni sabbenasabbaṁ sabbathāsabbaṁ natthi,",
  "anya-e0903n4:125_5": "tamahaṁ bāhiro puthujjanapakkhe ṭhitoti vadāmī”ti evamādinā bhagavatā bhāsitaṁ.",
  "anya-e0903n4:126_0": "Saccasaṁyutta",
  "anya-e0903n4:127_0": "Tiracchānakathāsutta",
  "anya-e0903n4:128_0": "Pucchā –",
  "anya-e0903n4:128_1": "saccasaṁyutte āvuso porāṇakehi dhammasaṁgāyakamahātherehi dasamaṁ saṁgītaṁ tiracchānakathāsuttaṁ bhagavatā kattha kaṁ ārabbha kathañca bhāsitaṁ.",
  "anya-e0903n4:129_0": "Vissajjanā –",
  "anya-e0903n4:129_1": "sāvatthiyaṁ bhante sambahule bhikkhū ārabbha mā bhikkhave anekavihitaṁ tiracchānakathaṁ katheyyātha.",
  "anya-e0903n4:129_2": "Seyyathidaṁ,",
  "anya-e0903n4:129_3": "rājakathaṁ corakathaṁ mahāmattakathaṁ senākathaṁ bhayakathaṁ yuddhakathaṁ annakathaṁ pānakathaṁ vatthakathaṁ",
  "anya-e0903n4:129_4": "sayanakathaṁ evamādinā bhante bhagavatā bhāsitaṁ.",
  "anya-e0903n4:130_0": "Idaṁ dukkhanti katheyyātha.",
  "anya-e0903n4:131_0": "Tasmātiha bhikkhave idaṁ dukkhanti yogo karaṇīyo…pe…",
  "anya-e0903n4:131_1": "ayaṁ dukkhanirodhagāminī paṭipadāti yogo karaṇīyo.",
  "anya-e0903n4:132_0": "Dhammacakkapavattanasutta",
  "anya-e0903n4:133_0": "Pucchā –",
  "anya-e0903n4:133_1": "tattheva āvuso dhammacakkappavattanavagge porāṇakehi dhammasaṁgāhakamahātherehi paṭhamaṁ saṁgītaṁ dhammacakkapavattanasuttaṁ",
  "anya-e0903n4:133_2": "bhagavatā kattha kaṁ ārabbha kathañca bhāsitaṁ.",
  "anya-e0903n4:134_0": "Vissajjanā –",
  "anya-e0903n4:134_1": "bārāṇasiyaṁ bhante isipatane migadāye pañcavaggiye bhikkhū ārabbha “dve me bhikkhave antā pabbajitena nasevitabbā.",
  "anya-e0903n4:134_2": "Katame dve,",
  "anya-e0903n4:134_3": "yo cāyaṁ kāmesu kāmasukhallikānuyogo hīno gammo pothujjaniko anariyo anatthasaṁhito,",
  "anya-e0903n4:134_4": "yo cāyaṁ attakilamathānuyogo dukkho anariyo anatthasaṁhito,",
  "anya-e0903n4:134_5": "ete kho bhikkhave ubho ante anupagamma majjhimāpaṭipadā tathāgatena abhisambuddhā”ti evamādinā bhagavatā bhāsitaṁ.",
  "anya-e0903n4:135_0": "Āsavakkhayasutta",
  "anya-e0903n4:136_0": "Pucchā –",
  "anya-e0903n4:136_1": "tattheva āvuso koṭigāmavagge porāṇakehi dhammasaṁgāhakamahātherehi pañcamaṁ saṁgītaṁ āsavakkhayasuttaṁ bhagavatā kattha kaṁ ārabbha kathañca bhāsitaṁ.",
  "anya-e0903n4:137_0": "Vissajjanā –",
  "anya-e0903n4:137_1": "sāvatthiyaṁ bhante sambahule bhikkhū ārabbha “jānatohaṁ bhikkhave passato āsavānaṁ khayaṁ vadāmi,",
  "anya-e0903n4:137_2": "no ajānato apassato.",
  "anya-e0903n4:137_3": "Kiñca bhikkhave jānato passato āsavānaṁ khayo hoti,",
  "anya-e0903n4:137_4": "idaṁ dukkhanti bhikkhave jānato passato āsavānaṁ khayo hoti,",
  "anya-e0903n4:137_5": "ayaṁ dukkhasamudayoti,",
  "anya-e0903n4:137_6": "ayaṁ dukkhanirodhoti,",
  "anya-e0903n4:137_7": "ayaṁ dukkhanirodhagāminīpaṭipadāti jānato passato āsavānaṁ khayo hoti.",
  "anya-e0903n4:137_8": "Evaṁ kho bhikkhave jānato evaṁ passato āsavānaṁ khayo hoti.",
  "anya-e0903n4:137_9": "Tasmātiha bhikkhave “idaṁ dukkha”nti yogo karaṇīyo,",
  "anya-e0903n4:137_10": "ayaṁ dukkhasamudayoti,",
  "anya-e0903n4:137_11": "ayaṁ dukkhanirodhoti,",
  "anya-e0903n4:137_12": "ayaṁ dukkhanirodhagāminīpaṭipadāti yogo karaṇīyo”ti evaṁ kho bhagavatā bhāsitaṁ.",
  "anya-e0903n4:138_0": "Sīsapāvanasutta",
  "anya-e0903n4:139_0": "Pucchā –",
  "anya-e0903n4:139_1": "tattheva āvuso sīsapāvanavagge porāṇakehi dhammasaṁgāhakamahātherehi paṭhamaṁ saṁgītaṁ sīsapāvanasuttaṁ",
  "anya-e0903n4:139_2": "bhagavatā kattha kaṁ ārabbha kathañca bhāsitaṁ.",
  "anya-e0903n4:140_0": "Vissajjanā –",
  "anya-e0903n4:140_1": "kosambiyaṁ bhante sīsapāvane sambahule bhikkhū ārabbha “taṁ kiṁ maññatha bhikkhave,",
  "anya-e0903n4:140_2": "katamaṁ nukho bahutaraṁ yāni vā mayā parittāni sīsapāpaṇṇāni pāṇinā gahitāni yadidaṁ upari sīsapāvane”ti evamādinā bhagavatā bhāsitaṁ.",
  "anya-e0903n4:141_0": "Pañcagatipeyyālavagga",
  "anya-e0903n4:142_0": "Pucchā –",
  "anya-e0903n4:142_1": "tattheva āvuso porāṇakehi dhammasaṁgāhakamahātherehi pariyosānabhāvena saṁgīto pañcagatipeyyālavagge,",
  "anya-e0903n4:142_2": "bhagavatā kattha kaṁ ārabbha kathañca bhāsito.",
  "anya-e0903n4:143_0": "Vissajjanā –",
  "anya-e0903n4:143_1": "vesāliyaṁ bhante sambahule bhikkhū ārabbha “taṁ kiṁ maññatha bhikkhave,",
  "anya-e0903n4:143_2": "katamaṁ nu kho bahutaraṁ,",
  "anya-e0903n4:143_3": "yo vāyaṁ mayā paritto nakhasikhāyaṁ paṁsu āropito,",
  "anya-e0903n4:143_4": "ayaṁ vā mahāpathavī”ti evamādinā bhagavatā bhāsito.",
  "anya-e0903n4:144_0": "Pucchā – ke āvuso sikkhanti.",
  "anya-e0903n4:145_0": "Vissajjanā – sekkhā ca bhante puthujjanakalyāṇakā ca sikkhanti.",
  "anya-e0903n4:146_0": "Pucchā – ke āvuso sikkhitasikkhā.",
  "anya-e0903n4:147_0": "Vissajjanā – arahanto bhante sikkhitasikkhā.",
  "anya-e0903n4:148_0": "Pucchā – kattha āvuso ṭhitaṁ.",
  "anya-e0903n4:149_0": "Vissajjanā – sikkhākāmesu bhante ṭhitaṁ.",
  "anya-e0903n4:150_0": "Pucchā – ke āvuso dhārenti.",
  "anya-e0903n4:151_0": "Vissajjanā – yesaṁ bhante vattati te dhārenti.",
  "anya-e0903n4:152_0": "Pucchā – kassa āvuso vacanaṁ.",
  "anya-e0903n4:153_0": "Vissajjanā – bhagavato bhante vacanaṁ arahato sammāsambuddhassa.",
  "anya-e0903n4:154_0": "Pucchā – kena āvuso ābhataṁ.",
  "anya-e0903n4:155_0": "Vissajjanā – paramparāya bhante ābhataṁ."
}