{
  "anya-e0703n35:0_0": "Chattiṁsatima pariccheda",
  "anya-e0703n35:1_0": "Tayodasa rājako",
  "anya-e0703n35:2_0": "1.",
  "anya-e0703n35:3_0": "Mahallanāgaccayena, putto bhātikatissako;",
  "anya-e0703n35:4_0": "Catuvīsativassāni, laṁkārajjamakārayi.",
  "anya-e0703n35:5_0": "2.",
  "anya-e0703n35:6_0": "Mahāvihāre pākāraṁ, kārāpesi samantato;",
  "anya-e0703n35:7_0": "Gavaratissavihāraṁ, so kārayitvā mahīpati.",
  "anya-e0703n35:8_0": "3.",
  "anya-e0703n35:9_0": "Mahāgāmaṇikaṁ vāpiṁ, vihārassa’ssa’dāsi ca;",
  "anya-e0703n35:10_0": "Vihārañca akāresi, bhātiyatissa nāmakaṁ.",
  "anya-e0703n35:11_0": "4.",
  "anya-e0703n35:12_0": "Kāresuposathāgāraṁ, thūpārāme manorame;",
  "anya-e0703n35:13_0": "Randhakaṇḍakavāpiñca, kārāpesi mahīpati.",
  "anya-e0703n35:14_0": "5.",
  "anya-e0703n35:15_0": "Sattesu muducittoso, saṅghamhi tibbagāravo;",
  "anya-e0703n35:16_0": "Ubhatosaṅghe mahīpālo, mahādānaṁ pavattayi.",
  "anya-e0703n35:17_0": "6.",
  "anya-e0703n35:18_0": "Bhātikatissaccayena, tassa kaniṭṭhatissako;",
  "anya-e0703n35:19_0": "Aṭṭhavīsasamārajjaṁ, laṁkādīpe akārayi.",
  "anya-e0703n35:20_0": "7.",
  "anya-e0703n35:21_0": "Bhūtārāma mahānāga, therasmiṁ so pasīdiya;",
  "anya-e0703n35:22_0": "Kāresi ratanapāsādaṁ, abhayagirimhi sādhukaṁ.",
  "anya-e0703n35:23_0": "8.",
  "anya-e0703n35:24_0": "Abhayagirimhi pākāraṁ, mahāpariveṇameva ca;",
  "anya-e0703n35:25_0": "Kāresi maṇisomavhe, mahāpariveṇameva ca.",
  "anya-e0703n35:26_0": "9.",
  "anya-e0703n35:27_0": "Tattheva cetiyagharaṁ, ambatthale tatheva ca;",
  "anya-e0703n35:28_0": "Kāresi paṭisaṅkhāraṁ, nāgadīpe ghare pana.",
  "anya-e0703n35:29_0": "10.",
  "anya-e0703n35:30_0": "Mahāvihārasīmaṁso, madditvā tattha kārayi;",
  "anya-e0703n35:31_0": "Kukkuṭagiri pariveṇa, pantiṁ sakkacca bhūpati.",
  "anya-e0703n35:32_0": "11.",
  "anya-e0703n35:33_0": "Mahāvihāre kāresi, dvādasa manujādhipo;",
  "anya-e0703n35:34_0": "Mahācaturassapāsāde, dassaneyyemanorame.",
  "anya-e0703n35:35_0": "12.",
  "anya-e0703n35:36_0": "Dakkhiṇavihāra thūpamhi, kañcukañca akārayi;",
  "anya-e0703n35:37_0": "Bhattasālaṁ mahāmegha, vanāsimañca maddiya.",
  "anya-e0703n35:38_0": "13.",
  "anya-e0703n35:39_0": "Mahāvihārapākāraṁ, passato apanīyaso;",
  "anya-e0703n35:40_0": "Maggaṁ dakkhiṇavihāra, gāmiñcāpi akārayi.",
  "anya-e0703n35:41_0": "14.",
  "anya-e0703n35:42_0": "Bhūtārāma vihārañca, rāmagoṇakameva ca;",
  "anya-e0703n35:43_0": "Tatheva nandatissassa, ārāmañca akārayi.",
  "anya-e0703n35:44_0": "15.",
  "anya-e0703n35:45_0": "Pācinato anuḷātissa, pabbataṁ gaṅgarājiyaṁ;",
  "anya-e0703n35:46_0": "Niyelatissārāmañca, piḷa piṭṭhi vihārakaṁ.",
  "anya-e0703n35:47_0": "16.",
  "anya-e0703n35:48_0": "Rājamahāvihārañca, kāresi manujādhipo;",
  "anya-e0703n35:49_0": "Soyeva tīsu ṭhānesu, kāresu’posathālayaṁ.",
  "anya-e0703n35:50_0": "17.",
  "anya-e0703n35:51_0": "Kalyāṇīka vihāre ca, maṇḍalagirike tathā;",
  "anya-e0703n35:52_0": "Dubbalavāpitissavhe, vihāresu imesu hi.",
  "anya-e0703n35:53_0": "18.",
  "anya-e0703n35:54_0": "Kaniṭṭhatissaccayena, tassa putto akārayi;",
  "anya-e0703n35:55_0": "Rajjaṁ dveyeva vassāni, cūḷanāgoti vissuto.",
  "anya-e0703n35:56_0": "19.",
  "anya-e0703n35:57_0": "Cūḷanāgakaniṭṭhotu, rājāghātiya bhātikaṁ;",
  "anya-e0703n35:58_0": "Ekavassaṁ kuḍḍanāgo, rajjaṁ laṁkāya kārayi.",
  "anya-e0703n35:59_0": "20.",
  "anya-e0703n35:60_0": "Mahāpeḷañca vaḍḍhesi, ekanāḷikachātake;",
  "anya-e0703n35:61_0": "Bhikkhusatānaṁ pañcannaṁ, abbhocchinnaṁ mahīpati.",
  "anya-e0703n35:62_0": "21.",
  "anya-e0703n35:63_0": "Kuḍḍanāgassa rañño tu, devīyā bhātuko tadā;",
  "anya-e0703n35:64_0": "Senāpati sirināgo, coro hutvāna rājino.",
  "anya-e0703n35:65_0": "22.",
  "anya-e0703n35:66_0": "Balavāhana sampanno, āgamma nagarantikaṁ;",
  "anya-e0703n35:67_0": "Rājabalena yujjhanto, kuḍḍanāgaṁ mahīpatiṁ.",
  "anya-e0703n35:68_0": "23.",
  "anya-e0703n35:69_0": "Palāpetvā laddhajayo, anurādha pure vare;",
  "anya-e0703n35:70_0": "Laṁkārajjamakāresi, vassānekūnavīsati.",
  "anya-e0703n35:71_0": "24.",
  "anya-e0703n35:72_0": "Mahāthūpavare chattaṁ, kārāpetvāna bhūpati;",
  "anya-e0703n35:73_0": "Suvaṇṇakammaṁ kāresi, dassaneyyaṁ manoramaṁ.",
  "anya-e0703n35:74_0": "25.",
  "anya-e0703n35:75_0": "Kāresi lohapāsādaṁ, saṁkhittaṁ pañcabhūmakaṁ;",
  "anya-e0703n35:76_0": "Mahābodhi catudvāre, sopānaṁ punakārayi.",
  "anya-e0703n35:77_0": "26.",
  "anya-e0703n35:78_0": "Kāretvā chattapāsādaṁ, mahe pūjamakārayi;",
  "anya-e0703n35:79_0": "Kulambaṇañca dīpasmiṁ, vissajjesi dayāparo.",
  "anya-e0703n35:80_0": "27.",
  "anya-e0703n35:81_0": "Sirināgaccaye tassa, putto tisso akārayi;",
  "anya-e0703n35:82_0": "Rajjaṁ dvāvīsavassāni, dhammavohāra kovido.",
  "anya-e0703n35:83_0": "28.",
  "anya-e0703n35:84_0": "Ṭhapesi so hi vohāraṁ, hiṁsā muttaṁ yatoidha;",
  "anya-e0703n35:85_0": "Vohāraka tissarājā, iti nāmaṁ tato ahu.",
  "anya-e0703n35:86_0": "29.",
  "anya-e0703n35:87_0": "Kambugāmakavāsissa, devattherassa santike;",
  "anya-e0703n35:88_0": "Dhammaṁ sutvā paṭikammaṁ, pañcāvāse akārayi.",
  "anya-e0703n35:89_0": "30.",
  "anya-e0703n35:90_0": "Mahātissassa therassa, anurā rāmavāsino;",
  "anya-e0703n35:91_0": "Pasanno mucelapaṭṭane, dāna vaṭṭamakārayi.",
  "anya-e0703n35:92_0": "31.",
  "anya-e0703n35:93_0": "Tissarāja maṇḍapañca, mahāvihāradvayepi so;",
  "anya-e0703n35:94_0": "Mahābodhighare pāci, loharūpaddhayampi ca.",
  "anya-e0703n35:95_0": "32.",
  "anya-e0703n35:96_0": "Sattapaṇṇikapāsādaṁ, kāretvā sukhavāsakaṁ;",
  "anya-e0703n35:97_0": "Māse māse sahassaṁ so, mahāvihārassa dāpayi.",
  "anya-e0703n35:98_0": "33.",
  "anya-e0703n35:99_0": "Abhayagirivihāre, dakkhiṇamūlasavhaye;",
  "anya-e0703n35:100_0": "Maricavaṭṭi vihāramhi, kulālitissasavhaye.",
  "anya-e0703n35:101_0": "34.",
  "anya-e0703n35:102_0": "Mahiyaṅgaṇa vihāramhi, mahāgāmakasavhaye;",
  "anya-e0703n35:103_0": "Mahānāgatissavhamhi, tathā kalyāṇīkavhaye.",
  "anya-e0703n35:104_0": "35.",
  "anya-e0703n35:105_0": "Iti aṭṭhasu thūpesu, chattakammamakārayi;",
  "anya-e0703n35:106_0": "Mūkanāgasenāpati, vihāre dakkhiṇe tathā.",
  "anya-e0703n35:107_0": "36.",
  "anya-e0703n35:108_0": "Marica vaṭṭi vihāramhi, puttabhāgavhaye tathā;",
  "anya-e0703n35:109_0": "Issarasamaṇavhamhi, tissavhe nāgadīpake.",
  "anya-e0703n35:110_0": "37.",
  "anya-e0703n35:111_0": "Iti chasu vihāresu, pākārañca akārayi;",
  "anya-e0703n35:112_0": "Kāresu’ posathāgāraṁ, anurārāmasavhaye.",
  "anya-e0703n35:113_0": "38.",
  "anya-e0703n35:114_0": "Ariyavaṁsakathāṭhāne, laṁkādīpekhilepi ca;",
  "anya-e0703n35:115_0": "Dāna vaṭṭaṁ ṭhapāpesi, saddhamme gāravena so.",
  "anya-e0703n35:116_0": "39.",
  "anya-e0703n35:117_0": "Tiṇī satasahassāni, datvāna manujādhipo;",
  "anya-e0703n35:118_0": "Iṇato sayike bhikkhū, mocesi sāsanappiyo.",
  "anya-e0703n35:119_0": "40.",
  "anya-e0703n35:120_0": "Mahā vesākha pūjaṁ so, kāretvā dīpavāsinaṁ;",
  "anya-e0703n35:121_0": "Sabbe saṁyeva bhikkhūnaṁ, ticīvaramadāpayi.",
  "anya-e0703n35:122_0": "41.",
  "anya-e0703n35:123_0": "Vetullavādaṁ madditvā, kāretvā pāpaniggahaṁ;",
  "anya-e0703n35:124_0": "Kapilena amaccena, sāsanaṁ jotayīca so.",
  "anya-e0703n35:125_0": "42.",
  "anya-e0703n35:126_0": "Vissuto’bhayanāgo’ti, kaniṭṭho tassarājino;",
  "anya-e0703n35:127_0": "Deviyā tassa saṁsaṭṭho, ñāto bhīto sabhātarā.",
  "anya-e0703n35:128_0": "43.",
  "anya-e0703n35:129_0": "Palāyitvā hallatitthaṁ, gantvāna sahasevako;",
  "anya-e0703n35:130_0": "Kuddho viya mātulassa, hatthapādañca chedayi.",
  "anya-e0703n35:131_0": "44.",
  "anya-e0703n35:132_0": "Rājino raṭṭhatedatthaṁ, ṭhapetvāna idheva taṁ;",
  "anya-e0703n35:133_0": "Sunakhopamaṁ dassayitvā, gahetvā’ti siniddhake.",
  "anya-e0703n35:134_0": "45.",
  "anya-e0703n35:135_0": "Tattheva nāvaṁ āruyha, paratīramagāsayaṁ;",
  "anya-e0703n35:136_0": "Subhavo mātulo tu, upagamma mahīpati.",
  "anya-e0703n35:137_0": "46.",
  "anya-e0703n35:138_0": "Suhado viya hutvāna, tasmiṁ raṭṭhamabhindiso;",
  "anya-e0703n35:139_0": "Abhayo taṁ jānanatthaṁ, dūtaṁ idha visajjayi.",
  "anya-e0703n35:140_0": "47.",
  "anya-e0703n35:141_0": "Taṁ disvā pūgarukkhaṁ so, samantā kuntanāḷiyā;",
  "anya-e0703n35:142_0": "Paribbhamanto madditvā, katvā dubbalamūlakaṁ.",
  "anya-e0703n35:143_0": "48.",
  "anya-e0703n35:144_0": "Bāhunāyeva pātetvā, tajjetvā taṁ palāpayi;",
  "anya-e0703n35:145_0": "Dūto gantvā abhayassa, taṁ pavattiṁ pavedayi.",
  "anya-e0703n35:146_0": "49.",
  "anya-e0703n35:147_0": "Ñatvā’bhayo taṁ damiḷe, ādāya basuke tato;",
  "anya-e0703n35:148_0": "Nagarantikamāgañchi, bhātarā saha yujjhituṁ.",
  "anya-e0703n35:149_0": "50.",
  "anya-e0703n35:150_0": "Taṁ ñatvāna palāyitvā, assamāruyhadeviyā;",
  "anya-e0703n35:151_0": "Malayaṁ āgamā rājā, taṁkaniṭṭho’nu bandhiya.",
  "anya-e0703n35:152_0": "51.",
  "anya-e0703n35:153_0": "Rājānaṁ malaye hantvā, devīmādāya āgato;",
  "anya-e0703n35:154_0": "Kāresi nagare rajjaṁ, aṭṭhavassāni bhūpati.",
  "anya-e0703n35:155_0": "52.",
  "anya-e0703n35:156_0": "Pāsāṇavediṁ kāresi, mahābodhisamantato;",
  "anya-e0703n35:157_0": "Lohapāsādaṅgaṇamhi, rājā maṇḍapameva ca.",
  "anya-e0703n35:158_0": "53.",
  "anya-e0703n35:159_0": "Dvihi satasahassehi, nekavatthāni bhāgiya;",
  "anya-e0703n35:160_0": "Dīpamhi bhikkhusaṅghassa, vatthadānamadāsi so.",
  "anya-e0703n35:161_0": "54.",
  "anya-e0703n35:162_0": "Abhayassa’ccaye bhātu, tassassa tassa atrajo;",
  "anya-e0703n35:163_0": "Dvevassāni sirināgo, laṁkārajja makārayi.",
  "anya-e0703n35:164_0": "55.",
  "anya-e0703n35:165_0": "Paṭisaṅkhariya pākāraṁ, mahābodhisamantato;",
  "anya-e0703n35:166_0": "Mahābodhigharasseva, soyeva vālikātale.",
  "anya-e0703n35:167_0": "56.",
  "anya-e0703n35:168_0": "Mūcelarukkhaparato, haṁsavaṭṭaṁ manoramaṁ;",
  "anya-e0703n35:169_0": "Mahantaṁ maṇḍapañceva, kārāpesi mahīpati.",
  "anya-e0703n35:170_0": "57.",
  "anya-e0703n35:171_0": "Vijayakumārako nāma, sirināgassa atrajo;",
  "anya-e0703n35:172_0": "Pituno accaye rajjaṁ, ekavassamakārayi.",
  "anya-e0703n35:173_0": "58.",
  "anya-e0703n35:174_0": "Lambakaṇṇā tayo āsuṁ, sahātā mahiyaṅgaṇe;",
  "anya-e0703n35:175_0": "Saṅghatisso saṅghabodhi, tatiyo goṭṭhakābhayo.",
  "anya-e0703n35:176_0": "59.",
  "anya-e0703n35:177_0": "Te tissavāpimariyāda-gato andho vicakkhaṇo;",
  "anya-e0703n35:178_0": "Rājupaṭṭhānamāyante, padasaddena abravi.",
  "anya-e0703n35:179_0": "60.",
  "anya-e0703n35:180_0": "“Pathavīsāmino ete, tayo vahatibhū’iti;",
  "anya-e0703n35:181_0": "Taṁ sutvā abhayo pacchā, yanto pucchi punāhaso.",
  "anya-e0703n35:182_0": "61.",
  "anya-e0703n35:183_0": "Tassa vaṁso ṭhassatīti,",
  "anya-e0703n35:184_0": "Puna pucchitameva so;",
  "anya-e0703n35:185_0": "“Pacchimassā”ti so āha,",
  "anya-e0703n35:186_0": "Taṁ sutvā dvīhisoagā.",
  "anya-e0703n35:187_0": "62.",
  "anya-e0703n35:188_0": "Te puraṁ pavisitvāna, tayo rañño’ti vallabho;",
  "anya-e0703n35:189_0": "Rājakiccāni sādhentā, vasantā rājasantike.",
  "anya-e0703n35:190_0": "63.",
  "anya-e0703n35:191_0": "Hantvā vijayarājānaṁ, rājagehamhi ekato;",
  "anya-e0703n35:192_0": "Senāpatiṁsaṅghatissaṁ, duverajje’bhisecayuṁ.",
  "anya-e0703n35:193_0": "64.",
  "anya-e0703n35:194_0": "Evaṁ so abhisittova, anurādhapuruttame;",
  "anya-e0703n35:195_0": "Rajjaṁ cattāri vassāni, saṅghatisso akārayi.",
  "anya-e0703n35:196_0": "65.",
  "anya-e0703n35:197_0": "Mahāthūpamhi chattañca, hemakammañca kārayi;",
  "anya-e0703n35:198_0": "Visuṁ satasahassagghe, caturo ca mahāmaṇi.",
  "anya-e0703n35:199_0": "66.",
  "anya-e0703n35:200_0": "Majjhe catunnaṁ sūriyānaṁ, ṭhapāpesi mahīpati;",
  "anya-e0703n35:201_0": "Thūpassa muddhani tathā-nagghavajiracumbaṭaṁ.",
  "anya-e0703n35:202_0": "67.",
  "anya-e0703n35:203_0": "So chattamahapūjāya, saṅghassa manujādhipo;",
  "anya-e0703n35:204_0": "Cattālīsasahassassa, cha cīvaramadāpayi.",
  "anya-e0703n35:205_0": "68.",
  "anya-e0703n35:206_0": "Taṁ mahādevatherena, dāmagallaka vāsino;",
  "anya-e0703n35:207_0": "Desitaṁ khandhake suttaṁ, yāgānisaṁsa dīpanaṁ.",
  "anya-e0703n35:208_0": "69.",
  "anya-e0703n35:209_0": "Sutvā pasanno saṅghassa, yāgudānamadāpayi;",
  "anya-e0703n35:210_0": "Nagarassa catudvāre, sakkaccañceva sādhu ca.",
  "anya-e0703n35:211_0": "70.",
  "anya-e0703n35:212_0": "So antarantare rājā, jambupakkāni khādituṁ;",
  "anya-e0703n35:213_0": "Sahorodho sahāmacco, agāpācina dīpakaṁ.",
  "anya-e0703n35:214_0": "71.",
  "anya-e0703n35:215_0": "Upaddutaṁ’ssa gamane, manussā pāci vāsino;",
  "anya-e0703n35:216_0": "Visaṁ phalesu yo jesuṁ, rājabhojjāya jambuyā.",
  "anya-e0703n35:217_0": "72.",
  "anya-e0703n35:218_0": "Khāditvā jambupakkāni, tāni tattheva so mato;",
  "anya-e0703n35:219_0": "Senāpati saṅghadhabādhīṁ-bhayo rajje’bhisecayi.",
  "anya-e0703n35:220_0": "73.",
  "anya-e0703n35:221_0": "Rājāsiri saṅgha bodhi, vissuto pañcasīlavā;",
  "anya-e0703n35:222_0": "Anurādhapure rajjaṁ, duve vassāni kārayi.",
  "anya-e0703n35:223_0": "74.",
  "anya-e0703n35:224_0": "Mahāvihāre kāresi, salākaggaṁ manoramaṁ;",
  "anya-e0703n35:225_0": "Tadādīpe manusseso, ñatvā dubbuṭṭhupaddute.",
  "anya-e0703n35:226_0": "75.",
  "anya-e0703n35:227_0": "Karuṇāya kampitamano, mahāthūpaṅgaṇe sayaṁ;",
  "anya-e0703n35:228_0": "Nipajji bhūmiyaṁ rājā, katvāna iti nicchayaṁ.",
  "anya-e0703n35:229_0": "76.",
  "anya-e0703n35:230_0": "“Pavassitvāna devena, jalenupalāvite mayi;",
  "anya-e0703n35:231_0": "Naheva vuṭṭhahissāmi, maramānopahaṁ idha”.",
  "anya-e0703n35:232_0": "77.",
  "anya-e0703n35:233_0": "Evaṁ nipanne bhūminde, devo pāvassi tāvade;",
  "anya-e0703n35:234_0": "Laṁkādīpamhi sakale, piṇayanto mahāmahiṁ.",
  "anya-e0703n35:235_0": "78.",
  "anya-e0703n35:236_0": "Tathāpi nuṭṭhahatiso, apilāpanato jale;",
  "anya-e0703n35:237_0": "Āvariṁsu tato’maccā, jalaniggamanāḷiyo.",
  "anya-e0703n35:238_0": "79.",
  "anya-e0703n35:239_0": "Tato jalamhi pilavaṁ, rājā vuṭṭhāsi dhammiko;",
  "anya-e0703n35:240_0": "Karuṇāyanudi evaṁ, dīpe dubbuṭṭhikābhayaṁ.",
  "anya-e0703n35:241_0": "80.",
  "anya-e0703n35:242_0": "Corātahiṁ tahiṁ jātā, iti sutvāna bhūpati;",
  "anya-e0703n35:243_0": "Core āṇāpayitvāna, rahassena palāpīya.",
  "anya-e0703n35:244_0": "81.",
  "anya-e0703n35:245_0": "Āṇāpetvā rahassena, matānaṁ so kalevaraṁ;",
  "anya-e0703n35:246_0": "Aggīhi uttāsetvāna, hanitaṁ corupaddavaṁ.",
  "anya-e0703n35:247_0": "82.",
  "anya-e0703n35:248_0": "Eko yakkho idhāgamma, rattakkho iti vissuto;",
  "anya-e0703n35:249_0": "Karoti rattāna’kkhīti, manussānaṁ tahiṁ tahiṁ.",
  "anya-e0703n35:250_0": "83.",
  "anya-e0703n35:251_0": "Aññamaññamapekkhitvā, bhāyitvā rattanettataṁ;",
  "anya-e0703n35:252_0": "Narāmaranti te yakkho, sobhakkhesi asaṅkito.",
  "anya-e0703n35:253_0": "84.",
  "anya-e0703n35:254_0": "Rājā upaddavaṁ tesaṁ, sutvā santattamānaso;",
  "anya-e0703n35:255_0": "Eko’pavāsa gabbhamhi, hutvā aṭṭhaṅguposathi.",
  "anya-e0703n35:256_0": "85.",
  "anya-e0703n35:257_0": "“Apassitvāna taṁ yakkhaṁ, na cuṭṭhāmī”ti so sayi;",
  "anya-e0703n35:258_0": "Tassa so dhammatejena, agā yakkho tadantikaṁ.",
  "anya-e0703n35:259_0": "86.",
  "anya-e0703n35:260_0": "Tena “kosī”ti puṭṭho ca, so “aha”nti pavedayi;",
  "anya-e0703n35:261_0": "“Kasmā pajaṁ me bhakkhesi, mā khāda”iti sobravi.",
  "anya-e0703n35:262_0": "87.",
  "anya-e0703n35:263_0": "“Ekasmiṁ me janapade, nare dehī”ti sobravi;",
  "anya-e0703n35:264_0": "“Na sakkā iti vutte so, kamenekaṁti abravi.",
  "anya-e0703n35:265_0": "88.",
  "anya-e0703n35:266_0": "“Aññaṁ na sakkā dātuṁ me, maṁ khāda” iti sobravi;",
  "anya-e0703n35:267_0": "“Na sakkā”iti taṁ yāci, gāme gāme baliñca so.",
  "anya-e0703n35:268_0": "89.",
  "anya-e0703n35:269_0": "Sādhūti vatvā bhūmindo, dipampi sakalepi ca;",
  "anya-e0703n35:270_0": "Gāmavare nivesetvā, baliṁtassa adāpayi.",
  "anya-e0703n35:271_0": "90.",
  "anya-e0703n35:272_0": "Mahāsattena teneva, sabbabhūtānukampinā;",
  "anya-e0703n35:273_0": "Mahārogabhayaṁ jātaṁ, dīpadīpena nāsitaṁ.",
  "anya-e0703n35:274_0": "91.",
  "anya-e0703n35:275_0": "So bhaṇḍāgāriko rañño,",
  "anya-e0703n35:276_0": "Amacco goṭṭhatābhayo;",
  "anya-e0703n35:277_0": "Cero hutvā uttarato,",
  "anya-e0703n35:278_0": "Nagaraṁ samupāgami.",
  "anya-e0703n35:279_0": "92.",
  "anya-e0703n35:280_0": "Parissāvanamādāya, rājā dakkhiṇadvārato;",
  "anya-e0703n35:281_0": "Parahiṁsamarocento, ekakova palāyi so.",
  "anya-e0703n35:282_0": "93.",
  "anya-e0703n35:283_0": "Puṭabhattaṁ gahetvāna, gacchanto purito pathi;",
  "anya-e0703n35:284_0": "Bhattabhogāyarājānaṁ, nibandhittha punappunaṁ.",
  "anya-e0703n35:285_0": "94.",
  "anya-e0703n35:286_0": "Jalaṁ parissāvayitvā, bhuñjitvāna dayāluko;",
  "anya-e0703n35:287_0": "Tassevaṁ’nuggahaṁ kātuṁ, idaṁ vacanamabruvi.",
  "anya-e0703n35:288_0": "95.",
  "anya-e0703n35:289_0": "“Saṅghabodhi ahaṁ rājā, gahetvā mamabho sīraṁ;",
  "anya-e0703n35:290_0": "Goṭṭhābhayassa dassehi, bahuṁ dassati te dhanaṁ.",
  "anya-e0703n35:291_0": "96.",
  "anya-e0703n35:292_0": "Na icchito tathākātuṁ, tassatthāya mahīpati;",
  "anya-e0703n35:293_0": "Nisinnoyeva amari, so sīsaṁ tassa ādiya.",
  "anya-e0703n35:294_0": "97.",
  "anya-e0703n35:295_0": "Goṭṭhābhayassa dassesi, sotu vimhitamānaso;",
  "anya-e0703n35:296_0": "Datvā tassa dhanaṁ rañño, sakkāraṁ sādhukārayi.",
  "anya-e0703n35:297_0": "98.",
  "anya-e0703n35:298_0": "Evaṁ goṭṭhābhayo eso, meghavaṇṇābhayo’ti ca;",
  "anya-e0703n35:299_0": "Vissuto terasa samā, laṁkārajjamakārayi.",
  "anya-e0703n35:300_0": "99.",
  "anya-e0703n35:301_0": "Mahāvatthuṁ kārayitvā, vatthudvāramhi maṇḍapaṁ;",
  "anya-e0703n35:302_0": "Kārayitvā maṇḍayitvā, so bhikkhu tattha saṅghato.",
  "anya-e0703n35:303_0": "100.",
  "anya-e0703n35:304_0": "Aṭṭhuttarasahassāni, nisīdetvā dine dine;",
  "anya-e0703n35:305_0": "Yāgukhajjaka bhojjehi, sādūhi vividhehi ca.",
  "anya-e0703n35:306_0": "101.",
  "anya-e0703n35:307_0": "Sacīvarehi kappetvā, mahādānaṁ pavattayi;",
  "anya-e0703n35:308_0": "Ekavīsadinā nevaṁ, nibaddhañcassa kārayi.",
  "anya-e0703n35:309_0": "102.",
  "anya-e0703n35:310_0": "Mahāvihāre kāresi, silāmaṇḍapa muttamaṁ;",
  "anya-e0703n35:311_0": "Lohapāsādathambhe ca, parivattiya ṭhāpayi.",
  "anya-e0703n35:312_0": "103.",
  "anya-e0703n35:313_0": "Mahābodhi silāvediṁ, uttaradvāratoraṇaṁ;",
  "anya-e0703n35:314_0": "Patiṭṭhāpesi thambhe ca, cakukaṇṇe sacakkake.",
  "anya-e0703n35:315_0": "104.",
  "anya-e0703n35:316_0": "Tisso sīlāpaṭimāyo, tīsu dvāresu kārayi;",
  "anya-e0703n35:317_0": "Ṭhapāpesi ca pallaṅkaṁ, dakkhiṇamhi silāmayaṁ.",
  "anya-e0703n35:318_0": "105.",
  "anya-e0703n35:319_0": "Padhānabhūmiṁ kāresi, mahāvihārapacchato;",
  "anya-e0703n35:320_0": "Dīpamhi jiṇṇakāvāsaṁ, sabbañca paṭisaṅkhari.",
  "anya-e0703n35:321_0": "106.",
  "anya-e0703n35:322_0": "Thūpārāme thūpagharaṁ, therambatthalake tathā;",
  "anya-e0703n35:323_0": "Ārāme maṇisomavhe, paṭisaṅkhārayi ca so.",
  "anya-e0703n35:324_0": "107.",
  "anya-e0703n35:325_0": "Thūpārāme maṇisomā-rāme maricavaṭṭake;",
  "anya-e0703n35:326_0": "Dakkhiṇavha vihāre ca, uposathagharāni ca.",
  "anya-e0703n35:327_0": "108.",
  "anya-e0703n35:328_0": "Meghavaṇṇābhayavhañca, navavihāramakārayi;",
  "anya-e0703n35:329_0": "Vihāramahapūjāyaṁ, piṇḍetvā dīpavāsīnaṁ.",
  "anya-e0703n35:330_0": "109.",
  "anya-e0703n35:331_0": "Tiṁsabhikkhusahassānaṁ, chacīvaramadāsi ca;",
  "anya-e0703n35:332_0": "Mahāvesākhapūjañca, tadā evaṁ akārayi.",
  "anya-e0703n35:333_0": "110.",
  "anya-e0703n35:334_0": "Anuvassañca saṅghassa, chacīvaramadāmayi;",
  "anya-e0703n35:335_0": "Pāpakānaṁ niggahena, sodhento sāsanaṁ tu so.",
  "anya-e0703n35:336_0": "111.",
  "anya-e0703n35:337_0": "Vetullavādino bhikkhū, abhayagirinivāsino;",
  "anya-e0703n35:338_0": "Gāhayitvāsaṭṭhimatte, jinasāsanakaṇṭake.",
  "anya-e0703n35:339_0": "112.",
  "anya-e0703n35:340_0": "Katvāna niggahaṁ tesaṁ, paratire khipāpayi;",
  "anya-e0703n35:341_0": "Tattha khittassa therassa, nissito bhikkhucoḷiko.",
  "anya-e0703n35:342_0": "113.",
  "anya-e0703n35:343_0": "Saṅghamitto’tināmena, bhūtivijjādikovido;",
  "anya-e0703n35:344_0": "Mahāvihāre bhikkhunaṁ, kujjhitvāna idhagamā.",
  "anya-e0703n35:345_0": "114.",
  "anya-e0703n35:346_0": "Thūpārāme sannipātaṁ, pavisitvā asaññato;",
  "anya-e0703n35:347_0": "Saṅghapālassa pariveṇa, vāsittherassa tattha so.",
  "anya-e0703n35:348_0": "115.",
  "anya-e0703n35:349_0": "Goṭṭhāsayassa therassa, mātulassa’ssa rājino;",
  "anya-e0703n35:350_0": "Rañño nāmenā“lapanto, vacanaṁ paṭibāhiya.",
  "anya-e0703n35:351_0": "116.",
  "anya-e0703n35:352_0": "Rañño kulūpago āsi, rājā tasmiṁ pasīdiya;",
  "anya-e0703n35:353_0": "Jeṭṭhaputtaṁ jeṭṭhatissaṁ, mahāsenaṁ kaniṭṭhakaṁ.",
  "anya-e0703n35:354_0": "117.",
  "anya-e0703n35:355_0": "Appesi tassa bhikkhussa, so saṅgaṇhi dutiyakaṁ;",
  "anya-e0703n35:356_0": "Upanandhi tasmiṁ bhikkhusmiṁ, jeṭṭhatisso kumārako.",
  "anya-e0703n35:357_0": "118.",
  "anya-e0703n35:358_0": "Pituno accaye jeṭṭha, sisso rājāahosiso;",
  "anya-e0703n35:359_0": "Pitu sārīra sakkāre, niggantuṁ nicchamānake.",
  "anya-e0703n35:360_0": "119.",
  "anya-e0703n35:361_0": "Duṭṭhāmacce niggahetuṁ, sayaṁ nikkhamma bhūpati;",
  "anya-e0703n35:362_0": "Kaniṭṭhaṁ purato katvā, pitukāyaṁ anantaraṁ.",
  "anya-e0703n35:363_0": "120.",
  "anya-e0703n35:364_0": "Tato amacce katvāna, sayaṁ hutvāna pacchato;",
  "anya-e0703n35:365_0": "Kaniṭṭhe pitukāye ca, nikkhante tadanantaraṁ.",
  "anya-e0703n35:366_0": "121.",
  "anya-e0703n35:367_0": "Dvāraṁ saṁvarayitvāna, duṭṭhamacce nighātiya;",
  "anya-e0703n35:368_0": "Sūle appesi pituno, citakāyasamantato.",
  "anya-e0703n35:369_0": "122.",
  "anya-e0703n35:370_0": "Tena’ssa kammunā nāmaṁ, kakkhalopapadaṁahu;",
  "anya-e0703n35:371_0": "Saṅghamittotu so bhikkhu, bhīto tasmiṁ narādhipā.",
  "anya-e0703n35:372_0": "123.",
  "anya-e0703n35:373_0": "Tassābhisekasamakālaṁ, mahāsenena mantiya;",
  "anya-e0703n35:374_0": "Tassābhisekaṁ pekkhanto, paratīraṁ gato ito.",
  "anya-e0703n35:375_0": "124.",
  "anya-e0703n35:376_0": "Pitarā so vippakataṁ, lohapāsāda muttamaṁ;",
  "anya-e0703n35:377_0": "Koṭidhanaṁ agghanakaṁ, kāresi sattabhūmakaṁ.",
  "anya-e0703n35:378_0": "125.",
  "anya-e0703n35:379_0": "Saṭṭhisatasahassagghaṁ, pūjayitvā maṇiṁtahiṁ;",
  "anya-e0703n35:380_0": "Kāresi jeṭṭhatissotaṁ, maṇipāsādanāmakaṁ.",
  "anya-e0703n35:381_0": "126.",
  "anya-e0703n35:382_0": "Maṇi duve mahagghe ca, mahāthūpe apūjayi;",
  "anya-e0703n35:383_0": "Mahābodhighare tīṇi, toraṇāni ca kārayi.",
  "anya-e0703n35:384_0": "127.",
  "anya-e0703n35:385_0": "Kārayitvā vihāraṁ so, pācinatissa pabbataṁ;",
  "anya-e0703n35:386_0": "Pañcavāsesu saṅghassa, adāsi puthuvī pati.",
  "anya-e0703n35:387_0": "128.",
  "anya-e0703n35:388_0": "Devānaṁpiyatissena, so patiṭṭhāpitaṁ purā;",
  "anya-e0703n35:389_0": "Thūpārāme urusilā, paṭimaṁ cārudassanaṁ.",
  "anya-e0703n35:390_0": "129.",
  "anya-e0703n35:391_0": "Netvāna thūpārāmavhaṁ, jeṭṭhatisso mahīpahi;",
  "anya-e0703n35:392_0": "Patiṭṭhāpesi ārāme, pācinatissa pabbate.",
  "anya-e0703n35:393_0": "130.",
  "anya-e0703n35:394_0": "Kāḷamattikavāpiṁso, adācetiya pabbate;",
  "anya-e0703n35:395_0": "Vihāra pāsāda mahaṁ, mahāvesākhameva ca.",
  "anya-e0703n35:396_0": "131.",
  "anya-e0703n35:397_0": "Katvā tiṁsa sahassassa, saṅghassa’dā chacīvaraṁ;",
  "anya-e0703n35:398_0": "Āḷambagāmavāpiṁso, jeṭṭhatisso akārayi.",
  "anya-e0703n35:399_0": "132.",
  "anya-e0703n35:400_0": "Evaṁ so vividhaṁ puññaṁ, pāsādakaraṇādikaṁ;",
  "anya-e0703n35:401_0": "Kārento dasavassāni, rājā rajjamakārayi.",
  "anya-e0703n35:402_0": "133.",
  "anya-e0703n35:403_0": "Iti bahuvidha puñña hetu bhūtā,",
  "anya-e0703n35:404_0": "Narapatitā bahupāpahetu cāti;",
  "anya-e0703n35:405_0": "Madhuramiva visenamissamannaṁ,",
  "anya-e0703n35:406_0": "Sujanamano bhajate na taṁ kadāpi.",
  "anya-e0703n35:407_0": "Sujanappasāda saṁvegatthāya kate mahāvaṁse",
  "anya-e0703n35:408_0": "Tayodasarājakonāma",
  "anya-e0703n35:409_0": "Chattiṁsatimo paricchedo."
}