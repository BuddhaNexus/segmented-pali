{
  "mil7.7.9:0.1_0": "Milindapañha",
  "mil7.7.9:0.2_0": "Opammakathāpañha",
  "mil7.7.9:0.3_0": "Makkaṭakavagga",
  "mil7.7.9:0.4_0": "9. Bāḷisikaṅgapañha",
  "mil7.7.9:1.1_0": "“Bhante nāgasena,",
  "mil7.7.9:1.1_1": "‘bāḷisikassa dve aṅgāni gahetabbānī’ti yaṁ vadesi,",
  "mil7.7.9:1.1_2": "katamāni tāni dve aṅgāni gahetabbānī”ti?",
  "mil7.7.9:1.2_0": "“Yathā, mahārāja, bāḷisiko baḷisena macche uddharati;",
  "mil7.7.9:1.3_0": "evameva kho, mahārāja, yoginā yogāvacarena ñāṇena uttariṁ sāmaññaphalāni uddharitabbāni.",
  "mil7.7.9:1.4_0": "Idaṁ, mahārāja, bāḷisikassa paṭhamaṁ aṅgaṁ gahetabbaṁ.",
  "mil7.7.9:2.1_0": "Puna caparaṁ, mahārāja, bāḷisiko parittakaṁ vadhitvā vipulaṁ lābhamadhigacchati;",
  "mil7.7.9:2.2_0": "evameva kho, mahārāja, yoginā yogāvacarena parittalokāmisamattaṁ pariccajitabbaṁ.",
  "mil7.7.9:2.3_0": "Lokāmisamattaṁ, mahārāja, pariccajitvā yogī yogāvacaro vipulaṁ sāmaññaphalaṁ adhigacchati.",
  "mil7.7.9:2.4_0": "Idaṁ, mahārāja, bāḷisikassa dutiyaṁ aṅgaṁ gahetabbaṁ.",
  "mil7.7.9:2.5_0": "Bhāsitampetaṁ, mahārāja, therena rāhulena—",
  "mil7.7.9:3.1_0": "‘Suññatañcānimittañca,",
  "mil7.7.9:3.2_0": "Vimokkhañcāppaṇihitaṁ;",
  "mil7.7.9:3.3_0": "Caturo phale chaḷabhiññā,",
  "mil7.7.9:3.4_0": "Cajitvā lokāmisaṁ labhe’”ti.",
  "mil7.7.9:4.1_0": "Bāḷisikaṅgapañho navamo."
}