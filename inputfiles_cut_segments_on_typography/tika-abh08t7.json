{
  "tika-abh08t7:0_0": "8. Aṭṭhamo paricchedo",
  "tika-abh08t7:1_0": "Pakiṇṇakaniddesavaṇṇanā",
  "tika-abh08t7:2_0": "475.",
  "tika-abh08t7:3_0": "Idānipana sabbesaṁ, etesaṁ mānasaṁ mayā;",
  "tika-abh08t7:4_0": "Pāṭavatthāya bhikkhūnaṁ, kathīyati pakiṇṇakaṁ.",
  "tika-abh08t7:5_0": "Idāni pana kāle etesaṁ tihetukadvihetukaahetukānaṁ sabbesaṁ puggalānaṁ pakiṇṇakaṁ mānasaṁ bhikkhūnaṁpāṭavatthāya",
  "tika-abh08t7:5_1": "bhikkhūnaṁ chekabhāvatthāya mayā kathīyate uccate.",
  "tika-abh08t7:6_0": "476-",
  "tika-abh08t7:6_1": "85.Panthamakkaṭako uṇṇanābhi panthamakkaṭako nāma pañcasu disāsu tassa suttaṁ pasāretvā jālamajjhe nipajjati.",
  "tika-abh08t7:6_2": "Paṭhamāya disāyettha ettha etāsu disāsu paṭhamāya disāya pasārite sutte pāṇakena paṭaṅgena vā makkhikāya",
  "tika-abh08t7:6_3": "vā ghaṭṭite sati sā uṇṇanābhi kiñci calitvā phandanaṁ katvā nipannaṭṭhānato suttānusārena suttaṁ anusāretvā",
  "tika-abh08t7:6_4": "tassa pāṇakassa yūsaṁ yūsasaṅkhātaṁ soṇitaṁ pivati.",
  "tika-abh08t7:6_5": "Punāgantvā tattheva tasmiṁ jālamajjheyeva yathāsukhaṁ nipajjati,",
  "tika-abh08t7:6_6": "yathā paṭhamāya disāya calanādikaṁ kiriyaṁ karoti,",
  "tika-abh08t7:6_7": "evameva dutiyādīsu catūsu disāsu calanādikaṁ kiriyaṁ karoti,",
  "tika-abh08t7:6_8": "evaṁ pañcasu disāsu suttaṁ viya pañca pasādā paṇḍitena daṭṭhabbā,",
  "tika-abh08t7:6_9": "majjhe makkaṭako viya ca cittaṁ pana paṇḍitena daṭṭhabbaṁ.",
  "tika-abh08t7:6_10": "Pāṇakādīhi khuddakatiracchānehi tassa saṅghaṭṭanā viya ārammaṇe pana pasādānaṁ saṅghaṭṭanā paṇḍitena daṭṭhabbā.",
  "tika-abh08t7:6_11": "Jālamajjhe nipannāya uṇṇanābhiyā taṁ calanaṁ viya pasāde ghaṭṭetīti pasādaghaṭṭanaṁ, kiṁ taṁ?",
  "tika-abh08t7:6_12": "Ārammaṇaṁ.",
  "tika-abh08t7:6_13": "Tattha tissaṁ vīthiyaṁ pasādaghaṭṭanaṁ ārammaṇaṁ gahetvā manodhātukiriyācittaṁ bhavaṅgaṁ āvaṭṭetīti bhavaṅgāvaṭṭanaṁ mataṁ bhagavatā.",
  "tika-abh08t7:6_14": "Tassa panthamakkaṭakassa suttānusāraṁva suttaṁ anugamanaṁ viya vīthicittappavattanaṁ paṇḍitena daṭṭhabbaṁ.",
  "tika-abh08t7:6_15": "Sīse pana vijjhitvā assa makkaṭassa yūsapānaṁ viya javanassa cittassa ārammaṇesu pavattanaṁ paṇḍitena daṭṭhabbaṁ.",
  "tika-abh08t7:6_16": "Puna āgantvā suttajālamajjhe nipajjanaṁ yathā vatthuṁyeva hadayavatthuṁ eva nissāya cittassa parivattanaṁ paṇḍitena daṭṭhabbaṁ.",
  "tika-abh08t7:7_0": "486-",
  "tika-abh08t7:7_1": "93.Idaṁtu pana opammaṁ,",
  "tika-abh08t7:7_2": "atthaṁ dīpeti kiṁ tu hi idaṁ opammaṁ kaṁ atthaṁ dīpeti pakāseti?",
  "tika-abh08t7:7_3": "Paṭhamaṁ pasāde ārammaṇena ghaṭṭite sati pasādavatthuto pasādo vatthu nissayo etassāti pasādavatthu, cittaṁ,",
  "tika-abh08t7:7_4": "tato pasādavatthuto,",
  "tika-abh08t7:7_5": "paṭhamaṁ eva vatthusannissitaṁ bhavaṅgasaṅkhātaṁ mano jāyati,",
  "tika-abh08t7:7_6": "itipi attho tena opammena dīpito.",
  "tika-abh08t7:7_7": "Ekekārammaṇaṁ dvīsu dvīsu dvāresu sabbaso sabbappakārena pana āpāthaṁ āgacchati,",
  "tika-abh08t7:7_8": "ayamatthopi tena opammena dīpito “dvīsu dvīsu dvāresū”ti,",
  "tika-abh08t7:7_9": "ekaṁ rūpārammaṇaṁ ekasmiṁyeva khaṇe cakkhudvāre,",
  "tika-abh08t7:7_10": "manodvāre cāti dvīsu dvāresu āpāthaṁ āgacchatīti attho.",
  "tika-abh08t7:7_11": "Sotadvārādīsupi eseva nayo ñeyyo.",
  "tika-abh08t7:7_12": "Rūpaṁ cakkhupasādamhi ghaṭṭetvā taṅkhaṇe pana tassa khaṇe pana tathā manodvāre pana āpāthaṁ āgacchati,",
  "tika-abh08t7:7_13": "bhavaṅgacalanassa paccayo hotīti attho.",
  "tika-abh08t7:7_14": "Na saṁsayo etasmiṁ vacane saṁsayo natthi.",
  "tika-abh08t7:7_15": "Yathā khago yathā sakuṇo.",
  "tika-abh08t7:7_16": "Hi saccaṁ mayā vuttaṁ vacanaṁ.",
  "tika-abh08t7:7_17": "Rukkhagge rukkhakoṭiyaṁ nilīyantova sākhino sākhaṁ ghaṭṭeti,",
  "tika-abh08t7:7_18": "tassa chāyā bhūmiyaṁ pathaviyaṁ pharati paṭihaññati.",
  "tika-abh08t7:7_19": "Idhāti nipāto.",
  "tika-abh08t7:7_20": "Sākhāya sakuṇena ghaṭṭanaṁ bhūmiyaṁ chāyāpharaṇāpi ca apubbaṁ acarimaṁ ekakkhaṇasmiṁyeva jāyare jāyanti.",
  "tika-abh08t7:7_21": "Evameva pana rūpassa,",
  "tika-abh08t7:7_22": "pasādassa ca ghaṭṭanaṁ,",
  "tika-abh08t7:7_23": "tatheva atthato atthavasena bhavaṅgacalanassāpi paccayattena paccayabhāvena manodvāre āpāthaṁ āgamanaṁ apubbaṁ acarimaṁ ekakkhaṇeyeva hoti.",
  "tika-abh08t7:8_0": "494- 7.",
  "tika-abh08t7:8_1": "Tato paraṁ bhavaṅgasotaṁ chinditvā cakkhudvāre cakkhupasāde yathākkamaṁ āvajjane samuppanne,",
  "tika-abh08t7:8_2": "dassane samuppanne,",
  "tika-abh08t7:8_3": "sampaṭicchane samuppanne,",
  "tika-abh08t7:8_4": "santīraṇe samuppanne,",
  "tika-abh08t7:8_5": "tathā voṭṭhabbane ca samuppanne kusalaṁ javanacittaṁ javati,",
  "tika-abh08t7:8_6": "tathā akusalameva cittaṁ javati.",
  "tika-abh08t7:8_7": "Sotadvārādīsupi saddādīnaṁ ārammaṇānaṁ ghaṭṭane eseva nayo avisesena viññunā viññeyyo.",
  "tika-abh08t7:8_8": "Etassa atthassa dīpane dovārikopamādīni vacanāni uddharitvā tato pakaraṇato nīharitvā ettha etasmiṁ vīthiyādhikāre viññunā dassetabbāni.",
  "tika-abh08t7:9_0": "498-",
  "tika-abh08t7:9_1": "9.Asambhedena cakkhussāti tassāpi cakkhu asambhinnaṁ hoti.",
  "tika-abh08t7:9_2": "Jīvitā niruddhampi pittena vā semhena vā ruhirena vā palibuddhaṁ cakkhuviññāṇassa paccayo bhavituṁ asakkontaṁ sambhinnaṁ nāma,",
  "tika-abh08t7:9_3": "sakkontaṁ asambhinnaṁ nāma hoti.",
  "tika-abh08t7:9_4": "Tena cakkhupasādassa asambhinnena rūpāpāthagamanena ālokasannissayenāpi.",
  "tika-abh08t7:9_5": "Tena tividhena paccayena samanakkārahetunā pañcadvārāvajjanapaccayena saha pavattanena.",
  "tika-abh08t7:9_6": "Etehi pana catūhi paccayehi saṁ ekato inti pavattantīti sametā,",
  "tika-abh08t7:9_7": "sametehi sahagatehi samāgamaṁ ekībhāvaṁ āgatehi,",
  "tika-abh08t7:9_8": "taṁ cakkhuviññāṇaṁ cakkhupasādanissitaṁ viññāṇaṁ sampayuttehi cetasikehi saha jāyate.",
  "tika-abh08t7:10_0": "500-",
  "tika-abh08t7:10_1": "1.Asambhedena sotassa sotapasādassa asambhinnena saddāpāthagamena ca saddassa āpāthagamanena ca.",
  "tika-abh08t7:10_2": "Ākāsanissayenāpi pihitakaṇṇacchiddassa sotaviññāṇaṁ nuppajjati.",
  "tika-abh08t7:10_3": "Tena tividhena paccayena.",
  "tika-abh08t7:10_4": "Samanakkārahetunā pañcadvārāvajjanapaccayena saha pavattena.",
  "tika-abh08t7:10_5": "Etehi pana catūhi paccayehi sametehi sahagatehi samāgamaṁ ekībhāvaṁ āgatehi taṁ sotaviññāṇaṁ sampayuttehi saha jāyati.",
  "tika-abh08t7:11_0": "502-",
  "tika-abh08t7:11_1": "3.Asambhedena ghānassa ghānapasādassa asambhinnena gandhāpāthagamena ca gandhassa āpāthagamanena ca.",
  "tika-abh08t7:11_2": "Vāyosannissayenāpīti ghānabilamhi pavisantena vāyunāti attho.",
  "tika-abh08t7:11_3": "Tena tividhena paccayena.",
  "tika-abh08t7:11_4": "Samanakkārahetunā pañcadvārāvajjanapaccayena saha pavattena.",
  "tika-abh08t7:11_5": "Etehi pana catūhi paccayehi sametehi sahagatehi samāgamaṁ ekībhāvaṁ āgatehi taṁ ghānaviññāṇaṁ sampayuttehi saha jāyati.",
  "tika-abh08t7:12_0": "504-",
  "tika-abh08t7:12_1": "5.Asambhedena jivhāya jivhāya asambhinnena rasāpāthagamena ca rasassa āpāthagamanena ca.",
  "tika-abh08t7:12_2": "Āposannissayenāpīti jivhātemanaṁ āpaṁ laddhā ca uppajjati,",
  "tika-abh08t7:12_3": "tena vinā sukkhakhādanīye jivhāya sāyitepi jivhāviññāṇaṁ nuppajjatīti attho.",
  "tika-abh08t7:12_4": "Tena tividhena paccayena.",
  "tika-abh08t7:12_5": "Samanakkārahetunā pañcadvārāvajjanapaccayena saha pavattena.",
  "tika-abh08t7:12_6": "Etehi pana catūhi paccayehi sametehi sahagatehi samāgamaṁ ekībhāvaṁ āgatehi taṁ jivhāviññāṇaṁ sampayuttehi saha jāyati.",
  "tika-abh08t7:13_0": "506- 7.",
  "tika-abh08t7:13_1": "Kāyapasādassa asambhedena phoṭṭhabbassa āpāthagamanena ca.",
  "tika-abh08t7:13_2": "Pathavīnissayenāpīti tena vinā kāyadvārampīti bahiddhā mahābhūtārammaṇaṁ ajjhattikaṁ kāyapasādaṁ ghaṭṭetvā pasādapaccayesu mahābhūtesu paṭihaññati.",
  "tika-abh08t7:13_3": "Tena tividhena paccayena.",
  "tika-abh08t7:13_4": "Samanakkārahetunā pañcadvārāvajjanapaccayena saha pavattena.",
  "tika-abh08t7:13_5": "Etehi pana catūhi paccayehi sametehi sahagatehi samāgamaṁ ekībhāvaṁ āgatehi taṁ kāyaviññāṇaṁ sampayuttehi saha jāyati.",
  "tika-abh08t7:14_0": "508-",
  "tika-abh08t7:14_1": "9.Asambhedāmanassāpīti mananti bhavaṅgacittaṁ.",
  "tika-abh08t7:14_2": "Taṁ niruddhampi āvajjanacittassa paccayo bhavituṁ asamatthaṁ mandatamagatameva vattamānampi sambhinnaṁ nāma hoti.",
  "tika-abh08t7:14_3": "Āvajjanassa paccayo bhavituṁ samatthaṁ asambhinnaṁ nāma.",
  "tika-abh08t7:14_4": "Manassa asambhedena dhammassa āpāthagamanena ca vatthusannissayena hadayavatthusannissayena.",
  "tika-abh08t7:14_5": "Tena tividhena paccayena.",
  "tika-abh08t7:14_6": "Samanakkārahetunā manodvārāvajjanena saha pavattena.",
  "tika-abh08t7:14_7": "Etehi pana catūhi paccayehi sametehi sahagatehi samāgamaṁ ekībhāvaṁ āgatehi taṁ manoviññāṇaṁ taṁ manoviññāṇasaṅkhātaṁ",
  "tika-abh08t7:14_8": "javanacittaṁ sampayuttehi saha jāyate.",
  "tika-abh08t7:15_0": "510- 11.",
  "tika-abh08t7:15_1": "Mano bhavaṅgacittaṁ nāma vibhāvinā veditabbaṁ.",
  "tika-abh08t7:15_2": "Āvajjanakriyācittaṁ āvajjanakiriyācittadvayaṁ samanakkāro nāma vibhāvinā saññitaṁ.",
  "tika-abh08t7:15_3": "Vatthusannissayena iti ayaṁ pāṭho sabbattha sabbesu bhavesu na gacchati.",
  "tika-abh08t7:15_4": "Pañcahi khandhehi vokāro vokiṇṇoti pañcavokāro,",
  "tika-abh08t7:15_5": "pañcavokārabhavaṁ sandhāya kāraṇaṁ katvā “vatthusannissayenā”ti ayaṁ pāṭho pana kathito mayā,",
  "tika-abh08t7:15_6": "pañcavokārabhavo nāma kāmarūpabhavo,",
  "tika-abh08t7:15_7": "arūpabhavo catuvokārabhavo nāma,",
  "tika-abh08t7:15_8": "asaññībhavo ekavokārabhavo nāma.",
  "tika-abh08t7:15_9": "Ayaṁ pāṭho catuvokāraarūpabhavaṁ sandhāya na kathitoti attho.",
  "tika-abh08t7:15_10": "Vatthussa rūpattā arūpabhave kathaṁ vatthusannissayo bhaveyyāti attho.",
  "tika-abh08t7:16_0": "512-",
  "tika-abh08t7:16_1": "4.Paṭisandhādicittāni,",
  "tika-abh08t7:16_2": "sabbānekūnavīsati honti,",
  "tika-abh08t7:16_3": "kāmāvacaresu dasa,",
  "tika-abh08t7:16_4": "rūpesu pañca,",
  "tika-abh08t7:16_5": "arūpīsu cattāri,",
  "tika-abh08t7:16_6": "sabbāni paṭisandhicittāni ekūnavīsati honti.",
  "tika-abh08t7:16_7": "Kammaṁ nāma kusalākusalacetanā.",
  "tika-abh08t7:16_8": "Kammanimittaṁ nāma rūpāni pañcārammaṇāni paññatti ca mahaggatacittañca.",
  "tika-abh08t7:16_9": "Tathā gatinimittakaṁ nāma kapparukkhādayo,",
  "tika-abh08t7:16_10": "akusalapakkhe rūpādiārammaṇabhūtā lohakumbhādayo ca.",
  "tika-abh08t7:16_11": "Iti evaṁ iminā mayā vuttappakārena tesaṁ paṭisandhādicittānaṁ ārammaṇaṁ tividhaṁ bhagavatā udīritaṁ.",
  "tika-abh08t7:16_12": "Kāmāvacarasandhīnaṁ parittārammaṇaṁ kāmāvacarārammaṇaṁ bhagavatā mataṁ.",
  "tika-abh08t7:16_13": "Paccuppannaṁ rūpādipañcārammaṇaṁ,",
  "tika-abh08t7:16_14": "gatinimittaṁ pañcārammaṇañca paccuppannañca hoti.",
  "tika-abh08t7:16_15": "Atītaṁ vā kammaṁ kusalākusalacetanā atītāyeva,",
  "tika-abh08t7:16_16": "na paccuppannā.",
  "tika-abh08t7:16_17": "Anāgataṁ ārammaṇaṁ natthi.",
  "tika-abh08t7:17_0": "515- 26.",
  "tika-abh08t7:17_1": "Aṭṭheva ca mahāvipākā,",
  "tika-abh08t7:17_2": "tīṇi santīraṇāni cāti ekādasavidhaṁ cittaṁ tadārammaṇasaññitaṁ.",
  "tika-abh08t7:17_3": "Ekādasavidhe citte tadārammaṇasaññite puññavipākāni kusalavipākā dasa honti,",
  "tika-abh08t7:17_4": "apuññajaṁ akusalavipākaṁ pana ekaṁ hoti.",
  "tika-abh08t7:17_5": "Mahāvipākā rūpārūpabhavadvaye na jāyanti,",
  "tika-abh08t7:17_6": "kāmarūpabhave santīraṇattayaṁ hoti.",
  "tika-abh08t7:17_7": "Yāni tadārammaṇacittāni satthunā jinena vuttāni,",
  "tika-abh08t7:17_8": "tesu tadārammaṇacittesu ekampi tadārammaṇacittaṁ rūpārūpabhavadvaye tadārammaṇaṁ hutvā kadācipi nappavattati.",
  "tika-abh08t7:17_9": "Kasmā kāraṇā?",
  "tika-abh08t7:17_10": "Tattha tasmiṁ rūpārūpabhavadvaye “tadārammaṇaṁ na hotī”ti vacanaṁ codako bhaveyya,",
  "tika-abh08t7:17_11": "bījassābhāvato pana na hotīti parihāro.",
  "tika-abh08t7:17_12": "Akāmāvacarārammaṇe akāmāvacaradhamme idaṁ tadārammaṇamānasaṁ neva anubandhati.",
  "tika-abh08t7:17_13": "Hi kasmā kāraṇā?",
  "tika-abh08t7:17_14": "Parittārammaṇattā ca ekantena avassaṁ tadārammaṇamānasassa kāmāvacarārammaṇattā ca tathā aparicitattā ca sabbadā nānubandhati.",
  "tika-abh08t7:17_15": "Tañhi yathā pitaraṁ vā pitusadisaṁ vā ñātiṁ anubandhantopi taruṇadārako gharadvārantaravīthicatukkādimhi pariciteyeva dese anubandhati,",
  "tika-abh08t7:17_16": "na araññaṁ vā yuddhabhūmiṁ vā gacchati,",
  "tika-abh08t7:17_17": "evaṁ kāmāvacare dhamme anubandhantampi mahaggatalokuttaradhammamārabbha pavattamāne dhamme nānubandhati.",
  "tika-abh08t7:17_18": "Yasmā cassa sabbo kāmāvacarapāko ca kiriyāmanodhātu kiriyāahetukamanoviññāṇadhātu somanassasahagatā ime",
  "tika-abh08t7:17_19": "dhammā parittārammaṇāti evaṁ accantaṁ parittameva ārammaṇaṁ vuttaṁ,",
  "tika-abh08t7:17_20": "tasmā cetaṁ mahaggatalokuttarārammaṇe kāmāvacaradhammepi nānubandhatīti veditabbaṁ.",
  "tika-abh08t7:18_0": "527-",
  "tika-abh08t7:18_1": "32.Kiṁ tena yuttivādena,",
  "tika-abh08t7:18_2": "vuttaṁ aṭṭhakathāsu hi “janakaṁ tena tulya”ntiādikena tena,",
  "tika-abh08t7:18_3": "yuttiyā vādo yuttivādo,",
  "tika-abh08t7:18_4": "“janakaṁ tena tulya”ntiādikāya yuttikathāya kiṁ payojanaṁ vuttaṁ?",
  "tika-abh08t7:18_5": "Aṭṭhakathāsu hi saccaṁ “kiṁ tena yuttivādenā”ti vacanaṁ,",
  "tika-abh08t7:18_6": "“atthakathāsū”ti vattabbe samāse hi ttha- ssa ṭṭha-",
  "tika-abh08t7:18_7": "kāraṁ katvā “aṭṭhakathāsū”ti vuttaṁ.",
  "tika-abh08t7:18_8": "Kāmāvacare dhamme paṭicca tadārammaṇabhāvadīpakaṁ vacanaṁ ācariyena vuttaṁ.",
  "tika-abh08t7:18_9": "Tadārammaṇacittāni,",
  "tika-abh08t7:18_10": "ekādasapi sabbaso sabbappakārenapi tadārammaṇacittāni nāmagottaṁ panārabbha tissādikaṁ nāmapaññattiṁ",
  "tika-abh08t7:18_11": "paṭicca kaccāyanagottakassapagottādikaṁ gottapaññattiṁ paṭicca javane javitepi ca tadārammaṇaṁ na gaṇhanti,",
  "tika-abh08t7:18_12": "rūpārūpabhavesu vā tadārammaṇaṁ na gaṇhanti.",
  "tika-abh08t7:18_13": "Yadā paññattimārabbha,",
  "tika-abh08t7:18_14": "javane javitepi vā yadā mayā vuttāya paññattiyā sesapaññattiṁ paṭicca javane javitepi vā tadārammaṇaṁ na labbhate ācariyena,",
  "tika-abh08t7:18_15": "tathā dukkhaaniccaanattalakkhaṇārammaṇikāya vipassanāya tadārammaṇaṁ na labbhate ācariyena.",
  "tika-abh08t7:18_16": "Tadārammaṇā na labbhanti,",
  "tika-abh08t7:18_17": "micchattaniyatesupi micchatte micchāsabhāve “natthi dinna”ntyādivasena niyatāni cattāri diṭṭhiyuttajavanāni micchattaniyatāni,",
  "tika-abh08t7:18_18": "micchattaniyatesupi tadārammaṇaṁ na labbhate ācariyena,",
  "tika-abh08t7:18_19": "lokuttaradhamme ārabbha javane gatepi tadārammaṇaṁ na labbhate ācariyena.",
  "tika-abh08t7:18_20": "Tathā mahaggate dhamme ārabbha javane javitepi tadārammaṇaṁ na labbhate ācariyena,",
  "tika-abh08t7:18_21": "paṭisambhidāñāṇaṁ ārabbha javane javitepi tadārammaṇaṁ na labbhate ācariyena.",
  "tika-abh08t7:18_22": "Manodvārepi sabbesaṁ javanānaṁ anantaraṁ anupubbato tadārammaṇacittāni bhavanti.",
  "tika-abh08t7:19_0": "533- 4.",
  "tika-abh08t7:19_1": "Manodvāre ārammaṇaghaṭṭanā na vijjati.",
  "tika-abh08t7:19_2": "Bhavaṅgato cetaso vīthicittassa vuṭṭhānaṁ kathaṁ kena pakārena hoti?",
  "tika-abh08t7:19_3": "Manodvārepi ghaṭṭanāya vinā ghaṭṭanaṁ vajjetvā āpāthaṁ āgacchanteva yasmā kāraṇā,",
  "tika-abh08t7:19_4": "tasmā vīthicittānaṁ sambhavo hoti.",
  "tika-abh08t7:20_0": "535-",
  "tika-abh08t7:20_1": "6.Dvādasāpuññacittānaṁ dvādasaakusalacittānaṁ vipākā sattasattati pāpapākā dvādasapāpacittānaṁ vipākā caturāsīti pavattiyaṁ honti.",
  "tika-abh08t7:20_2": "Ekassa somanassayuttadiṭṭhisampayuttākusalassa cakkhusotaghānajivhākāyaviññāṇāni,",
  "tika-abh08t7:20_3": "sampaṭicchanaṁ,",
  "tika-abh08t7:20_4": "upekkhāyuttasantīraṇāni cāti satta akusalapākā honti.",
  "tika-abh08t7:20_5": "Tathā sesānaṁ ekādasannaṁ akusalānampi satta vipākā honti.",
  "tika-abh08t7:20_6": "Ekādasavidhānaṁ tu,",
  "tika-abh08t7:20_7": "hitvā uddhaccamānasaṁ uddhaccamānasaṁ hitvā ekādasavidhānaṁ paṭisandhiyo ekādasavidhā ceva bhavanti.",
  "tika-abh08t7:21_0": "537-",
  "tika-abh08t7:21_1": "8.Kriyacittesu sabbesu yaṁ āvajjanadvayaṁ javanaṁ na ca hoti,",
  "tika-abh08t7:21_2": "taṁ āvajjanadvayaṁ karaṇamattattā kiriyāmattattā vātapupphasamaṁ vātapupphena sadisaṁ mataṁ bhagavatā.",
  "tika-abh08t7:21_3": "Ayametthādhippāyo –",
  "tika-abh08t7:21_4": "khīṇāsave uppannakāle vā taṁ āvajjanadvayaṁ kiriyacittaṁ bhavituṁ yuttaṁ.",
  "tika-abh08t7:21_5": "Sabbesu puthujjanesu uppannakāle kathaṁ kiriyā hotīti ce?",
  "tika-abh08t7:21_6": "Karaṇamattattā aphaladāyakaṁ vātapupphaṁ viya aphaladāyakaṁ kiriyacittaṁ bhavituṁ yuttihāro kiriyā pana hoti.",
  "tika-abh08t7:21_7": "Yaṁ sabbaṁ kiriyacittaṁ kiccasādhanato javanakiccasādhanavasena javanattaṁ javanabhāvaṁ pattaṁ chinnamūlassa rukkhassa pupphaṁ aphalaṁ hoti yathā,",
  "tika-abh08t7:21_8": "evaṁ chinnāvijjātaṇhāmūlassa vītarāgassa taṁ sabbaṁ kiriyacittaṁ aphalaṁ vipākavirahitaṁ siyā bhaveyya.",
  "tika-abh08t7:22_0": "539-",
  "tika-abh08t7:22_1": "40.Paṭicca pana etasmā,",
  "tika-abh08t7:22_2": "phalametīti paccayo ekaṁ dhammaṁ paṭicca etasmā dhammato phalaṁ eti pavattati tasmā paccayo,",
  "tika-abh08t7:22_3": "yo dhammo yassa dhammassa ṭhitiyā uppattiyāpi upakāro nāma hoti,",
  "tika-abh08t7:22_4": "so dhammo tassa dhammassa paccayoti paccayo nāma paṇḍitena pavuccate.",
  "tika-abh08t7:22_5": "Sambhavo pabhavo hetu kāraṇaṁ paccayo mato bhagavatā.",
  "tika-abh08t7:22_6": "Idaṁ vacanaṁ aññattha dīpanavacanaṁ.",
  "tika-abh08t7:23_0": "541.Lobhādi pana yo dhammo,",
  "tika-abh08t7:23_1": "mūlaṭṭhenupakārako yo lobhādi pana dhammo mūlabhāvena phaladhammassa upakārako,",
  "tika-abh08t7:23_2": "so lobhādidhammo phaladhammassa hetūti hetu nāma vibhāvinā viññātabbo.",
  "tika-abh08t7:24_0": "542.Lobho doso ca moho ca tathā alobhādayo tayo hetū,",
  "tika-abh08t7:24_1": "te cha eva hetuyo honti,",
  "tika-abh08t7:24_2": "jātito jātivasena kusalajātiakusalajātiabyākatajātivasena navadhā navahi koṭṭhāsehi siyuṁ.",
  "tika-abh08t7:25_0": "543-",
  "tika-abh08t7:25_1": "4.Dhammānaṁ kusalādīnaṁ,",
  "tika-abh08t7:25_2": "kusalādittasādhako yo dhammo kusalādīnaṁ dhammānaṁ kusalādittasādhako kusalādibhāvasādhako,",
  "tika-abh08t7:25_3": "so dhammo mūlaṭṭho nāma.",
  "tika-abh08t7:25_4": "Evaṁ vacanaṁ eke ekacce ācariyā vadanti.",
  "tika-abh08t7:25_5": "Evaṁ sante kusalākusalādīnaṁ dhammānaṁ kusalādittasādhakavasena mūlaṭṭhe sante taṁsamuṭṭhānarūpīsu tehi",
  "tika-abh08t7:25_6": "cittehi samuṭṭhānarūpesu tehi cittehi samuṭṭhitesu cittajarūpesu hetūnaṁ lobhādihetūnaṁ hetupaccayatā",
  "tika-abh08t7:25_7": "kadācipi neva sampajjati.",
  "tika-abh08t7:25_8": "Ayametthādhippāyo –",
  "tika-abh08t7:25_9": "yadi cittesu rūpāni samuṭṭhāpentesu te lobhādayopi cittānaṁ sampayuttacittānaṁ ekuppādattā ca rūpāni samuṭṭhāpentiyeva.",
  "tika-abh08t7:25_10": "Tadā tesaṁ mate tesaṁ cittajarūpānaṁ kusalādittaṁ siyā.",
  "tika-abh08t7:25_11": "Na ca kadāci rūpāni kusalādināmakāni dissanti yasmā,",
  "tika-abh08t7:25_12": "tasmā cittajarūpānaṁ kusalādibhāvañāpanatthaṁ tesaṁ cittajarūpānaṁ te lobhādayo hetupaccayā na honti,",
  "tika-abh08t7:25_13": "iti vacanaṁ vattabbaṁ siyā.",
  "tika-abh08t7:25_14": "Evañca sati cittajarūpāni nāma kadācipi viyuttāni caranti,",
  "tika-abh08t7:25_15": "tasmā kusalādittasādhako mūlaṭṭho na hoti.",
  "tika-abh08t7:26_0": "545-",
  "tika-abh08t7:26_1": "6.Hi saccaṁ “evaṁ sante tu hetūna”ntiādikaṁ vacanaṁ.",
  "tika-abh08t7:26_2": "Te lobhādayo hetū tesaṁ rūpānaṁ kusalāditaṁ kusalādibhāvaṁ na sādhenti na nipphādenti.",
  "tika-abh08t7:26_3": "Te hetū tesaṁ pana rūpānaṁ paccayā na ca na hontiyeva,",
  "tika-abh08t7:26_4": "tasmā kāraṇā kusalādīnaṁ dhammānaṁ kusalādittasādhako yo dhammo,",
  "tika-abh08t7:26_5": "so dhammo mūlaṭṭhoti mūlasabhāvo nāma samayaññunā samayavijānanasīlena viññunā gantabbo jānitabbo.",
  "tika-abh08t7:27_0": "547.Suppatiṭṭhitabhāvassa,",
  "tika-abh08t7:27_1": "sādhanenupakārako suppatiṭṭhitabhāvaṁ sādhanena upakārako yo attho,",
  "tika-abh08t7:27_2": "so attho hetūnaṁ lobhādīnaṁ mūlaṭṭho mūlasabhāvo iti ca gahaṇaṁ vibhāvinā viññātabbaṁ.",
  "tika-abh08t7:28_0": "548-",
  "tika-abh08t7:28_1": "9.Kusalākusalā hetū kusalā hetū,",
  "tika-abh08t7:28_2": "akusalā hetū,",
  "tika-abh08t7:28_3": "kriyāhetū sabbaso sabbappakārena sabbe kiriyāhetuyo ca sampayuttānaṁ pañcavokārabhūmiyaṁ sampayuttānaṁ",
  "tika-abh08t7:28_4": "dhammānaṁ aññamaññapaccayabhāvena hetupaccayataṁ yātā gatā.",
  "tika-abh08t7:28_5": "Taṁsamuṭṭhānānaṁ cittajarūpānañca hetupaccayataṁ yātā gatā,",
  "tika-abh08t7:28_6": "ete hetū catuvokārabhūmiyaṁ sampayuttānaṁ eva dhammānaṁ hetupaccayataṁ yātā gatā.",
  "tika-abh08t7:29_0": "550- 1.",
  "tika-abh08t7:29_1": "Kāme vipākahetūpi attanā sampayuttānaṁ hetupaccayataṁ yātā,",
  "tika-abh08t7:29_2": "paṭisandhikkhaṇepi kaṭattārūpajātānaṁ kammajarūpānaṁ hetupaccayataṁ yātā,",
  "tika-abh08t7:29_3": "tasmā paṭisandhicittuppādakkhaṇeyeva kammajarūpānaṁ uppādo hoti,",
  "tika-abh08t7:29_4": "yasmā kāraṇā pavattiyaṁ cittajānañca rūpānaṁ hetupaccayataṁ gatā.",
  "tika-abh08t7:30_0": "552- 5.",
  "tika-abh08t7:30_1": "Rūpe vipākahetū kāmāvacarabhūmiyaṁ hetuyo viya hetupaccayā honti,",
  "tika-abh08t7:30_2": "pañcavokāre lokuttaravipākahetavo cittajānaṁ rūpānañca sampayuttānañca pañcavokārabhūmiyaṁ hetupaccayā honti.",
  "tika-abh08t7:30_3": "Catuvokāre lokuttaravipākajā hetavo sampayuttānaṁ eva catuvokārabhūmiyaṁ hetupaccayā bhavanti.",
  "tika-abh08t7:30_4": "Itare catuvokāre arūpabhave vipākajā hetavo sampayuttānaṁ eva sabhūmiyaṁ attano bhūmiyaṁ arūpabhūmiyaṁ hetupaccayā honti.",
  "tika-abh08t7:30_5": "Hetuttho hetūnaṁ attho hetuyo ceva hetupaccayo ceva hetupaccayasambhavo hetupaccayuppatti,",
  "tika-abh08t7:30_6": "evameva evaṁ iminā pakārena.",
  "tika-abh08t7:30_7": "Sañjāto sukhahetu yassāti sañjātasukhahetu,",
  "tika-abh08t7:30_8": "tena viññeyyo.",
  "tika-abh08t7:31_0": "556-",
  "tika-abh08t7:31_1": "8.Chando cittañca vīriyaṁ vīmaṁsā cāti catudhādhipatī lokādhipatinā satthunā vuttā.",
  "tika-abh08t7:31_2": "Chandaṁ jeṭṭhakaṁ katvā cittassa uppattikālasmiṁ yo chando,",
  "tika-abh08t7:31_3": "so chandādhipati nāma,",
  "tika-abh08t7:31_4": "chandaṁ dhuraṁ katvā samādhikaraṇacittassa eseva nayo sesesupi ca tīsu mayā vuttato chandādhipatito sesesupi ca adhipatīsu.",
  "tika-abh08t7:31_5": "Yo dhammo jeṭṭhaṭṭhena upakārako,",
  "tika-abh08t7:31_6": "so dhammo adhipatīti adhipati nāma bhagavatā niddiṭṭho.",
  "tika-abh08t7:32_0": "559.",
  "tika-abh08t7:33_0": "Sumatimativibodhanaṁvicittaṁ,",
  "tika-abh08t7:34_0": "Kumatimatindhanapāvakaṁ padhānaṁ;",
  "tika-abh08t7:35_0": "Imamatimadhuraṁ avedi yo yo,",
  "tika-abh08t7:36_0": "Jinavacanaṁ sakalaṁ avedi so so.",
  "tika-abh08t7:37_0": "Yo yo jano imaṁ abhidhammāvatāraṁ sumatimativibodhanaṁ sumatīnaṁ sundaramatīnaṁ paṇḍitānaṁ matiyā vibodhanakaraṁ",
  "tika-abh08t7:37_1": "vicittaṁ kumatīnaṁ kucchitamatīnaṁ bālānaṁ matiindhane padhānaṁ pāvakaṁ atimadhurakaraṁ avedi jāni,",
  "tika-abh08t7:37_2": "so so jano sakalaṁ jinavacanaṁ avedi jāni.",
  "tika-abh08t7:38_0": "Iti abhidhammāvatāraṭīkāya",
  "tika-abh08t7:39_0": "Pakiṇṇakaniddesavaṇṇanā niṭṭhitā.",
  "tika-abh08t7:40_0": "Aṭṭhamo paricchedo."
}