{
  "tika-s0103t6:0_0": "7. Lakkhaṇasuttavaṇṇanā",
  "tika-s0103t6:1_0": "Dvattiṁsamahāpurisalakkhaṇavaṇṇanā",
  "tika-s0103t6:2_0": "199.",
  "tika-s0103t6:2_1": "Abhinīhārādiguṇamahattena mahanto purisoti mahāpuriso,",
  "tika-s0103t6:2_2": "so lakkhīyati etehīti mahāpurisalakkhaṇāni.",
  "tika-s0103t6:2_3": "Taṁ mahāpurisaṁ byañjayanti pakāsentīti mahāpurisabyañjanāni.",
  "tika-s0103t6:2_4": "Mahāpuriso nimīyati anumīyati etehīti mahāpurisanimittāni.",
  "tika-s0103t6:2_5": "Tenāha “ayaṁ…pe…",
  "tika-s0103t6:2_6": "kāraṇānī”ti.",
  "tika-s0103t6:3_0": "200.Dhārentīti lakkhaṇapāṭhaṁ dhārenti,",
  "tika-s0103t6:3_1": "tena lakkhaṇāni te sarūpato jānanti,",
  "tika-s0103t6:3_2": "na pana samuṭṭhānatoti dasseti.",
  "tika-s0103t6:3_3": "Tenāha “no ca kho”tiādi,",
  "tika-s0103t6:3_4": "tena anaññasādhāraṇametaṁ,",
  "tika-s0103t6:3_5": "yadidaṁ mahāpurisalakkhaṇānaṁ kāraṇavibhāvananti dasseti.",
  "tika-s0103t6:3_6": "Kasmā āhāti yathāvuttassa suttassa samuṭṭhānakāraṇaṁ pucchati,",
  "tika-s0103t6:3_7": "ācariyo “aṭṭhuppattiyā anurūpattā”ti vatvā tamevassa aṭṭhuppattiṁ vitthārato dassetuṁ “sā panā”tiādimāha.",
  "tika-s0103t6:3_8": "Sabbapāliphulloti sabbaso samantato vikasitapuppho.",
  "tika-s0103t6:3_9": "Vikasanameva hi pupphassa nipphatti.",
  "tika-s0103t6:3_10": "Pāricchattako viyāti anussavaladdhamattaṁ gahetvā vadanti.",
  "tika-s0103t6:3_11": "Uppajjatīti labbhati,",
  "tika-s0103t6:3_12": "nibbattatīti attho.",
  "tika-s0103t6:4_0": "Yena kammenāti yena kusalakammunā.",
  "tika-s0103t6:4_1": "Yaṁ nibbattanti yaṁ yaṁ lakkhaṇaṁ nibbattaṁ.",
  "tika-s0103t6:4_2": "Dassanatthanti tassa tassa kusalakammassa sarūpato, kiccato,",
  "tika-s0103t6:4_3": "pavattiākāravisesato,",
  "tika-s0103t6:4_4": "paccayato,",
  "tika-s0103t6:4_5": "phalavisesato ca dassanatthaṁ,",
  "tika-s0103t6:4_6": "eteneva paṭipāṭiyā uddiṭṭhānaṁ lakkhaṇānaṁ asamuddesakāraṇavibhāvanāya kāraṇaṁ dīpitaṁ hoti samānakāraṇānaṁ",
  "tika-s0103t6:4_7": "lakkhaṇānaṁ ekajjhaṁ kāraṇadassanavasenassa pavattattā.",
  "tika-s0103t6:4_8": "Evamāhāti “bāhirakāpi isayo dhārentī”tiādinā iminā iminā pakārena āha.",
  "tika-s0103t6:5_0": "Suppatiṭṭhitapādatālakkhaṇavaṇṇanā",
  "tika-s0103t6:6_0": "201.“Purimaṁjātinti purimāyaṁ jātiyaṁ,",
  "tika-s0103t6:6_1": "bhummatthe etaṁ upayogavacana”nti vadanti.",
  "tika-s0103t6:6_2": "“Pubbe nivutthakkhandhasantāne ṭhito”ti vacanato accantasaṁyoge vā upayogavacanaṁ.",
  "tika-s0103t6:6_3": "Yattha yattha hi jātiyaṁ mahāsatto puññakammaṁ kātuṁ ārabhati,",
  "tika-s0103t6:6_4": "ārabhato paṭṭhāya accantameva tattha puññakammappasuto hoti.",
  "tika-s0103t6:6_5": "Tenāha “daḷhasamādāno”tiādi.",
  "tika-s0103t6:6_6": "Sesapadadvayepi eseva nayo.",
  "tika-s0103t6:6_7": "Nivutthakkhandhā “jātī”ti vuttā khandhavinimuttāya jātiyā abhāvato,",
  "tika-s0103t6:6_8": "nibbattilakkhaṇassa ca vikārassa idha anupayujjanato.",
  "tika-s0103t6:6_9": "Jātavasenāti jāyanavasena.",
  "tika-s0103t6:6_10": "“Tathā”ti iminā “pubbe nivutthakkhandhā”ti imaṁ padaṁ upasaṁharati.",
  "tika-s0103t6:6_11": "Bhavanavasenāti paccayato nibbattanavasena.",
  "tika-s0103t6:6_12": "Nivutthavasenāti nivusitatāvasena.",
  "tika-s0103t6:6_13": "Ālayaṭṭhenāti āvasitabhāvena.",
  "tika-s0103t6:6_14": "Nivāsattho hi niketattho.",
  "tika-s0103t6:7_0": "Tatthāti devalokādimhi. Ādi-",
  "tika-s0103t6:7_1": "saddena ekaccaṁ tiracchānayoniṁ saṅgaṇhāti.",
  "tika-s0103t6:7_2": "Na sukaranti devagatiyā ekantasukhatāya,",
  "tika-s0103t6:7_3": "duggatiyā ekantadukkhatāya,",
  "tika-s0103t6:7_4": "dukkhabahulatāya ca puññakiriyāya okāso na sulabharūpo paccayasamavāyassa dullabhabhāvato,",
  "tika-s0103t6:7_5": "uppajjamānā ca sā uḷārā,",
  "tika-s0103t6:7_6": "vipulā ca na hotīti gativasenāpi khettavisesatā icchitabbā “tiracchānagate dānaṁ datvā sataguṇā dakkhiṇā pāṭikaṅkhitabbā,",
  "tika-s0103t6:7_7": "puthujjanadussīle dānaṁ datvā sahassaguṇā dakkhiṇā pāṭikaṅkhitabbā”ti vacanato.",
  "tika-s0103t6:7_8": "Manussagatiyā pana sukhabahulatāya puññakiriyāya okāso sulabharūpo paccayasamavāyassa ca yebhuyyena sulabhabhāvato.",
  "tika-s0103t6:7_9": "Yañca tattha dukkhaṁ uppajjati,",
  "tika-s0103t6:7_10": "tampi visesato puññakiriyāya upanissayo hoti,",
  "tika-s0103t6:7_11": "dukkhūpanisā saddhāti.",
  "tika-s0103t6:7_12": "Yathā hi ayoghanena satthake nipphādiyamāne tassa ekantato aggimhi tāpanaṁ,",
  "tika-s0103t6:7_13": "udakena vā temanaṁ chedanakiriyāsamatthatāya na visesapaccayo,",
  "tika-s0103t6:7_14": "tāpetvā pana samānayogato udakatemanaṁ tassā visesapaccayo,",
  "tika-s0103t6:7_15": "evameva sattasantānassa ekantadukkhasamaṅgitā dukkhabahulatā ekantasukhasamaṅgitā sukhabahulatā ca puññakiriyāsamatthatāya na visesapaccayo,",
  "tika-s0103t6:7_16": "sati pana samānayogato dukkhasantāpane,",
  "tika-s0103t6:7_17": "sukhumabrūhane ca laddhūpanissayā puññakiriyā samatthatāya sambhavati,",
  "tika-s0103t6:7_18": "tathā sati uppajjamānā puññakiriyā mahājutikā mahāvipphārā paṭipakkhacchedanasamatthā hoti.",
  "tika-s0103t6:7_19": "Tasmā manussabhāvo puññakiriyāya visesapaccayo.",
  "tika-s0103t6:7_20": "Tena vuttaṁ “tattha na sukaraṁ,",
  "tika-s0103t6:7_21": "manussabhūtasseva sukara”nti.",
  "tika-s0103t6:8_0": "Atha “manussabhūtassā”ti ettha ko vacanattho?",
  "tika-s0103t6:8_1": "“Manassa ussannatāya manussāti,",
  "tika-s0103t6:8_2": "sūrabhāvasatimantatābrahmacariyayogyatādiguṇavasena upacitamanakā ukkaṭṭhaguṇacittāti attho.",
  "tika-s0103t6:8_3": "Ke pana te?",
  "tika-s0103t6:8_4": "Jambudīpavāsino sattavisesā.",
  "tika-s0103t6:8_5": "Tenāha bhagavā –",
  "tika-s0103t6:9_0": "‘Tīhi,",
  "tika-s0103t6:9_1": "bhikkhave,",
  "tika-s0103t6:9_2": "ṭhānehi jambudīpakā manussā uttarakuruke ca manusse adhiggaṇhanti deve ca tāvatiṁse.",
  "tika-s0103t6:9_3": "Katamehi tīhi?",
  "tika-s0103t6:9_4": "Sūrā satimanto idha brahmacariyavāso’ti.",
  "tika-s0103t6:10_0": "Tathā hi buddhā bhagavanto,",
  "tika-s0103t6:10_1": "paccekabuddhā,",
  "tika-s0103t6:10_2": "aggasāvakā,",
  "tika-s0103t6:10_3": "mahāsāvakā,",
  "tika-s0103t6:10_4": "cakkavattino,",
  "tika-s0103t6:10_5": "aññe ca mahānubhāvā sattā tattheva uppajjanti.",
  "tika-s0103t6:10_6": "Te hi samānarūpāditāya pana saddhiṁ parittadīpavāsīhi itaramahādīpavāsinopi manussā tveva paññāyiṁsū”ti keci.",
  "tika-s0103t6:10_7": "Apare pana bhaṇanti “lobhādīhi,",
  "tika-s0103t6:10_8": "alobhādīhi ca sahitassa manassa ussannatāya manussā.",
  "tika-s0103t6:10_9": "Ye hi sattā manussajātikā,",
  "tika-s0103t6:10_10": "tesu visesato lobhādayo,",
  "tika-s0103t6:10_11": "alobhādayo ca ussannā,",
  "tika-s0103t6:10_12": "te lobhādiussannatāya apāyamaggaṁ,",
  "tika-s0103t6:10_13": "alobhādiussannatāya sugatimaggaṁ,",
  "tika-s0103t6:10_14": "nibbānagāmimaggañca paripūrenti,",
  "tika-s0103t6:10_15": "tasmā lobhādīhi,",
  "tika-s0103t6:10_16": "alobhādīhi ca sahitassa manassa ussannatāya parittadīpavāsīhi saddhiṁ catudīpavāsino sattavisesā manussāti vuccantī”ti.",
  "tika-s0103t6:10_17": "Lokiyā pana “manuno apaccabhāvena manussā”ti vadanti.",
  "tika-s0103t6:10_18": "Manu nāma paṭhamakappiko lokamariyādāya ādibhūto sattānaṁ hitāhitavidhāyako kattabbākattabbatāsu niyojanatāvasena pituṭṭhāniyo,",
  "tika-s0103t6:10_19": "yo sāsane “mahāsammato”ti vuccati amhākaṁ mahābodhisatto,",
  "tika-s0103t6:10_20": "paccakkhato,",
  "tika-s0103t6:10_21": "paramparā ca tassa ovādānusāsaniyaṁ ṭhitā sattā puttasadisatāya “manussā,",
  "tika-s0103t6:10_22": "mānusā”ti ca vuccanti.",
  "tika-s0103t6:10_23": "Tato eva hi te “mānavā,",
  "tika-s0103t6:10_24": "manujā”ti ca voharīyanti.",
  "tika-s0103t6:10_25": "Manussabhūtassāti manussesu bhūtassa jātassa,",
  "tika-s0103t6:10_26": "manussabhāvaṁ vā pattassāti attho.",
  "tika-s0103t6:10_27": "Ayañca nayo lokiyamahājanassa vasena vutto.",
  "tika-s0103t6:10_28": "Mahābodhisattānaṁ pana santānassa mahābhinīhārato paṭṭhāya kusaladhammapaṭipattiyaṁ sammadeva abhisaṅkhatattā tesaṁ sugatiyaṁ,",
  "tika-s0103t6:10_29": "attano uppajjanaduggatiyañca nibbattānaṁ kusalakammaṁ garutaramevāti dassetuṁ “akāraṇaṁ vā eta”ntiādi vuttaṁ.",
  "tika-s0103t6:11_0": "Evarūpeattabhāveti hatthiādiattabhāve.",
  "tika-s0103t6:11_1": "Ṭhitena katakammaṁ na sakkā sukhena dīpetuṁ loke appaññātarūpattā.",
  "tika-s0103t6:11_2": "Sukhena dīpetuṁ “asukasmiṁ dese asukasmiṁ nagare asuko nāma rājā,",
  "tika-s0103t6:11_3": "brāhmaṇo hutvā imaṁ kusalakammaṁ akāsī”ti evaṁ suviññāpayabhāvato.",
  "tika-s0103t6:11_4": "Thiraggahaṇoti asithilaggāhī thāmappattaggahaṇo.",
  "tika-s0103t6:11_5": "Niccalaggahaṇoti acañcalaggāhī tattha kenacipi asaṁhāriyo.",
  "tika-s0103t6:11_6": "Paṭikuṭatīti saṁkuṭati,",
  "tika-s0103t6:11_7": "jigucchanavasena vivaṭṭati vā.",
  "tika-s0103t6:11_8": "Pasāriyatīti vitthataṁ hoti vepullaṁ pāpuṇāti.",
  "tika-s0103t6:12_0": "Taveso mahāsamuddasadisoti eso udakogho teva mahāsamuddasadiso.",
  "tika-s0103t6:13_0": "Dīyati etenāti dānaṁ,",
  "tika-s0103t6:13_1": "pariccāgacetanā.",
  "tika-s0103t6:13_2": "Diyyanavasenāti deyyadhammassa pariyattaṁ katvā pariccajanavasena dānaṁ.",
  "tika-s0103t6:13_3": "Saṁvibhāgakaraṇavasenāti tasseva attanā saddhiṁ parassa saṁvibhajanavasena saṁvibhāgo,",
  "tika-s0103t6:13_4": "tathāpavattā cetanā.",
  "tika-s0103t6:13_5": "Sīlasamādāneti sīlassa sammadeva ādāne,",
  "tika-s0103t6:13_6": "gahaṇe pavattaneti attho.",
  "tika-s0103t6:13_7": "Taṁ pavattikālena dassento “pūraṇakāle”ti āha.",
  "tika-s0103t6:13_8": "Mātu hito matteyyo,",
  "tika-s0103t6:13_9": "yassa pana dhammassa vasena so “matteyyo”ti vuccati,",
  "tika-s0103t6:13_10": "so matteyyatāti āha “mātu kātabbavatte”ti.",
  "tika-s0103t6:13_11": "Eseva nayo “petteyyatāyā”tiādīsu.",
  "tika-s0103t6:13_12": "Aññataraññataresūti aññamaññavisiṭṭhesu aññesu,",
  "tika-s0103t6:13_13": "te pana kusalabhāvena vuttā kusalāti āha “evarūpesū”ti.",
  "tika-s0103t6:13_14": "Adhikusalesūti abhivisiṭṭhesu kusalesu,",
  "tika-s0103t6:13_15": "sā pana abhivisiṭṭhatā upādāyupādāya hoti.",
  "tika-s0103t6:13_16": "Yaṁ panettha ukkaṁsagataṁ adhikusalaṁ,",
  "tika-s0103t6:13_17": "tadukkaṁsanayena idhādhippetanti taṁ dassetuṁ “atthi kusalā,",
  "tika-s0103t6:13_18": "atthi adhikusalā”tiādi vuttaṁ.",
  "tika-s0103t6:13_19": "Nanu paññāpāramisaṅgahañāṇasambhārabhūtā kusalā dhammā nippariyāyena sabbaññutaññāṇapaṭilābhapaccayā kusalā nāma,",
  "tika-s0103t6:13_20": "ime pana mahāpurisalakkhaṇanibbattakā puññasambhārabhūtā kasmā tathā vuttāti?",
  "tika-s0103t6:13_21": "Sabbesampi mahābodhisattasantānagatānaṁ pāramidhammānaṁ sabbaññutaññāṇapaṭilābhapaccayabhāvato.",
  "tika-s0103t6:13_22": "Mahābhinīhārato paṭṭhāya hi mahāpuriso yaṁ kiñci puññaṁ karoti,",
  "tika-s0103t6:13_23": "sabbaṁ taṁ sammāsambodhisamadhigamāyeva pariṇāmeti.",
  "tika-s0103t6:13_24": "Tathā hi sasambhārābyāso,",
  "tika-s0103t6:13_25": "dīghakālābyāso,",
  "tika-s0103t6:13_26": "nirantarābyāso,",
  "tika-s0103t6:13_27": "sakkaccābyāsoti cattāro abyāsā caturadhiṭṭhānaparipūritasambandhā anupubbena mahābodhiṭṭhānā sampajjanti.",
  "tika-s0103t6:14_0": "Sakimpīti pi-",
  "tika-s0103t6:14_1": "saddena anekavārampi kataṁ vijātiyena antaritaṁ saṅgaṇhāti.",
  "tika-s0103t6:14_2": "Abhiṇhakaraṇenāti bahulīkārena.",
  "tika-s0103t6:14_3": "Upacitanti uparūpari vaḍḍhitaṁ.",
  "tika-s0103t6:14_4": "Piṇḍīkatanti piṇḍaso kataṁ.",
  "tika-s0103t6:14_5": "Rāsīkatanti rāsibhāvena kataṁ.",
  "tika-s0103t6:14_6": "Anekakkhattuñhi pavattiyamānaṁ kusalakammaṁ santāne tathāladdhaparibhāvanaṁ piṇḍībhūtaṁ viya,",
  "tika-s0103t6:14_7": "rāsībhūtaṁ viya ca hoti.",
  "tika-s0103t6:14_8": "Vipākaṁ pati saṁhaccakāribhāvattā cakkavāḷaṁ atisambādhaṁ bhavaggaṁ atinīcaṁ,",
  "tika-s0103t6:14_9": "sace pane taṁ rūpaṁ siyāti adhippāyo.",
  "tika-s0103t6:14_10": "Vipulattāti mahantattā.",
  "tika-s0103t6:14_11": "Yasmā pana taṁ kammaṁ mettākaruṇāsatisampajaññāhi pariggahitatāya durasamussāritaṁ pamāṇakaraṇadhammanti",
  "tika-s0103t6:14_12": "pamāṇarahitatāya “appamāṇa”nti vattabbataṁ arahati,",
  "tika-s0103t6:14_13": "tasmā “appamāṇattā”ti vuttaṁ.",
  "tika-s0103t6:15_0": "Adhibhavatīti phalassa uḷārabhāvena abhibhuyya tiṭṭhati.",
  "tika-s0103t6:15_1": "Atthato paṇītapaṇītānaṁ bhogānaṁ paṭilābho evāti āha “atirekaṁ labhatī”ti.",
  "tika-s0103t6:15_2": "Adhigacchatīti vindati,",
  "tika-s0103t6:15_3": "nibbattamānova tena samannāgato hotīti attho.",
  "tika-s0103t6:15_4": "Ekadesena aphusitvā sabbappadesehi phusanato sabbappadesehi phusantiyo etesaṁ pādatalānaṁ santīti “sabbāvantehi pādatalehī”ti vuttaṁ.",
  "tika-s0103t6:15_5": "Yathā nikkhipane sabbe pādatalappadesā saṁhaccakārino aninnatāya samabhāvato,",
  "tika-s0103t6:15_6": "evaṁ uddharaṇepīti vuttaṁ “samaṁ phusati,",
  "tika-s0103t6:15_7": "samaṁ uddharatī”ti.",
  "tika-s0103t6:15_8": "Idāni imassa mahāpurisalakkhaṇassa samadhigamena laddhabbanissandaphalavibhāvanamukhena ānubhāvaṁ vibhāvetuṁ “sacepi hī”tiādi vuttaṁ.",
  "tika-s0103t6:15_9": "Tattha narakanti āvāṭaṁ.",
  "tika-s0103t6:15_10": "Anto pavisati samabhāvāpattiyā.",
  "tika-s0103t6:15_11": "“Cakkalakkhaṇenapatiṭṭhātabbaṭṭhāna”nti idaṁ yaṁ bhūmippadesaṁ pādatalaṁ phusati,",
  "tika-s0103t6:15_12": "tattha cakkalakkhaṇampi phusanavasena patiṭṭhātīti katvā vuttaṁ.",
  "tika-s0103t6:15_13": "Tassa pana tathā patiṭṭhānaṁ suppatiṭṭhitapādatāya evāti suppatiṭṭhitapādatāya ānubhāvakittane “lakkhaṇantarānayanaṁ kimatthiya”nti na cintetabbaṁ.",
  "tika-s0103t6:15_14": "Sīlatejenāti sīlappabhāvena.",
  "tika-s0103t6:15_15": "Puññatejenāti kusalappabhāvena.",
  "tika-s0103t6:15_16": "Dhammatejenāti ñāṇappabhāvena.",
  "tika-s0103t6:15_17": "Tīhipi padehi bhagavato buddhabhūtassa dhammā gahitā,",
  "tika-s0103t6:15_18": "“dasannaṁ pāramīna”nti iminā buddhakaradhammā gahitā.",
  "tika-s0103t6:16_0": "202.Mahāsamuddova sīmā sabbabhūmissarabhāvato.",
  "tika-s0103t6:16_1": "“Akhilamanimittamakaṇṭaka”nti tīhipi padehi theyyābhāvova vuttoti āha “niccora”ntiādi.",
  "tika-s0103t6:16_2": "Kharasamphassaṭṭhenāti ghaṭṭanena dukkhasamphassabhāvena khilāti.",
  "tika-s0103t6:16_3": "Upaddavapaccayaṭṭhenāti anatthahetutāya nimittāti.",
  "tika-s0103t6:16_4": "“Akhila”ntiādinā ekacārīhi corābhāvo vutto,",
  "tika-s0103t6:16_5": "“nirabbuda”nti iminā pana gaṇabandhavasena vicaraṇacorābhāvo vuttoti dassetuṁ “gumbaṁ gumbaṁ hutvā”tiādi vuttaṁ.",
  "tika-s0103t6:16_6": "Avikkhambhanīyoti na vibandhanīyo kenaci appaṭibāhanīyo ṭhānato anikkaḍḍhanīyo.",
  "tika-s0103t6:16_7": "Paṭipakkhaṁ aniṭṭhaṁ atthetīti paccatthiko,",
  "tika-s0103t6:16_8": "etena pākaṭabhāvena virodhaṁ akaronto veripuggalo vutto.",
  "tika-s0103t6:16_9": "Paṭiviruddho amitto paccāmitto,",
  "tika-s0103t6:16_10": "etena pākaṭabhāvena virodhaṁ karonto veripuggalo vutto.",
  "tika-s0103t6:16_11": "Vikkhambhetuṁ nāsakkhiṁsu,",
  "tika-s0103t6:16_12": "aññadatthu sayameva vighātabyasanaṁ pāpuṇiṁsu ceva sāvakattañca pavedesuṁ.",
  "tika-s0103t6:17_0": "“Kamma”ntiādīsu kammaṁ nāma buddhabhāvaṁ uddissa katūpacito lakkhaṇasaṁvattaniyo puññasambhāro.",
  "tika-s0103t6:17_1": "Tenāha “satasahassakappādhikānī”tiādi.",
  "tika-s0103t6:17_2": "Kammasarikkhakaṁ nāma tasseva puññasambhārassa karaṇakāle kenaci akampanīyassa daḷhāvatthitabhāvassa",
  "tika-s0103t6:17_3": "anucchaviko suppatiṭṭhitapādatāsaṅkhātassa lakkhaṇassa parehi avikkhambhanīyatāya ñāpakanimittabhāvo,",
  "tika-s0103t6:17_4": "svāyaṁ nimittabhāvo tasseva lakkhaṇassāti aṭṭhakathāyaṁ “kammasarikkhakaṁ nāma…pe…",
  "tika-s0103t6:17_5": "mahāpurisalakkhaṇa”nti vuttaṁ.",
  "tika-s0103t6:17_6": "Ṭhānagamanesu pādānaṁ daḷhāvatthitabhāvo lakkhaṇaṁ nāma.",
  "tika-s0103t6:17_7": "Pādānaṁ bhūmiyaṁ samaṁ nikkhipanaṁ,",
  "tika-s0103t6:17_8": "pādatalānaṁ sabbabhāgehi phusanaṁ,",
  "tika-s0103t6:17_9": "samameva uddharaṇaṁ,",
  "tika-s0103t6:17_10": "tasmā suṭṭhu samaṁ sabbabhāgehi patiṭṭhitā pādā etassāti suppatiṭṭhitapādo,",
  "tika-s0103t6:17_11": "tassa bhāvo suppatiṭṭhitapādatāti vuccati lakkhaṇaṁ.",
  "tika-s0103t6:17_12": "Suṭṭhu samaṁ bhūmiyā phusaneneva hi nesaṁ tattha daḷhāvatthitabhāvo siddho,",
  "tika-s0103t6:17_13": "yaṁ “kammasarikkhaka”nti vuttaṁ.",
  "tika-s0103t6:17_14": "Lakkhaṇānisaṁsoti lakkhaṇapaṭilābhassa udrayo,",
  "tika-s0103t6:17_15": "lakkhaṇasaṁvattaniyassa kammassa ānisaṁsaphalanti attho.",
  "tika-s0103t6:17_16": "Nissandaphalaṁ pana heṭṭhā bhāvitameva.",
  "tika-s0103t6:18_0": "203.Kammādibhedeti kammakammasarikkhakalakkhaṇa lakkhaṇānisaṁsavisaññite vibhāge.",
  "tika-s0103t6:18_1": "Gāthābandhaṁ sandhāya vuttaṁ,",
  "tika-s0103t6:18_2": "attho pana apubbaṁ natthīti adhippāyo.",
  "tika-s0103t6:18_3": "Porāṇakattherāti aṭṭhakathācariyā.",
  "tika-s0103t6:18_4": "Vaṇṇanāgāthāti thomanāgāthā vuttamevatthaṁ gahetvā thomanāvasena pavattattā.",
  "tika-s0103t6:18_5": "Aparabhāgetherā nāma pāḷiṁ,",
  "tika-s0103t6:18_6": "aṭṭhakathañca potthakāropanavasena samāgatā mahātherā,",
  "tika-s0103t6:18_7": "ye sāṭṭhakathaṁ piṭakattayaṁ potthakāruḷhaṁ katvā saddhammaṁ addhaniyaciraṭṭhitikaṁ akaṁsu.",
  "tika-s0103t6:18_8": "Ekapadikoti “daḷhasamādāno ahosī”tiādipāṭhe ekekapadagāhī.",
  "tika-s0103t6:18_9": "Atthuddhāroti tadatthassa sukhaggahaṇatthaṁ gāthābandhavasena uddharaṇato atthuddhārabhūto,",
  "tika-s0103t6:18_10": "tayidaṁ pāḷiyaṁ āgatapadāni gahetvā gāthābandhavasena tadatthavicāraṇabhāvadassanaṁ,",
  "tika-s0103t6:18_11": "na pana dhammabhaṇḍāgārikena ṭhapitabhāvapaṭikkhipananti daṭṭhabbaṁ.",
  "tika-s0103t6:19_0": "Kusaladhammānaṁ vacīsaccassa bahukārataṁ,",
  "tika-s0103t6:19_1": "tappaṭipakkhassa ca musāvādassa mahāsāvajjataṁ dassetuṁ anantarameva kusalakammapathadhamme vadantopi",
  "tika-s0103t6:19_2": "tato vacīsaccaṁ nīharitvā katheti sacceti vā sannidhāneva “dhamme”ti vuccamānā kusalakammapathadhammā",
  "tika-s0103t6:19_3": "eva yuttāti vuttaṁ “dhammeti dasakusalakammapathadhamme”ti.",
  "tika-s0103t6:19_4": "Gobalībaddañāyena vā ettha attho veditabbo.",
  "tika-s0103t6:19_5": "Indriyadamaneti indriyasaṁvare.",
  "tika-s0103t6:19_6": "Kusalakammapathagghaṇenassa vārittasīlameva gahitanti itarampi saṅgahetvā dassetuṁ saṁyamasseva gahaṇaṁ katanti “saṁyameti sīlasaṁyame”ti vuttaṁ.",
  "tika-s0103t6:19_7": "Suci vuccati puggalo yassa dhammassa vasena,",
  "tika-s0103t6:19_8": "taṁ soceyyaṁ,",
  "tika-s0103t6:19_9": "kāyasucaritādi.",
  "tika-s0103t6:19_10": "Etasseva hi vibhāgassa dassanatthaṁ vuttampi cetaṁ puna vuttaṁ,",
  "tika-s0103t6:19_11": "manosoceyyaggahaṇena vā jhānādiuttarimanussadhammānampi saṅgaṇhanatthaṁ soceyyaggahaṇaṁ.",
  "tika-s0103t6:19_12": "Ālayabhūtanti samathavipassanānaṁ adhiṭṭhānabhūtaṁ.",
  "tika-s0103t6:19_13": "Uposathakammanti uposathadivase samādiyitvā samācaritabbaṁ puññakammaṁ uposatho sahacaraṇañāyena.",
  "tika-s0103t6:19_14": "“Avihiṁsāyāti sattānaṁ aviheṭhanāyā”ti vadanti,",
  "tika-s0103t6:19_15": "taṁ pana sīlaggahaṇeneva gahitaṁ.",
  "tika-s0103t6:19_16": "Tasmā avihiṁsāyāti karuṇāyāti attho.",
  "tika-s0103t6:19_17": "Avihiṁsāggahaṇeneva cettha appamaññāsāmaññena cattāropi brahmavihārā upacārāvatthā gahitā lakkhaṇahāranayena.",
  "tika-s0103t6:19_18": "Sakalanti anavasesaṁ paripuṇṇaṁ.",
  "tika-s0103t6:19_19": "Evamettha kāmāvacarattabhāvapariyāpannattā lakkhaṇassa taṁsaṁvattanikakāmāvacarakusaladhammā eva pāramitāsaṅgahapuññasambhārabhūtakāyasucaritādīhi",
  "tika-s0103t6:19_20": "dvādasadhā vibhattā eva.",
  "tika-s0103t6:19_21": "Gāthāyaṁ “sacce”tiādinā dasadhā saṅgayha dassitā.",
  "tika-s0103t6:19_22": "Esa nayo sesalakkhaṇepi.",
  "tika-s0103t6:20_0": "Aṁnubhīti gāthāsukhatthaṁ akāraṁ sānunāsikaṁ katvā vuttaṁ.",
  "tika-s0103t6:20_1": "Byañjanāni lakkhaṇāni ācikkhantīti veyañjanikā.Vikkhambhetabbanti paṭibāhitabbaṁ tassāti mahāpurisassa,",
  "tika-s0103t6:20_2": "tassa vā mahāpurisalakkhaṇassa.",
  "tika-s0103t6:20_3": "Lakkhaṇasīsena cettha taṁsaṁvattanikapuññasambhāro vuccati.",
  "tika-s0103t6:21_0": "Pādatalacakkalakkhaṇavaṇṇanā",
  "tika-s0103t6:22_0": "204.Bhayaṁ nāma bhīti,",
  "tika-s0103t6:22_1": "taṁ pana ubbijjanākārena,",
  "tika-s0103t6:22_2": "uttasanākārena ca pavattiyā duvidhanti āha “ubbegabhayañceva uttāsabhayañcā”ti.",
  "tika-s0103t6:22_3": "Tadubhayampi bhayaṁ vibhāgena dassetuṁ “tatthā”tiādi vuttaṁ.",
  "tika-s0103t6:22_4": "Apanūditāti yathā corādayo viluppanabandhanādīni parassa na karonti,",
  "tika-s0103t6:22_5": "katañca paccāharaṇādinā paṭipākatikaṁ hoti,",
  "tika-s0103t6:22_6": "evaṁ yathā ca caṇḍahatthiādayo dūrato parivajjitā honti,",
  "tika-s0103t6:22_7": "aparivajjite tassa yathā ṭhāne ṭhitehi abhibhavo na hoti,",
  "tika-s0103t6:22_8": "evaṁ apanūditā.",
  "tika-s0103t6:22_9": "Ativāhetīti atikkāmeti.",
  "tika-s0103t6:22_10": "Taṁ ṭhānanti taṁ sāsaṅkaṭṭhānaṁ.",
  "tika-s0103t6:22_11": "Asakkontānanti upayogatthe sāmivacanaṁ,",
  "tika-s0103t6:22_12": "asakkonteti attho.",
  "tika-s0103t6:22_13": "Asakkontānanti vā anādare sāmivacanaṁ.",
  "tika-s0103t6:22_14": "Saha parivārenāti saparivāraṁ.",
  "tika-s0103t6:22_15": "Tattha kiñci deyyadhammaṁ dento yadā tassa parivārabhāvena aññampi deyyadhammaṁ deti,",
  "tika-s0103t6:22_16": "evaṁ tassa taṁ dānamayaṁ puññaṁ saparivāraṁ nāma hoti.",
  "tika-s0103t6:23_0": "Tamatthaṁ vitthārena dassetuṁ “tattha anna”ntiādi vuttaṁ.",
  "tika-s0103t6:23_1": "Tattha yathā deyyadhammaṁ tassa annadānassa parivāro,",
  "tika-s0103t6:23_2": "evaṁ tassa sakkaccakaraṇaṁ pīti dassento “atha kho”tiādimāha.",
  "tika-s0103t6:23_3": "Yāgubhattaṁ datvāva adāsīti yojanā.",
  "tika-s0103t6:23_4": "Esa nayo ito paratopi.",
  "tika-s0103t6:23_5": "Suttaṁ vaṭṭetīti cīvarassa sibbanasuttakaṁ duvaṭṭativaṭṭādivasena vaṭṭitaṁ akāsi.",
  "tika-s0103t6:23_6": "Rajananti alliādirajanavatthuṁ.",
  "tika-s0103t6:23_7": "Paṇḍupalāsanti rajanupagameva paṇḍuvaṇṇaṁ palāsaṁ.",
  "tika-s0103t6:24_0": "Heṭṭhimānīti annādīni cattāri.",
  "tika-s0103t6:24_1": "Nisadaggahaṇeneva nisadapotopi gahito.",
  "tika-s0103t6:24_2": "Cīnapiṭṭhaṁ sindhurakacuṇṇaṁ.",
  "tika-s0103t6:24_3": "Kojavanti uddalomiekantalomiādikojavattharaṇa.",
  "tika-s0103t6:24_4": "Suvibhattaantarānīti suṭṭhu vibhattaantarāni,",
  "tika-s0103t6:24_5": "etena cakkāvayavaṭṭhānānaṁ suparicchinnataṁ dasseti.",
  "tika-s0103t6:25_0": "Laddhābhisekā khattiyā attano vijite visavitāya brāhmaṇādike catūhi saṅgahavatthūhi rañjetuṁ sakkonti,",
  "tika-s0103t6:25_1": "na itarāti āha “rājānoti abhisittā”ti.",
  "tika-s0103t6:25_2": "Rājato yathāladdhagāmanigamādiṁ issaravatāya bhuñjantīti bhojakā,",
  "tika-s0103t6:25_3": "tādiso bhogo etesaṁ atthi,",
  "tika-s0103t6:25_4": "tattha vā niyuttāti bhogikā,",
  "tika-s0103t6:25_5": "te eva “bhogiyā”ti vuttā.",
  "tika-s0103t6:25_6": "Saparivāraṁ dānanti vuttanayena saparivāradānaṁ.",
  "tika-s0103t6:25_7": "Jānātūti “sadevako loko jānātū”ti iminā viya adhippāyena nibbattaṁ cakkalakkhaṇanti lakkhaṇasseva kammasarikkhatā dassitā.",
  "tika-s0103t6:25_8": "Evaṁ sati tikameva siyā,",
  "tika-s0103t6:25_9": "na catukkaṁ,",
  "tika-s0103t6:25_10": "tasmā cakkalakkhaṇassa mahāparivāratāya ñāpakanimittabhāvo kammasarikkhakaṁ nāma.",
  "tika-s0103t6:25_11": "Tenevāha “saparivāraṁ…pe…",
  "tika-s0103t6:25_12": "jānātūti nibbatta”nti.",
  "tika-s0103t6:25_13": "“Dīghāyukatāya taṁ nimitta”nti ca vakkhati,",
  "tika-s0103t6:25_14": "tathā “taṁ lakkhaṇaṁ bhavati tadatthajotaka”nti ca.",
  "tika-s0103t6:25_15": "Nissandaphalaṁ pana paṭipakkhābhibhavo daṭṭhabbo.",
  "tika-s0103t6:25_16": "Tenevāha gāthāyaṁ “sattumaddano”ti.",
  "tika-s0103t6:26_0": "205.Etanti etaṁ gāthābandhabhūtaṁ vacanaṁ,",
  "tika-s0103t6:26_1": "taṁ panatthato gāthā evāti āha “imā tadatthaparidīpanā gāthā vuccantī”ti.",
  "tika-s0103t6:27_0": "Puratthāti vā “pure”ti vuttatopi pubbe.",
  "tika-s0103t6:27_1": "Yasmā mahāpuriso na atītāya ekajātiyaṁ,",
  "tika-s0103t6:27_2": "nāpi katipayajātīsu,",
  "tika-s0103t6:27_3": "atha kho purimapurimatarāsu tathāva paṭipanno,",
  "tika-s0103t6:27_4": "tasmā tattha paṭipattiṁ dassetuṁ “pure puratthā”ti vuttaṁ.",
  "tika-s0103t6:27_5": "Imissāpi jātiyaṁ atītakālavasena “purepuratthā”ti vattuṁ labbhāti tato visesanatthaṁ “purimāsu jātīsū”ti vuttanti āha “imissā”tiādi.",
  "tika-s0103t6:27_6": "Keci “imissā jātiyā pubbe tusitadevaloke katakammapaṭikkhepavacana”nti vadanti,",
  "tika-s0103t6:27_7": "taṁ tesaṁ matimattaṁ tattha tādisassa katakammassa abhāvato.",
  "tika-s0103t6:27_8": "Apanūdanoti apanetā.",
  "tika-s0103t6:27_9": "Adhimuttoti yuttapayutto.",
  "tika-s0103t6:28_0": "Puññakammenāti dānādipuññakammena.",
  "tika-s0103t6:28_1": "Evaṁ santeti satamattena puññakammena ekekaṁ lakkhaṇaṁ nibbatteyya,",
  "tika-s0103t6:28_2": "evaṁ sati.",
  "tika-s0103t6:28_3": "Na rocayiṁsūti kevalaṁ satamattena puññakammena lakkhaṇanibbattiṁ na rocayiṁsu aṭṭhakathācariyā.",
  "tika-s0103t6:28_4": "Kathaṁ pana rocayiṁsūti āha “anantesu panā”tiādi.",
  "tika-s0103t6:28_5": "Ekekaṁ kammanti ekekaṁ dānādipubbakammaṁ.",
  "tika-s0103t6:28_6": "Ekekaṁ sataguṇaṁ katvāti anantāsu lokadhātūsu yattakā sattā,",
  "tika-s0103t6:28_7": "tehi sabbehi paccekaṁ satakkhattuṁ katāni dānādipuññakammāni yattakāni,",
  "tika-s0103t6:28_8": "tato ekekaṁ puññakammaṁ mahāsattena sataguṇaṁ kataṁ “sata”nti adhippetaṁ,",
  "tika-s0103t6:28_9": "tasmā idha sata-",
  "tika-s0103t6:28_10": "saddo bahubhāvapariyāyo,",
  "tika-s0103t6:28_11": "na saṅkhyāvacanoti dasseti “satagghi sataṁ devamanussā”tiādīsu viya.",
  "tika-s0103t6:28_12": "Tenāha “tasmā satapuññalakkhaṇoti imamatthaṁ rocayiṁsū”ti.",
  "tika-s0103t6:29_0": "Āyatapaṇhitāditilakkhaṇavaṇṇanā",
  "tika-s0103t6:30_0": "206.Sarasacuti nāma jātassa sattassa yāvajīvaṁ jīvitvā pakatiyā maraṇaṁ.",
  "tika-s0103t6:30_1": "Ākaḍḍhajiyassa dhanudaṇḍassa viya pādānaṁ antomukhaṁ kuṭilatāya antovaṅkapādatā.",
  "tika-s0103t6:30_2": "Bahimukhaṁ kuṭilatāya bahivaṅkapādatā.",
  "tika-s0103t6:30_3": "Pādatalassa majjhe ūnatāya ukkuṭikapādatā.",
  "tika-s0103t6:30_4": "Aggapādena khañjanakā aggakoṇḍā.",
  "tika-s0103t6:30_5": "Paṇhippadesena khañjanakā paṇhikoṇḍā.",
  "tika-s0103t6:30_6": "Unnatakāyenāti anonatabhāvena samussitasarīrena.",
  "tika-s0103t6:30_7": "Muṭṭhikatahatthāti āvudhādīnaṁ gahaṇatthaṁ katamuṭṭhihatthā.",
  "tika-s0103t6:30_8": "Phaṇahatthakāti aññamaññaṁ saṁsaṭṭhaṅgulihatthā.",
  "tika-s0103t6:30_9": "Idamettha kammasarikkhakanti idaṁ imesaṁ tiṇṇampi lakkhaṇānaṁ tathāgatassa dīghāyukatāya ñāpakanimittabhāvo ettha āyatapaṇhitā,",
  "tika-s0103t6:30_10": "dīghaṅgulitā brahmujugattatāti etasmiṁ lakkhaṇattaye kammasarikkhakattaṁ.",
  "tika-s0103t6:30_11": "Nissandaphalaṁ pana anantarāyatādi daṭṭhabbaṁ.",
  "tika-s0103t6:31_0": "207.",
  "tika-s0103t6:31_1": "Bhāyitabbavatthunimittaṁ uppajjamānampi bhayaṁ attasinehahetukaṁ pahīnasinehassa tadabhāvatoti āha “yathā",
  "tika-s0103t6:31_2": "mayhaṁ maraṇato bhayaṁ mama jīvitaṁ piya”nti.",
  "tika-s0103t6:31_3": "Suciṇṇenāti suṭṭhu katūpacitena sucaritakammunā.",
  "tika-s0103t6:32_0": "Cavitvāti saggato cavitvā.",
  "tika-s0103t6:32_1": "“Sujātagatto subhujo”ti ādayo sarīrāvayavaguṇā imehi lakkhaṇehi avinābhāvinoti dassetuṁ vuttā.",
  "tika-s0103t6:32_2": "Cirayapanāyāti attabhāvassa cirakālaṁ pavattanāya.",
  "tika-s0103t6:32_3": "Tenāha “dīghāyukabhāvāyā”ti.",
  "tika-s0103t6:32_4": "Tatoti cakkavattī hutvā yāpanato.",
  "tika-s0103t6:32_5": "Vasippattoti jhānādīsu vasībhāvañceva cetovasibhāvañca patto hutvā,",
  "tika-s0103t6:32_6": "kathaṁ iddhibhāvanāya iddhipādabhāvanāyāti attho.",
  "tika-s0103t6:32_7": "Yāpeti cirataranti yojanā.",
  "tika-s0103t6:33_0": "Sattussadatālakkhaṇavaṇṇanā",
  "tika-s0103t6:34_0": "208.",
  "tika-s0103t6:34_1": "Raso jāto etesanti rasitāni,",
  "tika-s0103t6:34_2": "mahārasāni.",
  "tika-s0103t6:34_3": "Tenāha “rasasampannāna”nti.",
  "tika-s0103t6:34_4": "Piṭṭhakhajjakādīnīti pūpasakkhalimodakādīni. Ādi-",
  "tika-s0103t6:34_5": "saddena pana kadaliphalādiṁ saṅgaṇhāti.",
  "tika-s0103t6:34_6": "Piṭṭhaṁ pakkhipitvā pacitabbapāyasaṁ piṭṭhapāyasaṁ. Ādi-",
  "tika-s0103t6:34_7": "saddena tathārūpabhojjayāguādiṁ saṅgaṇhāti.",
  "tika-s0103t6:35_0": "Idha kammasarikkhakaṁ nāma sattussadatālakkhaṇassa paṇītalābhitāya ñāpakanimittabhāvo.",
  "tika-s0103t6:35_1": "Iminā nayena tattha tattha lakkhaṇe kammasarikkhakaṁ niddhāretvā yojetabbaṁ.",
  "tika-s0103t6:36_0": "209.Uttamo aggarasadāyakoti sabbasattānaṁ uttamo lokanātho aggānaṁ paṇītānaṁ rasānaṁ dāyako.",
  "tika-s0103t6:36_1": "Uttamānaṁ aggarasānanti paṇītesupi paṇītarasānaṁ.",
  "tika-s0103t6:36_2": "Khajjabhojjādijotakanti khajjabhojjādilābhajotakaṁ.",
  "tika-s0103t6:36_3": "Lābhasaṁvattanikassa kammassa phalaṁ “lābhasaṁvattanika”nti kāraṇūpacārena vadati.",
  "tika-s0103t6:36_4": "Tadatthajotakanti vā tassa paṇītabhojanadāyakattasaṅkhātassa atthassa jotakaṁ.",
  "tika-s0103t6:36_5": "Tadādhigacchatīti ettha ā-",
  "tika-s0103t6:36_6": "kāro nipātamattanti āha “taṁ adhigacchatī”ti.",
  "tika-s0103t6:36_7": "Lābhiruttamanti ra-",
  "tika-s0103t6:36_8": "kāro padasandhikaro.",
  "tika-s0103t6:37_0": "Karacaraṇādilakkhaṇavaṇṇanā",
  "tika-s0103t6:38_0": "210.Pabbajitaparikkhāraṁ pattacīvarādiṁ gihiparikkhāraṁ vatthāvudhayānasayanādiṁ.",
  "tika-s0103t6:39_0": "Sabbanti sabbaṁ upakāraṁ.",
  "tika-s0103t6:39_1": "Makkhetvā nāseti makkhibhāve ṭhatvā.",
  "tika-s0103t6:39_2": "Telena viya makkhetīti satadhotatelena makkheti viya.",
  "tika-s0103t6:39_3": "Atthasaṁvaḍḍhanakathāyāti hitāvahakathāya.",
  "tika-s0103t6:39_4": "Kathāgahaṇañcettha nidassanamattaṁ.",
  "tika-s0103t6:39_5": "Paresaṁ hitāvaho kāyapayogopi atthacariyā.",
  "tika-s0103t6:39_6": "Aṭṭhakathāyaṁ pana vacīpayogavaseneva atthacariyā vuttā.",
  "tika-s0103t6:40_0": "Samānattatāyāti sadisabhāve samānaṭṭhāne ṭhapanena,",
  "tika-s0103t6:40_1": "taṁ panassa samānaṭṭhāne ṭhapanaṁ attasadisatākaraṇaṁ,",
  "tika-s0103t6:40_2": "sukhena ekasambhogatā,",
  "tika-s0103t6:40_3": "attano sukhuppattiyaṁ;",
  "tika-s0103t6:40_4": "tassa ca dukkhuppattiyaṁ tena attano ekasambhogatāti āha “samānasukhadukkhabhāvenā”ti.",
  "tika-s0103t6:40_5": "Sā ca samānasukhadukkhatā ekato nisajjādinā pākaṭā hotīti taṁ dassento “ekāsane”tiādimāha.",
  "tika-s0103t6:40_6": "Na hi sakkā ekaparibhogo kātuṁ jātiyā hīnattā.",
  "tika-s0103t6:40_7": "Tathā akariyamāneca so kujjhati bhogena adhikattā,",
  "tika-s0103t6:40_8": "tasmā dussaṅgaho.",
  "tika-s0103t6:40_9": "Na hi so ekaparibhogaṁ icchati jātiyā hīnabhāvato.",
  "tika-s0103t6:40_10": "Na akariyamāne ca kujjhati bhogena hīnabhāvato.",
  "tika-s0103t6:40_11": "Ubhohīti jātibhogehi.",
  "tika-s0103t6:40_12": "Sadisopi susaṅgaho ekasadisabhāveneva itarena saha ekaparibhogassa paccāsīsāya,",
  "tika-s0103t6:40_13": "akaraṇe ca tassa kujjhanassābhāvato.",
  "tika-s0103t6:40_14": "Adīyamānepi kismiñci āmise akariyamānepi saṅgahe.",
  "tika-s0103t6:40_15": "Na pāpakena cittena passati pesalabhāvato.",
  "tika-s0103t6:40_16": "Tato eva paribhogopi…pe…",
  "tika-s0103t6:40_17": "hoti.Evarūpanti gihī ce,",
  "tika-s0103t6:40_18": "ubhohi sadisaṁ;",
  "tika-s0103t6:40_19": "pabbajito ce,",
  "tika-s0103t6:40_20": "sīlavantanti adhippāyo.",
  "tika-s0103t6:41_0": "Susaṅgahitāvahontīti suṭṭhu saṅgahitā eva honti daḷhabhattibhāvato. Tenāha “na bhijjantī”ti.",
  "tika-s0103t6:42_0": "Dānādisaṅgahakammanti dānādibhedaṁ parasaṅgaṇhanavasena pavattaṁ kusalakammaṁ.",
  "tika-s0103t6:43_0": "211.Anavaññātena aparibhūtena sambhāvitena.",
  "tika-s0103t6:43_1": "Pamodo vuccati hāso,",
  "tika-s0103t6:43_2": "na appamodenāti ettha paṭisedhadvayena so eva vutto.",
  "tika-s0103t6:43_3": "So ca odagyasabhāvattā na dīno dhammūpasañhitattā na gabbhayuttoti āha “na dīnena na gabbhitenāti attho”ti.",
  "tika-s0103t6:43_4": "Sattānaṁ agaṇhanaguṇenāti yojanā.",
  "tika-s0103t6:44_0": "Atiruciranti ativiya rucirakataṁ,",
  "tika-s0103t6:44_1": "taṁ pana passantānaṁ pasādāvahanti āha “supāsādika”nti.",
  "tika-s0103t6:44_2": "Suṭṭhu chekanti ativiya sundaraṁ.",
  "tika-s0103t6:44_3": "Vidhātabboti vidhātuṁ sandisituṁ sakkuṇeyyo.",
  "tika-s0103t6:44_4": "Piyaṁ vadatīti piyavadū yathā “sabbavidū”ti.",
  "tika-s0103t6:44_5": "Sukhameva sukhatā,",
  "tika-s0103t6:44_6": "taṁ sukhataṁ.",
  "tika-s0103t6:44_7": "Dhammañcaanudhammañcāti lokuttaradhammañceva tassa anurūpapubbabhāgadhammañca.",
  "tika-s0103t6:45_0": "Ussaṅkhapādādilakkhaṇavaṇṇanā",
  "tika-s0103t6:46_0": "212.“Atthūpasaṁhita”nti iminā vaṭṭanissitā dhammakathā vuttāti āha “idhalokaparalokatthanissita”nti.",
  "tika-s0103t6:46_1": "“Dhammūpasaṁhita”nti iminā vivaṭṭanissitā,",
  "tika-s0103t6:46_2": "tasmā dasakusalakammapathā vivaṭṭasannissayā veditabbā.",
  "tika-s0103t6:46_3": "Nidaṁsesīti sandassesi te dhamme paccakkhe katvā pakāsesi.",
  "tika-s0103t6:46_4": "Nidaṁsanakathanti pākaṭakaraṇakathaṁ.",
  "tika-s0103t6:46_5": "Jeṭṭhaṭṭhena aggo,",
  "tika-s0103t6:46_6": "pāsaṁsaṭṭhena seṭṭho,",
  "tika-s0103t6:46_7": "pamukhaṭṭhena pāmokkho,",
  "tika-s0103t6:46_8": "padhānaṭṭhena uttamo,",
  "tika-s0103t6:46_9": "hitasukhatthikehi pakārato varaṇīyato rajanīyato pavaroti evaṁ atthavisesavācīnampi “aggo”tiādīnaṁ padānaṁ",
  "tika-s0103t6:46_10": "bhāvatthassa bhedābhāvato “sabbāni aññamaññavevacanānī”ti āha.",
  "tika-s0103t6:47_0": "Uddhaṅgamanīyāti suṇantānaṁ uparūpari visesaṁ gamentīti uddhaṅgamanīyā.",
  "tika-s0103t6:47_1": "Saṅkhāya adho piṭṭhipādasamīpe eva patiṭṭhitattā adhosaṅkhā pādā etassāti adhosaṅkhapādo.",
  "tika-s0103t6:47_2": "Saṅkhāti ca gopphakānamidaṁ nāmaṁ.",
  "tika-s0103t6:48_0": "213.Dhammadānayaññanti dhammadānasaṅkhātaṁ yaññaṁ.",
  "tika-s0103t6:49_0": "Suṭṭhusaṇṭhitāti sammadeva saṇṭhitā.",
  "tika-s0103t6:49_1": "Piṭṭhipādassa upari pakatiaṅgulena caturaṅgule jaṅghāpadese nigūḷhā apaññāyamānarūpā hutvā ṭhitāti attho.",
  "tika-s0103t6:50_0": "Eṇijaṅghalakkhaṇavaṇṇanā",
  "tika-s0103t6:51_0": "214.Sippanti sikkhitabbaṭṭhena “sippa”nti laddhanāmaṁ sattānaṁ jīvikāhetubhūtaṁ ājīvavidhiṁ.",
  "tika-s0103t6:51_1": "Jīvikatthaṁ,",
  "tika-s0103t6:51_2": "sattānaṁ upakāratthañca veditabbaṭṭhena vijjā,",
  "tika-s0103t6:51_3": "mantasatthādi.",
  "tika-s0103t6:51_4": "Caranti tena sugatiṁ,",
  "tika-s0103t6:51_5": "sukhañca gacchantīti caraṇaṁ.",
  "tika-s0103t6:51_6": "Kammassakatāñāṇaṁ uttarapadalopena “kamma”nti vuttanti āha “kammanti kammassakatājānanapaññā”ti.",
  "tika-s0103t6:51_7": "Tāni cevāti pubbe vuttahatthiādīni ceva.",
  "tika-s0103t6:51_8": "Satta ratanānīti muttādīni satta ratanāni. Ca-",
  "tika-s0103t6:51_9": "saddena rañño upabhogabhūtānaṁ vatthaseyyādīnaṁ saṅgaho.",
  "tika-s0103t6:51_10": "Rañño anucchavikānīti rañño paribhuñjanayogyāni.",
  "tika-s0103t6:51_11": "Sabbesanti “rājārahānī”tiādinā vuttānaṁ sabbesaṁyeva ekajjhaṁ gahaṇaṁ.",
  "tika-s0103t6:51_12": "Buddhānaṁ parisā nāma odhiso anodhiso ca samitapāpā,",
  "tika-s0103t6:51_13": "tathatthāya paṭipannā ca hotīti vuttaṁ “samaṇānaṁ koṭṭhāsabhūtā catasso parisā”ti.",
  "tika-s0103t6:52_0": "Sippādivācananti sippānaṁ sikkhāpanaṁ.",
  "tika-s0103t6:52_1": "Pāḷiyampi hi “vācetā”ti vācanasīsena sikkhāpanaṁ dassitaṁ.",
  "tika-s0103t6:52_2": "Ukkuṭikāsananti taṁtaṁveyyāvaccakaraṇena ukkuṭikassa nisajjā.",
  "tika-s0103t6:52_3": "Payojanavasena gehato gehaṁ gāmato gāmaṁ jaṅghāyo kilametvā pesanaṁ jaṅghapesanikā.",
  "tika-s0103t6:52_4": "Likhitvā pātitaṁ viya hoti aparipuṇṇabhāvato.",
  "tika-s0103t6:52_5": "Anupubbauggatavaṭṭitanti gopphakaṭṭhānato paṭṭhāya yāva jāṇuppadesā maṁsūpacayassa anukkamena samantato",
  "tika-s0103t6:52_6": "vaḍḍhitattā anupubbena uggataṁ hutvā suvaṭṭitaṁ.",
  "tika-s0103t6:52_7": "Eṇijaṅghalakkhaṇanti saṇṭhānamattena eṇimigajaṅghāsadisajaṅghalakkhaṇaṁ.",
  "tika-s0103t6:53_0": "215.“Yatupaghātāyā”ti ettha ta-",
  "tika-s0103t6:53_1": "kāro padasandhikaro,",
  "tika-s0103t6:53_2": "anunāsikalopena niddesoti āha “ya”ntiādi.",
  "tika-s0103t6:53_3": "“Uddhaggalomā sukhumattacotthatā”ti vuttattā codakena “kiṁ pana aññena kammena aññaṁ lakkhaṇaṁ nibbattatī”ti codito,",
  "tika-s0103t6:53_4": "ācariyo “na nibbattatī”ti vatvā “yadi evaṁ idha kasmā lakkhaṇantaraṁ kathita”nti antolīnameva codanaṁ pariharanto “yaṁ pana nibbattatīti…pe…",
  "tika-s0103t6:53_5": "idha vutta”nti āha.",
  "tika-s0103t6:53_6": "Tattha yaṁ pana nibbattatīti yaṁ lakkhaṇaṁ vuccamānalakkhaṇanibbattakena kammunā nibbattati.",
  "tika-s0103t6:53_7": "Taṁ anubyañjanaṁ hotīti taṁ lakkhaṇaṁ vuccamānassa lakkhaṇassa anukūlalakkhaṇaṁ nāma hoti.",
  "tika-s0103t6:53_8": "Tasmā tena kāraṇena idha eṇijaṅghalakkhaṇakathane “uddhaggalomā sukhumattacotthatā”ti lakkhaṇantaraṁ vuttaṁ.",
  "tika-s0103t6:54_0": "Sukhumacchavilakkhaṇavaṇṇanā",
  "tika-s0103t6:55_0": "216.Samitapāpaṭṭhenasamaṇaṁ, na pabbajjāmattena. Bāhitapāpaṭṭhena brāhmaṇaṁ, na jātimattena.",
  "tika-s0103t6:56_0": "Mahantānaṁ atthānaṁ pariggaṇhanato mahatī paññā etassāti mahāpañño.",
  "tika-s0103t6:56_1": "Sesapadesupi eseva nayoti āha “mahāpaññādīhi samannāgatoti attho”ti.",
  "tika-s0103t6:56_2": "Nānattanti yāhi mahāpaññādīhi samannāgatattā bhagavā “mahāpañño”tiādinā kittīyati,",
  "tika-s0103t6:56_3": "tāsaṁ mahāpaññādīnaṁ idaṁ nānattaṁ ayaṁ vemattatā.",
  "tika-s0103t6:57_0": "Yassa kassaci visesato arūpadhammassa mahattaṁ nāma kiccasiddhiyā veditabbanti tadassā kiccasiddhiyā",
  "tika-s0103t6:57_1": "dassento “mahante sīlakkhandhe pariggaṇhātīti mahāpaññā”tiādimāha.",
  "tika-s0103t6:57_2": "Tattha hetumahantatāya,",
  "tika-s0103t6:57_3": "paccayamahantatāya,",
  "tika-s0103t6:57_4": "nissayamahantatāya,",
  "tika-s0103t6:57_5": "pabhedamahantatāya,",
  "tika-s0103t6:57_6": "kiccamahantatāya,",
  "tika-s0103t6:57_7": "phalamahantatāya,",
  "tika-s0103t6:57_8": "ānisaṁsamahantatāya ca sīlakkhandhassa mahantabhāvo veditabbo.",
  "tika-s0103t6:57_9": "Tattha hetu alobhādayo.",
  "tika-s0103t6:57_10": "Paccayo hirottappasaddhāsativīriyādayo.",
  "tika-s0103t6:57_11": "Nissayo sāvakabodhipaccekabodhisammāsambodhiniyatatā,",
  "tika-s0103t6:57_12": "taṁsamaṅgino ca purisavisesā.",
  "tika-s0103t6:57_13": "Pabhedo cārittavārittādivibhāgo.",
  "tika-s0103t6:57_14": "Kiccaṁ tadaṅgādivasena paṭipakkhavidhamanaṁ.",
  "tika-s0103t6:57_15": "Ānisaṁso piyamanāpatādi.",
  "tika-s0103t6:57_16": "Ayamettha saṅkhepo,",
  "tika-s0103t6:57_17": "vitthāro pana visuddhimagge,",
  "tika-s0103t6:57_18": "ākaṅkheyyasuttādīsu ca āgatanayeneva veditabbo.",
  "tika-s0103t6:57_19": "Iminā nayena samādhikkhandhādīnampi mahantatā yathārahaṁ vitthāretvā veditabbā.",
  "tika-s0103t6:57_20": "Ṭhānāṭhānānaṁ pana mahāvisayatāya,",
  "tika-s0103t6:57_21": "sā bahudhātukasutte āgatanayena veditabbā.",
  "tika-s0103t6:57_22": "Vihārasamāpattiyo samādhikkhandhaniddhāraṇanayena veditabbā.",
  "tika-s0103t6:57_23": "Ariyasaccānaṁ sakalasāsanasaṅgahato,",
  "tika-s0103t6:57_24": "so saccavibhaṅga-",
  "tika-s0103t6:57_25": "taṁsaṁvaṇṇanāsu āgatanayena,",
  "tika-s0103t6:57_26": "satipaṭṭhānā dīnaṁ satipaṭṭhānavibhaṅgādīsu,",
  "tika-s0103t6:57_27": "taṁsaṁvaṇṇanāsu ca āgatanayena,",
  "tika-s0103t6:57_28": "sāmaññaphalānaṁ mahato hitassa,",
  "tika-s0103t6:57_29": "mahato sukhassa,",
  "tika-s0103t6:57_30": "mahato atthassa,",
  "tika-s0103t6:57_31": "mahato yogakkhemassa nibbattibhāvato,",
  "tika-s0103t6:57_32": "santapaṇītanipuṇaatakkāvacarapaṇḍitavedanīyabhāvato ca;",
  "tika-s0103t6:57_33": "abhiññānaṁ mahāsambhārato,",
  "tika-s0103t6:57_34": "mahāvisayato,",
  "tika-s0103t6:57_35": "mahākiccato,",
  "tika-s0103t6:57_36": "mahānubhāvato,",
  "tika-s0103t6:57_37": "mahānibbattito ca,",
  "tika-s0103t6:57_38": "nibbānassa madanimmadanādimahattasiddhito mahantatā veditabbā.",
  "tika-s0103t6:58_0": "Puthupaññāti etthāpi vuttanayānusārena attho veditabbo.",
  "tika-s0103t6:58_1": "Ayaṁ pana viseso –",
  "tika-s0103t6:58_2": "nānākhandhesu ñāṇaṁ pavattatīti “ayaṁ rūpakkhandho nāma…pe…",
  "tika-s0103t6:58_3": "ayaṁ viññāṇakkhandho nāmā”ti evaṁ pañcannaṁ khandhānaṁ nānākaraṇaṁ paṭicca ñāṇaṁ pavattati.",
  "tika-s0103t6:58_4": "Tesupi “ekavidhena rūpakkhandho,",
  "tika-s0103t6:58_5": "ekādasavidhena rūpakkhandho.",
  "tika-s0103t6:58_6": "Ekavidhena vedanākkhandho,",
  "tika-s0103t6:58_7": "bahuvidhena vedanākkhandho.",
  "tika-s0103t6:58_8": "Ekavidhena saññākkhandho.",
  "tika-s0103t6:58_9": "Ekavidhena saṅkhārakkhandho.",
  "tika-s0103t6:58_10": "Ekavidhena viññāṇakkhandho,",
  "tika-s0103t6:58_11": "bahuvidhena viññāṇakkhandho”ti evaṁ ekekassa khandhassa atītādibhedavasenāpi nānākaraṇaṁ paṭicca ñāṇaṁ pavattati.",
  "tika-s0103t6:58_12": "Tathā “idaṁ cakkhāyatanaṁ nāma…pe...idaṁ dhammāyatanaṁ nāma.",
  "tika-s0103t6:58_13": "Tattha dasāyatanā kāmāvacarā,",
  "tika-s0103t6:58_14": "dve catubhūmakā”ti evaṁ āyatanānaṁ nānattaṁ paṭicca ñāṇaṁ pavattati.",
  "tika-s0103t6:58_15": "Nānādhātūsūti “ayaṁ cakkhudhātu nāma…pe…",
  "tika-s0103t6:58_16": "ayaṁ manoviññāṇadhātu nāma.",
  "tika-s0103t6:58_17": "Tattha soḷasa dhātuyo kāmāvacarā,",
  "tika-s0103t6:58_18": "dve dhātuyo catubhūmikā”ti evaṁ nānādhātūsu ñāṇaṁ pavattati,",
  "tika-s0103t6:58_19": "tayidaṁ upādinnakadhātuvasena vuttaṁ.",
  "tika-s0103t6:58_20": "Paccekabuddhānampi hi dvinnañca aggasāvakānaṁ upādinnakadhātūsu evaṁ nānākaraṇaṁ paṭicca ñāṇaṁ pavattati,",
  "tika-s0103t6:58_21": "tañca kho ekadesatova,",
  "tika-s0103t6:58_22": "na nippadesato.",
  "tika-s0103t6:58_23": "Anupādinnakadhātūnaṁ pana lakkhaṇādimattameva jānanti,",
  "tika-s0103t6:58_24": "na nānākaraṇaṁ.",
  "tika-s0103t6:58_25": "Sabbaññubuddhānameva pana “imāya nāmadhātuyā ussannattā imassa rukkhassa khandho seto,",
  "tika-s0103t6:58_26": "imassa kāḷo,",
  "tika-s0103t6:58_27": "imassa maṭṭho,",
  "tika-s0103t6:58_28": "imassa bahalattaco,",
  "tika-s0103t6:58_29": "imassa tanutaco.",
  "tika-s0103t6:58_30": "Imassa pattaṁ vaṇṇasaṇṭhānādivasena evarūpaṁ.",
  "tika-s0103t6:58_31": "Imassa pupphaṁ nīlaṁ,",
  "tika-s0103t6:58_32": "imassa pītakaṁ,",
  "tika-s0103t6:58_33": "lohitakaṁ, odātaṁ,",
  "tika-s0103t6:58_34": "sugandhaṁ,",
  "tika-s0103t6:58_35": "duggandhaṁ.",
  "tika-s0103t6:58_36": "Phalaṁ khuddakaṁ, mahantaṁ, dīghaṁ, vaṭṭaṁ,",
  "tika-s0103t6:58_37": "susaṇṭhānaṁ,",
  "tika-s0103t6:58_38": "dussaṇṭhānaṁ, maṭṭhaṁ, pharusaṁ,",
  "tika-s0103t6:58_39": "sugandhaṁ,",
  "tika-s0103t6:58_40": "duggandhaṁ, madhuraṁ, tittakaṁ, ambilaṁ, kaṭukaṁ, kasāvaṁ.",
  "tika-s0103t6:58_41": "Kaṇṭako tikhiṇo, atikhiṇo, ujuko, kuṭilo, kaṇho, nīlo,",
  "tika-s0103t6:58_42": "odāto hotī”ti dhātunānattaṁ paṭicca ñāṇaṁ pavattati.",
  "tika-s0103t6:59_0": "Nānāpaṭiccasamuppādesūti ajjhattabahiddhābhedato ca nānāpabhedesu paṭiccasamuppādaṅgesu.",
  "tika-s0103t6:59_1": "Avijjādiaṅgāni hi paccekaṁ paṭiccasamuppādasaññitāni.",
  "tika-s0103t6:59_2": "Tenāha saṅkhārapiṭake “dvādasa paccayā dvādasa paṭiccasamuppādā”ti.",
  "tika-s0103t6:59_3": "Nānāsuññatamanupalabbhesūti nānāsabhāvesu niccasārādivirahitesu suññatabhāvesu tato eva itthipurisaattattaniyādivasena",
  "tika-s0103t6:59_4": "anupalabbhanasabhāvesu pakāresu. Ma-",
  "tika-s0103t6:59_5": "kāro hettha padasandhikaro.",
  "tika-s0103t6:59_6": "Nānāatthesūti atthapaṭisambhidāya visayabhūtesu paccayuppannādivasena nānāvidhesu atthesu.",
  "tika-s0103t6:59_7": "Dhammesūti dhammapaṭisambhidāya visayabhūtesu paccayādivasena nānāvidhesu dhammesu.",
  "tika-s0103t6:59_8": "Niruttīsūti tesaṁyeva atthadhammānaṁ niddhāraṇavacanasaṅkhātesu nānāniruttīsu.",
  "tika-s0103t6:59_9": "Paṭibhānesūti atthapaṭisambhidādīsu visayabhūtesu “imāni ñāṇāni idamatthajotakānī”ti tathā tathā paṭibhānato",
  "tika-s0103t6:59_10": "upatiṭṭhanato “paṭibhānānī”ti laddhanāmesu nānāñāṇesu.",
  "tika-s0103t6:59_11": "“Puthunānāsīlakkhandhesū”tiādīsu sīlassa puthuttaṁ vuttameva,",
  "tika-s0103t6:59_12": "itaresaṁ pana vuttanayānusārena suviññeyyattā pākaṭameva.",
  "tika-s0103t6:59_13": "Yaṁ pana abhinnaṁ ekameva nibbānaṁ,",
  "tika-s0103t6:59_14": "tattha upacāravasena puthuttaṁ gahetabbanti āha “puthujjanasādhāraṇe dhamme samatikkammā”ti,",
  "tika-s0103t6:59_15": "tenassa madanimmadanādipariyāyena puthuttaṁ paridīpitaṁ hoti.",
  "tika-s0103t6:60_0": "Evaṁ visayavasena paññāya mahattaṁ,",
  "tika-s0103t6:60_1": "puthuttaṁ dassetvā idāni sampayuttadhammavasena hāsabhāvaṁ,",
  "tika-s0103t6:60_2": "pavattiākāravasena javanabhāvaṁ,",
  "tika-s0103t6:60_3": "kiccavasena tikkhādibhāvaṁ dassetuṁ “katamā hāsapaññā”tiādi vuttaṁ.",
  "tika-s0103t6:60_4": "Tattha hāsabahuloti pītibahulo.",
  "tika-s0103t6:60_5": "Sesapadāni tasseva vevacanāni.",
  "tika-s0103t6:60_6": "Sīlaṁ paripūretīti haṭṭhapahaṭṭho udaggudaggo hutvā ṭhapetvā indriyasaṁvaraṁ tassa visuṁ vuttattā anavasesasīlaṁ paripūreti.",
  "tika-s0103t6:60_7": "Pītisomanassasahagatā hi paññā abhirativasena ārammaṇe phullitavikasitā viya pavattati,",
  "tika-s0103t6:60_8": "na evaṁ upekkhāsahagatā.",
  "tika-s0103t6:60_9": "Puna sīlakkhandhanti ariyasīlakkhandhamāha.",
  "tika-s0103t6:60_10": "“Samādhikkhandha”ntiādīsupi eseva nayo.",
  "tika-s0103t6:61_0": "Sabbaṁ taṁ rūpaṁ aniccato khippaṁ javatīti yā rūpadhamme “aniccā”ti sīghavegena pavattati,",
  "tika-s0103t6:61_1": "paṭipakkhadūrabhāvena pubbābhisaṅkhārassa sātisayattā indena vissaṭṭhavajiraṁ viya lakkhaṇaṁ avirajjhantī",
  "tika-s0103t6:61_2": "adandhāyantī rūpakkhandhe aniccalakkhaṇaṁ vegasā paṭivijjhati,",
  "tika-s0103t6:61_3": "sā javanapaññā nāmāti attho.",
  "tika-s0103t6:61_4": "Sesapadesupi eseva nayo.",
  "tika-s0103t6:61_5": "Evaṁ lakkhaṇārammaṇikavipassanāvasena javanapaññaṁ dassetvā balavavipassanāvasena dassetuṁ “rūpa”ntiādi vuttaṁ.",
  "tika-s0103t6:61_6": "Tattha khayaṭṭhenāti yattha yattha uppajjati,",
  "tika-s0103t6:61_7": "tattha tattheva bhijjanato khayasabhāvattā.",
  "tika-s0103t6:61_8": "Bhayaṭṭhenāti bhayānakabhāvato.",
  "tika-s0103t6:61_9": "Asārakaṭṭhenāti asārakabhāvato attasāravirahato,",
  "tika-s0103t6:61_10": "niccasārādivirahato ca.",
  "tika-s0103t6:61_11": "Tulayitvāti tulanabhūtāya vipassanāpaññāya tuletvā.",
  "tika-s0103t6:61_12": "Tīrayitvāti tāya eva tīraṇabhūtāya tīrayitvā.",
  "tika-s0103t6:61_13": "Vibhāvayitvāti yāthāvato pakāsetvā paccakkhaṁ katvā.",
  "tika-s0103t6:61_14": "Vibhūtaṁ katvāti pākaṭaṁ katvā.",
  "tika-s0103t6:61_15": "Rūpanirodheti rūpakkhandhanirodhahetubhūte nibbāne ninnapoṇapabbhārabhāvena.",
  "tika-s0103t6:61_16": "Idāni sikhāppattavipassanāvasena javanapaññaṁ dassetuṁ puna “rūpa”ntiādi vuttaṁ.",
  "tika-s0103t6:61_17": "“Vuṭṭhānagāminivipassanāvasenā”ti keci.",
  "tika-s0103t6:62_0": "Ñāṇassa tikkhabhāvo nāma savisesaṁ paṭipakkhapahānena veditabboti.",
  "tika-s0103t6:62_1": "“Khippaṁ kilese chindatīti tikkhapaññā”ti vatvā te pana kilese vibhāgena dassento “uppannaṁ kāmavitakka”ntiādimāha.",
  "tika-s0103t6:62_2": "Tikkhapañño khippābhiñño hoti,",
  "tika-s0103t6:62_3": "paṭipadā cassa na calatīti āha “ekasmiṁ āsane cattāro ariyamaggā…pe…",
  "tika-s0103t6:62_4": "adhigatā hontī”tiādi.",
  "tika-s0103t6:63_0": "“Sabbe saṅkhārā aniccā dukkhā vipariṇāmadhammā,",
  "tika-s0103t6:63_1": "saṅkhatā paṭiccasamuppannā khayadhammā vayadhammā virāgadhammā nirodhadhammā”ti yāthāvato dassanena saccappaṭivedho ijjhati,",
  "tika-s0103t6:63_2": "na aññathāti kāraṇamukhena nibbedhikapaññaṁ dassetuṁ “sabbasaṅkhāresu ubbegabahulo hotī”tiādi vuttaṁ.",
  "tika-s0103t6:63_3": "Tattha ubbegabahuloti vuttanayena sabbasaṅkhāresu abhiṇhapavattasaṁvego.",
  "tika-s0103t6:63_4": "Uttāsabahuloti ñāṇuttāsavasena sabbasaṅkhāresu bahuso utrāsamānaso,",
  "tika-s0103t6:63_5": "etena ādīnavānupassanamāha.",
  "tika-s0103t6:63_6": "“Ukkaṇṭhanabahulo”ti pana iminā nibbidānupassanamāha,",
  "tika-s0103t6:63_7": "“aratibahulo”tiādinā tassā eva aparāparuppattiṁ.",
  "tika-s0103t6:63_8": "Bahimukhoti sabbasaṅkhārato bahibhūtaṁ nibbānaṁ uddissa pavattañāṇamukho,",
  "tika-s0103t6:63_9": "tathā vā pavattitavimokkhamukho.",
  "tika-s0103t6:63_10": "Nibbijjhanaṁ nibbedho,",
  "tika-s0103t6:63_11": "so etissā atthi,",
  "tika-s0103t6:63_12": "nibbijjhatīti vā nibbedhikā,",
  "tika-s0103t6:63_13": "sā eva paññā nibbedhikapaññā.",
  "tika-s0103t6:63_14": "Yaṁ panettha atthato avibhattaṁ,",
  "tika-s0103t6:63_15": "taṁ heṭṭhā vuttanayattā,",
  "tika-s0103t6:63_16": "uttānatthattā ca suviññeyyameva.",
  "tika-s0103t6:64_0": "217.Pabbajitaṁ upāsitāti ettha yādisaṁ pabbajitaṁ upāsato paññāpaṭilābho hoti,",
  "tika-s0103t6:64_1": "taṁ dassetuṁ “paṇḍitaṁ pabbajita”nti vuttaṁ.",
  "tika-s0103t6:64_2": "Upāsanañcettha upaṭṭhānavasena icchitaṁ,",
  "tika-s0103t6:64_3": "na upanisīdanamattenāti āha “payirupāsitā”ti.",
  "tika-s0103t6:64_4": "Atthanti hitaṁ.",
  "tika-s0103t6:64_5": "Abbhantaraṁ karitvāti abbhantaragataṁ katvā.",
  "tika-s0103t6:64_6": "Tenāha “atthayutta”nti.",
  "tika-s0103t6:64_7": "Bhāvanapuṁsakaniddeso cāyaṁ,",
  "tika-s0103t6:64_8": "hitūpasañhitaṁ katvāti attho. Antara-",
  "tika-s0103t6:64_9": "saddo vā cittapariyāyo “yassantarato na santi kopā”tiādīsu viya.",
  "tika-s0103t6:64_10": "Tasmā atthantaroti hitajjhāsayoti attho.",
  "tika-s0103t6:65_0": "Paṭilābhatthāya gatenāti paṭilābhatthāya pavattena,",
  "tika-s0103t6:65_1": "paṭilābhasaṁvattaniyenāti attho.",
  "tika-s0103t6:65_2": "Uppāde ca nimitte ca chekāti uppādavidhimhi ceva nimittavidhimhi ca kusalā.",
  "tika-s0103t6:65_3": "Uppādanimittakovidatāsīsena cettha lakkhaṇakosallameva dasseti.",
  "tika-s0103t6:65_4": "Atha vā sesalakkhaṇānaṁ nibbattiyā buddhānaṁ,",
  "tika-s0103t6:65_5": "cakkavattīnañca uppādo anumīyati,",
  "tika-s0103t6:65_6": "yāni tehi laddhabbaānisaṁsāni nimittāni,",
  "tika-s0103t6:65_7": "tasmiṁ uppāde ca nimitte ca anuminanādivasena chekā nipuṇāti attho.",
  "tika-s0103t6:65_8": "Ñatvā passissatīti ñāṇena jānitvā passissati,",
  "tika-s0103t6:65_9": "na cakkhuviññāṇenāti adhippāyo.",
  "tika-s0103t6:66_0": "Atthānusāsanīsūti atthānaṁ hitānaṁ anusāsanīsu.",
  "tika-s0103t6:66_1": "Yasmā anatthapaṭivajjanapubbikā sattānaṁ atthapaṭipatti,",
  "tika-s0103t6:66_2": "tasmā anatthopi paricchijja gahetabbo,",
  "tika-s0103t6:66_3": "jānitabbo cāti vuttaṁ “atthānatthaṁ pariggāhakāni ñāṇānī”ti,",
  "tika-s0103t6:66_4": "yato “āyupāyakosallaṁ viya apāyakosallampi icchitabba”nti vuttaṁ.",
  "tika-s0103t6:67_0": "Suvaṇṇavaṇṇalakkhaṇavaṇṇanā",
  "tika-s0103t6:68_0": "218.",
  "tika-s0103t6:68_1": "Paṭisaṅkhānabalena kodhavinayena akkodhano,",
  "tika-s0103t6:68_2": "na bhāvanābalenāti dassetuṁ “na anāgāmimaggenā”tiādi vuttaṁ.",
  "tika-s0103t6:68_3": "Evaṁ akkodhavasikattāti evaṁ maghamāṇavo viya na kodhavasaṁ gatattā.",
  "tika-s0103t6:68_4": "Nābhisajjīti kujjhanavaseneva na abhisajji.",
  "tika-s0103t6:68_5": "Yañhi kodhassa uppattiṭṭhānabhūte ārammaṇe upanāhassa paccayabhūtaṁ kujjhanavasena abhisajjanaṁ,",
  "tika-s0103t6:68_6": "taṁ idhādhippetaṁ,",
  "tika-s0103t6:68_7": "na lubbhanavasena.",
  "tika-s0103t6:68_8": "Tenāha “kuṭilakaṇṭako viyā”tiādi.",
  "tika-s0103t6:68_9": "So hi yattha laggati,",
  "tika-s0103t6:68_10": "taṁ khobhento eva laggati.",
  "tika-s0103t6:68_11": "Tattha tatthāti tasmiṁ tasmiṁ mammaṭṭhāne.",
  "tika-s0103t6:68_12": "Mammanti phuṭṭhamattepi rujjanaṭṭhānaṁ.",
  "tika-s0103t6:68_13": "Pubbuppattikoti paṭhamuppanno.",
  "tika-s0103t6:68_14": "Tato balavataro byāpādo laddhāsevanatāya cittassa byāpajjanato.",
  "tika-s0103t6:68_15": "Tato balavatarāpatitthiyanāti sātisayaṁ laddhāsevanatāya tato byāpādāvatthāyapi balavatarā patitthiyanā paccatthikabhāvena thāmappattito.",
  "tika-s0103t6:69_0": "Sukhumattharaṇādīti ādi-",
  "tika-s0103t6:69_1": "saddena paṇītabhojanīyādīnampi saṅgaho daṭṭhabbo bhojanadānassapi vaṇṇasampadānimittabhāvato.",
  "tika-s0103t6:69_2": "Tenāha bhagavā “bhojanaṁ bhikkhave dadamāno dāyako paṭiggāhakānaṁ…pe…",
  "tika-s0103t6:69_3": "āyuṁ deti,",
  "tika-s0103t6:69_4": "vaṇṇaṁ detī”ti tathā ca vakkhati “āmisadānena vā”ti.",
  "tika-s0103t6:70_0": "219. Ti adāsi.",
  "tika-s0103t6:70_1": "Devoti megho,",
  "tika-s0103t6:70_2": "pajjunno eva vā.",
  "tika-s0103t6:70_3": "Varataroti uttamataro.",
  "tika-s0103t6:70_4": "Pabbajjāya visadisāvatthādi bhāvato na pabbajjāti apabbajjā,",
  "tika-s0103t6:70_5": "gihibhāvo.",
  "tika-s0103t6:70_6": "Acchādenti kopīnaṁ paṭicchādenti etehīti acchādanāni,",
  "tika-s0103t6:70_7": "nivāsanāni,",
  "tika-s0103t6:70_8": "tesaṁ acchādanānañceva sesa vatthānañca kojavādi uttamapāvuraṇānañca.",
  "tika-s0103t6:70_9": "Vināsoti katassa kammassa avipaccitvā vināso.",
  "tika-s0103t6:71_0": "Kosohitavatthaguyhalakkhaṇavaṇṇanā",
  "tika-s0103t6:72_0": "220.Samānetāti sammadeva ānetā samāgametā.",
  "tika-s0103t6:72_1": "Rajje patiṭṭhitena sakkā kātuṁ bahubhatikasseva ijjhanato.",
  "tika-s0103t6:72_2": "Kattā nāma natthīti vajjaṁ paṭicchādentīti ānetvā sambandho,",
  "tika-s0103t6:72_3": "karonti vajjapaṭicchādanakammanti vā.",
  "tika-s0103t6:72_4": "Nanu vajjapaṭicchādanakammaṁ nāma sāvajjanti?",
  "tika-s0103t6:72_5": "Saccaṁ sāvajjaṁ saṁkiliṭṭhacittena paṭicchādentassa,",
  "tika-s0103t6:72_6": "idaṁ pana asaṁkiliṭṭhacittena parassa uppajjanakaanatthaṁ pariharaṇavasena pavattaṁ adhippetaṁ.",
  "tika-s0103t6:72_7": "“Ñātisaṅgahaṁ karontenā”ti etena ñātatthacariyāvasena taṁ kammaṁ pavattatīti dasseti.",
  "tika-s0103t6:73_0": "221.Amittatāpanāti amittānaṁ tapanasīlā,",
  "tika-s0103t6:73_1": "amittatāpanaṁ hotu vā mā vā evaṁsabhāvāti attho.",
  "tika-s0103t6:73_2": "Na hi cakkavattino puttānaṁ amittā nāma keci honti,",
  "tika-s0103t6:73_3": "ye te bhaveyyuṁ,",
  "tika-s0103t6:73_4": "cakkānubhāveneva sabbepi khattiyādayo anuvattakā tesaṁ bhavanti.",
  "tika-s0103t6:74_0": "Paṭhamabhāṇavāravaṇṇanā niṭṭhitā.",
  "tika-s0103t6:75_0": "Parimaṇḍalādilakkhaṇavaṇṇanā",
  "tika-s0103t6:76_0": "222.Samanti samānaṁ.",
  "tika-s0103t6:76_1": "Tena tena loke viññātaguṇena samaṁ samānaṁ jānāti,",
  "tika-s0103t6:76_2": "yato tattha paṭipajjanavidhināva itarasmiṁ paṭipajjati.",
  "tika-s0103t6:76_3": "Sayaṁ jānātīti aparaneyyo hutvā sayameva jānāti.",
  "tika-s0103t6:76_4": "Purisaṁ jānātīti vā “ayaṁ seṭṭho,",
  "tika-s0103t6:76_5": "ayaṁ majjhimo,",
  "tika-s0103t6:76_6": "ayaṁ nihīno”ti taṁ taṁ purisaṁ yāthāvato jānāti.",
  "tika-s0103t6:76_7": "Purisavisesaṁ jānātīti tasmiṁ tasmiṁ purise vijjamānaṁ visesaṁ jānāti,",
  "tika-s0103t6:76_8": "yato tattha tattha anurūpadānapadānādipaṭipattiyā yuttapattakārī hoti.",
  "tika-s0103t6:76_9": "Tenāha “ayamidamarahatī”tiādi.",
  "tika-s0103t6:77_0": "Sampattipaṭilābhaṭṭhenāti diṭṭhadhammikādisampattīnaṁ paṭilābhāpanaṭṭhena.",
  "tika-s0103t6:77_1": "Samasaṅgahakammanti samaṁ jānitvā tadanurūpaṁ tassa tassa saṅgaṇhanakammaṁ.",
  "tika-s0103t6:78_0": "223.Tulayitvāti tīrayitvā.",
  "tika-s0103t6:78_1": "Paṭivicinitvāti vīmaṁsitvā.",
  "tika-s0103t6:78_2": "Nipuṇayogato nipuṇā,",
  "tika-s0103t6:78_3": "ativiya nipuṇā atinipuṇā,",
  "tika-s0103t6:78_4": "sā pana tesaṁ nipuṇatā saṇhasukhumā paññāti āha “sukhumapaññā”ti.",
  "tika-s0103t6:79_0": "Sīhapubbaddhakāyādilakkhaṇavaṇṇanā",
  "tika-s0103t6:80_0": "224.Khemakāmoti anupaddavakāmo.",
  "tika-s0103t6:80_1": "Kammassakatāñāṇaṁ sattānaṁ vaḍḍhiāvahaṁ sabbasampattividhāyakanti āha “paññāyāti kammassakatāpaññāyā”ti.",
  "tika-s0103t6:81_0": "Samantaparipūrānīti samantato sabbabhāgehi paripuṇṇāni.",
  "tika-s0103t6:81_1": "Tato eva ahīnāni anūnāni.",
  "tika-s0103t6:81_2": "Dhanādīhīti dhanadhaññādīhi.",
  "tika-s0103t6:82_0": "225.Okappanasaddhā saddheyyavatthuṁ okkanditvā pakkhanditvā saddahanasaddhā.",
  "tika-s0103t6:82_1": "Sā eva pasādanīyavatthusmimpi abhippasīdanavasena pavattiyā pasādasaddhā.Pariyattisavanenāti sattānaṁ hitasukhāvahāya pariyattiyā savanena.",
  "tika-s0103t6:82_2": "Dhāraṇaparicayādīnaṁ taṁmūlakattā tathā vuttaṁ.",
  "tika-s0103t6:82_3": "Etesanti saddhādīnaṁ.",
  "tika-s0103t6:82_4": "Saha hānadhammenāti sahānadhammo,",
  "tika-s0103t6:82_5": "na sahānadhammoti asahānadhammo,",
  "tika-s0103t6:82_6": "tassa bhāvo asahānadhammatā,",
  "tika-s0103t6:82_7": "taṁ asahānadhammataṁ,",
  "tika-s0103t6:82_8": "aparihāniyasabhāvanti attho.",
  "tika-s0103t6:83_0": "Rasaggasaggitālakkhaṇavaṇṇanā",
  "tika-s0103t6:84_0": "226.Tilaphalamattampi bhojanaṁ.",
  "tika-s0103t6:84_1": "Sabbattha pharatīti sabbā rasāharaṇiyo anussarantaṁ sabhāvena sabbasmiṁ kāye pharati.",
  "tika-s0103t6:84_2": "Samā hutvā vahantīti avisamā ujukā hutvā pavattanti.",
  "tika-s0103t6:85_0": "Ārogyakaraṇakammanti arogabhāvakaraṁ sattānaṁ aviheṭhanakammaṁ.",
  "tika-s0103t6:85_1": "Madhurādibhedaṁ rasaṁ gasati harati etehi,",
  "tika-s0103t6:85_2": "sayameva vā taṁ gasanti gilanti anto pavesentīti rasaggasā,",
  "tika-s0103t6:85_3": "rasaggasānaṁ aggā rasaggasaggā,",
  "tika-s0103t6:85_4": "te ettha santīti rasaggasaggī,",
  "tika-s0103t6:85_5": "tadeva lakkhaṇaṁ.",
  "tika-s0103t6:85_6": "Bhavati hi abhinnepi vatthusmiṁ taggatavisesāvabodhanatthaṁ bhinnaṁ viya katvā vohāro yathā “silāputtakassa sarīra”nti.",
  "tika-s0103t6:85_7": "Rasaggasaggitāsaṅkhātaṁ vā lakkhaṇaṁ rasaggasaggilakkhaṇaṁ.",
  "tika-s0103t6:86_0": "227.Vadha-",
  "tika-s0103t6:86_1": "saddo “attānaṁ vadhitvā vadhitvā rodatī”tiādīsu bādhanatthopi hotīti tato visesanatthaṁ “māraṇavadhenā”ti vuttaṁ,",
  "tika-s0103t6:86_2": "māraṇasaṅkhātena vadhenāti attho.",
  "tika-s0103t6:86_3": "Bādhanattho eva vā vadha- saddo, māraṇena,",
  "tika-s0103t6:86_4": "bādhanena cāti attho.",
  "tika-s0103t6:86_5": "Ubbādhanāyāti bandhanāgāre pakkhipitvā uddhaṁ uddhaṁ bādhanena.",
  "tika-s0103t6:86_6": "Tenāha “bandhanāgārappavesanenā”ti.",
  "tika-s0103t6:87_0": "Abhinīlanettādilakkhaṇavaṇṇanā",
  "tika-s0103t6:88_0": "228.Visaṭanti kujjhanavasena vinisaṭaṁ katvā.",
  "tika-s0103t6:88_1": "Tenāha “kakkaṭako viyā”tiādi.",
  "tika-s0103t6:88_2": "Visācīti virūpaṁ sācitakaṁ,",
  "tika-s0103t6:88_3": "vijimhanti attho.",
  "tika-s0103t6:88_4": "Tenāha “vaṅkakkhikoṭiyā”ti,",
  "tika-s0103t6:88_5": "kuṭilaakkhikoṭipātenāti attho.",
  "tika-s0103t6:88_6": "Viceyya pekkhitāti ujukaṁ anoloketvā diṭṭhipātaṁ vicāretvā oloketvā.",
  "tika-s0103t6:88_7": "Tenāha “yo kujjhitvā”tiādi.",
  "tika-s0103t6:88_8": "Paroti kujjhito.",
  "tika-s0103t6:88_9": "Na oloketi taṁ sammukhā gacchantaṁ kujjhitvā na oloketi,",
  "tika-s0103t6:88_10": "parammukhā.",
  "tika-s0103t6:88_11": "Viteyyāti virūpaṁ tiriyaṁ,",
  "tika-s0103t6:88_12": "viññūnaṁ olokanakkamaṁ vītikkamitvāti attho.",
  "tika-s0103t6:88_13": "Jimhaṁ anoloketvā ujukaṁ olokanaṁ nāma kuṭilabhāvakarānaṁ pāpadhammānaṁ abhājanaujukatacittatasseva hotīti āha “ujumano hutvā ujuṁ pekkhitā”ti.",
  "tika-s0103t6:88_14": "Yathā ca ujuṁ pekkhitā hotīti ānetvā sambandho.",
  "tika-s0103t6:88_15": "Pasaṭanti ummīlanavasena sammadeva patthaṭaṁ.",
  "tika-s0103t6:88_16": "Vipulaṁ vitthatanti tasseva vevacanaṁ.",
  "tika-s0103t6:88_17": "Piyaṁ piyāyitabbaṁ dassanaṁ olokanaṁ etassāti piyadassano.",
  "tika-s0103t6:89_0": "Kāṇoti akkhīni nimmīletvā pekkhanako.",
  "tika-s0103t6:89_1": "Kākakkhīti kekarakkho.",
  "tika-s0103t6:89_2": "Vaṅkakkhīti jimhapekkhanako.",
  "tika-s0103t6:89_3": "Āvilakkhīti ākuladiṭṭhipāto.",
  "tika-s0103t6:89_4": "Nīlapītalohitasetakāḷavaṇṇānaṁ vasena pañcavaṇṇo.",
  "tika-s0103t6:89_5": "Tattha pītalohitavaṇṇā setamaṇḍalagatarājivasena,",
  "tika-s0103t6:89_6": "nīlasetakāḷavaṇṇā pana taṁtaṁmaṇḍalavaseneva veditabbā.",
  "tika-s0103t6:89_7": "“Pasādoti pana tesaṁ vaṇṇānaṁ pasannākāraṁ sandhāya vutta”nti keci.",
  "tika-s0103t6:89_8": "Pañcavaṇṇo pasādoti pana yathāvuttapañcavaṇṇaparivāro,",
  "tika-s0103t6:89_9": "tehi vā paṭimaṇḍito pasādoti attho.",
  "tika-s0103t6:89_10": "Nettasampattikarānīti “pañcavaṇṇapasādatā tirohitavidūragatadassanasamatthatā”ti evamādi cakkhusampadāya kāraṇāni.",
  "tika-s0103t6:89_11": "Lakkhaṇasatthe yuttāti lakkhaṇasatthe āyuttā sukusalā.",
  "tika-s0103t6:90_0": "Uṇhīsasīsalakkhaṇavaṇṇanā",
  "tika-s0103t6:91_0": "230.Pubbaṅgamoti ettha pubbaṅgamatā nāma pamukhatā,",
  "tika-s0103t6:91_1": "jeṭṭhaseṭṭhakabhāvo bahujanassa anuvattanīyatāti āha “gaṇajeṭṭhako”tiādi.",
  "tika-s0103t6:92_0": "Pubbaṅgamatāti pubbaṅgamassa kammaṁ.",
  "tika-s0103t6:92_1": "Yassa hi kāyasucaritādikammassa vasena mahāpuriso bahujanassa pubbaṅgamo ahosi,",
  "tika-s0103t6:92_2": "tadassa kammaṁ “pubbaṅgamatā”ti adhippetaṁ,",
  "tika-s0103t6:92_3": "na pubbaṅgamabhāvo.",
  "tika-s0103t6:92_4": "Tenāha “idha kammaṁ nāma pubbaṅgamatā”ti.",
  "tika-s0103t6:92_5": "Pītipāmojjenaparipuṇṇasīsoti pītiyā,",
  "tika-s0103t6:92_6": "pāmojjena ca sampuṇṇapaññāsīso bahulaṁ somanassasahagatañāṇasampayuttacittasamaṅgī eva hutvā vicarati.",
  "tika-s0103t6:92_7": "Mahāpurisoti mahāpurisajātiko.",
  "tika-s0103t6:93_0": "231.Bahujananti sāmiatthe upayogavacananti āha “bahujanassā”ti.",
  "tika-s0103t6:93_1": "Paribhuñjanaṭṭhena paṭibhogo,",
  "tika-s0103t6:93_2": "upayogavatthu paṭibhogo,",
  "tika-s0103t6:93_3": "tassa hitāti paṭibhogiyā.",
  "tika-s0103t6:93_4": "Desakālaṁ ñatvā tadupakaraṇūpaṭṭhānādi veyyāvaccakarā sattā.",
  "tika-s0103t6:93_5": "Abhiharantīti byāharanti.",
  "tika-s0103t6:93_6": "Tassa tassa veyyāvaccassa paṭiharaṇato pavattanakaraṇato paṭihāro,",
  "tika-s0103t6:93_7": "veyyāvaccakaro,",
  "tika-s0103t6:93_8": "tassa bhāvo paṭihārakanti āha “veyyāvaccakarabhāva”nti.",
  "tika-s0103t6:93_9": "Visavanaṁ visavo,",
  "tika-s0103t6:93_10": "kāmakāro vasitā,",
  "tika-s0103t6:93_11": "so etassa atthīti visavīti āha “ciṇṇavasī”ti.",
  "tika-s0103t6:94_0": "Ekekalomatādilakkhaṇavaṇṇanā",
  "tika-s0103t6:95_0": "232.Upavattatīti anukūlabhāvaṁ upecca vattati. Tenāha “ajjhāsayaṁ anuvattatī”ti.",
  "tika-s0103t6:96_0": "Ekekalomalakkhaṇanti ekekasmiṁ lomakūpe ekekalomatālakkhaṇaṁ.",
  "tika-s0103t6:96_1": "Ekekehi lomehīti aññesaṁ sarīre ekekasmimpi lomakūpe anekānipi lomāni uṭṭhahanti,",
  "tika-s0103t6:96_2": "na tathāgatassa.",
  "tika-s0103t6:96_3": "Tehi puna paccekaṁ lomakūpesu ekekeheva uppannehi kuṇḍalāvattehi padakkhiṇāvattakajātehi nicitaṁ viya sarīraṁ hotīti vuttaṁ “ekekalomūpacitaṅgavā”ti.",
  "tika-s0103t6:97_0": "Cattālīsādilakkhaṇavaṇṇanā",
  "tika-s0103t6:98_0": "234.Abhinditabbaparisoti parehi kenaci saṅgahena saṅgahetvā,",
  "tika-s0103t6:98_1": "yuttikāraṇaṁ dassetvā vā na bhinditabbapariso.",
  "tika-s0103t6:99_0": "Apisuṇavācāyāti upayogatthe sāmivacanaṁ,",
  "tika-s0103t6:99_1": "pesuññassa paṭipakkhabhūtaṁ kusalakammaṁ.",
  "tika-s0103t6:99_2": "Pisuṇā vācā etassāti pisuṇavāco,",
  "tika-s0103t6:99_3": "tassa pisuṇavācassa puggalassa.",
  "tika-s0103t6:99_4": "Aparipuṇṇāti cattārīsato ūnabhāvena na paripuṇṇā.",
  "tika-s0103t6:99_5": "Viraḷāti savivarā.",
  "tika-s0103t6:100_0": "Pahūtajivhādilakkhaṇavaṇṇanā",
  "tika-s0103t6:101_0": "236.Ādeyyavācoti ādaragāravavasena ādātabbavacano.",
  "tika-s0103t6:101_1": "“Evameta”nti gahetabbavacano sirasā sampaṭicchitasāsano.",
  "tika-s0103t6:102_0": "Baddhajivhāti yathā sukhena parivattati,",
  "tika-s0103t6:102_1": "evaṁ sirādīhi palibuddhajivhā.",
  "tika-s0103t6:102_2": "Gūḷhajivhāti rasabahalatāya gūḷhagaṇḍasadisajivhā.",
  "tika-s0103t6:102_3": "Dvijivhāti agge kappabhāvena dvidhābhūtajivhā.",
  "tika-s0103t6:102_4": "Mammanāti apparippuṭatalāpā.",
  "tika-s0103t6:102_5": "Kharapharusakakkasādivasena saddo bhijjati bhinnakāro hoti.",
  "tika-s0103t6:102_6": "Vicchinditvā pavattassaratāya chinnassarā vā.",
  "tika-s0103t6:102_7": "Anekākāratāya bhinnassarā vā.",
  "tika-s0103t6:102_8": "Kākassa viya amanuññassaratāya kākassarā vā.",
  "tika-s0103t6:102_9": "Madhuroti iṭṭhe,",
  "tika-s0103t6:102_10": "kammaphalena vatthuno suvisuddhattā.",
  "tika-s0103t6:102_11": "Pemanīyoti pītisañjanano,",
  "tika-s0103t6:102_12": "piyāyitabbo vā.",
  "tika-s0103t6:103_0": "237.Akkosayuttattāti akkosupasañhitattā akkosavatthusahitattā.",
  "tika-s0103t6:103_1": "Ābādhakarinti ghaṭṭanavasena paresaṁ pīḷāvahaṁ.",
  "tika-s0103t6:103_2": "Bahuno janassa avamaddanato,",
  "tika-s0103t6:103_3": "pamaddābhāvakaraṇato vā bahujanappamaddanaṁ.",
  "tika-s0103t6:103_4": "Abāḷhanti vā ettha a-",
  "tika-s0103t6:103_5": "kāro vuddhiattho “asekkhā dhammā”tiādīsu viya,",
  "tika-s0103t6:103_6": "tasmā ativiya bāḷhaṁ pharusaṁ giranti evamettha attho veditabbo.",
  "tika-s0103t6:103_7": "Na bhaṇīti cettha “na abhaṇi na bhaṇī”ti saralopena niddeso.",
  "tika-s0103t6:103_8": "Susaṁhitanti suṭṭhu saṁhitaṁ.",
  "tika-s0103t6:103_9": "Kena pana suṭṭhu saṁhitaṁ?",
  "tika-s0103t6:103_10": "“Madhura”nti anantarameva vuttattā madhuratāyāti viññāyati,",
  "tika-s0103t6:103_11": "kā panassa madhuratāti āha “suṭṭhu pemasaṁhita”nti.",
  "tika-s0103t6:103_12": "Upayogaputhuttavisayo yaṁ vācā-",
  "tika-s0103t6:103_13": "saddoti āha “vācāyo”ti,",
  "tika-s0103t6:103_14": "sā cassā upayogaputhuttavisayatā “hadayagāminiyo”ti padena samānādhikaraṇatāya daṭṭhabbā.",
  "tika-s0103t6:103_15": "“Kaṇṇasukha”nti pāṭhe bhāvanapuṁsakaniddesoyanti dassetuṁ “yathā”tiādi vuttaṁ.",
  "tika-s0103t6:103_16": "Vedayathāti kālavipallāsenāyaṁ niddesoti āha “vedayitthā”ti.",
  "tika-s0103t6:103_17": "Brahmassaratanti seṭṭhassarataṁ,",
  "tika-s0103t6:103_18": "brahmuno sarasadisassarataṁ vā.",
  "tika-s0103t6:103_19": "Bahūnaṁ bahunti bahūnaṁ janānaṁ bahuṁ subhaṇitanti yojanā.",
  "tika-s0103t6:104_0": "Sīhahanulakkhaṇavaṇṇanā",
  "tika-s0103t6:105_0": "238.Appadhaṁsikoti appadhaṁsiyo. Ya-",
  "tika-s0103t6:105_1": "kārassa hi ka-",
  "tika-s0103t6:105_2": "kāraṁ katvā ayaṁ niddeso yathā “niyyānikā dhammā”ti guṇatoti attanā adhigataguṇato.",
  "tika-s0103t6:105_3": "Ṭhānatoti yathāṭhitaṭṭhānantarato.",
  "tika-s0103t6:106_0": "Palāpakathāyāti samphappalāpakathāya.",
  "tika-s0103t6:106_1": "Antopaviṭṭhahanukā ekato,",
  "tika-s0103t6:106_2": "ubhato vā saṁkucitavisukā.",
  "tika-s0103t6:106_3": "Vaṅkahanukā ekapassena kuṭilavisukā.",
  "tika-s0103t6:106_4": "Pabbhārahanukā purato olambamānavisukā.",
  "tika-s0103t6:107_0": "239.Vikiṇṇavacanā nāma samphappalāpino,",
  "tika-s0103t6:107_1": "tappaṭikkhepena avikiṇṇavacanā mahābodhisattā.",
  "tika-s0103t6:107_2": "Vācā eva tadatthādhigamupāyatāya “byāppatho”ti vuttāti āha “avikiṇṇa…pe…",
  "tika-s0103t6:107_3": "vacanapatho assā”ti.",
  "tika-s0103t6:107_4": "“Dvīhi dvīhī”ti nayidaṁ āmeḍitavacanaṁ asamānādhikaraṇato,",
  "tika-s0103t6:107_5": "atha kho dvīhi diguṇatādassananti āha “dvīhi dvīhīti catūhī”ti.",
  "tika-s0103t6:107_6": "Tasmā “dvidugamā”ti catugamā vuttāti āha “catuppadāna”nti.",
  "tika-s0103t6:107_7": "Tathāsabhāvoti yathāssa vuttanayena kenaci appadhaṁsiyatā hoti guṇehi,",
  "tika-s0103t6:107_8": "tathāsabhāvo.",
  "tika-s0103t6:108_0": "Samadantādilakkhaṇavaṇṇanā",
  "tika-s0103t6:109_0": "240.",
  "tika-s0103t6:109_1": "Visuddhasīlācāratāya parisuddhā samantato sabbathā vā suddhā puggalā parivārā etassāti parisuddhaparivāro.",
  "tika-s0103t6:110_0": "241.Pahāsīti tadaṅgavasena,",
  "tika-s0103t6:110_1": "vikkhambhanavasena ca pariccaji.",
  "tika-s0103t6:110_2": "Tidivaṁ tāvatiṁsabhavanaṁ puraṁ nagaraṁ etesanti tidivapurā,",
  "tika-s0103t6:110_3": "tāvatiṁsadevā,",
  "tika-s0103t6:110_4": "tesaṁ varo tidivapuravaro, indo.",
  "tika-s0103t6:110_5": "Tena tidivapuravarena.",
  "tika-s0103t6:110_6": "Tenāha “sakkenā”ti.",
  "tika-s0103t6:110_7": "Lapanti kathenti etenāti lapanaṁ,",
  "tika-s0103t6:110_8": "mukhanti āha “lapanajanti mukhaja”nti.",
  "tika-s0103t6:110_9": "Suṭṭhu dhavalatāya sukkā,",
  "tika-s0103t6:110_10": "īsakampi asaṁkiliṭṭhatāya suci.",
  "tika-s0103t6:110_11": "Sundarasaṇṭhānatāya suṭṭhu bhāvanato,",
  "tika-s0103t6:110_12": "vipassanato ca sobhanā.",
  "tika-s0103t6:110_13": "Kāmaṁ janānaṁ manussānaṁ nivāsanaṭṭhānādibhāvena patiṭṭhābhūto desaviseso “janapado”ti vuccati,",
  "tika-s0103t6:110_14": "idha pana saparivāracatumahādīpasaññito sabbo padeso tathā vuttoti āha “cakkavāḷaparicchinno janapado”ti.",
  "tika-s0103t6:110_15": "Nanu ca yathāvutto padeso samuddaparicchinno,",
  "tika-s0103t6:110_16": "na cakkavāḷapabbataparicchinnoti?",
  "tika-s0103t6:110_17": "So padeso cakkavāḷaparicchinnopi hotīti tathā vuttaṁ.",
  "tika-s0103t6:110_18": "Ye vā samuddanissitā,",
  "tika-s0103t6:110_19": "cakkavāḷapādanissitā ca sattā,",
  "tika-s0103t6:110_20": "tesaṁ te te padesā patiṭṭhāti tepi saṅgaṇhanto “cakkavāḷaparicchinno”ti avoca.",
  "tika-s0103t6:110_21": "Cakkavāḷaparicchinnoti ca cakkavāḷena paricchinnoti evamettha attho daṭṭhabbo.",
  "tika-s0103t6:110_22": "Tassāti tassa cakkavattino.",
  "tika-s0103t6:110_23": "Puna tassāti tassa janapadassa.",
  "tika-s0103t6:110_24": "Bahujana sukhanti ettha paccattabahuvacanalopena bahujanaggahaṇanti āha “bahujanā”ti.",
  "tika-s0103t6:110_25": "Yathā pana te hitasukhaṁ caranti,",
  "tika-s0103t6:110_26": "taṁ vidhiṁ dassetuṁ “samānasukhadukkhā hutvā”ti vuttaṁ.",
  "tika-s0103t6:110_27": "Vigatapāpoti sabbaso samucchindanena viniddhutapāpadhammo.",
  "tika-s0103t6:110_28": "Daratho vuccati kāyiko,",
  "tika-s0103t6:110_29": "cetasiko ca pariḷāho.",
  "tika-s0103t6:110_30": "Tattha cetasikapariḷāho “vigatapāpo”ti imināva vuttoti āha “vigatakāyikadarathakilamatho”ti.",
  "tika-s0103t6:110_31": "Rāgādayo yasmiṁ santāne uppannā,",
  "tika-s0103t6:110_32": "tassa malīnabhāvakaraṇena malā.",
  "tika-s0103t6:110_33": "Kacavarabhāvena khilā.",
  "tika-s0103t6:110_34": "Sattānaṁ mahānatthakarattā visesato doso kalīti vuttaṁ “dosakalīnañcā”ti.",
  "tika-s0103t6:110_35": "Panūdehīti samucchindanavasena sasantānato nīhārakehi,",
  "tika-s0103t6:110_36": "pajahanakehīti attho.",
  "tika-s0103t6:110_37": "Sesaṁ suviññeyyameva.",
  "tika-s0103t6:111_0": "Ettha ca yasmā sabbesampi lakkhaṇānaṁ mahāpurisasantānagatapuññasambhārahetukabhāvena sabbaṁyeva taṁ",
  "tika-s0103t6:111_1": "puññakammaṁ sabbassa lakkhaṇassa kāraṇaṁ visiṭṭharūpattā phalassa.",
  "tika-s0103t6:111_2": "Na hi abhinnarūpakāraṇaṁ bhinnasabhāvassa phalassa paccayo bhavituṁ sakkoti,",
  "tika-s0103t6:111_3": "tasmā yassa yassa lakkhaṇassa yaṁ yaṁ puññakammaṁ visesakāraṇaṁ,",
  "tika-s0103t6:111_4": "taṁ taṁ vibhāgena dassentī ayaṁ desanā pavattā.",
  "tika-s0103t6:111_5": "Tattha yathā yādisaṁ kāyasucaritādipuññakammaṁ suppatiṭṭhitapādatāya kāraṇaṁ vuttaṁ,",
  "tika-s0103t6:111_6": "tādisameva “uṇhīsasīsatāya” kāraṇanti na sakkā vattuṁ daḷhasamādānatāvisiṭṭhassa tassa suppatiṭṭhitapādatāya kāraṇabhāvena vuttattā,",
  "tika-s0103t6:111_7": "itarassa ca pubbaṅgamatāvisiṭṭhassa vuttattā,",
  "tika-s0103t6:111_8": "evaṁ yādisaṁ āyatapaṇhitāya kāraṇaṁ,",
  "tika-s0103t6:111_9": "na tādisameva dīghaṅgulitāya,",
  "tika-s0103t6:111_10": "brahmujugattatāya ca kāraṇaṁ visiṭṭharūpattā phalassa.",
  "tika-s0103t6:111_11": "Na hi abhinnarūpakāraṇaṁ bhinnasabhāvassa phalassa paccayo bhavituṁ sakkoti.",
  "tika-s0103t6:111_12": "Tattha yathā ekeneva kammunā cakkhādinānindriyuppattiyaṁ avatthābhedato,",
  "tika-s0103t6:111_13": "sāmatthiyabhedato vā kammabhedo icchitabbo.",
  "tika-s0103t6:111_14": "Na hi yadavatthaṁ kammaṁ cakkhussa kāraṇaṁ,",
  "tika-s0103t6:111_15": "tadavatthameva sotādīnaṁ kāraṇaṁ hoti abhinnasāmatthiyaṁ vā,",
  "tika-s0103t6:111_16": "tasmā pañcāyatanikattabhāvapatthanābhūtā purimanipphannā kāmataṇhā paccayavasena visiṭṭhasabhāvā kammassa",
  "tika-s0103t6:111_17": "visiṭṭhasabhāvaphalanibbattanasamatthatāsādhanavasena paccayo hotīti ekampi anekavidhaphalanibbattanasamatthatāvasena",
  "tika-s0103t6:111_18": "anekarūpataṁ āpannaṁ viya hoti,",
  "tika-s0103t6:111_19": "evamidhāpi “ekampi pāṇātipātā veramaṇivasena pavattaṁ kusalakammaṁ āyatapaṇhitādīnaṁ tiṇṇampi lakkhaṇānaṁ",
  "tika-s0103t6:111_20": "nibbattakaṁ hotī”ti vuccamānepi na koci virodho.",
  "tika-s0103t6:111_21": "Tena vuttaṁ “so tassa kammassa katattā…pe…",
  "tika-s0103t6:111_22": "imāni tīṇi mahāpurisalakkhaṇāni paṭilabhatī”ti nānākammunā pana tesaṁ nibbattiyaṁ vattabbameva natthi,",
  "tika-s0103t6:111_23": "pāḷiyaṁ pana “tassa kammassā”ti ekavacananiddeso sāmaññavasenāti daṭṭhabbo.",
  "tika-s0103t6:111_24": "Evañca katvā satapuññalakkhaṇavacanaṁ samatthitaṁ hoti.",
  "tika-s0103t6:111_25": "“Imāni dve mahāpurisalakkhaṇāni paṭilabhatī”tiādīsupi eseva nayoti.",
  "tika-s0103t6:112_0": "Lakkhaṇasuttavaṇṇanāya līnatthappakāsanā."
}