{
  "mil6.1.4:0.1_0": "Milindapañha",
  "mil6.1.4:0.2_0": "Anumānapañha",
  "mil6.1.4:0.3_0": "Buddhavagga",
  "mil6.1.4:0.4_0": "4. Paṭipadādosapañha",
  "mil6.1.4:1.1_0": "“Bhante nāgasena,",
  "mil6.1.4:1.1_1": "yadā bodhisatto dukkarakārikaṁ akāsi,",
  "mil6.1.4:1.1_2": "netādiso aññatra ārambho ahosi nikkamo kilesayuddhaṁ maccusenaṁ vidhamanaṁ āhārapariggaho dukkarakārikā,",
  "mil6.1.4:1.1_3": "evarūpe parakkame kiñci assādaṁ alabhitvā tameva cittaṁ parihāpetvā evamavoca ‘na kho panāhaṁ imāya kaṭukāya",
  "mil6.1.4:1.1_4": "dukkarakārikāya adhigacchāmi uttari manussadhammaṁ alamariyañāṇadassanavisesaṁ,",
  "mil6.1.4:1.1_5": "siyā nu kho añño maggo bodhāyā’ti,",
  "mil6.1.4:1.1_6": "tato nibbinditvā aññena maggena sabbaññutaṁ patto,",
  "mil6.1.4:1.1_7": "puna tāya paṭipadāya sāvake anusāsati samādapeti.",
  "mil6.1.4:2.1_0": "‘Ārambhatha nikkhamatha,",
  "mil6.1.4:2.2_0": "yuñjatha buddhasāsane;",
  "mil6.1.4:2.3_0": "Dhunātha maccuno senaṁ,",
  "mil6.1.4:2.4_0": "naḷāgāraṁva kuñjaro’ti.",
  "mil6.1.4:3.1_0": "Kena nu kho,",
  "mil6.1.4:3.1_1": "bhante nāgasena,",
  "mil6.1.4:3.1_2": "kāraṇena tathāgato yāya paṭipadāya attanā nibbinno virattarūpo,",
  "mil6.1.4:3.1_3": "tattha sāvake anusāsati samādapetī”ti?",
  "mil6.1.4:4.1_0": "“Tadāpi, mahārāja,",
  "mil6.1.4:4.1_1": "etarahipi sāyeva paṭipadā,",
  "mil6.1.4:4.1_2": "taṁyeva paṭipadaṁ paṭipajjitvā bodhisatto sabbaññutaṁ patto.",
  "mil6.1.4:4.2_0": "Api ca, mahārāja, bodhisatto ativīriyaṁ karonto niravasesato āhāraṁ uparundhi.",
  "mil6.1.4:4.3_0": "Tassa āhārūparodhena cittadubbalyaṁ uppajji.",
  "mil6.1.4:4.4_0": "So tena dubbalyena nāsakkhi sabbaññutaṁ pāpuṇituṁ,",
  "mil6.1.4:4.4_1": "so mattamattaṁ kabaḷīkārāhāraṁ sevanto tāyeva paṭipadāya nacirasseva sabbaññutaṁ pāpuṇi.",
  "mil6.1.4:4.5_0": "Sāyeva, mahārāja, paṭipadā sabbesaṁ tathāgatānaṁ sabbaññutañāṇappaṭilābhāya.",
  "mil6.1.4:5.1_0": "Yathā, mahārāja, sabbesaṁ sattānaṁ āhāro upatthambho, āhārūpanissitā sabbe sattā sukhaṁ anubhavanti;",
  "mil6.1.4:5.2_0": "evameva kho, mahārāja,",
  "mil6.1.4:5.2_1": "sāyeva paṭipadā sabbesaṁ tathāgatānaṁ sabbaññutañāṇappaṭilābhāya, neso, mahārāja,",
  "mil6.1.4:5.2_2": "doso ārambhassa,",
  "mil6.1.4:5.2_3": "na nikkamassa,",
  "mil6.1.4:5.2_4": "na kilesayuddhassa,",
  "mil6.1.4:5.2_5": "yena tathāgato tasmiṁ samaye na pāpuṇi sabbaññutañāṇaṁ,",
  "mil6.1.4:5.2_6": "atha kho āhārūparodhasseveso doso,",
  "mil6.1.4:5.2_7": "sadā paṭiyattā yevesā paṭipadā.",
  "mil6.1.4:6.1_0": "Yathā, mahārāja,",
  "mil6.1.4:6.1_1": "puriso addhānaṁ ativegena gaccheyya,",
  "mil6.1.4:6.1_2": "tena so pakkhahato vā bhaveyya pīṭhasappī vā asañcaro pathavitale.",
  "mil6.1.4:6.2_0": "Api nu kho, mahārāja, mahāpathaviyā doso atthi, yena so puriso pakkhahato ahosī”ti?",
  "mil6.1.4:6.3_0": "“Na hi, bhante;",
  "mil6.1.4:6.4_0": "sadā paṭiyattā, bhante, mahāpathavī, kuto tassā doso?",
  "mil6.1.4:6.5_0": "Vāyāmasseveso doso, yena so puriso pakkhahato ahosī”ti.",
  "mil6.1.4:6.6_0": "“Evameva kho, mahārāja,",
  "mil6.1.4:6.6_1": "neso doso ārambhassa,",
  "mil6.1.4:6.6_2": "na nikkamassa,",
  "mil6.1.4:6.6_3": "na kilesayuddhassa,",
  "mil6.1.4:6.6_4": "yena tathāgato tasmiṁ samaye na pāpuṇi sabbaññutañāṇaṁ,",
  "mil6.1.4:6.6_5": "atha kho āhārūparodhasseveso doso sadā paṭiyattā yevesā paṭipadā.",
  "mil6.1.4:7.1_0": "Yathā vā pana, mahārāja,",
  "mil6.1.4:7.1_1": "puriso kiliṭṭhaṁ sāṭakaṁ nivāseyya,",
  "mil6.1.4:7.1_2": "na so taṁ dhovāpeyya,",
  "mil6.1.4:7.1_3": "neso doso udakassa,",
  "mil6.1.4:7.1_4": "sadā paṭiyattaṁ udakaṁ.",
  "mil6.1.4:7.2_0": "Purisasseveso doso.",
  "mil6.1.4:7.3_0": "Evameva kho, mahārāja,",
  "mil6.1.4:7.3_1": "neso doso ārambhassa,",
  "mil6.1.4:7.3_2": "na nikkamassa,",
  "mil6.1.4:7.3_3": "na kilesayuddhassa,",
  "mil6.1.4:7.3_4": "yena tathāgato tasmiṁ samaye na pāpuṇi sabbaññutañāṇaṁ,",
  "mil6.1.4:7.3_5": "atha kho āhārūparodhasseveso doso,",
  "mil6.1.4:7.3_6": "sadā paṭiyattā yevesā paṭipadā,",
  "mil6.1.4:7.3_7": "tasmā tathāgato tāyeva paṭipadāya sāvake anusāsati samādapeti, evaṁ kho, mahārāja,",
  "mil6.1.4:7.3_8": "sadā paṭiyattā anavajjā sā paṭipadā”ti.",
  "mil6.1.4:7.4_0": "“Sādhu, bhante nāgasena, evametaṁ tathā sampaṭicchāmī”ti.",
  "mil6.1.4:8.1_0": "Paṭipadādosapañho catuttho."
}