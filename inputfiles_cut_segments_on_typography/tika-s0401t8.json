{
  "tika-s0401t8:0_0": "8. Kalyāṇamittādivaggavaṇṇanā",
  "tika-s0401t8:1_0": "71.",
  "tika-s0401t8:1_1": "Aṭṭhamassa paṭhame buddhā,",
  "tika-s0401t8:1_2": "sāriputtādayo vā kalyāṇamittā.",
  "tika-s0401t8:1_3": "Vuttapaṭipakkhanayenāti “pāpamittatā”ti pade vuttassa paṭipakkhanayena.",
  "tika-s0401t8:2_0": "72- 73.",
  "tika-s0401t8:2_1": "Dutiye yogoti samaṅgībhāvo.",
  "tika-s0401t8:2_2": "Payogoti payuñjanaṁ paṭipatti.",
  "tika-s0401t8:2_3": "Ayogoti asamaṅgībhāvo.",
  "tika-s0401t8:2_4": "Appayogoti appayuñjanaṁ appaṭipatti.",
  "tika-s0401t8:2_5": "Anuyogenāti anuyogahetu.",
  "tika-s0401t8:3_0": "74.",
  "tika-s0401t8:3_1": "Catutthe bujjhanakasattassāti catunnaṁ ariyasaccānaṁ paṭivijjhanakapuggalassa.",
  "tika-s0401t8:3_2": "Aṅgabhūtāti tasseva paṭivedhassa kāraṇabhūtā.",
  "tika-s0401t8:3_3": "Ettha ca cattāri ariyasaccāni bujjhati,",
  "tika-s0401t8:3_4": "aññāṇaniddāya vāpi bujjhatīti bodhīti laddhanāmo ariyasāvako bujjhanakasatto,",
  "tika-s0401t8:3_5": "tassa bujjhanakasattassa.",
  "tika-s0401t8:3_6": "Bodhiyāti tassā dhammasāmaggisaṅkhātāya bodhiyā.",
  "tika-s0401t8:3_7": "Bujjhanaṭṭhena bodhiyo,",
  "tika-s0401t8:3_8": "bodhiyo eva saccasampaṭibodhassa aṅgāti vuttaṁ.",
  "tika-s0401t8:3_9": "“Bujjhantīti bojjhaṅgā”ti.",
  "tika-s0401t8:3_10": "Vipassanādīnaṁ kāraṇānaṁ bujjhitabbānañca saccānaṁ anurūpaṁ bujjhanato anubujjhantīti bojjhaṅgā,",
  "tika-s0401t8:3_11": "paṭimukhaṁ paccakkhabhāvena abhimukhaṁ bujjhanato paṭibujjhantīti bojjhaṅgā,",
  "tika-s0401t8:3_12": "sammā aviparītato bujjhanato sambujjhantīti bojjhaṅgāti evaṁ atthavisesadīpakehi upasaggehi anubujjhantītiādi vuttaṁ.",
  "tika-s0401t8:3_13": "Bodhisaddo sabbavisesayuttaṁ bujjhanasāmaññena saṅgaṇhāti.",
  "tika-s0401t8:3_14": "Bodhāya saṁvattantīti iminā tassā dhammasāmaggiyā bujjhanassa ekantakāraṇataṁ dasseti.",
  "tika-s0401t8:3_15": "Evaṁ panetaṁ padaṁ vibhattamevāti vuttappakārena etaṁ “bojjhaṅgā”ti padaṁ niddese paṭisambhidāmagge vibhattameva.",
  "tika-s0401t8:4_0": "75.",
  "tika-s0401t8:4_1": "Pañcame yāthāvasarasabhūmīti yāthāvato sakiccakaraṇabhūmi.",
  "tika-s0401t8:4_2": "Sāti yāthāvasarasabhūmi.",
  "tika-s0401t8:4_3": "Vipassanāti balavavipassanā.",
  "tika-s0401t8:4_4": "Keci “bhaṅgañāṇato paṭṭhāyā”ti vadanti.",
  "tika-s0401t8:4_5": "Vipassanāya pādakajjhāne ca satiādayo bojjhaṅgapakkhikā eva pariyāyabodhipakkhiyabhāvato.",
  "tika-s0401t8:4_6": "Tatthātiādi catubbidhānaṁ bojjhaṅgānaṁ bhūmivibhāgadassanaṁ.",
  "tika-s0401t8:5_0": "76.",
  "tika-s0401t8:5_1": "Chaṭṭhe tesaṁ antareti tesaṁ bhikkhūnaṁ antare.",
  "tika-s0401t8:5_2": "Kāmaṁ saṅgītiāruḷhavasena appakamidaṁ suttapadaṁ,",
  "tika-s0401t8:5_3": "bhagavā panettha sannipatitaparisāya ajjhāsayānurūpaṁ vitthārikaṁ karotīti katvā idaṁ vuttaṁ –",
  "tika-s0401t8:5_4": "“mahatī desanā bhavissatī”ti.",
  "tika-s0401t8:5_5": "Gāmanigamādikathā natthīti tassā kathāya atiracchānakathābhāvamāhu.",
  "tika-s0401t8:5_6": "Tathā hi sā pubbe bahuñātikaṁ ahosi bahupakkhaṁ,",
  "tika-s0401t8:5_7": "idāni appañātikaṁ appapakkhanti aniccatāmukhena niyyānikapakkhikā jātā.",
  "tika-s0401t8:5_8": "Etāyāti yathāvuttāya parihāniyā.",
  "tika-s0401t8:5_9": "Patikiṭṭhanti nihīnaṁ.",
  "tika-s0401t8:5_10": "Mama sāsaneti idaṁ kammassakatajjhānapaññānampi visesanameva.",
  "tika-s0401t8:5_11": "Tadubhayampi hi bāhirakānaṁ tappaññādvayato sātisayameva sabbaññubuddhānaṁ desanāya laddhavisesato vivaṭṭūpanissayato ca.",
  "tika-s0401t8:6_0": "77.",
  "tika-s0401t8:6_1": "Sattame tesaṁ cittācāraṁ ñatvāti tathā kathentānaṁ tesaṁ bhikkhūnaṁ tattha upagamanena attano desanāya bhājanabhūtaṁ cittappavattiṁ ñatvā.",
  "tika-s0401t8:6_2": "Kammassakatādīti ādisaddena jhānapaññādīnaṁ catunnampi paññānaṁ gahaṇaṁ.",
  "tika-s0401t8:7_0": "78- 80.",
  "tika-s0401t8:7_1": "Aṭṭhamādīsu heṭṭhā vuttanayenevāti “yā esa mama sāsane”tiādinā heṭṭhā vuttanayeneva.",
  "tika-s0401t8:7_2": "Sesamettha uttānatthameva.",
  "tika-s0401t8:8_0": "Kalyāṇamittādivaggavaṇṇanā niṭṭhitā.",
  "tika-s0401t8:9_0": "81-82. Navame vagge natthi vattabbaṁ."
}