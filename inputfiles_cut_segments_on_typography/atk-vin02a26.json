{
  "atk-vin02a26:0_0": "7. Kathinakkhandhakaṁ",
  "atk-vin02a26:1_0": "Kathinānujānanakathā",
  "atk-vin02a26:2_0": "306.",
  "atk-vin02a26:2_1": "Kathinakkhandhake –",
  "atk-vin02a26:2_2": "pāveyyakāti pāveyyaraṭṭhavāsino.",
  "atk-vin02a26:2_3": "Pāveyyaṁ nāma kosalesu pacchimadisābhāge raṭṭhaṁ;",
  "atk-vin02a26:2_4": "tattha vāsinoti vuttaṁ hoti.",
  "atk-vin02a26:2_5": "Kosalarañño ekapitukabhātūnaṁ bhaddavaggiyattherānaṁ etaṁ adhivacanaṁ.",
  "atk-vin02a26:2_6": "Tesu sabbajeṭṭhako anāgāmī,",
  "atk-vin02a26:2_7": "sabbapacchimako sotāpanno,",
  "atk-vin02a26:2_8": "ekopi arahā vā puthujjano vā natthi.",
  "atk-vin02a26:2_9": "Āraññikāti dhutaṅgasamādānavasena āraññikā;",
  "atk-vin02a26:2_10": "na araññavāsamattena.",
  "atk-vin02a26:2_11": "Piṇḍapātikādibhāvepi tesaṁ eseva nayo.",
  "atk-vin02a26:2_12": "Sīsavasena cetaṁ vuttaṁ.",
  "atk-vin02a26:2_13": "Ime pana terasāpi dhutaṅgāni samādāyeva vattanti.",
  "atk-vin02a26:2_14": "Udakasaṅgaheti udakena saṅgahite ghaṭite saṁsaṭṭhe;",
  "atk-vin02a26:2_15": "thale ca ninne ca ekodakībhūteti attho.",
  "atk-vin02a26:3_0": "Udakacikkhalleti akkantaakkantaṭṭhāne udakacikkhallo uṭṭhahitvā yāva ānisadā paharati,",
  "atk-vin02a26:3_1": "īdise cikkhalleti attho.",
  "atk-vin02a26:3_2": "Okapuṇṇehīti udakapuṇṇehi.",
  "atk-vin02a26:3_3": "Tesaṁ kira cīvarāni ghanāni,",
  "atk-vin02a26:3_4": "tesu patitaṁ udakaṁ na paggharati ghanattā puṭabaddhaṁ viya tiṭṭhati.",
  "atk-vin02a26:3_5": "Tena vuttaṁ –",
  "atk-vin02a26:3_6": "“okapuṇṇehi cīvarehī”ti.",
  "atk-vin02a26:3_7": "“Oghapuṇṇehī”tipi pāṭho.",
  "atk-vin02a26:4_0": "Avivadamānā vassaṁ vasimhāti ettha āgantukaṭṭhāne senāsanaphāsutāya abhāvena ca bhagavato dassanālābhena",
  "atk-vin02a26:4_1": "ukkaṇṭhitatāya ca te bhikkhū phāsuṁ na vasiṁsu,",
  "atk-vin02a26:4_2": "tasmā “avivadamānā phāsukaṁ vassaṁ vasimhā”ti nāvocuṁ.",
  "atk-vin02a26:4_3": "Dhammiṁ kathaṁ katvāti bhagavā tesaṁ bhikkhūnaṁ anamataggiyakathaṁ kathesi.",
  "atk-vin02a26:4_4": "Te sabbepi kathāpariyosāne arahattaṁ pāpuṇitvā nisinnaṭṭhānatoyeva ākāse uppatitvā agamaṁsu,",
  "atk-vin02a26:4_5": "taṁ sandhāya vuttaṁ –",
  "atk-vin02a26:4_6": "“dhammiṁ kathaṁ katvā”ti.",
  "atk-vin02a26:4_7": "Tato bhagavā “sace kathinatthāro paññatto abhavissa,",
  "atk-vin02a26:4_8": "ete bhikkhū ekaṁ cīvaraṁ ṭhapetvā santaruttarena āgacchantā na evaṁ kilantā assu,",
  "atk-vin02a26:4_9": "kathinatthāro ca nāmesa sabbabuddhehi anuññāto”ti cintetvā kathinatthāraṁ anujānitukāmo bhikkhū āmantesi,",
  "atk-vin02a26:4_10": "āmantetvā ca pana “anujānāmi bhikkhave”tiādimāha.",
  "atk-vin02a26:5_0": "Tattha atthatakathinānaṁ voti nipātamattaṁ vokāro;",
  "atk-vin02a26:5_1": "atthatakathinānanti attho.",
  "atk-vin02a26:5_2": "Evañhi sati parato “so nesaṁ bhavissatī”ti yujjati.",
  "atk-vin02a26:5_3": "Atha vā voti sāmivacanamevetaṁ.",
  "atk-vin02a26:5_4": "So nesanti ettha pana so cīvaruppādo ye atthatakathinā,",
  "atk-vin02a26:5_5": "tesaṁ bhavissatīti attho.",
  "atk-vin02a26:6_0": "Tattha anāmantacāroti yāva kathinaṁ na uddhariyati,",
  "atk-vin02a26:6_1": "tāva anāmantetvā caraṇaṁ kappissati,",
  "atk-vin02a26:6_2": "cārittasikkhāpadena anāpatti bhavissatīti attho.",
  "atk-vin02a26:6_3": "Asamādānacāroti ticīvaraṁ asamādāya caraṇaṁ;",
  "atk-vin02a26:6_4": "cīvaravippavāso kappissatīti attho.",
  "atk-vin02a26:6_5": "Gaṇabhojananti gaṇabhojanampi kappissati.",
  "atk-vin02a26:6_6": "Yāvadatthacīvaranti yāvattakena cīvarena attho,",
  "atk-vin02a26:6_7": "tāvattakaṁ anadhiṭṭhitaṁ avikappitaṁ kappissatīti attho.",
  "atk-vin02a26:6_8": "Yo ca tattha cīvaruppādoti tattha kathinatthatasīmāyaṁ matakacīvaraṁ vā hotu saṅghaṁ uddissa dinnaṁ vā saṅghikena tatruppādena ābhataṁ vā,",
  "atk-vin02a26:6_9": "yena kenaci ākārena yaṁ saṅghikacīvaraṁ uppajjati,",
  "atk-vin02a26:6_10": "taṁ tesaṁ bhavissatīti attho.",
  "atk-vin02a26:7_0": "Evañca pana bhikkhave kathinaṁ attharitabbanti ettha kathinatthāraṁ ke labhanti,",
  "atk-vin02a26:7_1": "ke na labhantīti?",
  "atk-vin02a26:7_2": "Gaṇanavasena tāva pacchimakoṭiyā pañca janā labhanti,",
  "atk-vin02a26:7_3": "uddhaṁ satasahassampi,",
  "atk-vin02a26:7_4": "pañcannaṁ heṭṭhā na labhanti.",
  "atk-vin02a26:7_5": "Vutthavassavasena purimikāya vassaṁ upagantvā paṭhamapavāraṇāya pavāritā labhanti,",
  "atk-vin02a26:7_6": "chinnavassā vā pacchimikāya upagatā vā na labhanti,",
  "atk-vin02a26:7_7": "aññasmiṁ vihāre vutthavassāpi na labhantīti mahāpaccariyaṁ vuttaṁ.",
  "atk-vin02a26:7_8": "Purimikāya upagatānaṁ pana sabbe gaṇapūrakā honti,",
  "atk-vin02a26:7_9": "ānisaṁsaṁ na labhanti,",
  "atk-vin02a26:7_10": "ānisaṁso itaresaṁyeva hoti.",
  "atk-vin02a26:7_11": "Sace purimikāya upagatā cattāro vā honti tayo vā dve vā eko vā,",
  "atk-vin02a26:7_12": "itare gaṇapūrake katvā kathinaṁ attharitabbaṁ.",
  "atk-vin02a26:7_13": "Atha cattāro bhikkhū upagatā,",
  "atk-vin02a26:7_14": "eko paripuṇṇavasso sāmaṇero,",
  "atk-vin02a26:7_15": "so ce pacchimikāya upasampajjati,",
  "atk-vin02a26:7_16": "gaṇapūrako ceva hoti,",
  "atk-vin02a26:7_17": "ānisaṁsañca labhati.",
  "atk-vin02a26:7_18": "Tayo bhikkhū dve sāmaṇerā,",
  "atk-vin02a26:7_19": "dve bhikkhū tayo sāmaṇerā,",
  "atk-vin02a26:7_20": "eko bhikkhu cattāro sāmaṇerāti etthāpi eseva nayo.",
  "atk-vin02a26:7_21": "Sace purimikāya upagatā kathinatthārakusalā na honti,",
  "atk-vin02a26:7_22": "atthārakusalā khandhakabhāṇakatherā pariyesitvā ānetabbā.",
  "atk-vin02a26:7_23": "Kammavācaṁ sāvetvā kathinaṁ attharāpetvā dānañca bhuñjitvā gamissanti.",
  "atk-vin02a26:7_24": "Ānisaṁso pana itaresaṁyeva hoti.",
  "atk-vin02a26:8_0": "Kathinaṁ kena dinnaṁ vaṭṭati?",
  "atk-vin02a26:8_1": "Yena kenaci devena vā manussena vā pañcannaṁ vā sahadhammikānaṁ aññatarena dinnaṁ vaṭṭati.",
  "atk-vin02a26:8_2": "Kathinadāyakassa vattaṁ atthi,",
  "atk-vin02a26:8_3": "sace so taṁ ajānanto pucchati –",
  "atk-vin02a26:8_4": "“bhante kathaṁ kathinaṁ dātabba”nti tassa evaṁ ācikkhitabbaṁ –",
  "atk-vin02a26:8_5": "“tiṇṇaṁ cīvarānaṁ aññatarappahonakaṁ sūriyuggamanasamaye vatthaṁ ‘kathinacīvaraṁ demā’ti dātuṁ vaṭṭati,",
  "atk-vin02a26:8_6": "tassa parikammatthaṁ ettakā nāma sūciyo,",
  "atk-vin02a26:8_7": "ettakaṁ suttaṁ,",
  "atk-vin02a26:8_8": "ettakaṁ rajanaṁ,",
  "atk-vin02a26:8_9": "parikammaṁ karontānaṁ ettakānaṁ bhikkhūnaṁ yāgubhattañca dātuṁ vaṭṭatī”ti.",
  "atk-vin02a26:9_0": "Kathinatthārakenāpi dhammena samena uppannaṁ kathinaṁ attharantena vattaṁ jānitabbaṁ.",
  "atk-vin02a26:9_1": "Tantavāyagehato hi ābhatasantāneneva khalimakkhitasāṭako na vaṭṭati,",
  "atk-vin02a26:9_2": "malīnasāṭakopi na vaṭṭati,",
  "atk-vin02a26:9_3": "tasmā kathinatthārasāṭakaṁ labhitvā suṭṭhu dhovitvā sūciādīni cīvarakammūpakaraṇāni sajjetvā bahūhi bhikkhūhi",
  "atk-vin02a26:9_4": "saddhiṁ tadaheva sibbitvā niṭṭhitasūcikammaṁ rajitvā kappabinduṁ datvā kathinaṁ attharitabbaṁ.",
  "atk-vin02a26:9_5": "Sace tasmiṁ anatthateyeva aññaṁ kathinasāṭakaṁ āharati,",
  "atk-vin02a26:9_6": "aññāni ca bahūni kathinānisaṁsavatthāni deti,",
  "atk-vin02a26:9_7": "yo ānisaṁsaṁ bahuṁ deti,",
  "atk-vin02a26:9_8": "tassa santakeneva attharitabbaṁ.",
  "atk-vin02a26:9_9": "Itaro yathā tathā ovaditvā saññāpetabbo.",
  "atk-vin02a26:10_0": "Kathinaṁ pana kena attharitabbaṁ?",
  "atk-vin02a26:10_1": "Yassa saṅgho kathinacīvaraṁ deti.",
  "atk-vin02a26:10_2": "Saṅghena pana kassa dātabbaṁ?",
  "atk-vin02a26:10_3": "Yo jiṇṇacīvaro hoti.",
  "atk-vin02a26:10_4": "Sace bahū jiṇṇacīvarā honti,",
  "atk-vin02a26:10_5": "vuḍḍhassa dātabbaṁ.",
  "atk-vin02a26:10_6": "Vuḍḍhesupi yo mahāpariso tadaheva cīvaraṁ katvā attharituṁ sakkoti,",
  "atk-vin02a26:10_7": "tassa dātabbaṁ.",
  "atk-vin02a26:10_8": "Sace vuḍḍho na sakkoti navakataro sakkoti,",
  "atk-vin02a26:10_9": "tassa dātabbaṁ.",
  "atk-vin02a26:10_10": "Apica saṅghena mahātherassa saṅgahaṁ kātuṁ vaṭṭati,",
  "atk-vin02a26:10_11": "tasmā “tumhe bhante gaṇhatha,",
  "atk-vin02a26:10_12": "mayaṁ katvā dassāmā”ti vattabbaṁ.",
  "atk-vin02a26:10_13": "Tīsu cīvaresu yaṁ jiṇṇaṁ hoti,",
  "atk-vin02a26:10_14": "tadatthāya dātabbaṁ.",
  "atk-vin02a26:10_15": "Pakatiyā dupaṭṭacīvarassa dupaṭṭatthāyeva dātabbaṁ.",
  "atk-vin02a26:10_16": "Sacepissa ekapaṭṭacīvaraṁ ghanaṁ hoti,",
  "atk-vin02a26:10_17": "kathinasāṭako ca pelavo,",
  "atk-vin02a26:10_18": "sāruppatthāya dupaṭṭappahonakameva dātabbaṁ,",
  "atk-vin02a26:10_19": "“ahaṁ alabhanto ekapaṭṭaṁ pārupāmī”ti vadantassāpi dupaṭṭaṁ dātuṁ vaṭṭati.",
  "atk-vin02a26:10_20": "Yo pana lobhapakatiko hoti,",
  "atk-vin02a26:10_21": "tassa na dātabbaṁ.",
  "atk-vin02a26:10_22": "Tenāpi “kathinaṁ attharitvā pacchā sibbitvā dve cīvarāni karissāmī”ti na gahetabbaṁ.",
  "atk-vin02a26:10_23": "Yassa pana dīyati,",
  "atk-vin02a26:10_24": "tassa yena vidhinā dātabbaṁ,",
  "atk-vin02a26:10_25": "taṁ dassetuṁ “evañca pana bhikkhave kathinaṁ attharitabba”nti ārabhitvā suṇātu me bhantetiādikā dānakammavācā tāva vuttā.",
  "atk-vin02a26:11_0": "Evaṁ dinne pana kathine sace taṁ kathinadussaṁ niṭṭhitaparikammameva hoti,",
  "atk-vin02a26:11_1": "iccetaṁ kusalaṁ.",
  "atk-vin02a26:11_2": "No ce niṭṭhitaparikammaṁ hoti,",
  "atk-vin02a26:11_3": "“ahaṁ thero”ti vā “bahussuto”ti vā ekenāpi akātuṁ na labbhati,",
  "atk-vin02a26:11_4": "sabbeheva sannipatitvā dhovanasibbanarajanāni niṭṭhāpetabbāni.",
  "atk-vin02a26:11_5": "Idañhi kathinavattaṁ nāma buddhappasatthaṁ.",
  "atk-vin02a26:11_6": "Atīte padumuttaropi bhagavā kathinavattaṁ akāsi.",
  "atk-vin02a26:11_7": "Tassa kira aggasāvako sujātatthero nāma kathinaṁ gaṇhi,",
  "atk-vin02a26:11_8": "taṁ satthā aṭṭhasaṭṭhiyā bhikkhusatasahassehi saddhiṁ nisīditvā akāsi.",
  "atk-vin02a26:12_0": "Katapariyositaṁ pana kathinaṁ gahetvā atthārakena bhikkhunā “sace saṅghāṭiyā kathinaṁ attharitukāmo hoti,",
  "atk-vin02a26:12_1": "porāṇikā saṅghāṭi paccuddharitabbā,",
  "atk-vin02a26:12_2": "navā saṅghāṭi adhiṭṭhātabbā.",
  "atk-vin02a26:12_3": "‘Imāya saṅghāṭiyā kathinaṁ attharāmī’ti vācā bhinditabbā”tiādinā parivāre vuttavidhānena kathinaṁ attharitabbaṁ.",
  "atk-vin02a26:12_4": "Attharitvā ca pana “tena kathinatthārakena bhikkhunā saṅghaṁ upasaṅkamitvā ekaṁsaṁ uttarāsaṅgaṁ karitvā añjaliṁ paggahetvā evamassa vacanīyo –",
  "atk-vin02a26:12_5": "‘atthataṁ bhante saṅghassa kathinaṁ,",
  "atk-vin02a26:12_6": "dhammiko kathinatthāro,",
  "atk-vin02a26:12_7": "anumodathā’ti tehi anumodakehi bhikkhūhi ekaṁsaṁ uttarāsaṅgaṁ karitvā añjaliṁ paggahetvā evamassa vacanīyo –",
  "atk-vin02a26:12_8": "‘atthataṁ āvuso saṅghassa kathinaṁ,",
  "atk-vin02a26:12_9": "dhammiko kathinatthāro,",
  "atk-vin02a26:12_10": "anumodāmā”ti evamādinā parivāre vuttavidhāneneva anumodāpetabbaṁ,",
  "atk-vin02a26:12_11": "itarehi ca anumoditabbaṁ.",
  "atk-vin02a26:12_12": "Evaṁ sabbesaṁ atthataṁ hoti kathinaṁ.",
  "atk-vin02a26:12_13": "Vuttañhetaṁ parivāre “dvinnaṁ puggalānaṁ atthataṁ hoti kathinaṁ –",
  "atk-vin02a26:12_14": "atthārakassa ca anumodakassa cā”ti.",
  "atk-vin02a26:12_15": "Punapi vuttaṁ –",
  "atk-vin02a26:12_16": "“na saṅgho kathinaṁ attharati,",
  "atk-vin02a26:12_17": "na gaṇo kathinaṁ attharati,",
  "atk-vin02a26:12_18": "puggalo kathinaṁ attharati,",
  "atk-vin02a26:12_19": "saṅghassa anumodanā gaṇassa anumodanā puggalassa atthārā saṅghassa atthataṁ hoti kathinaṁ,",
  "atk-vin02a26:12_20": "gaṇassa atthataṁ hoti kathinaṁ,",
  "atk-vin02a26:12_21": "puggalassa atthataṁ hoti kathinaṁ”ti.",
  "atk-vin02a26:13_0": "Evaṁ atthate pana kathine sace kathinacīvarena saddhiṁ ābhataṁ ānisaṁsaṁ dāyakā “yena amhākaṁ kathinaṁ gahitaṁ,",
  "atk-vin02a26:13_1": "tasseva demā”ti denti,",
  "atk-vin02a26:13_2": "bhikkhusaṅgho anissaro.",
  "atk-vin02a26:13_3": "Atha avicāretvāva datvā gacchanti,",
  "atk-vin02a26:13_4": "bhikkhusaṅgho issaro.",
  "atk-vin02a26:13_5": "Tasmā sace kathinatthārakassa sesacīvarānipi dubbalāni honti,",
  "atk-vin02a26:13_6": "saṅghena apaloketvā tesampi atthāya vatthāni dātabbāni.",
  "atk-vin02a26:13_7": "Kammavācā pana ekāyeva vaṭṭati.",
  "atk-vin02a26:13_8": "Avasese kathinānisaṁse balavavatthāni vassāvāsikaṭṭhitikāya dātabbāni,",
  "atk-vin02a26:13_9": "ṭhitikāya abhāve therāsanato paṭṭhāya dātabbāni,",
  "atk-vin02a26:13_10": "garubhaṇḍaṁ na bhājetabbaṁ.",
  "atk-vin02a26:13_11": "Sace pana ekasīmāya bahū vihārā honti,",
  "atk-vin02a26:13_12": "sabbe bhikkhū sannipātetvā ekattha kathinaṁ attharitabbaṁ,",
  "atk-vin02a26:13_13": "visuṁ visuṁ attharituṁ na vaṭṭati.",
  "atk-vin02a26:14_0": "308.",
  "atk-vin02a26:14_1": "Idāni yathā ca kathinaṁ atthataṁ hoti,",
  "atk-vin02a26:14_2": "yathā ca anatthataṁ,",
  "atk-vin02a26:14_3": "taṁ vidhiṁ vitthārato dassetuṁ evañca pana bhikkhave atthataṁ hoti kathinaṁ evaṁ anatthatanti vatvā akaraṇīyañceva",
  "atk-vin02a26:14_4": "mahābhūmikañca anatthatalakkhaṇaṁ tāva dassento na ullikhitamattenātiādike catuvīsati ākāre dassesi.",
  "atk-vin02a26:14_5": "Tato paraṁ atthatalakkhaṇaṁ dassento ahatena atthatantiādike sattarasa ākāre dassesi.",
  "atk-vin02a26:14_6": "Parivārepi hi “catuvīsatiyā ākārehi anatthataṁ hoti kathinaṁ,",
  "atk-vin02a26:14_7": "sattarasahi ākārehi atthataṁ hoti kathina”nti idameva lakkhaṇaṁ vuttaṁ.",
  "atk-vin02a26:15_0": "Tattha ullikhitamattenāti dīghato ca puthulato ca pamāṇaggahaṇamattena.",
  "atk-vin02a26:15_1": "Pamāṇañhi gaṇhanto tassa tassa padesassa sañjānanatthaṁ nakhādīhi vā paricchedaṁ dassento ullikhati,",
  "atk-vin02a26:15_2": "nalāṭādīsu vā ghaṁsati,",
  "atk-vin02a26:15_3": "tasmā taṁ pamāṇaggahaṇaṁ “ullikhitamatta”nti vuccati.",
  "atk-vin02a26:15_4": "Dhovanamattenāti kathinadussadhovanamattena.",
  "atk-vin02a26:15_5": "Cīvaravicāraṇamattenāti “pañcakaṁ vā sattakaṁ vā navakaṁ vā ekādasakaṁ vā hotū”ti evaṁ vicāritamattena.",
  "atk-vin02a26:15_6": "Chedanamattenāti yathāvicāritassa vatthassa chedanamattena.",
  "atk-vin02a26:15_7": "Bandhanamattenāti moghasuttakāropanamattena.",
  "atk-vin02a26:15_8": "Ovaṭṭiyakaraṇamattenāti moghasuttakānusārena dīghasibbitamattena.",
  "atk-vin02a26:15_9": "Kaṇḍusakaraṇamattenāti muddhiyapattabandhanamattena.",
  "atk-vin02a26:15_10": "Daḷhīkammakaraṇamattenāti dve cimilikāyo ekato katvā sibbitamattena.",
  "atk-vin02a26:15_11": "Atha vā paṭhamacimilikā ghaṭetvā ṭhapitā hoti,",
  "atk-vin02a26:15_12": "kathinasāṭakaṁ tassā kucchicimilikaṁ katvā sibbitamattenātipi attho.",
  "atk-vin02a26:15_13": "Mahāpaccariyaṁ “pakaticīvarassa upassayadānenā”ti vuttaṁ.",
  "atk-vin02a26:15_14": "Kurundiyaṁ pana “pakatipattabaddhacīvaraṁ dupaṭṭaṁ kātuṁ kucchicimilikaṁ alliyāpanamattenā”ti vuttaṁ.",
  "atk-vin02a26:15_15": "Anuvātakaraṇamattenāti piṭṭhianuvātāropanamattena.",
  "atk-vin02a26:15_16": "Paribhaṇḍakaraṇamattenāti kucchianauvātāropanamattena.",
  "atk-vin02a26:15_17": "Ovaddheyyakaraṇamattenāti āgantukapattāropanamattena.",
  "atk-vin02a26:15_18": "Kathinacīvarato vā pattaṁ gahetvā aññasmiṁ akathinacīvare pattāropanamattena.",
  "atk-vin02a26:16_0": "Kambalamaddanamattenāti ekavāraṁyeva rajane pakkhittena dantavaṇṇena paṇḍupalāsavaṇṇena vā.",
  "atk-vin02a26:16_1": "Sace pana sakiṁ vā dvikkhattuṁ vā rattampi sāruppaṁ hoti, vaṭṭati.",
  "atk-vin02a26:16_2": "Nimittakatenāti “iminā dussena kathinaṁ attharissāmī”ti evaṁ nimittakatena.",
  "atk-vin02a26:16_3": "Ettakameva hi parivāre vuttaṁ.",
  "atk-vin02a26:16_4": "Aṭṭhakathāsu pana “ayaṁ sāṭako sundaro,",
  "atk-vin02a26:16_5": "sakkā iminā kathinaṁ attharitu’nti evaṁ nimittakammaṁ katvā laddhenā”ti vuttaṁ.",
  "atk-vin02a26:16_6": "Parikathākatenāti “kathinaṁ nāma dātuṁ vaṭṭati,",
  "atk-vin02a26:16_7": "kathinadāyako bahuṁ puññaṁ pasavatī”ti evaṁ parikathāya uppāditena.",
  "atk-vin02a26:16_8": "Kathinaṁ nāma atiukkaṭṭhaṁ vaṭṭati,",
  "atk-vin02a26:16_9": "mātarampi viññāpetuṁ na vaṭṭati,",
  "atk-vin02a26:16_10": "ākāsato otiṇṇasadisameva vaṭṭatīti.",
  "atk-vin02a26:16_11": "Kukkukatenāti tāvakālikena.",
  "atk-vin02a26:16_12": "Sannidhikatenāti ettha duvidho sannidhi karaṇasannidhi ca nicayasannidhi ca.",
  "atk-vin02a26:16_13": "Tattha tadaheva akatvā ṭhapetvā karaṇaṁ karaṇasannidhi.",
  "atk-vin02a26:16_14": "Saṅgho ajja kathinadussaṁ labhitvā punadivase deti,",
  "atk-vin02a26:16_15": "ayaṁ nicayasannidhi.",
  "atk-vin02a26:17_0": "Nissaggiyenāti rattinissaggiyena.",
  "atk-vin02a26:17_1": "Parivārepi vuttaṁ –",
  "atk-vin02a26:17_2": "“nissaggiyaṁ nāma kariyamāne aruṇaṁ uṭṭhahatī”ti.",
  "atk-vin02a26:17_3": "Akappakatenāti anādinnakappabindunā.",
  "atk-vin02a26:17_4": "Aññatra saṅghāṭiyātiādīsu ṭhapetvā saṅghāṭiuttarāsaṅgaantaravāsake aññena paccattharaṇādinā atthataṁ anatthataṁ hotīti.",
  "atk-vin02a26:17_5": "Aññatra pañcakena vā atirekapañcakena vāti pañca vā atirekāni vā khaṇḍāni katvā mahāmaṇḍalaaḍḍhamaṇḍalāni dassetvā kateneva vaṭṭati.",
  "atk-vin02a26:17_6": "Evañhi samaṇḍalikataṁ hoti,",
  "atk-vin02a26:17_7": "taṁ ṭhapetvā aññena acchinnakena vā dvatticatukhaṇḍena vā na vaṭṭati.",
  "atk-vin02a26:17_8": "Aññatra puggalassa atthārāti puggalassa atthāraṁ ṭhapetvā na aññena saṅghassa vā gaṇassa vā atthārena atthataṁ hoti.",
  "atk-vin02a26:17_9": "Nissīmaṭṭho anumodatīti bahiupacārasīmāya ṭhito anumodati.",
  "atk-vin02a26:18_0": "309.Ahatenāti aparibhuttena.",
  "atk-vin02a26:18_1": "Ahatakappenāti ahatasadisena ekavāraṁ vā dvikkhattuṁ vā dhotena.",
  "atk-vin02a26:18_2": "Pilotikāyāti hatavatthakasāṭakena.",
  "atk-vin02a26:18_3": "Paṁsukūlenāti tevīsatiyā khettesu uppannapaṁsukūlena.",
  "atk-vin02a26:18_4": "Paṁsukūlikabhikkhunā coḷakabhikkhaṁ āhiṇḍitvā laddhacoḷakehi katacīvarenātipi kurundimahāpaccarīsu vuttaṁ.",
  "atk-vin02a26:18_5": "Pāpaṇikenāti āpaṇadvāre patitapilotikaṁ gahetvā kathinatthāya deti,",
  "atk-vin02a26:18_6": "tenāpi vaṭṭatīti attho.",
  "atk-vin02a26:18_7": "Sesaṁ vuttavipallāseneva veditabbaṁ.",
  "atk-vin02a26:18_8": "Imasmiṁ pana ṭhāne “saha kathinassa atthārā kati dhammā jāyantī”tiādi bahuaṭṭhakathāsu vuttaṁ,",
  "atk-vin02a26:18_9": "taṁ sabbaṁ parivāre pāḷiārūḷhameva,",
  "atk-vin02a26:18_10": "tasmā tattha āgatanayeneva veditabbaṁ.",
  "atk-vin02a26:18_11": "Na hi tena idha avuccamānena kathinatthārakassa kiñci parihāyati.",
  "atk-vin02a26:19_0": "310.",
  "atk-vin02a26:19_1": "Evaṁ kathinatthāraṁ dassetvā idāni ubbhāraṁ dassetuṁ kathañca bhikkhave ubbhataṁ hoti kathinantiādimāha.",
  "atk-vin02a26:19_2": "Tattha mātikāti mātaro;",
  "atk-vin02a26:19_3": "janettiyoti attho.",
  "atk-vin02a26:19_4": "Kathinubbhārañhi etā aṭṭha janettiyo.",
  "atk-vin02a26:19_5": "Tāsu pakkamanaṁ anto assāti pakkamanantikā.",
  "atk-vin02a26:19_6": "Evaṁ sesāpi veditabbā.",
  "atk-vin02a26:20_0": "Ādāyasattakakathā",
  "atk-vin02a26:21_0": "311.Na paccessanti na puna āgamissaṁ.",
  "atk-vin02a26:21_1": "Etasmiṁ pana pakkamanantike kathinuddhāre paṭhamaṁ cīvarapalibodho chijjati,",
  "atk-vin02a26:21_2": "pacchā āvāsapalibodho.",
  "atk-vin02a26:21_3": "Evaṁ pakkamato hi cīvarapalibodho antosīmāyameva chijjati,",
  "atk-vin02a26:21_4": "āvāsapalibodho sīmātikkame.",
  "atk-vin02a26:21_5": "Vuttampi cetaṁ parivāre –",
  "atk-vin02a26:22_0": "“Pakkamanantiko kathinuddhāro, vutto ādiccabandhunā;",
  "atk-vin02a26:23_0": "Etañca tāhaṁ vissajjissaṁ, cīvarapalibodho paṭhamaṁ chijjati;",
  "atk-vin02a26:24_0": "Pacchā āvāsapalibodho chijjatī”ti. ;",
  "atk-vin02a26:25_0": "Cīvaraṁ ādāyāti akatacīvaraṁ ādāya.",
  "atk-vin02a26:25_1": "Bahisīmagatassāti aññaṁ sāmantavihāraṁ gatassa.",
  "atk-vin02a26:25_2": "Evaṁ hotīti tasmiṁ vihāre senāsanaphāsukaṁ vā sahāyasampattiṁ vā disvā evaṁ hoti.",
  "atk-vin02a26:25_3": "Etasmiṁ pana niṭṭhānantike kathinuddhāre āvāsapalibodho paṭhamaṁ chijjati,",
  "atk-vin02a26:25_4": "so hi “na paccessa”nti citte uppannamatteyeva chijjati.",
  "atk-vin02a26:25_5": "Vuttampi cetaṁ –",
  "atk-vin02a26:26_0": "“Niṭṭhānantiko kathinuddhāro, vutto ādiccabandhunā;",
  "atk-vin02a26:27_0": "Etañca tāhaṁ vissajjissaṁ, āvāsapalibodho paṭhamaṁ chijjati;",
  "atk-vin02a26:28_0": "Cīvare niṭṭhite cīvarapalibodho chijjatī”ti.",
  "atk-vin02a26:29_0": "Etena nayena sesamātikāvibhajanepi attho veditabbo.",
  "atk-vin02a26:29_1": "Ayaṁ pana viseso –",
  "atk-vin02a26:29_2": "“sanniṭṭhānantike dvepi palibodhā nevimaṁ cīvaraṁ kāressaṁ,",
  "atk-vin02a26:29_3": "na paccessanti citte uppannamatteyeva ekato chijjantīti.",
  "atk-vin02a26:29_4": "Vuttañhetaṁ –",
  "atk-vin02a26:30_0": "“Sanniṭṭhānantiko kathinuddhāro, vutto ādiccabandhunā;",
  "atk-vin02a26:31_0": "Etañca tāhaṁ vissajjissaṁ, dve palibodhā apubbaṁ acarimaṁ chijjantī”ti.",
  "atk-vin02a26:32_0": "Evaṁ sabbakathinuddhāresu palibodhupacchedo veditabbo.",
  "atk-vin02a26:32_1": "So pana yasmā iminā ca vuttanayena parivāre ca āgatabhāvena sakkā jānituṁ,",
  "atk-vin02a26:32_2": "tasmā vitthārato na vutto.",
  "atk-vin02a26:32_3": "Ayaṁ panettha saṅkhepo –",
  "atk-vin02a26:32_4": "nāsanantike āvāsapalibodho paṭhamaṁ chijjati,",
  "atk-vin02a26:32_5": "cīvare naṭṭhe cīvarapalibodho chijjati.",
  "atk-vin02a26:32_6": "Yasmā cīvare naṭṭhe cīvarapalibodho chijjati,",
  "atk-vin02a26:32_7": "tasmā “nāsanantiko”ti vuttaṁ.",
  "atk-vin02a26:33_0": "Savanantike cīvarapalibodho paṭhamaṁ chijjati, tasmā tassa saha savanena āvāsapalibodho chijjati.",
  "atk-vin02a26:34_0": "Āsāvacchedike āvāsapalibodho paṭhamaṁ chijjati.",
  "atk-vin02a26:34_1": "Cīvarāsāya upacchinnāya cīvarapalibodho chijjati.",
  "atk-vin02a26:34_2": "Ayaṁ pana yasmā “anāsāya labhati;",
  "atk-vin02a26:34_3": "āsāya na labhati;",
  "atk-vin02a26:34_4": "tassa evaṁ hoti ‘idhevimaṁ cīvaraṁ kāressaṁ,",
  "atk-vin02a26:34_5": "na paccessa”’ntiādinā nayena itarehi uddhārehi saddhiṁ vomissakadesano anekappabhedo hoti,",
  "atk-vin02a26:34_6": "tasmā parato visuṁ vitthāretvā vutto,",
  "atk-vin02a26:34_7": "idha na vutto.",
  "atk-vin02a26:34_8": "Idha pana savanantikassa anantaraṁ sīmātikkantiko vutto.",
  "atk-vin02a26:34_9": "Tattha cīvarapalibodho paṭhamaṁ chijjati,",
  "atk-vin02a26:34_10": "tassa bahisīme āvāsapalibodho chijjati.",
  "atk-vin02a26:34_11": "Sahubbhāre dve palibodhā apubbaṁ acarimaṁ chijjantīti.",
  "atk-vin02a26:35_0": "316- 325.",
  "atk-vin02a26:35_1": "Evaṁ ādāyavāre sattakathinuddhāre dassetvā puna samādāyavārepi vippakatacīvarassa ādāyasamādāyavāresupi yathāsambhavaṁ teyeva dassitā.",
  "atk-vin02a26:35_2": "Tato paraṁ antosīmāyaṁ “paccessaṁ na paccessa”nti imaṁ vidhiṁ anāmasitvāva “na paccessa”nti imameva āmasitvā",
  "atk-vin02a26:35_3": "anadhiṭṭhitenā”tiādinā nayena ca ye ye yujjanti,",
  "atk-vin02a26:35_4": "te te dassitā.",
  "atk-vin02a26:35_5": "Tato paraṁ “cīvarāsāya pakkamatī”tiādinā nayena itarehi saddhiṁ vomissakanayena anekakkhattuṁ āsāvacchedikaṁ",
  "atk-vin02a26:35_6": "dassetvā puna disaṁgamiyavasena ca phāsuvihārikavasena ca niṭṭhānantikesu yujjamānā kathinuddhārā dassitā.",
  "atk-vin02a26:35_7": "Evaṁ pabhedato kathinuddhāraṁ dassetvā idāni ye tena tena kathinuddhārena palibodhā chijjantīti vuttā,",
  "atk-vin02a26:35_8": "tesaṁ paṭipakkhe dassento dveme bhikkhave kathinassa palibodhātiādimāha.",
  "atk-vin02a26:35_9": "Tattha cattenāti yena cittena so āvāso catto hoti,",
  "atk-vin02a26:35_10": "taṁ cattaṁ nāma,",
  "atk-vin02a26:35_11": "tena cattena.",
  "atk-vin02a26:35_12": "Vantamuttesupi eseva nayo.",
  "atk-vin02a26:35_13": "Sesaṁ sabbattha uttānamevāti.",
  "atk-vin02a26:36_0": "Kathinakkhandhakavaṇṇanā niṭṭhitā."
}