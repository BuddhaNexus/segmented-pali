{
  "tika-vin11t34:0_0": "Pakiṇṇakavinicchayakathāvaṇṇanā",
  "tika-vin11t34:1_0": "3029.Chattaṁpaṇṇamayaṁ kiñcīti tālapaṇṇādipaṇṇacchadanaṁ yaṁ kiñci chattaṁ.",
  "tika-vin11t34:1_1": "Bahīti upari.",
  "tika-vin11t34:1_2": "Antoti heṭṭhā.",
  "tika-vin11t34:1_3": "Sibbitunti rūpaṁ dassetvā sūcikammaṁ kātuṁ.",
  "tika-vin11t34:2_0": "3030.Paṇṇeti chadanapaṇṇe.",
  "tika-vin11t34:2_1": "Aḍḍhacandanti aḍḍhacandākāraṁ.",
  "tika-vin11t34:2_2": "Makaradantakanti makaradantākāraṁ,",
  "tika-vin11t34:2_3": "yaṁ “girikūṭa”nti vuccati.",
  "tika-vin11t34:2_4": "Chindituṁ na vaṭṭatīti sambandho.",
  "tika-vin11t34:2_5": "Mukhavaṭṭiyā nāmetvā baddhapaṇṇakoṭiyā vā matthakimaṇḍalakoṭiyā vā girikūṭādiṁ karonti,",
  "tika-vin11t34:2_6": "iminā taṁ paṭikkhittaṁ.",
  "tika-vin11t34:2_7": "Daṇḍeti chattadaṇḍe.",
  "tika-vin11t34:2_8": "Ghaṭakanti ghaṭākāro.",
  "tika-vin11t34:2_9": "Vāḷarūpaṁ vāti byagghādivāḷānaṁ rūpakaṁ vā.",
  "tika-vin11t34:2_10": "Lekhāti ukkiritvā vā chinditvā vā cittakammavasena vā katarāji.",
  "tika-vin11t34:3_0": "3031.Pañcavaṇṇānaṁ suttānaṁ antare nīlādiekavaṇṇena suttena thiratthaṁ chattaṁ anto ca bahi ca sibbituṁ",
  "tika-vin11t34:3_1": "vā chattadaṇḍaggāhakasalākapañjaraṁ thiratthaṁ vinandhituṁ vā vaṭṭatīti yojanā.",
  "tika-vin11t34:3_2": "“Pañcavaṇṇānaṁ ekavaṇṇena thirattha”nti iminā anekavaṇṇehi suttehi vaṇṇamaṭṭhatthāya sibbituñca vinandhituñca na vaṭṭatīti dīpeti.",
  "tika-vin11t34:4_0": "Potthakesu pana “pañcavaṇṇenā”ti pāṭho dissati,",
  "tika-vin11t34:4_1": "tassa ekavaṇṇena,",
  "tika-vin11t34:4_2": "pañcavaṇṇena vā suttena thiratthaṁ sibbituṁ,",
  "tika-vin11t34:4_3": "vinandhituṁ vā vaṭṭatīti yojanā kātabbā hoti,",
  "tika-vin11t34:4_4": "so ettheva heṭṭhā vuttena –",
  "tika-vin11t34:5_0": "“Pañcavaṇṇena suttena, sibbituṁ na ca vaṭṭatī”ti –",
  "tika-vin11t34:6_0": "Pāṭhena ca “keci tālapaṇṇacchattaṁ anto vā bahi vā pañcavaṇṇena suttena sibbantā vaṇṇamaṭṭhaṁ karonti,",
  "tika-vin11t34:6_1": "taṁ na vaṭṭati.",
  "tika-vin11t34:6_2": "Ekavaṇṇena pana nīlena vā pītakena vā yena kenaci suttena anto vā bahi vā sibbituṁ chattadaṇḍaggāhakaṁ salākapañjaraṁ vā vinandhituṁ vaṭṭati,",
  "tika-vin11t34:6_3": "tañca kho thirakaraṇatthaṁ,",
  "tika-vin11t34:6_4": "na vaṇṇamaṭṭhatthāyā”ti aṭṭhakathāpāṭhena ca virujjhati,",
  "tika-vin11t34:6_5": "tasmā so na gahetabbo.",
  "tika-vin11t34:7_0": "3032.Lekhāvā pana kevalāti yathāvuttappakārā salākalekhā vā.",
  "tika-vin11t34:7_1": "Chinditvāti ukkiritvā kataṁ chinditvā.",
  "tika-vin11t34:7_2": "Ghaṁsitvāti cittakammādivasena kataṁ ghaṁsitvā.",
  "tika-vin11t34:8_0": "3033.Daṇḍabundamhīti chattadaṇḍassa pañjare gāhaṇatthāya phālitabundamhi,",
  "tika-vin11t34:8_1": "mūleti attho.",
  "tika-vin11t34:8_2": "Ayamettha nissandehe vuttanayo.",
  "tika-vin11t34:8_3": "Khuddasikkhāgaṇṭhipade pana “chattapiṇḍiyā mūle”ti vuttaṁ.",
  "tika-vin11t34:8_4": "Ahichattakasaṇṭhānanti phullaahichattākāraṁ.",
  "tika-vin11t34:8_5": "Rajjukehi gāhāpetvā daṇḍe bandhanti,",
  "tika-vin11t34:8_6": "tasmiṁ bandhaṭṭhāne valayamiva ukkiritvā uṭṭhāpetvā.",
  "tika-vin11t34:8_7": "Bandhanatthāyāti vātena yathā na calati,",
  "tika-vin11t34:8_8": "evaṁ rajjūhi daṇḍe pañjarassa bandhanatthāya.",
  "tika-vin11t34:8_9": "Ukkiritvā katā lekhā vaṭṭatīti yojanā. Yathāha –",
  "tika-vin11t34:8_10": "“vātappahārena acalanatthaṁ chattamaṇḍalikaṁ rajjukehi gāhāpetvā daṇḍe bandhanti,",
  "tika-vin11t34:8_11": "tasmiṁ bandhanaṭṭhāne valayamiva ukkiritvā lekhaṁ ṭhapenti,",
  "tika-vin11t34:8_12": "sā vaṭṭatī”ti.",
  "tika-vin11t34:8_13": "“Sacepi na bandhanti,",
  "tika-vin11t34:8_14": "bandhanārahaṭṭhānattā valayaṁ ukkirituṁ vaṭṭatī”ti gaṇṭhipade vuttaṁ.",
  "tika-vin11t34:9_0": "3034.Samaṁ satapadādīnanti satapadādīhi sadisaṁ, tulyatthe karaṇavacanappasaṅge sāmivacanaṁ.",
  "tika-vin11t34:10_0": "3035.Pattassa pariyante vāti anuvātassa ubhayapariyante vā.",
  "tika-vin11t34:10_1": "Pattamukhepi vāti dvinnaṁ ārāmavitthārapattānaṁ saṅghaṭitaṭṭhāne kaṇṇepi vā,",
  "tika-vin11t34:10_2": "ekasseva vā pattassa ūnapūraṇatthaṁ saṅghaṭitaṭṭhānepi vā.",
  "tika-vin11t34:10_3": "Veṇinti kudrūsasīsākārena sibbanaṁ.",
  "tika-vin11t34:10_4": "Keci “varakasīsākārenā”ti vadanti.",
  "tika-vin11t34:10_5": "Saṅkhalikanti biḷāladāmasadisaṁ sibbanaṁ.",
  "tika-vin11t34:10_6": "Keci “satapadisama”nti vadanti.",
  "tika-vin11t34:11_0": "3036.Paṭṭanti paṭṭampi.",
  "tika-vin11t34:11_1": "Aṭṭhakoṇādiko vidhi pakāro etassāti aṭṭhakoṇādikavidhi, taṁ.",
  "tika-vin11t34:11_2": "“Aṭṭhakoṇādika”nti gāthābandhavasena niggahitāgamo.",
  "tika-vin11t34:11_3": "“Aṭṭhakoṇādikaṁ vidhi”nti etaṁ “paṭṭa”nti etassa samānādhikaraṇavisesanaṁ,",
  "tika-vin11t34:11_4": "kiriyāvisesanaṁ vā,",
  "tika-vin11t34:11_5": "“karontī”ti iminā sambandho.",
  "tika-vin11t34:11_6": "Atha vā paṭṭanti ettha bhummatthe upayogavacanaṁ,",
  "tika-vin11t34:11_7": "paṭṭeti attho.",
  "tika-vin11t34:11_8": "Imasmiṁ pakkhe “aṭṭhakoṇādika”nti upayogavacanaṁ.",
  "tika-vin11t34:11_9": "“Vidhi”nti etassa visesanaṁ.",
  "tika-vin11t34:11_10": "Idha vakkhamānacatukoṇasaṇṭhānato aññaṁ aṭṭhakoṇādikaṁ nāmaṁ.",
  "tika-vin11t34:11_11": "Tatthāti tasmiṁ paṭṭadvaye.",
  "tika-vin11t34:11_12": "Agghiyagadārūpanti agghiyasaṇṭhānañceva gadāsaṇṭhānañca sibbanaṁ.",
  "tika-vin11t34:11_13": "Muggaranti laguḷasaṇṭhānasibbanaṁ. Ādi-",
  "tika-vin11t34:11_14": "saddena cetiyādisaṇṭhānānaṁ gahaṇaṁ.",
  "tika-vin11t34:12_0": "3037.Tatthāti paṭṭadvaye tasmiṁ ṭhāne.",
  "tika-vin11t34:12_1": "Kakkaṭakakkhīnīti kuḷīraacchisadisāni sibbanavikārāni.",
  "tika-vin11t34:12_2": "Uṭṭhāpentīti karonti.",
  "tika-vin11t34:12_3": "Tatthāti tasmiṁ gaṇṭhikapāsakapaṭṭake.",
  "tika-vin11t34:12_4": "Suttāti koṇato koṇaṁ sibbitasuttā ceva caturasse sibbitasuttā ca.",
  "tika-vin11t34:12_5": "Piḷakāti tesameva suttānaṁ nivattetvā sibbitakoṭiyo ca.",
  "tika-vin11t34:12_6": "Duviññeyyāvāti rajanakāle duviññeyyarūpā anoḷārikā dīpitā vaṭṭantīti. Yathāha –",
  "tika-vin11t34:12_7": "“koṇasuttapiḷakā ca cīvare ratte duviññeyyarūpā vaṭṭantī”ti.",
  "tika-vin11t34:13_0": "3038.Gaṇṭhipāsakapaṭṭakāti gaṇṭhikapaṭṭakapāsakapaṭṭakāti yojanā.",
  "tika-vin11t34:13_1": "Kaṇṇakoṇesu suttānīti cīvarakaṇṇesu suttāni ceva gaṇṭhikapāsakapaṭṭānaṁ koṇesu suttāni ca chindeyya.",
  "tika-vin11t34:13_2": "Ettha ca cīvare āyāmato,",
  "tika-vin11t34:13_3": "vitthārato ca sibbitvā anuvātato bahi nikkhantasuttaṁ cīvaraṁ rajitvā sukkhāpanakāle rajjuyā vā cīvaravaṁse",
  "tika-vin11t34:13_4": "vā bandhitvā olambituṁ anuvāte baddhasuttāni ca kaṇṇasuttāni nāma. Yathāha –",
  "tika-vin11t34:13_5": "“cīvarassa kaṇṇasuttakaṁ na vaṭṭati,",
  "tika-vin11t34:13_6": "rajitakāle chinditabbaṁ.",
  "tika-vin11t34:13_7": "Yaṁ pana ‘anujānāmi,",
  "tika-vin11t34:13_8": "bhikkhave,",
  "tika-vin11t34:13_9": "kaṇṇasuttaka’nti evaṁ anuññātaṁ,",
  "tika-vin11t34:13_10": "taṁ anuvāte pāsakaṁ katvā bandhitabbaṁ,",
  "tika-vin11t34:13_11": "rajanakāle lagganatthāyā”ti.",
  "tika-vin11t34:14_0": "3039.Sūcikammavikāraṁ vāti cīvaramaṇḍanatthāya nānāsuttakehi satapadisadisaṁ sibbantā āgantukapaṭṭaṁ ṭhapenti,",
  "tika-vin11t34:14_1": "evarūpaṁ sūcikammavikāraṁ vā.",
  "tika-vin11t34:14_2": "Aññaṁ vā pana kiñcipīti aññampi yaṁ kiñci mālākammamigapakkhipādādikaṁ sibbanavikāraṁ.",
  "tika-vin11t34:14_3": "Kātunti sayaṁ kātuṁ.",
  "tika-vin11t34:14_4": "Kārāpetunti aññena vā kārāpetuṁ.",
  "tika-vin11t34:15_0": "3040.",
  "tika-vin11t34:15_1": "Yo bhikkhu paraṁ uttamaṁ vaṇṇamaṭṭhaṁ abhipatthayaṁ patthayanto kañjipiṭṭhakhaliallikādīsu cīvaraṁ pakkhipati,",
  "tika-vin11t34:15_2": "tassa pana bhikkhuno dukkaṭā mokkho na vijjatīti yojanā.",
  "tika-vin11t34:15_3": "Kañjīti vāyanatantamakkhanakañjisadisā thūlākañji.",
  "tika-vin11t34:15_4": "Piṭṭhanti taṇḍulapiṭṭhaṁ.",
  "tika-vin11t34:15_5": "Taṇḍulapiṭṭhehi pakkā khali.",
  "tika-vin11t34:15_6": "Allikāti niyyāso. Ādi-",
  "tika-vin11t34:15_7": "saddena lākhādīnaṁ gahaṇaṁ.",
  "tika-vin11t34:16_0": "3041.",
  "tika-vin11t34:16_1": "Cīvarassa karaṇe karaṇakāle samuṭṭhitānaṁ sūcihatthamalādīnaṁ dhovanatthaṁ,",
  "tika-vin11t34:16_2": "kiliṭṭhakāle ca dhovanatthaṁ kañjipiṭṭhikhaliallikādīsu pakkhipati,",
  "tika-vin11t34:16_3": "vaṭṭatīti yojanā.",
  "tika-vin11t34:17_0": "3042.Tatthāti yena kasāvena cīvaraṁ rajati,",
  "tika-vin11t34:17_1": "tasmiṁ rajane cīvarassa sugandhabhāvatthāya gandhaṁ vā ujjalabhāvatthāya telaṁ vā vaṇṇatthāya lākhaṁ vā.",
  "tika-vin11t34:17_2": "Kiñcīti evarūpaṁ yaṁ kiñci.",
  "tika-vin11t34:18_0": "3043.Maṇināti pāsāṇena.",
  "tika-vin11t34:18_1": "Aññenapi ca kenacīti yena ujjalaṁ hoti,",
  "tika-vin11t34:18_2": "evarūpena muggarādinā aññenāpi kenaci vatthunā.",
  "tika-vin11t34:18_3": "Doṇiyāti rajanambaṇe.",
  "tika-vin11t34:18_4": "Na ghaṁsitabbaṁ hatthena gāhetvā na ghaṭṭetabbaṁ.",
  "tika-vin11t34:19_0": "3044.",
  "tika-vin11t34:19_1": "Rattaṁ cīvaraṁ hatthehi kiñci thokaṁ paharituṁ vaṭṭatīti yojanā.",
  "tika-vin11t34:19_2": "“Yattha pakkarajanaṁ pakkhipanti,",
  "tika-vin11t34:19_3": "sā rajanadoṇi,",
  "tika-vin11t34:19_4": "tattha aṁsabaddhakakāyabandhanādiṁ ghaṭṭetuṁ vaṭṭatī”ti gaṇṭhipade vuttaṁ.",
  "tika-vin11t34:20_0": "3045.Gaṇṭhiketi veḷudantavisāṇādimayagaṇṭhike.",
  "tika-vin11t34:20_1": "Lekhā vāti vaṭṭādibhedā lekhā vā.",
  "tika-vin11t34:20_2": "Piḷakā vāti sāsapabījasadisā khuddakapubbuḷā vā.",
  "tika-vin11t34:20_3": "Pāḷikaṇṇikabhedakoti maṇikāvaḷirūpapupphakaṇṇikarūpabhedako.",
  "tika-vin11t34:20_4": "Kappabinduvikāro vā na vaṭṭatīti yojanā.",
  "tika-vin11t34:21_0": "3046.Āraggenāti ārakaṇṭakaggena,",
  "tika-vin11t34:21_1": "sūcimukhena vā.",
  "tika-vin11t34:21_2": "Kācipi lekhāti vaṭṭakagomuttādisaṇṭhānā yā kācipi rāji.",
  "tika-vin11t34:22_0": "3047.Bhamaṁ āropetvāti bhame alliyāpetvā.",
  "tika-vin11t34:23_0": "3048.Pattamaṇḍalaketi patte chavirakkhanatthāya tipusīsādīhi kate pattassa heṭṭhā ādhārādīnaṁ upari kātabbe pattamaṇḍalake.",
  "tika-vin11t34:23_1": "Bhittikammanti vibhattaṁ katvā nānākārarūpakakammacittaṁ.",
  "tika-vin11t34:23_2": "Yathāha “na bhikkhave citrāni pattamaṇḍalāni dhāretabbāni rūpakākiṇṇāni bhittikammakatānī”ti.",
  "tika-vin11t34:23_3": "Tatthāti tasmiṁ pattamaṇḍale.",
  "tika-vin11t34:23_4": "Assāti bhikkhussa.",
  "tika-vin11t34:23_5": "Makaradantakanti girikūṭākāraṁ.",
  "tika-vin11t34:24_0": "3049.",
  "tika-vin11t34:24_1": "Mukhavaṭṭiyaṁ yā lekhā parissāvanabandhanatthāya anuññātā,",
  "tika-vin11t34:24_2": "taṁ lekhaṁ ṭhapetvā dhammakaraṇacchatte vā kucchiyaṁ vā kācipi lekhā na vaṭṭatīti yojanā.",
  "tika-vin11t34:25_0": "3050.Tahiṁ tahinti mattikāya tattha tattha. Tanti tathākoṭṭitadiguṇasuttakāyabandhanaṁ.",
  "tika-vin11t34:26_0": "3051.",
  "tika-vin11t34:26_1": "Antesu daḷhatthāya dasāmukhe diguṇaṁ katvā koṭṭenti,",
  "tika-vin11t34:26_2": "vaṭṭatīti yojanā.",
  "tika-vin11t34:26_3": "Cittikampīti mālākammalatākammacittayuttampi kāyabandhanaṁ.",
  "tika-vin11t34:27_0": "3052.Akkhīnīti kuñjarakkhīni. Tatthāti kāyabandhane vaṭṭatīti kā kathā. Uṭṭhāpetunti ukkirituṁ.",
  "tika-vin11t34:28_0": "3053.Ghaṭanti ghaṭasaṇṭhānaṁ.",
  "tika-vin11t34:28_1": "Deḍḍubhasīsaṁ vāti udakasappasīsamukhasaṇṭhānaṁ vā.",
  "tika-vin11t34:28_2": "Yaṁ kiñci vikārarūpaṁ dasāmukhe na vaṭṭatīti yojanā.",
  "tika-vin11t34:29_0": "3054.Macchakaṇṭanti macchakaṇṭakākāraṁ.",
  "tika-vin11t34:29_1": "Khajjūripattakākāranti khajjūripattasaṇṭhānaṁ.",
  "tika-vin11t34:29_2": "Macchakaṇṭaṁ vā maṭṭhaṁ paṭṭikaṁ vā khajjūripattakākāraṁ vā ujukaṁ katvā koṭṭitaṁ vaṭṭatīti yojanā.",
  "tika-vin11t34:29_3": "Ettha ca ubhayapassesu macchakaṇṭakayuttaṁ macchassa piṭṭhikaṇṭakaṁ viya yassa paṭṭikāya vāyanaṁ hoti,",
  "tika-vin11t34:29_4": "idaṁ kāyabandhanaṁ macchakaṇṭakaṁ nāma.",
  "tika-vin11t34:29_5": "Yassa khajjūripattasaṇṭhānamiva vāyanaṁ hoti,",
  "tika-vin11t34:29_6": "taṁ khajjūripattakākāraṁ nāma.",
  "tika-vin11t34:30_0": "3055.",
  "tika-vin11t34:30_1": "Pakativītā paṭṭikā.",
  "tika-vin11t34:30_2": "Sūkarantaṁnāma kuñcikākosakasaṇṭhānaṁ.",
  "tika-vin11t34:30_3": "Tassa duvidhassa kāyabandhanassa.",
  "tika-vin11t34:30_4": "Tattha rajjukā sūkarantānulomikā,",
  "tika-vin11t34:30_5": "dussapaṭṭaṁ paṭṭikānulomikaṁ. Ādi-",
  "tika-vin11t34:30_6": "saddena muddikakāyabandhanaṁ gahitaṁ,",
  "tika-vin11t34:30_7": "tañca sūkarantānulomikaṁ. Yathāha –",
  "tika-vin11t34:30_8": "“ekarajjukaṁ,",
  "tika-vin11t34:30_9": "pana muddikakāyabandhanañca sūkarantakaṁ anulometī”ti.",
  "tika-vin11t34:30_10": "Tattha ekarajjukā nāma ekavaṭṭā.",
  "tika-vin11t34:30_11": "Bahurajjukassa akappiyabhāvaṁ vakkhati.",
  "tika-vin11t34:30_12": "“Muddikakāyabandhanaṁ nāma caturassaṁ akatvā sajjita”nti gaṇṭhipade vuttaṁ.",
  "tika-vin11t34:31_0": "3056.Murajaṁ nāma murajavaṭṭisaṇṭhānaṁ veṭhetvā kataṁ.",
  "tika-vin11t34:31_1": "Veṭhetvāti nānāsuttehi veṭhetvā.",
  "tika-vin11t34:31_2": "Sikkhābhājanavinicchaye pana “bahukā rajjuyo ekato katvā ekāya rajjuyā veṭhitaṁ murajaṁ nāmā”ti vuttaṁ.",
  "tika-vin11t34:31_3": "Maddavīṇaṁ nāma pāmaṅgasaṇṭhānaṁ.",
  "tika-vin11t34:31_4": "Deḍḍubhakaṁ nāma udakasappasīsasadisaṁ.",
  "tika-vin11t34:31_5": "Kalābukaṁ nāma bahurajjukaṁ.",
  "tika-vin11t34:31_6": "Rajjuyoti ubhayakoṭiyaṁ ekato abaddhā bahū rajjuyo,",
  "tika-vin11t34:31_7": "tathā baddhā kalābukaṁ nāma hotīti.",
  "tika-vin11t34:31_8": "Na vaṭṭantīti murajādīni imāni sabbāni kāyabandhanāni na vaṭṭanti.",
  "tika-vin11t34:31_9": "Purimā dveti murajaṁ,",
  "tika-vin11t34:31_10": "maddavīṇañcāti dve.",
  "tika-vin11t34:31_11": "“Dasāsu siyu”nti vattabbe gāthābandhavasena vaṇṇalopena “dasā siyu”nti vuttaṁ. Yathāha –",
  "tika-vin11t34:31_12": "“murajaṁ maddavīṇa’nti idaṁ dasāsuyeva anuññāta”nti.",
  "tika-vin11t34:32_0": "3057.Pāmaṅgasaṇṭhānāti pāmaṅgadāmaṁ viya caturassasaṇṭhānā.",
  "tika-vin11t34:33_0": "3058.Ekarajjumayanti nānāvaṭṭe ekato vaṭṭetvā katarajjumayaṁ kāyabandhanaṁ.",
  "tika-vin11t34:33_1": "Vaṭṭaṁ vaṭṭatīti “rajjukā dussapaṭṭādī”ti ettha ekavaṭṭarajjukā gahitā,",
  "tika-vin11t34:33_2": "idha pana nānāvaṭṭe ekato vaṭṭetvā katāva ekarajjukā gahitā.",
  "tika-vin11t34:33_3": "Tañcāti tampi ekarajjukakāyabandhanaṁ.",
  "tika-vin11t34:33_4": "Pāmaṅgasaṇṭhānaṁ ekampi na ca vaṭṭatīti kevalampi na vaṭṭati.",
  "tika-vin11t34:34_0": "3059.",
  "tika-vin11t34:34_1": "Bahū rajjuke ekato katvāti yojanā.",
  "tika-vin11t34:34_2": "Vaṭṭati bandhitunti murajaṁ,",
  "tika-vin11t34:34_3": "kalābukaṁ vā na hoti,",
  "tika-vin11t34:34_4": "rajjukakāyabandhanameva hotīti adhippāyo.",
  "tika-vin11t34:34_5": "Ayaṁ pana vinicchayo “bahū rajjuke ekato katvā ekena nirantaraṁ veṭhetvā kataṁ ‘bahurajjuka’nti na vattabbaṁ,",
  "tika-vin11t34:34_6": "taṁ vaṭṭatī”ti aṭṭhakathāgatova idha vutto.",
  "tika-vin11t34:34_7": "Sikkhābhājanavinicchaye “bahukā rajjuyo ekato katvā ekāya rajjuyā veṭhitaṁ murajaṁ nāmā”ti yaṁ vuttaṁ,",
  "tika-vin11t34:34_8": "taṁ iminā virujjhanato na gahetabbaṁ.",
  "tika-vin11t34:35_0": "3060.Danta-",
  "tika-vin11t34:35_1": "saddena hatthidantā vuttā.",
  "tika-vin11t34:35_2": "Jatūti lākhā.",
  "tika-vin11t34:35_3": "Saṅkhamayanti saṅkhanābhimayaṁ.",
  "tika-vin11t34:35_4": "Vidhakā matāti ettha “veṭhakā”tipi pāṭho vidhapariyāyo.",
  "tika-vin11t34:36_0": "3061.Kāyabandhanavidheti kāyabandhanassa dasāya thirabhāvatthaṁ kaṭṭhadantādīhi kate vidhe.",
  "tika-vin11t34:36_1": "Vikāro aṭṭhamaṅgalādiko.",
  "tika-vin11t34:36_2": "Tattha tatthāti tasmiṁ tasmiṁ ṭhāne,",
  "tika-vin11t34:36_3": "ubhayakoṭiyanti attho. Tu-",
  "tika-vin11t34:36_4": "saddena ghaṭākāropi vaṭṭatīti dīpeti.",
  "tika-vin11t34:37_0": "3062.Mālā…pe…",
  "tika-vin11t34:37_1": "vicittitāti mālākammalatākammehi ca migapakkhirūpādinānārūpehi ca vicittitā.",
  "tika-vin11t34:37_2": "Janarañjanīti bālajanapalobhinī.",
  "tika-vin11t34:38_0": "3064.Aṭṭhaṁsā vāpīti ettha api-saddena soḷasaṁsādīnaṁ gahaṇaṁ. Vaṇṇamaṭṭhāti mālākammādivaṇṇamaṭṭhā.",
  "tika-vin11t34:39_0": "3065.",
  "tika-vin11t34:39_1": "Añjanisalākāpi tathā vaṇṇamaṭṭhā na vaṭṭatīti yojanā.",
  "tika-vin11t34:39_2": "“Añjanitthavikāya ca,",
  "tika-vin11t34:39_3": "nānāvaṇṇehi suttehi,",
  "tika-vin11t34:39_4": "cittakammaṁ na vaṭṭatī”ti pāṭho yujjati.",
  "tika-vin11t34:39_5": "“Thavikāpi cā”ti pāṭho dissati,",
  "tika-vin11t34:39_6": "so na gahetabbo.",
  "tika-vin11t34:40_0": "3066.",
  "tika-vin11t34:40_1": "Rattādinā yena kenaci ekavaṇṇena suttena pilotikādimayaṁ yaṁ kiñci sipāṭikaṁ sibbetvā vaḷañjantassa vaṭṭatīti yojanā.",
  "tika-vin11t34:41_0": "3067.Maṇikanti thūlapubbuḷaṁ.",
  "tika-vin11t34:41_1": "Piḷakanti sukhumapubbuḷaṁ.",
  "tika-vin11t34:41_2": "Pipphaleti vatthacchedanasatthe.",
  "tika-vin11t34:41_3": "Ārakaṇṭaketi pattādhāravalayānaṁ vijjhanakaṇṭake.",
  "tika-vin11t34:41_4": "Ṭhapetunti uṭṭhāpetuṁ.",
  "tika-vin11t34:41_5": "Yaṁ kiñcīti sesaṁ vaṇṇamaṭṭhampi ca.",
  "tika-vin11t34:42_0": "3068.Daṇḍaketi pipphaladaṇḍake. Yathāha –",
  "tika-vin11t34:42_1": "“pipphalakepi maṇikaṁ vā piḷakaṁ vā yaṁ kiñci uṭṭhāpetuṁ na vaṭṭati,",
  "tika-vin11t34:42_2": "daṇḍake pana paricchedalekhā vaṭṭatī”ti.",
  "tika-vin11t34:42_3": "Paricchedalekhāmattanti āṇibandhanaṭṭhānaṁ patvā paricchindanatthaṁ ekāva lekhā vaṭṭati.",
  "tika-vin11t34:42_4": "Valitvāti ubhayakoṭiyā mukhaṁ katvā majjhe valiyo gāhetvā.",
  "tika-vin11t34:42_5": "Nakhacchedanaṁ yasmā karonti,",
  "tika-vin11t34:42_6": "tasmā vaṭṭatīti yojanā.",
  "tika-vin11t34:43_0": "3069.",
  "tika-vin11t34:43_1": "Araṇisahite kantakiccakaro daṇḍo uttarāraṇī nāma.",
  "tika-vin11t34:43_2": "Vāpīti pi-",
  "tika-vin11t34:43_3": "saddena adharāraṇiṁ saṅgaṇhāti,",
  "tika-vin11t34:43_4": "udukkhaladaṇḍassetaṁ adhivacanaṁ.",
  "tika-vin11t34:43_5": "Añchanakayantadhanu dhanukaṁ nāma.",
  "tika-vin11t34:43_6": "Musalamatthakapīḷanadaṇḍako pelladaṇḍako nāma.",
  "tika-vin11t34:44_0": "3070.Saṇḍāseti aggisaṇḍāsaṁ vadanti.",
  "tika-vin11t34:44_1": "Kaṭṭhacchedanavāsiyā tathā yaṁ kiñci vaṇṇamaṭṭhaṁ na vaṭṭatīti sambandho.",
  "tika-vin11t34:44_2": "Dvīsu passesūti vāsiyā ubhosu passesu.",
  "tika-vin11t34:44_3": "Lohenāti kappiyalohena.",
  "tika-vin11t34:44_4": "Bandhituṁ vaṭṭatīti ujukameva caturassaṁ vā aṭṭhaṁsaṁ vā bandhituṁ vaṭṭati.",
  "tika-vin11t34:44_5": "“Saṇḍāseti aggisaṇḍāse”ti nissandehe vuttaṁ.",
  "tika-vin11t34:44_6": "Aṭṭhakathāyaṁ panettha sūcisaṇḍāso dassito.",
  "tika-vin11t34:45_0": "3071.Heṭṭhatoti heṭṭhā ayopaṭṭavalayassa. “Upari ahicchattamakulamatta”nti aṭṭhakathāyaṁ vuttaṁ.",
  "tika-vin11t34:46_0": "3072.Visāṇeti telāsiñcanakagavayamahiṁsādisiṅge.",
  "tika-vin11t34:46_1": "Nāḷiyaṁ vāpīti veḷunāḷikādināḷiyaṁ. Api-",
  "tika-vin11t34:46_2": "saddena alābuṁ saṅgaṇhāti.",
  "tika-vin11t34:46_3": "Āmaṇḍasāraketi āmalakacuṇṇamayatelaghaṭe.",
  "tika-vin11t34:46_4": "Telabhājanaketi vuttappakāreyeva telabhājane.",
  "tika-vin11t34:46_5": "Sabbaṁ vaṇṇamaṭṭhaṁ vaṭṭatīti pumitthirūparahitaṁ mālākammādi sabbaṁ vaṇṇamaṭṭhaṁ vaṭṭati.",
  "tika-vin11t34:47_0": "3073-",
  "tika-vin11t34:47_1": "5.Pānīyassa uḷuṅketi pānīyauḷuṅke.",
  "tika-vin11t34:47_2": "Doṇiyaṁ rajanassapīti rajanadoṇiyampi.",
  "tika-vin11t34:47_3": "Phalakapīṭheti phalakamaye pīṭhe.",
  "tika-vin11t34:47_4": "Valayādhārakādiketi dantavalayādiādhārake. Ādi-",
  "tika-vin11t34:47_5": "saddena daṇḍādhārako saṅgahito.",
  "tika-vin11t34:47_6": "Pādapuñchaniyanti coḷādimayapādapuñchaniyaṁ.",
  "tika-vin11t34:47_7": "Pīṭheti pādapīṭhe.",
  "tika-vin11t34:47_8": "Sahacariyena pādakathalikāyañca.",
  "tika-vin11t34:47_9": "Cittaṁ sabbameva ca vaṭṭatīti yathāvutte bhikkhuparikkhāre mātugāmarūparahitaṁ,",
  "tika-vin11t34:47_10": "bhikkhuniparikkhāre purisarūparahitaṁ avasesaṁ sabbaṁ cittakammaṁ.",
  "tika-vin11t34:48_0": "3076.",
  "tika-vin11t34:48_1": "Nānā ca te maṇayo cāti nānāmaṇī,",
  "tika-vin11t34:48_2": "indanīlādayo,",
  "tika-vin11t34:48_3": "nānāmaṇīhi katā nānāmaṇimayā,",
  "tika-vin11t34:48_4": "thambhā ca kavāṭā ca dvārā ca bhittiyo ca thambhakavāṭadvārabhittiyo,",
  "tika-vin11t34:48_5": "nānāmaṇimayā thambhakavāṭadvārabhittiyo yasmiṁ taṁ tathā vuttaṁ.",
  "tika-vin11t34:48_6": "Kā kathā vaṇṇamaṭṭhaketi mālākammalatākammacittakammādivaṇṇamaṭṭhake vattabbameva natthīti attho.",
  "tika-vin11t34:49_0": "3077.",
  "tika-vin11t34:49_1": "Thāvarassa ratanamayapāsādassa kappiyabhāvaṁ dassetvā suvaṇṇādimayassāpi sabbapāsādaparibhogassa kappiyabhāvaṁ dassetumāha “sovaṇṇaya”ntiādi.",
  "tika-vin11t34:49_2": "Sovaṇṇayanti suvaṇṇamayaṁ.",
  "tika-vin11t34:49_3": "Dvārakavāṭānaṁ anantaragāthāya dassitattā “dvārakavāṭabandha”nti iminā dvārakavāṭabāhāsaṅkhātaṁ piṭṭhasaṅghāṭaṁ gahitaṁ.",
  "tika-vin11t34:49_4": "Dvārañca kavāṭañca dvārakavāṭāni,",
  "tika-vin11t34:49_5": "dvārakavāṭānaṁ bandhaṁ dvārakavāṭabandhaṁ,",
  "tika-vin11t34:49_6": "uttarapāsakummārasaṅkhātaṁ piṭṭhasaṅghāṭanti attho.",
  "tika-vin11t34:49_7": "Nānā ca te maṇayo cāti nānāmaṇī,",
  "tika-vin11t34:49_8": "suvaṇṇañca nānāmaṇī ca suvaṇṇanānāmaṇī,",
  "tika-vin11t34:49_9": "bhitti ca bhūmi ca bhittibhūmi suvaṇṇanānāmaṇīhi katā bhittibhūmi suvaṇṇanānāmaṇibhittibhūmi.",
  "tika-vin11t34:49_10": "Iti imesu senāsanāvayavesu.",
  "tika-vin11t34:49_11": "Na kiñci ekampi nisedhanīyanti ekampi senāsanaparikkhāraṁ kiñci na nisedhanīyaṁ,",
  "tika-vin11t34:49_12": "senāsanampi na paṭikkhipitabbanti attho.",
  "tika-vin11t34:49_13": "Senāsanaṁ vaṭṭati sabbamevāti sabbameva senāsanaparibhogaṁ vaṭṭati. Yathāha –",
  "tika-vin11t34:50_0": "“Sabbaṁ pāsādaparibhoganti suvaṇṇarajatādivicitrāni kavāṭāni mañcapīṭhāni tālavaṇṭāni suvaṇṇarajatamayāni",
  "tika-vin11t34:50_1": "pānīyaghaṭapānīyasarāvāni yaṁ kiñci cittakammakataṁ,",
  "tika-vin11t34:50_2": "sabbaṁ vaṭṭati.",
  "tika-vin11t34:50_3": "‘Pāsādassa dāsidāsaṁ khettavatthuṁ gomahiṁsaṁ demā’ti vadanti,",
  "tika-vin11t34:50_4": "pāṭekkaṁ gahaṇakiccaṁ natthi,",
  "tika-vin11t34:50_5": "pāsāde paṭiggahite paṭiggahitameva hoti.",
  "tika-vin11t34:50_6": "Gonakādīni saṅghikavihāre vā puggalikavihāre vā mañcapīṭhakesu attharitvā paribhuñjituṁ na vaṭṭanti.",
  "tika-vin11t34:50_7": "Dhammāsane pana gihivikatanīhārena labbhanti,",
  "tika-vin11t34:50_8": "tatrāpi nipajjituṁ na vaṭṭatī”ti.",
  "tika-vin11t34:51_0": "“Sovaṇṇadvārakavāṭabandha”nti vā pāṭho,",
  "tika-vin11t34:51_1": "bahubbīhisamāso.",
  "tika-vin11t34:51_2": "Iminā ca dutiyapadena ca senāsanaṁ visesīyati.",
  "tika-vin11t34:52_0": "3078.Na davaṁ kareti “kiṁ buddho silakabuddho?",
  "tika-vin11t34:52_1": "Kiṁ dhammo godhammo ajadhammo?",
  "tika-vin11t34:52_2": "Kiṁ saṅgho gosaṅgho ajasaṅgho migasaṅgho”ti parihāsaṁ na kareyya.",
  "tika-vin11t34:52_3": "Titthiyabbataṁ mūgabbatādikaṁ neva gaṇheyyāti yojanā.",
  "tika-vin11t34:53_0": "3079.Tā bhikkhuniyo udakādinā vāpi na siñceyyāti yojanā.",
  "tika-vin11t34:54_0": "3080.Aññattha aññasmiṁ vihāre vassaṁvuttho aññattha aññasmiṁ vihāre bhāgaṁ vassāvāsikabhāgaṁ gaṇhāti ce, dukkaṭaṁ.",
  "tika-vin11t34:54_1": "Tasmiṁ cīvare naṭṭhe vā jajjare jiṇṇe vā gīvā puna dātabbanti yojanā.",
  "tika-vin11t34:55_0": "3081.Soti aññattha bhāgaṁ gaṇhanako bhikkhu.",
  "tika-vin11t34:55_1": "Tehīti cīvarasāmikehi.",
  "tika-vin11t34:55_2": "Tanti tathā gahitaṁ vassāvāsikabhāgaṁ.",
  "tika-vin11t34:55_3": "Tesanti cīvarasāmikānaṁ.",
  "tika-vin11t34:56_0": "3082.Karototi kārāpayato.",
  "tika-vin11t34:56_1": "Davā silaṁ pavijjhantoti pantikīḷāya kīḷatthikānaṁ sippadassanavasena sakkharaṁ vā ninnaṭṭhānaṁ pavaṭṭanavasena pāsāṇaṁ vā pavijjhanto.",
  "tika-vin11t34:56_2": "Na kevalañca pāsāṇaṁ,",
  "tika-vin11t34:56_3": "aññampi yaṁ kiñci dārukhaṇḍaṁ vā iṭṭhakakhaṇḍaṁ vā hatthena vā yantena vā pavijjhituṁ na vaṭṭati.",
  "tika-vin11t34:56_4": "Cetiyādīnaṁ atthāya pāsāṇādayo hasantā hasantā pavaṭṭentipi khipantipi ukkhipantipi,",
  "tika-vin11t34:56_5": "kammasamayoti vaṭṭati.",
  "tika-vin11t34:57_0": "3083.Gihigopakadānasminti gihīnaṁ uyyānagopakādīhi attanā gopitauyyānādito phalādīnaṁ dāne yāvadatthaṁ diyyamānepi.",
  "tika-vin11t34:57_1": "Na doso koci gaṇhatoti paṭiggaṇhato bhikkhuno koci doso natthi.",
  "tika-vin11t34:57_2": "Saṅghacetiyasantake tālaphalādimhi uyyānagopakādīhi diyyamāne paricchedanayo tesaṁ vetanavasena paricchinnānaṁyeva gahaṇe anāpattinayo vuttoti yojanā.",
  "tika-vin11t34:58_0": "3084.Purisasaṁyuttanti parivisakehi purisehi vuyhamānaṁ.",
  "tika-vin11t34:58_1": "Hatthavaṭṭakanti hattheneva pavaṭṭetabbasakaṭaṁ.",
  "tika-vin11t34:59_0": "3085.",
  "tika-vin11t34:59_1": "Bhikkhuniyā saddhiṁ kiñcipi anācāraṁ na sampayojeyya na kāreyyāti yojanā.",
  "tika-vin11t34:59_2": "“Kiñcī”tipi pāṭho,",
  "tika-vin11t34:59_3": "gahaṭṭhaṁ vā pabbajitaṁ vā kiñci bhikkhuniyā saddhiṁ anācāravasena na sampayojeyyāti attho.",
  "tika-vin11t34:59_4": "Obhāsentassāti kāmādhippāyaṁ pakāsentassa.",
  "tika-vin11t34:60_0": "3086.Haveti ekaṁsatthe nipāto.",
  "tika-vin11t34:61_0": "3087.Attano paribhogatthaṁ dinnanti “tumheyeva paribhuñjathā”ti vatvā dinnaṁ ticīvarādiṁ.",
  "tika-vin11t34:62_0": "3088.Asappāyanti pittādidosānaṁ kopanavasena aphāsukāraṇaṁ.",
  "tika-vin11t34:62_1": "Apanetumpi jahitumpi,",
  "tika-vin11t34:62_2": "pageva dātunti adhippāyo.",
  "tika-vin11t34:62_3": "Aggaṁ gahetvā dātuṁ vāti tathā gahaṇārahaṁ annādiṁ sandhāya vuttaṁ.",
  "tika-vin11t34:62_4": "“Katipāhaṁ bhutvā”ti seso.",
  "tika-vin11t34:62_5": "Piṇḍapātādito aggaṁ gahetvā pattādiṁ katipāhaṁ bhutvā dātuṁ vaṭṭatīti attho.",
  "tika-vin11t34:63_0": "3089.Pañcavaggūpasampadāti vinayadharapañcamena saṅghena kātabbaupasampadā.",
  "tika-vin11t34:63_1": "Navāti aññehi ekavārampi aparibhuttā.",
  "tika-vin11t34:63_2": "Guṇaṅguṇaupāhanā catupaṭalato paṭṭhāya bahupaṭalaupāhanā.",
  "tika-vin11t34:63_3": "Cammatthāroti kappiyacammattharaṇañca.",
  "tika-vin11t34:63_4": "Dhuvanhānanti pakatinahānaṁ.",
  "tika-vin11t34:64_0": "3090.Sambādhassāti vaccamaggapassāvamaggadvayassa sāmantā dvaṅgulā anto satthavatthikammaṁ vāritanti yojanā.",
  "tika-vin11t34:64_1": "Satthena antamaso nakhenāpi chedanaphālanādivasena satthakammañca vatthīhi bhesajjatelassa anto pavisanavasena",
  "tika-vin11t34:64_2": "kātabbaṁ vatthikammañca thullaccayāpattividhānena vāritanti attho.",
  "tika-vin11t34:64_3": "Passāvamaggassa sāmantā dvaṅgulaṁ aṅgajātassa aggato paṭṭhāya gahetabbaṁ.",
  "tika-vin11t34:65_0": "3091.“Pākattha”nti iminā nibbāpetuṁ calane niddosabhāvaṁ dīpeti.",
  "tika-vin11t34:66_0": "3092.Upaḷāletīti “pattacīvarādiparikkhāraṁ te dammī”ti vatvā palobhetvā gaṇhāti.",
  "tika-vin11t34:66_1": "Tatthāti tasmiṁ puggale.",
  "tika-vin11t34:66_2": "Ādīnavanti alajjitādibhāvaṁ dassetvā tena saha sambhogādikaraṇe alajjibhāvāpajjanādiādīnavaṁ.",
  "tika-vin11t34:66_3": "Tassāti tato viyojetabbassa tassa.",
  "tika-vin11t34:67_0": "3093.",
  "tika-vin11t34:67_1": "Ādīnavadassanappakāraṁ dassetumāha “makkhana”ntiādi.",
  "tika-vin11t34:67_2": "“Nahāyituṁ gatena gūthamuttehi makkhanaṁ viya dussīlaṁ nissāya viharatā tayā kata”nti evaṁ tattha ādīnavaṁ vattuṁ vaṭṭatīti yojanā.",
  "tika-vin11t34:68_0": "3094-",
  "tika-vin11t34:68_1": "5.Bhattagge bhojanasālāya bhuñjamāno.",
  "tika-vin11t34:68_2": "Yāgupāneti yāguṁ pivanakāle.",
  "tika-vin11t34:68_3": "Antogāmeti antaraghare.",
  "tika-vin11t34:68_4": "Vīthiyanti nigamanagaragāmādīnaṁ rathikāya.",
  "tika-vin11t34:68_5": "Andhakāreti andhakāre vattamāne,",
  "tika-vin11t34:68_6": "andhakāragatoti attho.",
  "tika-vin11t34:68_7": "Tañhi vandantassa mañcapādādīsupi nalāṭaṁ paṭihaññeyya.",
  "tika-vin11t34:68_8": "Anāvajjoti kiccapasutattā vandanaṁ asamannāharanto.",
  "tika-vin11t34:68_9": "Ekāvattoti ekato āvatto sapattapakkhe ṭhito verī visabhāgapuggalo.",
  "tika-vin11t34:68_10": "Ayañhi vandiyamāno pādenapi pahareyya.",
  "tika-vin11t34:68_11": "Vāvaṭoti sibbanakammādikiccantarapasuto.",
  "tika-vin11t34:69_0": "Suttoti niddaṁ okkanto.",
  "tika-vin11t34:69_1": "Khādanti piṭṭhakakhajjakādīni khādanto.",
  "tika-vin11t34:69_2": "Bhuñjantoti odanādīni bhuñjanto.",
  "tika-vin11t34:69_3": "Vaccaṁ muttampi vā karanti uccāraṁ vā passāvaṁ vā karonto iti imesaṁ terasannaṁ vandanā ayuttatthena vāritāti sambandho.",
  "tika-vin11t34:70_0": "3096- 7.",
  "tika-vin11t34:70_1": "Kammaladdhisīmāvasena tīsu nānāsaṁvāsakesu kammanānāsaṁvāsakassa ukkhittaggahaṇena gahitattā,",
  "tika-vin11t34:70_2": "sīmānānāsaṁvāsakavuḍḍhatarapakatattassa vandiyattā,",
  "tika-vin11t34:70_3": "pārisesañāyena “nānāsaṁvāsako vuḍḍhataro adhammavādī avandiyo”ti vacanato ca laddhinānāsaṁvāsako idha “nānāsaṁvāsako”ti gahitoti veditabbo.",
  "tika-vin11t34:70_4": "Ukkhittoti tividhenāpi ukkhepanīyakammena ukkhittako.",
  "tika-vin11t34:70_5": "Garukaṭṭhā ca pañcāti pārivāsikamūlāyapaṭikassanārahamānattārahamānattacārikaabbhānārahasaṅkhātā pañca garukaṭṭhā ca.",
  "tika-vin11t34:70_6": "Ime pana aññamaññassa yathāvuḍḍhaṁ vandanādīni labhanti,",
  "tika-vin11t34:70_7": "pakatattena avandiyattāva avandiyesu gahitā.",
  "tika-vin11t34:70_8": "Ime bāvīsati puggaleti naggādayo yathāvutte.",
  "tika-vin11t34:71_0": "3098.“Dhammavādī”ti idaṁ “nānāsaṁvāsavuḍḍhako”ti etassa visesanaṁ.",
  "tika-vin11t34:71_1": "Yathāha “tayome,",
  "tika-vin11t34:71_2": "bhikkhave, vandiyā.",
  "tika-vin11t34:71_3": "Pacchā upasampannena pureupasampanno vandiyo,",
  "tika-vin11t34:71_4": "nānāsaṁvāsako vuḍḍhataro dhammavādī vandiyo,",
  "tika-vin11t34:71_5": "sadevake loke,",
  "tika-vin11t34:71_6": "bhikkhave,",
  "tika-vin11t34:71_7": "samārake…pe…",
  "tika-vin11t34:71_8": "tathāgato arahaṁ sammāsambuddho vandiyo”ti.",
  "tika-vin11t34:72_0": "3099.",
  "tika-vin11t34:72_1": "“Eteyeva vandiyā,",
  "tika-vin11t34:72_2": "na aññe”ti niyāmassa akatattā aññesampi vandiyānaṁ sabbhāvaṁ dassetumāha “tajjanādī”tiādi.",
  "tika-vin11t34:72_3": "Ettha ādi-",
  "tika-vin11t34:72_4": "saddena niyassapabbājanīyapaasāraṇīyakamme saṅgaṇhāti.",
  "tika-vin11t34:72_5": "Etthāti etasmiṁ vandanīyādhikāre.",
  "tika-vin11t34:72_6": "Kammanti apalokanādi catubbidhaṁ kammaṁ.",
  "tika-vin11t34:73_0": "3100.",
  "tika-vin11t34:73_1": "Saṅghena adhammakamme kariyamāne taṁ vāretuṁ asakkontena,",
  "tika-vin11t34:73_2": "asakkontehi ca paṭipajjitabbavidhiṁ dassetumāha “adhiṭṭhāna”ntiādi.",
  "tika-vin11t34:73_3": "Adhiṭṭhānaṁ panekassa uddiṭṭhanti yojanā,",
  "tika-vin11t34:73_4": "adhammakammaṁ karontānaṁ bhikkhūnamantare nisīditvā taṁ “adhamma”nti jānitvāpi taṁ vāretuṁ asakkontassa",
  "tika-vin11t34:73_5": "ekassa “na metaṁ khamatī”ti cittena adhiṭṭhānamuddiṭṭhanti vuttaṁ hoti.",
  "tika-vin11t34:73_6": "Dvinnaṁ vā tiṇṇameva cāti tameva vāretuṁ asakkontānaṁ dvinnaṁ vā tiṇṇaṁ vā bhikkhūnaṁ aññamaññaṁ “na",
  "tika-vin11t34:73_7": "metaṁ khamatī”ti diṭṭhāvikammaṁ sakasakadiṭṭhiyā pakāsanaṁ uddiṭṭhanti attho.",
  "tika-vin11t34:73_8": "Tato uddhaṁ tīhi uddhaṁ catunnaṁ kammassa paṭikkosanaṁ “idaṁ adhammakammaṁ mā karothā”ti paṭikkhipanaṁ uddiṭṭhanti attho.",
  "tika-vin11t34:74_0": "3101.",
  "tika-vin11t34:74_1": "Vissāsaggāhalakkhaṇaṁ aggahitaggahaṇena pañcavidhanti dassetumāha “sandiṭṭho”tiādi.",
  "tika-vin11t34:74_2": "Yojanā panettha evaṁ veditabbā –",
  "tika-vin11t34:74_3": "sandiṭṭho ca hoti,",
  "tika-vin11t34:74_4": "jīvati ca,",
  "tika-vin11t34:74_5": "gahite ca attamano hoti,",
  "tika-vin11t34:74_6": "sambhatto ca hoti,",
  "tika-vin11t34:74_7": "jīvati ca,",
  "tika-vin11t34:74_8": "gahite ca attamano hoti,",
  "tika-vin11t34:74_9": "ālapito ca hoti,",
  "tika-vin11t34:74_10": "jīvati ca,",
  "tika-vin11t34:74_11": "gahite ca attamano hotīti evaṁ sandiṭṭhasambhattaālapitānaṁ tiṇṇamekekassa tīṇi tīṇi vissāsaggāhalakkhaṇāni katvā navavidhaṁ hotīti veditabbaṁ.",
  "tika-vin11t34:74_12": "Vacanattho,",
  "tika-vin11t34:74_13": "panettha vinicchayo ca heṭṭhā vuttova.",
  "tika-vin11t34:75_0": "3102.",
  "tika-vin11t34:75_1": "Sīlavipatti,",
  "tika-vin11t34:75_2": "diṭṭhivipatti ca ācārājīvasambhavā dve vipattiyo cāti yojanā,",
  "tika-vin11t34:75_3": "ācāravipatti,",
  "tika-vin11t34:75_4": "ājīvavipatti cāti vuttaṁ hoti.",
  "tika-vin11t34:76_0": "3103.Tatthāti tesu catūsu vipattīsu.",
  "tika-vin11t34:76_1": "Appaṭikammā pārājikā vuṭṭhānagāminī saṅghādisesāpattikā duve āpattiyo sīlavipattīti pakāsitāti yojanā.",
  "tika-vin11t34:77_0": "3104.",
  "tika-vin11t34:77_1": "Yā ca antaggāhikā diṭṭhi,",
  "tika-vin11t34:77_2": "yā dasavatthukā diṭṭhi,",
  "tika-vin11t34:77_3": "ayaṁ duvidhā diṭṭhi diṭṭhivipattīti dīpitāti yojanā.",
  "tika-vin11t34:77_4": "Tattha antaggāhikadiṭṭhi nāma ucchedantasassatantagāhavasena pavattā diṭṭhi.",
  "tika-vin11t34:77_5": "“Natthi dinna”ntiādinayappavattā dasavatthukā diṭṭhi.",
  "tika-vin11t34:78_0": "3105.",
  "tika-vin11t34:78_1": "Thullaccayādikā desanāgāminikā yā pañca āpattiyo,",
  "tika-vin11t34:78_2": "ācārakusalena bhagavatā sā ācāravipattīti vuttāti yojanā. Ādi-",
  "tika-vin11t34:78_3": "saddena pācittiyapāṭidesanīyadukkaṭadubbhāsitānaṁ gahaṇaṁ.",
  "tika-vin11t34:78_4": "Yāti pañcāpattiyo apekkhitvā bahuttaṁ.",
  "tika-vin11t34:78_5": "Sāti ācāravipatti sāmaññamapekkhitvā ekattaṁ.",
  "tika-vin11t34:79_0": "3106.Kuhanādīti ādi-",
  "tika-vin11t34:79_1": "saddena lapanā nemittikatā nippesikatā lābhena lābhaṁ nijigīsanatā gahitā,",
  "tika-vin11t34:79_2": "kuhanādīnaṁ vitthāro visuddhimagge vuttanayena veditabbo.",
  "tika-vin11t34:79_3": "Ājīvo paccayo hetu yassā āpattiyāti viggaho.",
  "tika-vin11t34:79_4": "Chabbidhāti catutthapārājikasañcarittathullaccayapācittiyapāṭidesanīyadukkaṭāpattīnaṁ vasena chabbidhā.",
  "tika-vin11t34:79_5": "Pakāsitā –",
  "tika-vin11t34:80_0": "“Ājīvahetu ājīvakāraṇā pāpiccho icchāpakato asantaṁ abhūtaṁ uttarimanussadhammaṁ ullapati,",
  "tika-vin11t34:80_1": "āpatti pārājikassa.",
  "tika-vin11t34:80_2": "Ājīvahetu…pe…",
  "tika-vin11t34:80_3": "sañcarittaṁ samāpajjati,",
  "tika-vin11t34:80_4": "āpatti saṅghādisesassa.",
  "tika-vin11t34:80_5": "Ājīvahetu…pe…",
  "tika-vin11t34:80_6": "‘yo te vihāre vasati,",
  "tika-vin11t34:80_7": "so bhikkhu arahā’ti bhaṇati,",
  "tika-vin11t34:80_8": "paṭijānantassa āpatti thullaccayassa.",
  "tika-vin11t34:80_9": "Ājīvahetu…pe…",
  "tika-vin11t34:80_10": "bhikkhu paṇītabhojanāni agilāno attano atthāya viññāpetvā bhuñjati,",
  "tika-vin11t34:80_11": "āpatti pācittiyassa.",
  "tika-vin11t34:80_12": "Ājīvahetu…pe…",
  "tika-vin11t34:80_13": "bhikkhunī paṇītabhojanāni agilānā attano atthāya viññāpetvā bhuñjati,",
  "tika-vin11t34:80_14": "āpatti pāṭidesanīyassa.",
  "tika-vin11t34:80_15": "Ājīvahetu ājīvakāraṇā sūpaṁ vā odanaṁ vā agilāno attano atthāya viññāpetvā bhuñjati,",
  "tika-vin11t34:80_16": "āpatti dukkaṭassā”ti –",
  "tika-vin11t34:81_0": "Desitā. Iminā ājīvavipatti dīpitā.",
  "tika-vin11t34:82_0": "3107.“Ukkhitto”tiādi yathākkamena tesaṁ tiṇṇaṁ nānāsaṁvāsakānaṁ sarūpadassanaṁ.",
  "tika-vin11t34:82_1": "Tattha tayo ukkhittakā vuttāyeva.",
  "tika-vin11t34:83_0": "3108- 9.",
  "tika-vin11t34:83_1": "“Yo saṅghena ukkhepanīyakammakatānaṁ adhammavādīnaṁ pakkhe nisinno ‘tumhe kiṁ bhaṇathā’ti tesañca itaresañca laddhiṁ sutvā ‘ime adhammavādino,",
  "tika-vin11t34:83_2": "itare dhammavādino’ti cittaṁ uppādeti,",
  "tika-vin11t34:83_3": "ayaṁ tesaṁ majjhe nisinnova tesaṁ nānāsaṁvāsako hoti,",
  "tika-vin11t34:83_4": "kammaṁ kopeti.",
  "tika-vin11t34:83_5": "Itaresampi hatthapāsaṁ anāgatattā kopetī”ti āgata aṭṭhakathāvinicchayaṁ dassetumāha “adhammavādipakkhasmi”ntiādi.",
  "tika-vin11t34:84_0": "Adhammavādipakkhasminti ukkhepanīyakammena nissāritānaṁ adhammavādīnaṁ pakkhasmiṁ.",
  "tika-vin11t34:84_1": "Nisinnovāti hatthapāsaṁ avijahitvā gaṇapūrako hutvā nisinnova.",
  "tika-vin11t34:84_2": "Vicintayanti “ime nu kho dhammavādino,",
  "tika-vin11t34:84_3": "udāhu ete”ti vividhenākārena cintayanto.",
  "tika-vin11t34:84_4": "“Ete pana dhammavādī”ti mānasaṁ uppādeti,",
  "tika-vin11t34:84_5": "evaṁ uppanne pana mānase.",
  "tika-vin11t34:84_6": "Adhammavādipakkhasmiṁ nisinnova evaṁ mānasaṁ uppādento ayaṁ bhikkhu.",
  "tika-vin11t34:84_7": "Laddhiyāti evaṁ uppāditamānasasaṅkhātāya laddhiyā.",
  "tika-vin11t34:84_8": "Tesaṁ adhammavādīnaṁ nānāsaṁvāsako nāma hotīti pakāsito.",
  "tika-vin11t34:85_0": "Tatraṭṭho pana soti tasmiṁ adhammavādipakkhasmiṁ nisinnova so. Sada-",
  "tika-vin11t34:85_1": "dhātuyā gatinivāraṇatthattā tatra nisinno “tatraṭṭho”ti vuccati.",
  "tika-vin11t34:85_2": "Dvinnanti dhammavādiadhammavādipakkhānaṁ dvinnaṁ saṅghānaṁ.",
  "tika-vin11t34:85_3": "Kammanti catuvaggādisaṅghena karaṇīyakammaṁ.",
  "tika-vin11t34:85_4": "Kopetīti adhammavādīnaṁ asaṁvāsabhāvaṁ gantvā tesaṁ gaṇapūraṇattā,",
  "tika-vin11t34:85_5": "itaresaṁ ekasīmāyaṁ ṭhatvā hatthapāsaṁ anupagatattā,",
  "tika-vin11t34:85_6": "chandassa ca adinnattā kammaṁ kopeti.",
  "tika-vin11t34:85_7": "Yo pana adhammavādīnaṁ pakkhe nisinno “adhammavādino ime,",
  "tika-vin11t34:85_8": "itare dhammavādino”ti tesaṁ majjhe pavisati,",
  "tika-vin11t34:85_9": "yattha vā tattha vā pakkhe nisinno “ime dhammavādino”ti gaṇhāti,",
  "tika-vin11t34:85_10": "ayaṁ attanāva attānaṁ samānasaṁvāsakaṁ karotīti veditabbo.",
  "tika-vin11t34:86_0": "3110.Bahisīmāgato pakatatto bhikkhu sace hatthapāse ṭhito hoti,",
  "tika-vin11t34:86_1": "so sīmāya nānāsaṁvāsako matoti yojanā.",
  "tika-vin11t34:86_2": "Taṁ gaṇapūraṇaṁ katvā katakammampi kuppati.",
  "tika-vin11t34:86_3": "Evaṁ yathāvuttaniyāmena tayo nānāsaṁvāsakā mahesinā vuttāti yojanā.",
  "tika-vin11t34:87_0": "3111.Cutoti pārājikāpanno sāsanato cutattā “cuto”ti gahito.",
  "tika-vin11t34:87_1": "“Bhikkhunī ekādasa abhabbā”ti padacchedo.",
  "tika-vin11t34:87_2": "Imeti bhedamanapekkhitvā sāmaññena sattarasa janā.",
  "tika-vin11t34:87_3": "Asaṁvāsāti na saṁvasitabbā,",
  "tika-vin11t34:87_4": "natthi vā etehi pakatattānaṁ ekakammādiko saṁvāsoti asaṁvāsā nāma siyuṁ.",
  "tika-vin11t34:88_0": "3112.Asaṁvāsassa sabbassāti yathāvuttassa sattarasavidhassa sabbassa asaṁvāsassa.",
  "tika-vin11t34:88_1": "Tathā kammārahassa cāti “yassa saṅgho kammaṁ karoti,",
  "tika-vin11t34:88_2": "so neva kammapatto,",
  "tika-vin11t34:88_3": "nāpi chandāraho,",
  "tika-vin11t34:88_4": "apica kammāraho”ti evaṁ parivāre vuttakammārahassa ca.",
  "tika-vin11t34:88_5": "Ummattakādīnanti ādi-",
  "tika-vin11t34:88_6": "saddena khittacittādīnaṁ gahaṇaṁ.",
  "tika-vin11t34:88_7": "Saṅghe tajjanīyādīni karonte.",
  "tika-vin11t34:88_8": "Paṭikkhepoti paṭikkosanā.",
  "tika-vin11t34:88_9": "Na rūhatīti paṭikkosaṭṭhāne na tiṭṭhati,",
  "tika-vin11t34:88_10": "kammaṁ na kopetīti adhippāyo.",
  "tika-vin11t34:89_0": "3113.Sasaṁvāseka…pe…",
  "tika-vin11t34:89_1": "bhikkhunoti vuttanayena kammena vā laddhiyā vā asaṁvāsikabhāvaṁ anupagatattā samānasaṁvāsakassa sīmāya",
  "tika-vin11t34:89_2": "asaṁvāsikabhāvaṁ anupagantvā ekasīmāya ṭhitassa antimavatthuṁ anajjhāpannattā pakatattassa bhikkhuno.",
  "tika-vin11t34:89_3": "Anantarassapi hatthapāse vacanena vacībhedakaraṇena paṭikkhepo paṭikkoso ruhati paṭikkosanaṭṭhāneyeva tiṭṭhati,",
  "tika-vin11t34:89_4": "kammaṁ kopetīti adhippāyo.",
  "tika-vin11t34:90_0": "3114.Chahi ākārehīti lajjitāya,",
  "tika-vin11t34:90_1": "aññāṇatāya,",
  "tika-vin11t34:90_2": "kukkuccapakatatāya,",
  "tika-vin11t34:90_3": "satisammosāya,",
  "tika-vin11t34:90_4": "akappiyekappiyasaññitāya,",
  "tika-vin11t34:90_5": "kappiyeakappiyasaññitāyāti imehi chahi ākārehi.",
  "tika-vin11t34:90_6": "Pañca samaṇakappā ca vuttā,",
  "tika-vin11t34:90_7": "pañca visuddhiyo ca vuttāti yojanā.",
  "tika-vin11t34:91_0": "“Anujānāmi,",
  "tika-vin11t34:91_1": "bhikkhave,",
  "tika-vin11t34:91_2": "pañcahi samaṇakappehi phalaṁ paribhuñjituṁ,",
  "tika-vin11t34:91_3": "aggiparijitaṁ satthaparijitaṁ nakhaparijitaṁ abījaṁ nibbaṭṭabījaññeva pañcama”nti khuddakavatthuke anuññātā pañca samaṇakappā nāma.",
  "tika-vin11t34:91_4": "Pañca visuddhiyoti parivāre ekuttare “pañca visuddhiyo”ti imassa niddese “nidānaṁ uddisitvā avasesaṁ sutena sāvetabbaṁ,",
  "tika-vin11t34:91_5": "ayaṁ paṭhamā visuddhī”tiādinā nayena dassitā pañca pātimokkhuddesasaṅkhātā pañca visuddhiyo ca “suttuddeso",
  "tika-vin11t34:91_6": "pārisuddhiuposatho adhiṭṭhānuposatho pavāraṇā sāmaggiuposathoyeva pañcamo”ti evaṁ vuttā pañca visuddhiyo",
  "tika-vin11t34:91_7": "cāti dvepañcavisuddhiyo “dvipañcaviññāṇānī”tiādīsu viya sāmaññavacanena saṅgahitā.",
  "tika-vin11t34:92_0": "3115- 7.",
  "tika-vin11t34:92_1": "Nissesena dīyati paññapīyati ettha sikkhāpadanti nidānaṁ,",
  "tika-vin11t34:92_2": "tesaṁ tesaṁ sikkhāpadānaṁ paññattiyā ṭhānabhūtaṁ vesālīādi.",
  "tika-vin11t34:92_3": "Puṁ vuccati nirayo,",
  "tika-vin11t34:92_4": "taṁ galati maddati nerayikadukkhaṁ anubhavatīti puggalo, satto.",
  "tika-vin11t34:92_5": "Ariyapuggalā taṁsadisattā,",
  "tika-vin11t34:92_6": "bhūtapubbagatiyā vā “puggalā”ti veditabbā.",
  "tika-vin11t34:92_7": "Idha panete sikkhāpadavītikkamassa ādikammikā adhippetā.",
  "tika-vin11t34:92_8": "Idāni puggalaniddesaṁ vakkhati.",
  "tika-vin11t34:92_9": "Vasati ettha bhagavato āṇāsaṅkhātā sikkhāpadapaññatti taṁ paṭicca pavattatīti vatthu,",
  "tika-vin11t34:92_10": "tassa tassa puggalassa sikkhāpadapaññattihetubhūto ajjhācāro.",
  "tika-vin11t34:93_0": "Vidhānaṁ vibhajanaṁ vidhi, pabhedo.",
  "tika-vin11t34:93_1": "Paññāpīyati bhagavato āṇā pakārena ñāpīyati etāyāti paññatti,",
  "tika-vin11t34:93_2": "paññattiyā vidhi pabhedo “paññattividhi”nti vattabbe “vidhiṁ paññattiyā”ti gāthābandhavasena asamatthaniddeso.",
  "tika-vin11t34:93_3": "Sā pana paññattividhi paññattianupaññatti anuppannapaññatti sabbatthapaññatti padesapaññatti sādhāraṇapaññatti",
  "tika-vin11t34:93_4": "asādhāraṇapaññatti ekatopaññatti ubhatopaññattivasena navavidhā hoti.",
  "tika-vin11t34:94_0": "“Vipatti āpatti anāpattī”ti padacchedo,",
  "tika-vin11t34:94_1": "vipajjanti etāya sīlādayoti vipatti.",
  "tika-vin11t34:94_2": "Sā pana sīlaācāradiṭṭhiājīvānaṁ vasena catubbidhā.",
  "tika-vin11t34:94_3": "Sā pana uddesavasena heṭṭhā dassitāva.",
  "tika-vin11t34:94_4": "Āpajjanti etāya akusalābyākatabhūtāya bhagavato āṇāvītikkamanti āpatti.",
  "tika-vin11t34:94_5": "Sā pubbapayogādivasena anekappabhedā āpatti.",
  "tika-vin11t34:94_6": "Anāpatti ajānanādivasena āṇāya anatikkamanaṁ.",
  "tika-vin11t34:94_7": "Samuṭṭhāti etehi āpattīti samuṭṭhānāni,",
  "tika-vin11t34:94_8": "kāyādivasena chabbidhāni āpattikāraṇāni.",
  "tika-vin11t34:94_9": "Samuṭṭhānānaṁ nayo samuṭṭhānanayo, taṁ.",
  "tika-vin11t34:95_0": "Vajjañca kammañca kiriyā ca saññā ca cittañca āṇatti ca vajjakammakriyāsaññācittāṇattiyo,",
  "tika-vin11t34:95_1": "tāsaṁ vidhi tathā vuccati, taṁ.",
  "tika-vin11t34:95_2": "Vajjavidhinti “yassā sacittakapakkhe cittaṁ akusalameva hoti,",
  "tika-vin11t34:95_3": "ayaṁ lokavajjā,",
  "tika-vin11t34:95_4": "sesā paṇṇattivajjā”ti vuttaṁ vajjavidhiṁ.",
  "tika-vin11t34:95_5": "Kammavidhinti “sabbā ca kāyakammavacīkammatadubhayavasena tividhā hontī”ti dassitaṁ kammavidhiṁ.",
  "tika-vin11t34:95_6": "Kriyāvidhinti “atthāpatti kiriyato samuṭṭhāti,",
  "tika-vin11t34:95_7": "atthi akiriyato,",
  "tika-vin11t34:95_8": "atthi kiriyākiriyato,",
  "tika-vin11t34:95_9": "atthi siyā kiriyato siyā akiriyato”tiādinā nayena dassitaṁ kiriyāvidhiṁ.",
  "tika-vin11t34:95_10": "Saññāvidhinti “saññāvimokkhā”tiādinā nayena dassitaṁ saññāvidhiṁ.",
  "tika-vin11t34:96_0": "Cittavidhinti “sabbāpi cittavasena duvidhā honti sacittakā,",
  "tika-vin11t34:96_1": "acittakā cā”ti vuttaṁ cittavidhiṁ.",
  "tika-vin11t34:96_2": "Āṇattividhinti “sāṇattikaṁ anāṇattika”nti vuttaṁ āṇattividhiṁ.",
  "tika-vin11t34:96_3": "Aṅgavidhānanti sabbasikkhāpadesu āpattīnaṁ vuttaṁ aṅgavidhānañca.",
  "tika-vin11t34:96_4": "Vedanāttikaṁ,",
  "tika-vin11t34:96_5": "kusalattikañcāti yojanā.",
  "tika-vin11t34:96_6": "Taṁ pana “akusalacittaṁ,",
  "tika-vin11t34:96_7": "dvicittaṁ, ticittaṁ,",
  "tika-vin11t34:96_8": "dukkhavedanaṁ,",
  "tika-vin11t34:96_9": "dvivedanaṁ,",
  "tika-vin11t34:96_10": "tivedana”nti tattha tattha dassitameva.",
  "tika-vin11t34:97_0": "Sattarasavidhaṁetaṁ lakkhaṇanti yathāvuttanidānādisattarasappabhedaṁ sabbasikkhāpadānaṁ sādhāraṇalakkhaṇaṁ.",
  "tika-vin11t34:97_1": "Dassetvāti pakāsetvā.",
  "tika-vin11t34:97_2": "Budho vinayakusalo.",
  "tika-vin11t34:97_3": "Tattha tattha sikkhāpadesu yathārahaṁ yojeyyāti sambandho.",
  "tika-vin11t34:98_0": "3118.",
  "tika-vin11t34:98_1": "Imesu sattarasasu lakkhaṇesu nidānapuggale tāva niddisitumāha “nidāna”ntiādi.",
  "tika-vin11t34:98_2": "Tatthāti tesu sattarasasu sādhāraṇalakkhaṇesu,",
  "tika-vin11t34:98_3": "niddhāraṇe cetaṁ bhummaṁ.",
  "tika-vin11t34:98_4": "Nidānanti niddhāritabbadassanaṁ.",
  "tika-vin11t34:98_5": "“Pura”nti idaṁ “vesālī”tiādipadehi paccekaṁ yojetabbaṁ.",
  "tika-vin11t34:98_6": "Sakkabhaggāti etehi janapadavācīhi saddehi ṭhānanissitā nāgarāva gahetabbā.",
  "tika-vin11t34:98_7": "Tāni ca “sakkesu viharati kapilavatthusmiṁ,",
  "tika-vin11t34:98_8": "bhaggesu viharati susumāragire”ti tattha tattha sikkhāpadanidāne nidassitāneva.",
  "tika-vin11t34:99_0": "3119.“Dasa vesāliyā”tiādīnaṁ atthavinicchayo uttare āvi bhavissati.",
  "tika-vin11t34:99_1": "Giribbajeti rājagahanagare.",
  "tika-vin11t34:99_2": "Tañhi samantā ṭhitehi isigiliādīhi pañcahi pabbatehi vajasadisanti “giribbaja”nti vuccati.",
  "tika-vin11t34:100_0": "3121. Bhikkhūnaṁ pātimokkhasmiṁ sudinnadhaniyādayo tevīsatividhā ādikammikapuggalā vuttāti yojanā.",
  "tika-vin11t34:101_0": "3122.",
  "tika-vin11t34:101_1": "Ubhayapātimokkhe āgatā te sabbe ādikammikapuggalā paripiṇḍitā tiṁsa bhavantīti yojanā.",
  "tika-vin11t34:101_2": "Vatthuādīnaṁ vinicchayo uttare vakkhamānattā idha na vutto.",
  "tika-vin11t34:101_3": "Nanu ca nidānapuggalavinicchayampi tattha vakkhatīti so idha kasmā vuttoti?",
  "tika-vin11t34:101_4": "Nāyaṁ doso,",
  "tika-vin11t34:101_5": "imassa pakaraṇattā idhāpi vattabboti.",
  "tika-vin11t34:101_6": "Yadi evaṁ vatthuādivinicchayopi idha vattabbo siyā,",
  "tika-vin11t34:101_7": "so kasmā na vuttoti?",
  "tika-vin11t34:101_8": "Ekayoganiddiṭṭhassa imassa vacanena sopi vuttoyeva hotīti ekadesadassanavasena saṁkhittoti daṭṭhabbo.",
  "tika-vin11t34:102_0": "3123.",
  "tika-vin11t34:102_1": "Yo enaṁ taruṁ jānāti,",
  "tika-vin11t34:102_2": "so paññattiṁ asesato jānātīti sambandho.",
  "tika-vin11t34:102_3": "Ettha “enaṁ taru”nti iminā nidānādisattarasappakāraṁ sabbasikkhāpadasādhāraṇalakkhaṇasamudāyaṁ rūpakena dasseti.",
  "tika-vin11t34:102_4": "Kiṁ visiṭṭhaṁ tarunti āha “timūla”ntiādi.",
  "tika-vin11t34:103_0": "Tattha timūlanti nidānapuggalavatthusaṅkhātāni tīṇi mūlāni etassāti timūlaṁ.",
  "tika-vin11t34:103_1": "Navapattanti navavidhapaṇṇattisaṅkhātāni pattāni etassāti navapattaṁ.",
  "tika-vin11t34:103_2": "Dvayaṅkuranti lokavajjapaṇṇattivajjasaṅkhātā dve aṅkurā etassāti dvayaṅkuraṁ.",
  "tika-vin11t34:103_3": "“Dviaṅkura”nti vattabbe i-",
  "tika-vin11t34:103_4": "kārassa ayādesaṁ katvā “dvayaṅkura”nti vuttaṁ.",
  "tika-vin11t34:103_5": "Sattaphalanti āṇattiāpattianāpattivipattisaññāvedanākusalattikasaṅkhātāni satta phalāni etassāti sattaphalaṁ.",
  "tika-vin11t34:103_6": "Chapupphanti chasamuṭṭhānasaṅkhātāni pupphāni etassāti chapupphaṁ.",
  "tika-vin11t34:103_7": "Dvippabhavanti cittakammasaṅkhātā dve pabhavā etassāti dvippabhavaṁ.",
  "tika-vin11t34:103_8": "Dvisākhanti kiriyaaṅgasaṅkhātā dve sākhā etassāti dvisākhaṁ.",
  "tika-vin11t34:103_9": "Enaṁ taruṁ yo jānātīti yo vutto bhikkhu vuttasarūpasādhāraṇasattarasalakkhaṇarāsivinicchayasaṅkhātataruṁ jānāti.",
  "tika-vin11t34:103_10": "Soti so bhikkhu.",
  "tika-vin11t34:103_11": "Paññattinti vinayapiṭakaṁ.",
  "tika-vin11t34:103_12": "Asesatoti sabbaso.",
  "tika-vin11t34:104_0": "3124.Iti evaṁ madhurapadatthaṁ anākulaṁ paramaṁ uttamaṁ imaṁ vinicchayaṁ yo paṭhati vācuggataṁ karonto pariyāpuṇāti,",
  "tika-vin11t34:104_1": "garusantike sādhukaṁ suṇāti,",
  "tika-vin11t34:104_2": "paripucchate ca atthaṁ paripucchati ca,",
  "tika-vin11t34:104_3": "so bhikkhu vinaya vinicchaye upālisamo bhavati vinayadharānaṁ etadaggaṭṭhāne nikkhittena upālimahātherena sadiso bhavatīti yojanā.",
  "tika-vin11t34:105_0": "Iti vinayatthasārasandīpaniyā vinayavinicchayavaṇṇanāya",
  "tika-vin11t34:106_0": "Pakiṇṇakavinicchayakathāvaṇṇanā niṭṭhitā."
}