{
  "atk-s0403a1:0_0": "2. Balavaggo",
  "atk-s0403a1:1_0": "1. Ananussutasuttavaṇṇanā",
  "atk-s0403a1:2_0": "11.",
  "atk-s0403a1:2_1": "Dutiyassa paṭhame pubbāhaṁ,",
  "atk-s0403a1:2_2": "bhikkhave,",
  "atk-s0403a1:2_3": "ananussutesu dhammesūti ahaṁ,",
  "atk-s0403a1:2_4": "bhikkhave,",
  "atk-s0403a1:2_5": "pubbe ananussutesu catūsu saccadhammesu.",
  "atk-s0403a1:2_6": "Abhiññāvosānapāramippatto paṭijānāmīti catūsu saccesu catūhi maggehi soḷasavidhassa kiccassa karaṇena",
  "atk-s0403a1:2_7": "abhijānitvā vosānapāramiṁ sabbesaṁ kiccānaṁ niṭṭhitattā katakiccabhāvaṁ pāraṁ patto paṭijānāmīti mahābodhipallaṅke",
  "atk-s0403a1:2_8": "attano āgamanīyaguṇaṁ dasseti.",
  "atk-s0403a1:2_9": "Tathāgatassāti aṭṭhahi kāraṇehi tathāgatassa.",
  "atk-s0403a1:2_10": "Tathāgatabalānīti yathā tehi gantabbaṁ,",
  "atk-s0403a1:2_11": "tatheva gatāni pavattāni ñāṇabalāni.",
  "atk-s0403a1:2_12": "Āsabhaṁ ṭhānanti seṭṭhaṭṭhānaṁ.",
  "atk-s0403a1:2_13": "Sīhanādanti abhītanādaṁ.",
  "atk-s0403a1:2_14": "Brahmacakkanti seṭṭhacakkaṁ.",
  "atk-s0403a1:2_15": "Pavattetīti katheti.",
  "atk-s0403a1:3_0": "2. Kūṭasuttavaṇṇanā",
  "atk-s0403a1:4_0": "12.",
  "atk-s0403a1:4_1": "Dutiye sekhabalānīti sekhānaṁ ñāṇabalāni.",
  "atk-s0403a1:4_2": "Agganti uttamaṁ.",
  "atk-s0403a1:4_3": "Sesabalāni gopānasiyo kūṭaṁ viya saṅgaṇhātīti saṅgāhikaṁ.",
  "atk-s0403a1:4_4": "Tāneva balāni saṁhatāni karotīti saṅghātaniyaṁ.",
  "atk-s0403a1:5_0": "3. Saṁkhittasuttavaṇṇanā",
  "atk-s0403a1:6_0": "13. Tatiye tattha muṭṭhassacce na kampatīti satibalaṁ. Uddhacce na kampatīti samādhibalaṁ.",
  "atk-s0403a1:7_0": "4. Vitthatasuttavaṇṇanā",
  "atk-s0403a1:8_0": "14. Catutthe satinepakkenāti ettha nepakkaṁ vuccati paññā, sā satiyā upakārakabhāvena gahitā.",
  "atk-s0403a1:9_0": "5. Daṭṭhabbasuttavaṇṇanā",
  "atk-s0403a1:10_0": "15.",
  "atk-s0403a1:10_1": "Pañcame savisayasmiṁyeva lokiyalokuttaradhamme kathetuṁ kattha ca,",
  "atk-s0403a1:10_2": "bhikkhave,",
  "atk-s0403a1:10_3": "saddhābalaṁ daṭṭhabbantiādimāha.",
  "atk-s0403a1:10_4": "Yathā hi cattāro seṭṭhiputtā,",
  "atk-s0403a1:10_5": "rājāti rājapañcamesu sahāyesu “nakkhattaṁ kīḷissāmā”ti vīthiṁ otiṇṇesu ekassa seṭṭhiputtassa gehaṁ gatakāle itare cattāro tuṇhī nisīdanti,",
  "atk-s0403a1:10_6": "gehasāmikova “imesaṁ khādanīyaṁ bhojanīyaṁ detha,",
  "atk-s0403a1:10_7": "gandhamālālaṅkārādīni dethā”ti gehe vicāreti.",
  "atk-s0403a1:10_8": "Dutiyatatiyacatutthassa gehaṁ gatakāle itare cattāro tuṇhī nisīdanti,",
  "atk-s0403a1:10_9": "gehasāmikova “imesaṁ khādanīyaṁ bhojanīyaṁ detha,",
  "atk-s0403a1:10_10": "gandhamālālaṅkārādīni dethā”ti gehe vicāreti.",
  "atk-s0403a1:10_11": "Atha sabbapacchā rañño gehaṁ gatakāle kiñcāpi rājā sabbattha issaro,",
  "atk-s0403a1:10_12": "imasmiṁ pana kāle attano geheyeva “imesaṁ khādanīyaṁ bhojanīyaṁ detha,",
  "atk-s0403a1:10_13": "gandhamālālaṅkārādīni dethā”ti vicāreti,",
  "atk-s0403a1:10_14": "evamevaṁ saddhāpañcamesu balesu tesu sahāyesu ekato vīthiṁ otarantesu viya ekārammaṇe uppajjamānesupi",
  "atk-s0403a1:10_15": "yathā paṭhamassa gehe itare cattāro tuṇhī nisīdanti,",
  "atk-s0403a1:10_16": "gehasāmikova vicāreti,",
  "atk-s0403a1:10_17": "evaṁ sotāpattiyaṅgāni patvā adhimokkhalakkhaṇaṁ saddhābalameva jeṭṭhakaṁ hoti pubbaṅgamaṁ,",
  "atk-s0403a1:10_18": "sesāni tadanvayāni honti.",
  "atk-s0403a1:10_19": "Yathā dutiyassa gehe itare cattāro tuṇhī nisīdanti,",
  "atk-s0403a1:10_20": "gehasāmikova vicāreti,",
  "atk-s0403a1:10_21": "evaṁ sammappadhānāni patvā paggahalakkhaṇaṁ vīriyabalameva jeṭṭhakaṁ hoti pubbaṅgamaṁ,",
  "atk-s0403a1:10_22": "sesāni tadanvayāni honti.",
  "atk-s0403a1:10_23": "Yathā tatiyassa gehe itare cattāro tuṇhī nisīdanti,",
  "atk-s0403a1:10_24": "gehasāmikova vicāreti,",
  "atk-s0403a1:10_25": "evaṁ satipaṭṭhānāni patvā upaṭṭhānalakkhaṇaṁ satibalameva jeṭṭhakaṁ hoti pubbaṅgamaṁ,",
  "atk-s0403a1:10_26": "sesāni tadanvayāni honti.",
  "atk-s0403a1:10_27": "Yathā catutthassa gehe itare cattāro tuṇhī nisīdanti,",
  "atk-s0403a1:10_28": "gehasāmikova vicāreti,",
  "atk-s0403a1:10_29": "evaṁ jhānavimokkhe patvā avikkhepalakkhaṇaṁ samādhibalameva jeṭṭhakaṁ hoti pubbaṅgamaṁ,",
  "atk-s0403a1:10_30": "sesāni tadanvayāni honti.",
  "atk-s0403a1:10_31": "Sabbapacchā rañño gehaṁ gatakāle pana yathā itare cattāro tuṇhī nisīdanti,",
  "atk-s0403a1:10_32": "rājāva gehe vicāreti,",
  "atk-s0403a1:10_33": "evameva ariyasaccāni patvā pajānanalakkhaṇaṁ paññābalameva jeṭṭhakaṁ hoti pubbaṅgamaṁ,",
  "atk-s0403a1:10_34": "sesāni tadanvayāni hontīti evamidha pañca balāni missakāni kathitāni.",
  "atk-s0403a1:10_35": "Chaṭṭhaṁ uttānatthameva.",
  "atk-s0403a1:10_36": "Evaṁ purimavagge ca idha ca aṭṭhasu suttesu sekhabalāneva kathitāni.",
  "atk-s0403a1:10_37": "Karaṇḍakolavāsī mahādattatthero panāha –",
  "atk-s0403a1:10_38": "“heṭṭhā catūsu suttesu sekhabalāni kathitāni,",
  "atk-s0403a1:10_39": "upari catūsu asekhabalānī”ti.",
  "atk-s0403a1:11_0": "7. Paṭhamahitasuttavaṇṇanā",
  "atk-s0403a1:12_0": "17.",
  "atk-s0403a1:12_1": "Sattame sīlādayo missakāva kathitā.",
  "atk-s0403a1:12_2": "Vimuttīti arahattaphalavimuttiyeva.",
  "atk-s0403a1:12_3": "Vimuttiñāṇadassanaṁ paccavekkhaṇañāṇaṁ,",
  "atk-s0403a1:12_4": "taṁ lokiyameva.",
  "atk-s0403a1:13_0": "8-10. Dutiyahitasuttādivaṇṇanā",
  "atk-s0403a1:14_0": "18-20. Aṭṭhame dussīlo bahussuto kathito, navame appassuto dussīlo, dasame bahussuto khīṇāsavoti.",
  "atk-s0403a1:15_0": "Balavaggo dutiyo."
}