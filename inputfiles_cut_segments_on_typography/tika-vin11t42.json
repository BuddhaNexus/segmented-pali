{
  "tika-vin11t42:0_0": "Samuṭṭhānasīsakathāvaṇṇanā",
  "tika-vin11t42:1_0": "325- 6.",
  "tika-vin11t42:1_1": "Mahesinā dvīsu vibhaṅgesu paññattāni yāni pārājikādīni sikkhāpadāni uposathe uddisanti,",
  "tika-vin11t42:1_2": "tesaṁ sikkhāpadānaṁ samuṭṭhānaṁ bhikkhūnaṁ pāṭavatthāya ito paraṁ pavakkhāmi,",
  "tika-vin11t42:1_3": "taṁ samāhitā suṇāthāti yojanā.",
  "tika-vin11t42:2_0": "327.",
  "tika-vin11t42:2_1": "Kāyo ca vācā ca kāyavācā cāti acittakāni yāni tīṇi samuṭṭhānāni,",
  "tika-vin11t42:2_2": "tāneva cittena paccekaṁ yojitāni sacittakāni tīṇi samuṭṭhānāni hontīti evameva samuṭṭhānaṁ purimānaṁ dvinnaṁ vasena ekaṅgikaṁ,",
  "tika-vin11t42:2_3": "tatiyacatutthapañcamānaṁ vasena dvaṅgikaṁ,",
  "tika-vin11t42:2_4": "chaṭṭhassa vasena tivaṅgikañcāti evaṁ chadhā samuṭṭhānavidhiṁ vadantīti yojanā. Kāyo,",
  "tika-vin11t42:2_5": "vācāti ekaṅgikaṁ dvayaṁ, kāyavācā,",
  "tika-vin11t42:2_6": "kāyacittaṁ,",
  "tika-vin11t42:2_7": "vācācittanti duvaṅgikattayaṁ,",
  "tika-vin11t42:2_8": "kāyavācācittanti aṅgabhedena tividhampi avayavabhedena samuṭṭhānabhedavidhiṁ chappakāraṁ vadantīti adhippāyo.",
  "tika-vin11t42:3_0": "328.Tesu chasu samuṭṭhānesu ekena vā samuṭṭhānena dvīhi vā tīhi vā catūhi vā chahi vā samuṭṭhānehi nānā āpattiyo jāyareti sambandho.",
  "tika-vin11t42:4_0": "329.Tattha tāsu nānāpattīsu.",
  "tika-vin11t42:4_1": "Pañca samuṭṭhānāni etissāti pañcasamuṭṭhānā,",
  "tika-vin11t42:4_2": "evarūpā kāci āpatti na vijjati.",
  "tika-vin11t42:4_3": "Ekamekaṁ samuṭṭhānaṁ yāsanti viggaho.",
  "tika-vin11t42:4_4": "Pacchimeheva tīhipīti sacittakeheva tīhi samuṭṭhānehi,",
  "tika-vin11t42:4_5": "yā āpatti ekasamuṭṭhānā hoti,",
  "tika-vin11t42:4_6": "sā sacittakānaṁ tiṇṇamaññatarena hotīti adhippāyo.",
  "tika-vin11t42:5_0": "330-",
  "tika-vin11t42:5_1": "1.Tatiyacchaṭṭhatopi cāti kāyavācato,",
  "tika-vin11t42:5_2": "kāyavācācittato ca.",
  "tika-vin11t42:5_3": "Catutthacchaṭṭhato cevāti kāyacittato kāyavācācittato ca.",
  "tika-vin11t42:5_4": "Pañcamacchaṭṭhatopi cāti vācācittato kāyavācācittato ca.",
  "tika-vin11t42:5_5": "“Kāyato kāyacittato”ti paṭhamaṁ dvisamuṭṭhānaṁ,",
  "tika-vin11t42:5_6": "“vācato vācācittato”ti dutiyaṁ,",
  "tika-vin11t42:5_7": "“kāyavācato kāyavācācittato”ti tatiyaṁ,",
  "tika-vin11t42:5_8": "“kāyacittato kāyavācācittato”ti catutthaṁ,",
  "tika-vin11t42:5_9": "“vācācittato kāyavācācittato”ti pañcamaṁ dvisamuṭṭhānanti evaṁ pañcadhā eva ṭhitehi dvīhi samuṭṭhānehi esā dvisamuṭṭhānāpatti jāyate samuṭṭhāti.",
  "tika-vin11t42:5_10": "Na aññatoti kāyato vācatoti ekaṁ,",
  "tika-vin11t42:5_11": "vācato kāyavācatoti ekanti evaṁ yathāvuttakkamavipariyāyena yojitehi aññehi samuṭṭhānehi na samuṭṭhāti.",
  "tika-vin11t42:6_0": "332.Paṭhamehi ca tīhīti “kāyato, vācato,",
  "tika-vin11t42:6_1": "kāyavācato”ti paṭhamaṁ niddiṭṭhehi tīhi acittakasamuṭṭhānehi.",
  "tika-vin11t42:6_2": "Pacchimehi cāti “kāyacittato,",
  "tika-vin11t42:6_3": "vācācittato,",
  "tika-vin11t42:6_4": "kāyavācācittato”ti evaṁ pacchā vuttehi sacittakehi tīhi samuṭṭhānehi.",
  "tika-vin11t42:6_5": "Na aññatoti “kāyato, vācato,",
  "tika-vin11t42:6_6": "kāyacittato, vācato,",
  "tika-vin11t42:6_7": "kāyavācato,",
  "tika-vin11t42:6_8": "kāyacittato”ti evaṁ vuttavipallāsato aññehi tīhi samuṭṭhānehi na samuṭṭhāti.",
  "tika-vin11t42:7_0": "333-",
  "tika-vin11t42:7_1": "4.Paṭhamā tatiyā ceva,",
  "tika-vin11t42:7_2": "catutthacchaṭṭhatopi cāti kāyato,",
  "tika-vin11t42:7_3": "kāyavācato,",
  "tika-vin11t42:7_4": "kāyacittato,",
  "tika-vin11t42:7_5": "kāyavācācittatoti etehi catūhi samuṭṭhānehi ceva.",
  "tika-vin11t42:7_6": "Dutiyā…pe…",
  "tika-vin11t42:7_7": "cchaṭṭhatopi cāti vācato,",
  "tika-vin11t42:7_8": "kāyavācato,",
  "tika-vin11t42:7_9": "vācācittato,",
  "tika-vin11t42:7_10": "kāyavācācittatoti imehi catūhi cāti catusamuṭṭhānenāpatti.",
  "tika-vin11t42:8_0": "Sā evaṁ dvidhā ṭhitehi catūhi samuṭṭhānehi jāyate.",
  "tika-vin11t42:8_1": "Na panaññatoti “kāyato, vācato,",
  "tika-vin11t42:8_2": "kāyavācato,",
  "tika-vin11t42:8_3": "kāyacittato”ti evamādinā vipallāsanayena yojitehi catūhi samuṭṭhānehi na samuṭṭhāti.",
  "tika-vin11t42:8_4": "Cha samuṭṭhānāni yassā sā chasamuṭṭhānā.",
  "tika-vin11t42:8_5": "Sacittakehi tīhi,",
  "tika-vin11t42:8_6": "acittakehi tīhīti chahi eva samuṭṭhānehi samuṭṭhātīti.",
  "tika-vin11t42:8_7": "Pakārantarābhāvā idha “na aññato”ti na vuttaṁ.",
  "tika-vin11t42:9_0": "Āha ca aṭṭhakathācariyo mātikaṭṭhakathāyaṁ.",
  "tika-vin11t42:10_0": "335.",
  "tika-vin11t42:10_1": "Samuṭṭhāti etasmāti samuṭṭhānaṁ,",
  "tika-vin11t42:10_2": "kāyādi chabbidhaṁ,",
  "tika-vin11t42:10_3": "ekaṁ samuṭṭhānaṁ kāraṇaṁ yassā sā ekasamuṭṭhānā.",
  "tika-vin11t42:10_4": "Pakārantarābhāvā tidhā. Kathaṁ?",
  "tika-vin11t42:10_5": "Sacittakānaṁ tiṇṇaṁ samuṭṭhānānaṁ vasena tividhā.",
  "tika-vin11t42:10_6": "Dvīhi samuṭṭhānehi samuṭṭhitā dvisamuṭṭhitā,",
  "tika-vin11t42:10_7": "dvisamuṭṭhānāpattīti attho.",
  "tika-vin11t42:10_8": "Pañcadhāti vuttanayena pañcappakārā.",
  "tika-vin11t42:10_9": "Tīṇi samuṭṭhānāni yassā sā tisamuṭṭhānā,",
  "tika-vin11t42:10_10": "cattāri samuṭṭhānāni yassā sā caturuṭṭhānā,",
  "tika-vin11t42:10_11": "tisamuṭṭhānā ca caturuṭṭhānā ca ticaturuṭṭhānāti ekadesasarūpekaseso,",
  "tika-vin11t42:10_12": "tisamuṭṭhānā dvidhā vibhattā,",
  "tika-vin11t42:10_13": "catusamuṭṭhānā ca dvidhā eva vibhattāti attho.",
  "tika-vin11t42:10_14": "Chahi samuṭṭhānehi samuṭṭhitā chasamuṭṭhitā,",
  "tika-vin11t42:10_15": "chasamuṭṭhānāti attho.",
  "tika-vin11t42:10_16": "Ekadhāti pakārantarābhāvā ekadhāva ṭhitāti adhippāyo.",
  "tika-vin11t42:11_0": "336.Sabbā āpattiyo samuṭṭhānavisesato evaṁ terasadhā ṭhitānaṁ samuṭṭhānabhedānaṁ nānattato tehi samuṭṭhitānaṁ",
  "tika-vin11t42:11_1": "paṭhamaṁ paññattattā sīsabhūtānaṁ sikkhāpadānaṁ vasena teraseva nāmāni labhanti,",
  "tika-vin11t42:11_2": "tāni ito paraṁ vakkhāmīti yojanā.",
  "tika-vin11t42:12_0": "337.Paṭhamantimavatthuñcāti paṭhamapārājikasamuṭṭhānaṁ.",
  "tika-vin11t42:12_1": "Dutiyanti adinnādānasamuṭṭhānaṁ.",
  "tika-vin11t42:12_2": "Sañcarittakanti sañcarittasamuṭṭhānaṁ.",
  "tika-vin11t42:12_3": "Samanubhāsananti samanubhāsanasamuṭṭhānaṁ.",
  "tika-vin11t42:12_4": "“Kathinaṁ eḷakalomaka”nti padacchedo,",
  "tika-vin11t42:12_5": "kathinasamuṭṭhānaṁ eḷakalomasamuṭṭhānañca.",
  "tika-vin11t42:13_0": "338.Padasodhammanti padasodhammasamuṭṭhānaṁ.",
  "tika-vin11t42:13_1": "Addhānaṁ theyyasatthanti addhānasamuṭṭhānaṁ theyyasatthasamuṭṭhānaṁ.",
  "tika-vin11t42:13_2": "Desanāti dhammadesanāsamuṭṭhānaṁ.",
  "tika-vin11t42:13_3": "Bhūtārocanakanti bhūtārocanasamuṭṭhānaṁ.",
  "tika-vin11t42:13_4": "Corivuṭṭhāpananti corivuṭṭhāpanasamuṭṭhānaṁ.",
  "tika-vin11t42:14_0": "339.Ananuññātakañcāti ananuññātakasamuṭṭhānañcāti etāni terasa tehi samuṭṭhānehi samuṭṭhitānaṁ tesaṁ",
  "tika-vin11t42:14_1": "sikkhāpadānaṁ paṭhamaṁ paṭhamaṁ niddiṭṭhānaṁ paṭhamapārājikādisikkhāpadasamuṭṭhānānaṁ itaresaṁ pubbaṅgamabhāvato",
  "tika-vin11t42:14_2": "“sīsānī”ti vuttāni.",
  "tika-vin11t42:14_3": "Yathāha parivāraṭṭhakathāyaṁ “paṭhamapārājikaṁ nāma ekaṁ samuṭṭhānasīsaṁ,",
  "tika-vin11t42:14_4": "sesāni tena sadisānī”tiādi.",
  "tika-vin11t42:14_5": "Terasete samuṭṭhānanayāti ete sīsavasena dassitā terasa samuṭṭhānanayā.",
  "tika-vin11t42:14_6": "Viññūhi upālittherādīhi.",
  "tika-vin11t42:15_0": "340.Tattha terasasu samuṭṭhānasīsesu.",
  "tika-vin11t42:15_1": "Yāti yā pana āpatti.",
  "tika-vin11t42:15_2": "Ādipārājikuṭṭhānāti paṭhamapārājikasamuṭṭhānā.",
  "tika-vin11t42:16_0": "341.",
  "tika-vin11t42:16_1": "Adinnādāna-",
  "tika-vin11t42:16_2": "saddo pubbako paṭhamo etissā taṁsamuṭṭhānāpattiyāti adinnādānapubbakā,",
  "tika-vin11t42:16_3": "adinnādānasamuṭṭhānāti uddiṭṭhāti yojanā.",
  "tika-vin11t42:17_0": "342.Jātūti ekaṁsena.",
  "tika-vin11t42:18_0": "343. Ayaṁ samuṭṭhānavasena “samanubhāsanāsamuṭṭhānā”ti vuttāti yojanā.",
  "tika-vin11t42:19_0": "344. Kathina-",
  "tika-vin11t42:19_1": "saddo upapado yassā taṁsamuṭṭhānāya āpattiyā sā kathinupapadā,",
  "tika-vin11t42:19_2": "kathinasamuṭṭhānāti matā ñātā,",
  "tika-vin11t42:19_3": "ayaṁ samuṭṭhānavasena “kathinasamuṭṭhānā”ti ñātāti attho.",
  "tika-vin11t42:20_0": "345. Eḷakaloma-saddo ādi yassā taṁsamuṭṭhānāpattiyā sā eḷakalomādisamuṭṭhānāti attho.",
  "tika-vin11t42:21_0": "349.Ettha samuṭṭhānesu.",
  "tika-vin11t42:22_0": "350.",
  "tika-vin11t42:22_1": "Bhūtārocana-",
  "tika-vin11t42:22_2": "saddo pubbabhāgo etissā taṁsamuṭṭhānāya āpattiyāti bhūtārocanapubbakā,",
  "tika-vin11t42:22_3": "bhūtārocanasamuṭṭhānāti attho.",
  "tika-vin11t42:23_0": "351.",
  "tika-vin11t42:23_1": "Samuṭṭhānaṁ samuṭṭhitaṁ,",
  "tika-vin11t42:23_2": "corivuṭṭhāpanaṁ samuṭṭhitaṁ yassā sā corivuṭṭhāpanasamuṭṭhitā,",
  "tika-vin11t42:23_3": "corivuṭṭhāpanasamuṭṭhānāti attho.",
  "tika-vin11t42:24_0": "353.Tatthāti terasasamuṭṭhānasīsesu,",
  "tika-vin11t42:24_1": "“samuṭṭhānaṁ sacittaka”nti idaṁ “paṭhama”ntiādīhi paccekaṁ yojetabbaṁ.",
  "tika-vin11t42:24_2": "Paṭhamaṁ samuṭṭhānanti paṭhamapārājikasamuṭṭhānaṁ.",
  "tika-vin11t42:24_3": "Dutiyaṁ samuṭṭhānanti adinnādānasamuṭṭhānaṁ.",
  "tika-vin11t42:24_4": "Catutthaṁ samuṭṭhānanti samanubhāsanasamuṭṭhānaṁ.",
  "tika-vin11t42:24_5": "Navamaṁ samuṭṭhānanti theyyasatthasamuṭṭhānaṁ.",
  "tika-vin11t42:24_6": "Dasamaṁ samuṭṭhānanti dhammadesanāsamuṭṭhānaṁ.",
  "tika-vin11t42:24_7": "Dvādasamaṁ samuṭṭhānanti corivuṭṭhāpanasamuṭṭhānaṁ.",
  "tika-vin11t42:25_0": "354.Samuṭṭhāneti samuṭṭhānasīse.",
  "tika-vin11t42:25_1": "Sadisāti tena tena samuṭṭhānasīsena samuṭṭhānā āpattiyo.",
  "tika-vin11t42:25_2": "Idhāti imasmiṁ samuṭṭhānavinicchaye.",
  "tika-vin11t42:25_3": "Dissareti dissante,",
  "tika-vin11t42:25_4": "dissantīti attho.",
  "tika-vin11t42:25_5": "Atha vā idha dissareti idha ubhatovibhaṅge etesu terasasamuṭṭhānesu ekekasmiṁ aññānipi sadisāni samuṭṭhānāni dissantīti attho.",
  "tika-vin11t42:25_6": "Idāni tāni sarūpato nidassetumāha “sukkañcā”tiādi.",
  "tika-vin11t42:25_7": "Tattha sukkanti sukkavissaṭṭhisikkhāpadaṁ.",
  "tika-vin11t42:25_8": "Esa nayo “kāyasaṁsaggo”tiādīsupi.",
  "tika-vin11t42:25_9": "Yadettha duviññeyyaṁ,",
  "tika-vin11t42:25_10": "taṁ vakkhāma.",
  "tika-vin11t42:26_0": "355.Pubbupaparipāko cāti “jānaṁ pubbupagataṁ bhikkhu”nti sikkhāpadañca “bhikkhuniparipācita”nti piṇḍapātasikkhāpadañca.",
  "tika-vin11t42:26_1": "Raho bhikkhuniyāsahāti bhikkhuniyā saddhiṁ raho nisajjasikkhāpadañca.",
  "tika-vin11t42:26_2": "Sabhojane,",
  "tika-vin11t42:26_3": "raho dve cāti sabhojane kule anupakhajjasikkhāpadañca dve rahonisajjasikkhāpadāni ca.",
  "tika-vin11t42:26_4": "Aṅgulī udake hasanti aṅgulipatodañca udakahasadhammasikkhāpadañca.",
  "tika-vin11t42:27_0": "356.Pahāre uggire cevāti pahāradānasikkhāpadañca talasattiuggiraṇasikkhāpadañca.",
  "tika-vin11t42:27_1": "Tepaññāsā ca sekhiyāti pañcasattatisekhiyāsu vakkhamānāni ujjagghikādīni samanubhāsanasamuṭṭhānāni dasa,",
  "tika-vin11t42:27_2": "chattapāṇiādīni dhammadesanāsamuṭṭhānāni ekādasa,",
  "tika-vin11t42:27_3": "theyyasatthasamuṭṭhānaṁ,",
  "tika-vin11t42:27_4": "sūpodanaviññattisikkhāpadañcāti bāvīsati sikkhāpadāni ṭhapetvā parimaṇḍalanivāsanādīni itarāni tepaññāsa sekhiyasikkhāpadāni ca.",
  "tika-vin11t42:27_5": "Adhakkhakubbhajāṇuñcāti bhikkhunīnaṁ adhakkhakaubbhajāṇusikkhāpadañca.",
  "tika-vin11t42:27_6": "Gāmantaramavassutāti gāmantaragamanaṁ,",
  "tika-vin11t42:27_7": "avassutassa hatthato khādanīyaggahaṇasikkhāpadañca.",
  "tika-vin11t42:28_0": "357-",
  "tika-vin11t42:28_1": "8.Talamaṭṭhudasuddhi cāti talaghātaṁ,",
  "tika-vin11t42:28_2": "jatumaṭṭhaṁ,",
  "tika-vin11t42:28_3": "udakasuddhikādiyanañca.",
  "tika-vin11t42:28_4": "Vassaṁvutthāti “vassaṁvutthā…pe…",
  "tika-vin11t42:28_5": "chappañcayojanānī”ti sikkhāpadañca.",
  "tika-vin11t42:28_6": "Ovādāya na gacchantīti ovādāya agamanasikkhāpadañca.",
  "tika-vin11t42:28_7": "Nānubandhe pavattininti “vuṭṭhāpitaṁ pavattiniṁ dve vassāni nānubandheyyā”ti sikkhāpadañcāti ubhatovibhaṅge",
  "tika-vin11t42:28_8": "niddiṭṭhā ime pañcasattati dhammā kāyacittasamuṭṭhitā methunena samā ekasamuṭṭhānā matāti yojanā.",
  "tika-vin11t42:29_0": "Ettha ca pāḷiyaṁ “chasattatī”ti gaṇanaparicchedo samuṭṭhānasikkhāpadena saha dassito.",
  "tika-vin11t42:29_1": "Idha pana taṁ vinā taṁsadisānameva gaṇanā dassitā.",
  "tika-vin11t42:29_2": "Teneva paṭhamaṁ samuṭṭhānasīsaṁ pāḷiyaṁ gaṇanāyapi dassitaṁ,",
  "tika-vin11t42:29_3": "idheva na dassitaṁ.",
  "tika-vin11t42:29_4": "Upari katthaci samuṭṭhānasīsassa dassanaṁ panettha vakkhamānānaṁ taṁsadisabhāvadassanatthaṁ,",
  "tika-vin11t42:29_5": "gaṇanāya vakkhamānāya antogadhabhāvadassanatthaṁ.",
  "tika-vin11t42:29_6": "Teneva tatthapi taṁ vinā gaṇanaṁ vakkhati.",
  "tika-vin11t42:30_0": "Paṭhamapārājikasamuṭṭhānavaṇṇanā.",
  "tika-vin11t42:31_0": "359.Viggahanti manussaviggahasikkhāpadaṁ.",
  "tika-vin11t42:31_1": "Uttari cevāti uttarimanussadhammasikkhāpadañca.",
  "tika-vin11t42:31_2": "Duṭṭhullanti duṭṭhullavācāsikkhāpadaṁ.",
  "tika-vin11t42:31_3": "Attakāmatāti attakāmapāricariyasikkhāpadañca.",
  "tika-vin11t42:31_4": "Duṭṭhadosā duve cevāti dve duṭṭhadosasikkhāpadāni ca.",
  "tika-vin11t42:31_5": "Dutiyāniyatopi cāti dutiyaaniyatasikkhāpadañca.",
  "tika-vin11t42:32_0": "360.Acchindanañcāti sāmaṁ cīvaraṁ datvā acchindanañca.",
  "tika-vin11t42:32_1": "Pariṇāmoti saṅghikalābhassa attano pariṇāmanañca.",
  "tika-vin11t42:32_2": "Musāomasapesuṇāti musāvādo ca omasavādo ca bhikkhupesuññañca.",
  "tika-vin11t42:32_3": "Duṭṭhullārocanañcevāti duṭṭhullāpattiārocanasikkhāpadañca.",
  "tika-vin11t42:32_4": "Pathavīkhaṇanampi cāti pathavīkhaṇanasikkhāpadañca.",
  "tika-vin11t42:33_0": "361.Bhūtagāmañcavādo cāti bhūtagāmasikkhāpadaṁ,",
  "tika-vin11t42:33_1": "aññavādakasikkhāpadañca.",
  "tika-vin11t42:33_2": "Ujjhāpanakameva cāti ujjhāpanakasikkhāpadañca.",
  "tika-vin11t42:33_3": "Nikkaḍḍho siñcanañcevāti vihārato nikkaḍḍhanañca udake tiṇādisiñcanañca.",
  "tika-vin11t42:33_4": "Āmisahetu cāti āmisahetu bhikkhuniyo ovādasikkhāpadañca.",
  "tika-vin11t42:34_0": "362.Bhuttāvinti bhuttāviṁ anatirittena khādanīyādinā pavāraṇasikkhāpadañca.",
  "tika-vin11t42:34_1": "Ehanādarinti “ehāvuso,",
  "tika-vin11t42:34_2": "gāmaṁ vā”ti vuttasikkhāpadañca anādariyasikkhāpadañca.",
  "tika-vin11t42:34_3": "Bhiṁsāpanameva cāti bhikkhubhiṁsanakañca.",
  "tika-vin11t42:34_4": "Apanidheyyāti pattādiapanidhānasikkhāpadañca.",
  "tika-vin11t42:34_5": "Sañcicca pāṇanti sañcicca pāṇaṁ jīvitāvoropanañca.",
  "tika-vin11t42:34_6": "Sappāṇakampi cāti jānaṁ sappāṇakaudakasikkhāpadañca.",
  "tika-vin11t42:35_0": "363.Ukkoṭanañcāti punakammāya ukkoṭanañca.",
  "tika-vin11t42:35_1": "Ūnoti ūnavīsativassasikkhāpadañca.",
  "tika-vin11t42:35_2": "Saṁvāsoti ukkhittakena saddhiṁ saṁvāsasikkhāpadañca.",
  "tika-vin11t42:35_3": "Nāsane cāti nāsitakasāmaṇerasambhogasikkhāpadañca.",
  "tika-vin11t42:35_4": "Sahadhammikanti sahadhammikaṁ vuccamānasikkhāpadañca.",
  "tika-vin11t42:35_5": "Vilekhā cāti “vilekhāya saṁvattantī”ti āgatasikkhāpadañca.",
  "tika-vin11t42:35_6": "Mohanāti mohanasikkhāpadañca.",
  "tika-vin11t42:35_7": "Amūlakena cāti amūlakena saṅghādisesena anuddhaṁsanasikkhāpadañca.",
  "tika-vin11t42:36_0": "364.Kukkuccaṁ khīyanaṁ datvāti kukkuccauppādanañca dhammikānaṁ kammānaṁ chandaṁ datvā khīyanañca cīvaraṁ datvā khīyanañca.",
  "tika-vin11t42:36_1": "Pariṇāmeyya puggaleti saṅghikaṁ lābhaṁ puggalassa pariṇāmanasikkhāpadañca. Kiṁ te, akālaṁ,",
  "tika-vin11t42:36_2": "acchindeti “kiṁ te, ayye,",
  "tika-vin11t42:36_3": "eso purisapuggalo karissatī”ti āgatasikkhāpadañca akālacīvaraṁ “kālacīvara”nti adhiṭṭhahitvā bhājanasikkhāpadañca",
  "tika-vin11t42:36_4": "bhikkhuniyā saddhiṁ cīvaraṁ parivattetvā acchindanasikkhāpadañca.",
  "tika-vin11t42:36_5": "Duggahanirayena cāti duggahitena dupadhāritena paraṁ ujjhāpanasikkhāpadañca nirayena vā brahmacariyena vā abhisapanasikkhāpadañca.",
  "tika-vin11t42:37_0": "365.Gaṇassa cāti “gaṇassa cīvaralābhaṁ antarāyaṁ kareyyā”ti vuttasikkhāpadañca.",
  "tika-vin11t42:37_1": "Vibhaṅgañcāti “dhammikaṁ cīvaravibhaṅgaṁ paṭibāheyyā”ti vuttasikkhāpadañca.",
  "tika-vin11t42:37_2": "Dubbalāsā tatheva cāti “dubbalacīvarapaccāsāya cīvarakālasamayaṁ atikkāmeyyā”ti vuttasikkhāpadañca.",
  "tika-vin11t42:37_3": "Dhammikaṁ kathinuddhāranti “dhammikaṁ kathinuddhāraṁ paṭibāheyyā”ti vuttasikkhāpadañca.",
  "tika-vin11t42:37_4": "Sañciccāphāsumeva cāti “bhikkhuniyā sañcicca aphāsuṁ kareyyā”ti vuttasikkhāpadañca.",
  "tika-vin11t42:38_0": "366.Sayaṁ upassayaṁ datvāti “bhikkhuniyā upassayaṁ datvā kupitā anattamanā nikkaḍḍheyyā”ti vuttasikkhāpadañca.",
  "tika-vin11t42:38_1": "Akkoseyya cāti “bhikkhuṁ akkoseyya vā paribhāseyya vā”ti vuttasikkhāpadañca.",
  "tika-vin11t42:38_2": "Caṇḍikāti “caṇḍīkatā gaṇaṁ paribhāseyyā”ti vuttasikkhāpadañca.",
  "tika-vin11t42:38_3": "Kulamaccharinī assāti “kulamaccharinī assā”ti vuttasikkhāpadañca.",
  "tika-vin11t42:38_4": "Gabbhiniṁ vuṭṭhāpeyya cāti “gabbhiniṁ vuṭṭhāpeyyā”ti vuttasikkhāpadañca.",
  "tika-vin11t42:39_0": "367.Pāyantinti “pāyantiṁ vuṭṭhāpeyyā”ti vuttasikkhāpadañca.",
  "tika-vin11t42:39_1": "Dve ca vassānīti “dve vassāni chasu dhammesu asikkhitasikkhaṁ sikkhamānaṁ vuṭṭhāpeyyā”ti vuttasikkhāpadañca.",
  "tika-vin11t42:39_2": "Saṅghenāsammatanti “sikkhitasikkhaṁ sikkhamānaṁ saṅghena asammataṁ vuṭṭhāpeyyā”ti vuttasikkhāpadañca.",
  "tika-vin11t42:39_3": "Tisso gihigatā vuttāti “ūnadvādasavassaṁ gihigataṁ,",
  "tika-vin11t42:39_4": "paripuṇṇadvādasavassaṁ gihigataṁ dve vassāni chasu dhammesu asikkhitasikkhaṁ,",
  "tika-vin11t42:39_5": "dvevassāni sikkhitasikkhaṁ saṅghena asammata”nti vuttasikkhāpadāni ca.",
  "tika-vin11t42:39_6": "Tissoyeva kumārikāti “ūnavīsativassaṁ kumāribhūta”ntiādinā nayena vuttā tisso ca.",
  "tika-vin11t42:40_0": "368.Ūnadvādasavassā dveti “ūnadvādasavassā vuṭṭhāpeyya,",
  "tika-vin11t42:40_1": "paripuṇṇadvādasavassā saṅghena asammatā vuṭṭhāpeyyā”ti vuttāni dve sikkhāpadāni ca.",
  "tika-vin11t42:40_2": "Alaṁ tāva teti “alaṁ tāva te, ayye,",
  "tika-vin11t42:40_3": "vuṭṭhāpitenā”ti vuttasikkhāpadañca.",
  "tika-vin11t42:40_4": "Sokāvassāti “caṇḍiṁ sokāvāsaṁ sikkhamānaṁ vuṭṭhāpeyyā”ti vuttasikkhāpadañca.",
  "tika-vin11t42:40_5": "Pārivāsikacchandadānatoti “pārivāsikachandadānena sikkhamānaṁ vuṭṭhāpeyyā”ti vuttasikkhāpadañca.",
  "tika-vin11t42:41_0": "369.Anuvassaṁ duve cāti “anuvassaṁ vuṭṭhāpeyya,",
  "tika-vin11t42:41_1": "ekaṁ vassaṁ dve vuṭṭhāpeyyā”ti vuttasikkhāpadāni cāti ekūnasattati sikkhāpadāni.",
  "tika-vin11t42:41_2": "Adinnādānatulyattāti adinnādānena samānasamuṭṭhānattā.",
  "tika-vin11t42:41_3": "Tisamuṭṭhānikā katāti sacittakehi tīhi samuṭṭhānehi samuṭṭhahantīti vuttā.",
  "tika-vin11t42:42_0": "Dutiyapārājikasamuṭṭhānavaṇṇanā.",
  "tika-vin11t42:43_0": "370.Sañcarikuṭimahallakanti sañcarittaṁ,",
  "tika-vin11t42:43_1": "saññācikāya kuṭikaraṇaṁ,",
  "tika-vin11t42:43_2": "mahallakavihārakaraṇañca.",
  "tika-vin11t42:43_3": "Dhovāpanañca paṭiggahoti aññātikāya bhikkhuniyā purāṇacīvaradhovāpanañca cīvarapaṭiggahaṇañca.",
  "tika-vin11t42:43_4": "Cīvarassa ca viññattinti aññātakaṁ gahapatiṁ vā gahapatāniṁ vā cīvaraviññāpanasikkhāpadañca.",
  "tika-vin11t42:43_5": "Gahaṇañca taduttarinti taduttarisādiyanasikkhāpadañca.",
  "tika-vin11t42:44_0": "371.Upakkhaṭadvayañcevāti “cīvaracetāpannaṁ upakkhaṭaṁ hotī”ti āgatasikkhāpadadvayañca.",
  "tika-vin11t42:44_1": "Tathā dūtena cīvaranti dūtenacīvaracetāpannapahitasikkhāpadañca.",
  "tika-vin11t42:44_2": "Kosiyanti kosiyamissakasikkhāpadañca.",
  "tika-vin11t42:44_3": "Suddhakāḷānanti “suddhakāḷakāna”ntiādisikkhāpadañca.",
  "tika-vin11t42:44_4": "Dve bhāgādānameva cāti “dve bhāgā ādātabbā”ti vuttasikkhāpadañca.",
  "tika-vin11t42:45_0": "372.Chabbassānīti chabbassāni dhāraṇasikkhāpadañca.",
  "tika-vin11t42:45_1": "Purāṇassāti “purāṇasanthatassā”ti vuttasikkhāpadañca.",
  "tika-vin11t42:45_2": "Lomadhovāpanampi cāti eḷakalomadhovāpanasikkhāpadañca.",
  "tika-vin11t42:45_3": "Rūpiyassa paṭiggāhoti rūpiyapaṭiggahaṇasikkhāpadañca.",
  "tika-vin11t42:45_4": "Ubho nānappakārakāti rūpiyasaṁvohārakayavikkayasikkhāpadāni ca.",
  "tika-vin11t42:46_0": "373.Ūnabandhanapatto cāti ūnapañcabandhanapattasikkhāpadañca.",
  "tika-vin11t42:46_1": "Vassasāṭikasuttakanti vassikasāṭikasikkhāpadañca suttaṁ viññāpetvā cīvarakārāpanasikkhāpadañca.",
  "tika-vin11t42:46_2": "Vikappāpajjananti tantavāye upasaṅkamitvā cīvare vikappāpajjanañca.",
  "tika-vin11t42:46_3": "Yāva dvāradānañca sibbananti “yāva dvārakosā aggaḷaṭṭhapanāyā”ti vuttasikkhāpadañca “aññātikāya bhikkhuniyā cīvaraṁ dadeyya,",
  "tika-vin11t42:46_4": "cīvaraṁ sibbeyyā”ti vuttasikkhāpadadvayañca.",
  "tika-vin11t42:47_0": "374.Pūvehīti pūvehi vā manthehi vā abhihaṭṭhuṁ pavāraṇasikkhāpadañca.",
  "tika-vin11t42:47_1": "Paccayoti catumāsapaccayapavāraṇasikkhāpadañca.",
  "tika-vin11t42:47_2": "Jotīti jotiyā samādahanasikkhāpadañca.",
  "tika-vin11t42:47_3": "Ratananti ratanasikkhāpadañca. Sūci…pe…",
  "tika-vin11t42:47_4": "sugatassa cāti sūcigharasikkhāpadādīni satta sikkhāpadāni ca.",
  "tika-vin11t42:48_0": "375.Aññaviññattisikkhā cāti “aññaṁ viññāpeyyā”ti vuttasikkhāpadañca.",
  "tika-vin11t42:48_1": "Aññaṁ cetāpanampi cāti “aññaṁ cetāpetvā aññaṁ cetāpeyyā”ti vuttasikkhāpadañca.",
  "tika-vin11t42:48_2": "Saṅghikena duve vuttāti “saṅghikena aññaṁ cetāpeyya,",
  "tika-vin11t42:48_3": "saṅghikena saññācikena aññaṁ cetāpeyyā”ti vuttāni dve sikkhāpadāni ca.",
  "tika-vin11t42:48_4": "Dve mahājanikenāti “mahājanikena aññaṁ cetāpeyya,",
  "tika-vin11t42:48_5": "mahājanikena saññācikena aññaṁ cetāpeyyā”ti vuttāni dve sikkhāpadāni ca.",
  "tika-vin11t42:49_0": "376.Tathāpuggalikenekanti “puggalikena saññācikena aññaṁ cetāpeyyā”ti vuttamekasikkhāpadañca.",
  "tika-vin11t42:49_1": "Garupāvuraṇanti garupāvuraṇacetāpanasikkhāpadañca.",
  "tika-vin11t42:49_2": "Lahunti lahupāvuraṇacetāpanasikkhāpadaṁ.",
  "tika-vin11t42:49_3": "“Vighāsā udasāṭi cā”ti padacchedo.",
  "tika-vin11t42:49_4": "Dve vighāsāti “uccāraṁ vā passāvaṁ vā saṅkāraṁ vā vighāsaṁ vā tirokuṭṭe vā tiropākāre vā chaḍḍeyya vā chaḍḍāpeyya vā,",
  "tika-vin11t42:49_5": "harite chaḍḍeyya vā chaḍḍāpeyya vā”ti evaṁ vuttāni dve vighāsasikkhāpadāni ca.",
  "tika-vin11t42:49_6": "Udasāṭi cāti udakasāṭikasikkhāpadañca.",
  "tika-vin11t42:49_7": "Tathā samaṇacīvaranti tathā “samaṇacīvaraṁ dadeyyā”ti vuttasikkhāpadañcāti.",
  "tika-vin11t42:50_0": "377.",
  "tika-vin11t42:50_1": "Iti ete ekūnapaṇṇāsa dhammā dukkhantadassinā bhagavatā chasamuṭṭhānikā teyeva sañcarittasamā sañcarittasikkhāpadena",
  "tika-vin11t42:50_2": "samā katā anumatā paññattāti yojanā.",
  "tika-vin11t42:51_0": "Sañcarittasamuṭṭhānavaṇṇanā.",
  "tika-vin11t42:52_0": "378.Saṅghabhedoti saṅghabhedasikkhāpadañca.",
  "tika-vin11t42:52_1": "Bhedānuvattadubbacadūsakāti bhedānuvattakadubbacakuladūsakasikkhāpadāni ca.",
  "tika-vin11t42:52_2": "Duṭṭhullacchādananti duṭṭhullapaṭicchādanasikkhāpadañca.",
  "tika-vin11t42:52_3": "Diṭṭhīti diṭṭhiappaṭinissajjanasikkhāpadañca.",
  "tika-vin11t42:52_4": "Chandaujjagghikā duveti chandaṁadatvāgamanasikkhāpadañca ujjagghikāya antaraghare gamananisīdanasikkhāpadadvayañca.",
  "tika-vin11t42:53_0": "379.Appasaddā duve vuttāti “appasaddo antaraghare gamissāmi,",
  "tika-vin11t42:53_1": "nisīdissāmī”ti vuttāni dve sikkhāpadāni ca.",
  "tika-vin11t42:53_2": "Na byāhareti “na sakabaḷena mukhena byāharissāmī”ti vuttasikkhāpadañca. Chamā, nīcāsane,",
  "tika-vin11t42:53_3": "ṭhānanti “chamāyaṁ nisīditvā,",
  "tika-vin11t42:53_4": "nīce āsane nisīditvā,",
  "tika-vin11t42:53_5": "ṭhito nisinnassā”ti vuttasikkhāpadañca.",
  "tika-vin11t42:53_6": "Pacchato uppathena cāti “pacchato gacchanto purato gacchantassa,",
  "tika-vin11t42:53_7": "uppathena gacchanto pathena gacchantassā”ti vuttasikkhāpadadvayañca.",
  "tika-vin11t42:54_0": "380.Vajjacchādāti vajjato paṭicchādanasikkhāpadañca.",
  "tika-vin11t42:54_1": "Anuvattā cāti ukkhittānuvattanasikkhāpadañca.",
  "tika-vin11t42:54_2": "Gahaṇanti “hatthaggahaṇaṁ vā sādiyeyyā”ti vuttasikkhāpadañca.",
  "tika-vin11t42:54_3": "Osāreyya cāti “anapaloketvā kārakasaṅghaṁ anaññāya gaṇassa chandaṁ osāreyyā”ti vuttasikkhāpadañca.",
  "tika-vin11t42:54_4": "Paccakkhāmīti sikkhā cāti “buddhaṁ paccācikkhāmī”ti vuttasikkhāpadañca.",
  "tika-vin11t42:54_5": "Tathā kismiñcideva cāti “kismiñcideva adhikaraṇe paccākatā”ti vuttasikkhāpadañca.",
  "tika-vin11t42:55_0": "381.Saṁsaṭṭhā dve cāti “bhikkhuniyo paneva saṁsaṭṭhā viharantī”ti ca “yā pana bhikkhunī evaṁ vadeyya saṁsaṭṭhāva, ayye,",
  "tika-vin11t42:55_1": "tumhe viharathā”tiādivacanaṁ paṭicca vuttasikkhāpadadvayañca.",
  "tika-vin11t42:55_2": "Vadhitvā cāti “attānaṁ vadhitvā vadhitvā rodeyyā”ti vuttasikkhāpadañca.",
  "tika-vin11t42:55_3": "Visibbetvā cāti “bhikkhuniyā cīvaraṁ visibbetvā vā visibbāpetvā vā”ti vuttasikkhāpadañca.",
  "tika-vin11t42:55_4": "Dukkhitanti “dukkhitaṁ sahajīvini”nti vuttasikkhāpadañca.",
  "tika-vin11t42:55_5": "Punadeva ca saṁsaṭṭhāti “saṁsaṭṭhā vihareyya gahapatinā vā gahapatiputtena vā”ti evaṁ puna vuttasaṁsaṭṭhasikkhāpadañca.",
  "tika-vin11t42:55_6": "Neva vūpasameyya cāti “‘ehāyye,",
  "tika-vin11t42:55_7": "imaṁ adhikaraṇaṁ vūpasamehī’ti vuccamānā ‘sādhū’ti paṭissuṇitvā sā pacchā anantarāyikinī neva vūpasameyyā”ti vuttasikkhāpadañca.",
  "tika-vin11t42:56_0": "382.Jānaṁsabhikkhukārāmanti “jānaṁ sabhikkhukaṁ ārāmaṁ anāpucchā paviseyyā”ti vuttasikkhāpadañca.",
  "tika-vin11t42:56_1": "Tatheva na pavārayeti “ubhatosaṅghe tīhi ṭhānehi na pavāreyyā”ti vuttasikkhāpadañca.",
  "tika-vin11t42:56_2": "Tathā anvaddhamāsañcāti “anvaddhamāsaṁ bhikkhuniyā bhikkhusaṅghato dve dhammā paccāsīsitabbā”ti vuttasikkhāpadañca.",
  "tika-vin11t42:56_3": "Sahajīviniyo duveti “sahajīviniṁ vuṭṭhāpetvā dve vassāni neva anuggaṇheyya,",
  "tika-vin11t42:56_4": "sahajīviniṁ vuṭṭhāpetvā neva vūpakāseyyā”ti vuttasikkhāpadadvayañca.",
  "tika-vin11t42:57_0": "383-",
  "tika-vin11t42:57_1": "4.Sace me cīvaraṁ ayyeti “sace me tvaṁ, ayye,",
  "tika-vin11t42:57_2": "cīvaraṁ dassasi,",
  "tika-vin11t42:57_3": "evāhaṁ taṁ vuṭṭhāpessāmī”ti vuttasikkhāpadañca.",
  "tika-vin11t42:57_4": "Anubandhissasīti “sace maṁ tvaṁ, ayye,",
  "tika-vin11t42:57_5": "dve vassāni anubandhissasi,",
  "tika-vin11t42:57_6": "evāhaṁ taṁ vuṭṭhāpessāmī”ti vuttasikkhāpadañca.",
  "tika-vin11t42:57_7": "Asamena sambuddhena pakāsitā ime sattatiṁsa dhammā sabbe kāyavācādito kāyavācācittato ekasamuṭṭhānā katā",
  "tika-vin11t42:57_8": "samanubhāsanā siyuṁ samuṭṭhānato samanubhāsanasikkhāpadena sadisā siyunti yojanā.",
  "tika-vin11t42:58_0": "Samanubhāsanasamuṭṭhānavaṇṇanā.",
  "tika-vin11t42:59_0": "385.Kathināni ca tīṇīti “niṭṭhitacīvarasmiṁ bhikkhunā ubbhatasmiṁ kathine”ti vuttāni ādito tīṇi sikkhāpadāni.",
  "tika-vin11t42:59_1": "Pattoti “dasāhaparamaṁ atirekapatto”ti vuttasikkhāpadañca.",
  "tika-vin11t42:59_2": "Bhesajjameva cāti “paṭisāyanīyāni bhesajjānī”ti vuttasikkhāpadañca.",
  "tika-vin11t42:59_3": "Accekampi cāti accekasikkhāpadañca.",
  "tika-vin11t42:59_4": "Sāsaṅkanti tadanantarameva sāsaṅkasikkhāpadañca.",
  "tika-vin11t42:59_5": "Pakkamantadvayampi cāti “taṁ pakkamanto neva uddhareyyā”ti bhūtagāmavagge vuttasikkhāpadadvayañca.",
  "tika-vin11t42:60_0": "386.Tathā upassayaṁ gantvāti “bhikkhunupassayaṁ upasaṅkamitvā bhikkhuniyo ovadeyyā”ti vuttasikkhāpadañca.",
  "tika-vin11t42:60_1": "Paramparaṁ bhojananti “paramparabhojane pācittiya”nti vuttasikkhāpadañca.",
  "tika-vin11t42:60_2": "Anatirittanti “anatirittaṁ khādanīyaṁ vā bhojanīyaṁ vā”ti vuttasikkhāpadañca.",
  "tika-vin11t42:60_3": "Sabhattoti “nimantito sabhatto samāno”ti vuttasikkhāpadañca.",
  "tika-vin11t42:60_4": "Vikappetvā tatheva cāti “cīvaraṁ vikappetvā”ti vuttasikkhāpadañca.",
  "tika-vin11t42:61_0": "387.Raññoti “rañño khattiyassā”ti vuttasikkhāpadañca.",
  "tika-vin11t42:61_1": "Vikāleti “vikāle gāmaṁ paviseyyā”ti vuttasikkhāpadañca.",
  "tika-vin11t42:61_2": "Vosāsāti “vosāsamānarūpā ṭhitā”ti vuttasikkhāpadañca.",
  "tika-vin11t42:61_3": "“Āraññake ussayavādikā”ti padacchedo.",
  "tika-vin11t42:61_4": "Āraññaketi “tathārūpesu āraññakesu senāsanesu pubbe appaṭisaṁvidita”nti vuttasikkhāpadañca.",
  "tika-vin11t42:61_5": "Ussayavādikāti “ussayavādikā vihareyyā”ti vuttasikkhāpadañca.",
  "tika-vin11t42:61_6": "Pattasannicayañcevāti “pattasannicayaṁ kareyyā”ti vuttasikkhāpadañca. Pure, pacchā,",
  "tika-vin11t42:61_7": "vikālaketi “yā pana bhikkhunī purebhattaṁ kulāni upasaṅkamitvā”ti ca “pacchābhattaṁ kulāni upasaṅkamitvā”ti",
  "tika-vin11t42:61_8": "ca “vikāle kulāni upasaṅkamitvā”ti ca vuttasikkhāpadattayañca.",
  "tika-vin11t42:62_0": "388-",
  "tika-vin11t42:62_1": "9.Pañcāhikanti “pañcāhikaṁ saṅghāṭicāraṁ atikkameyyā”ti vuttasikkhāpadañca.",
  "tika-vin11t42:62_2": "Saṅkamaninti “cīvarasaṅkamanīyaṁ dhāreyyā”ti vuttasikkhāpadañca.",
  "tika-vin11t42:62_3": "Tathā āvasathadvayanti “āvasathacīvaraṁ anissajjitvā paribhuñjeyya,",
  "tika-vin11t42:62_4": "āvasathaṁ anissajjitvā cārikaṁ pakkameyyā”ti evaṁ āvasathena saddhiṁ vuttasikkhāpadadvayañca.",
  "tika-vin11t42:62_5": "Pasākheti “pasākhe jātaṁ gaṇḍaṁ vā”ti vuttasikkhāpadañca.",
  "tika-vin11t42:62_6": "Āsane cāti “bhikkhussa purato anāpucchā āsane nisīdeyyā”ti vuttasikkhāpadañcāti ime pana ekūnatiṁsa dhammā kāyavācato,",
  "tika-vin11t42:62_7": "kāyavācācittato ca samuṭṭhānato sabbe dvisamuṭṭhānikā,",
  "tika-vin11t42:62_8": "tatoyeva kathinasambhavā kathinasamuṭṭhānā hontīti yojanā.",
  "tika-vin11t42:63_0": "Kathinasamuṭṭhānavaṇṇanā.",
  "tika-vin11t42:64_0": "390.Dve seyyāti dve sahaseyyasikkhāpadāni ca.",
  "tika-vin11t42:64_1": "Āhaccapādo cāti āhaccapādakasikkhāpadañca.",
  "tika-vin11t42:64_2": "Piṇḍañcāti āvasathapiṇḍabhojanasikkhāpadañca.",
  "tika-vin11t42:64_3": "Gaṇabhojananti gaṇabhojanasikkhāpadañca.",
  "tika-vin11t42:64_4": "Vikāleti vikālabhojanasikkhāpadañca.",
  "tika-vin11t42:64_5": "Sannidhiñcevāti sannidhikārakasikkhāpadañca.",
  "tika-vin11t42:64_6": "Dantaponanti dantaponasikkhāpadañca.",
  "tika-vin11t42:64_7": "Acelakanti acelakasikkhāpadañca.",
  "tika-vin11t42:65_0": "391.Uyyuttañcāti “uyyuttaṁ senaṁ dassanāya gaccheyyā”ti vuttasikkhāpadañca.",
  "tika-vin11t42:65_1": "“Vase uyyodhi”nti padacchedo.",
  "tika-vin11t42:65_2": "Vaseti “senāya vaseyyā”ti vuttasikkhāpadañca.",
  "tika-vin11t42:65_3": "Uyyodhinti “uyyodhikaṁ vā…pe…",
  "tika-vin11t42:65_4": "anīkadassanaṁ vā gaccheyyā”ti vuttasikkhāpadañca.",
  "tika-vin11t42:65_5": "Surāti surāpānasikkhāpadañca.",
  "tika-vin11t42:65_6": "Orena nhāyananti orenaddhamāsanahāyanasikkhāpadañca.",
  "tika-vin11t42:65_7": "Dubbaṇṇakaraṇañcevāti “tiṇṇaṁ dubbaṇṇakaraṇāna”nti vuttasikkhāpadañca.",
  "tika-vin11t42:65_8": "Pāṭidesanīyadvayanti vuttāvasesaṁ pāṭidesanīyadvayañca.",
  "tika-vin11t42:66_0": "392.Lasuṇanti lasuṇasikkhāpadañca.",
  "tika-vin11t42:66_1": "Upatiṭṭheyyāti “bhikkhussa bhuñjantassa pānīyena vā vidhūpanena vā upatiṭṭheyyā”ti vuttasikkhāpadañca.",
  "tika-vin11t42:66_2": "Naccadassanameva cāti “naccaṁ vā gītaṁ vā vāditaṁ vā dassanāya gaccheyyā”ti vuttasikkhāpadañca.",
  "tika-vin11t42:66_3": "Nagganti “naggā nahāyeyyā”ti vuttasikkhāpadañca.",
  "tika-vin11t42:66_4": "Attharaṇanti “ekattharaṇapāvuraṇā tuvaṭṭeyyu”nti vuttasikkhāpadañca.",
  "tika-vin11t42:66_5": "Mañceti “ekamañce tuvaṭṭeyyu”nti vuttasikkhāpadañca.",
  "tika-vin11t42:66_6": "Antoraṭṭheti “antoraṭṭhe sāsaṅkasammate”ti vuttasikkhāpadañca.",
  "tika-vin11t42:66_7": "Tathā bahīti “tiroraṭṭhe sāsaṅkasammate”ti vuttasikkhāpadañca.",
  "tika-vin11t42:67_0": "393.Antovassanti “antovassaṁ cārikaṁ careyyā”ti vuttasikkhāpadañca.",
  "tika-vin11t42:67_1": "Agārañcāti “rājāgāraṁ vā cittāgāraṁ vā…pe…",
  "tika-vin11t42:67_2": "pokkharaṇiṁ vā dassanāya gaccheyyā”ti vuttasikkhāpadañca.",
  "tika-vin11t42:67_3": "Āsandinti “āsandiṁ vā pallaṅkaṁ vā paribhuñjeyyā”ti vuttasikkhāpadañca.",
  "tika-vin11t42:67_4": "Suttakantananti “suttaṁ kanteyyā”ti vuttasikkhāpadañca.",
  "tika-vin11t42:67_5": "Veyyāvaccanti “gihiveyyāvaccaṁ kareyyā”ti vuttasikkhāpadañca.",
  "tika-vin11t42:67_6": "Sahatthā cāti “agārikassa vā paribbājakassa vā paribbājikāya vā sahatthā khādanīyaṁ vā bhojanīyaṁ vā dadeyyā”ti vuttasikkhāpadañca.",
  "tika-vin11t42:67_7": "Āvāse ca abhikkhuketi “abhikkhuke āvāse vassaṁ vaseyyā”ti vuttasikkhāpadañca.",
  "tika-vin11t42:68_0": "394.Chattanti “chattupāhanaṁ dhāreyyā”ti vuttasikkhāpadañca.",
  "tika-vin11t42:68_1": "Yānañcāti “yānena yāyeyyā”ti vuttasikkhāpadañca.",
  "tika-vin11t42:68_2": "Saṅghāṇinti “saṅghāṇiṁ dhāreyyā”ti vuttasikkhāpadañca.",
  "tika-vin11t42:68_3": "Alaṅkāranti “itthālaṅkāraṁ dhāreyyā”ti vuttasikkhāpadañca.",
  "tika-vin11t42:68_4": "Gandhavāsitanti “gandhavaṇṇakena nahāyeyya,",
  "tika-vin11t42:68_5": "vāsitakena piññākena nahāyeyyā”ti vuttasikkhāpadadvayañca.",
  "tika-vin11t42:68_6": "“Bhikkhunī…pe…",
  "tika-vin11t42:68_7": "gihiniyā”ti etena “bhikkhuniyā ummaddāpeyyā”tiādīni cattāri sikkhāpadāni vuttāni.",
  "tika-vin11t42:69_0": "395.Tathāsaṁkaccikāti “asaṁkaccikā gāmaṁ paviseyyā”ti evaṁ vuttasikkhāpadañca.",
  "tika-vin11t42:69_1": "Ime pana tecattālīsa dhammā sabbe kāyacittavasena dvisamuṭṭhānikā.",
  "tika-vin11t42:69_2": "Eḷakalomena samuṭṭhānato samā hontīti yojanā.",
  "tika-vin11t42:70_0": "Eḷakalomasamuṭṭhānavaṇṇanā.",
  "tika-vin11t42:71_0": "396-",
  "tika-vin11t42:71_1": "7.Aññatrāti “mātugāmassa uttarichappañcavācāhi dhammaṁ deseyya aññatra viññunā purisaviggahenā”ti vuttasikkhāpadañca.",
  "tika-vin11t42:71_2": "Asammato cevāti “asammato bhikkhuniyo ovadeyyā”ti vuttasikkhāpadañca.",
  "tika-vin11t42:71_3": "Tathā atthaṅgatena cāti “atthaṅgate sūriye bhikkhuniyo ovadeyyā”ti vuttasikkhāpadañca.",
  "tika-vin11t42:71_4": "Tiracchānavijjā dve vuttāti “tiracchānavijjaṁ pariyāpuṇeyya,",
  "tika-vin11t42:71_5": "vāceyyā”ti evaṁ vuttāni dve sikkhāpadāni ca.",
  "tika-vin11t42:71_6": "Anokāsakatampi cāti “anokāsakataṁ bhikkhuṁ pañhaṁ puccheyyā”ti vuttasikkhāpadañcāti ime pana sabbe cha dhammā vācato,",
  "tika-vin11t42:71_7": "vācācittato cāti imehi dvīhi samuṭṭhānehi samuṭṭhānikā honti.",
  "tika-vin11t42:71_8": "Padasodhammatulyatā ayametesaṁ padasodhammena sadisabhāvoti yojanā.",
  "tika-vin11t42:72_0": "Padasodhammasamuṭṭhānavaṇṇanā.",
  "tika-vin11t42:73_0": "398-",
  "tika-vin11t42:73_1": "9.Ekanti “bhikkhuniyā saddhiṁ saṁvidhāya ekaddhānamaggaṁ paṭipajjeyyā”ti vuttasikkhāpadañca.",
  "tika-vin11t42:73_2": "Nāvanti “ekanāvaṁ abhiruheyyā”ti vuttasikkhāpadañca.",
  "tika-vin11t42:73_3": "Paṇītañcāti “paṇītabhojanāni agilāno attano atthāya viññāpetvābhuñjeyyā”ti vuttasikkhāpadañca.",
  "tika-vin11t42:73_4": "Saṁvidhānañcāti mātugāmena saddhiṁ saṁvidhāya gamanasikkhāpadañca.",
  "tika-vin11t42:73_5": "Saṁhareti “sambādhe lomaṁ saṁharāpeyyā”ti vuttasikkhāpadañca.",
  "tika-vin11t42:73_6": "Dhaññanti “āmakadhaññaṁ viññatvā vā”ti vuttasikkhāpadañca.",
  "tika-vin11t42:73_7": "Nimantitā cevāti “nimantitā vā pavāritā vā khādanīyaṁ vā bhojanīyaṁ vā khādeyya vā bhuñjeyya vā”ti vuttasikkhāpadañca.",
  "tika-vin11t42:73_8": "Pāṭidesaniyaṭṭhakanti bhikkhunīnaṁ vuttā aṭṭha pāṭidesanīyā ceti buddhaseṭṭhena paññattā etā cuddasa sikkhā catusamuṭṭhānā kāyato,",
  "tika-vin11t42:73_9": "kāyavācato,",
  "tika-vin11t42:73_10": "kāyacittato,",
  "tika-vin11t42:73_11": "vācācittato cāti catūhi samuṭṭhānehi samuṭṭhahanti.",
  "tika-vin11t42:73_12": "Samuṭṭhānato addhānena addhānasikkhāpadena samā hontīti matāti yojanā.",
  "tika-vin11t42:74_0": "Addhānasamuṭṭhānavaṇṇanā.",
  "tika-vin11t42:75_0": "400-",
  "tika-vin11t42:75_1": "1.Sutinti upassutitiṭṭhanasikkhāpadañca.",
  "tika-vin11t42:75_2": "Sūpādiviññattinti sūpodanaviññattisikkhāpadañca.",
  "tika-vin11t42:75_3": "Andhakāreti “rattandhakāre appadīpe”ti vuttasikkhāpadañca.",
  "tika-vin11t42:75_4": "Tatheva ca paṭicchanneti “paṭicchanne okāse”ti vuttasikkhāpadañca.",
  "tika-vin11t42:75_5": "Okāseti “ajjhokāse purisena saddhi”nti evaṁ vuttasikkhāpadañca.",
  "tika-vin11t42:75_6": "Byūhe cāti tadanantarameva “rathikāya vā byūhe vā siṅghāṭake vā purisena saddhi”nti āgatasikkhāpadañcāti",
  "tika-vin11t42:75_7": "ime sabbepi ādiccabandhunā desitā cha dhammā catutthacchaṭṭhato kāyacittato,",
  "tika-vin11t42:75_8": "kāyavācācittato ca samuṭṭhahantā theyyasatthasamuṭṭhānā theyyasatthasikkhāpadena samānasamuṭṭhānā siyunti yojanā.",
  "tika-vin11t42:76_0": "Theyyasatthasamuṭṭhānavaṇṇanā.",
  "tika-vin11t42:77_0": "402.Chatta,",
  "tika-vin11t42:77_1": "daṇḍakarassāpīti “na chattapāṇissa daṇḍapāṇissā”ti vuttasikkhāpadadvayañca.",
  "tika-vin11t42:77_2": "Satthāvudhakarassāpīti “na satthapāṇissa,",
  "tika-vin11t42:77_3": "na āvudhapāṇissā”ti vuttasikkhāpadadvayañca.",
  "tika-vin11t42:77_4": "Pādukūpāhanā,",
  "tika-vin11t42:77_5": "yānanti “na pādukāruḷhassa,",
  "tika-vin11t42:77_6": "na upāhanāruḷhassa,",
  "tika-vin11t42:77_7": "na yānagatassā”ti vuttasikkhāpadattayañca. Seyyā,",
  "tika-vin11t42:77_8": "pallatthikāya cāti “na sayanagatassa,",
  "tika-vin11t42:77_9": "na pallatthikāya nisinnassā”ti vuttasikkhāpadadvayañca.",
  "tika-vin11t42:78_0": "403.Veṭhitoguṇṭhito cāti “na veṭhitasīsassa,",
  "tika-vin11t42:78_1": "na oguṇṭhitasīsassā”ti vuttasikkhāpadadvayañcāti nidassitā sabbe ekādasa dhammā vācācittasaṅkhātena ekena",
  "tika-vin11t42:78_2": "samuṭṭhānena samuṭṭhitā dhammadesanasamuṭṭhānāti saññitā sallakkhitāti yojanā.",
  "tika-vin11t42:79_0": "Dhammadesanasamuṭṭhānavaṇṇanā.",
  "tika-vin11t42:80_0": "404.",
  "tika-vin11t42:80_1": "Evaṁ tāva sambhinnasamuṭṭhānaṁ veditabbaṁ,",
  "tika-vin11t42:80_2": "niyatasamuṭṭhānaṁ tividhaṁ,",
  "tika-vin11t42:80_3": "taṁ ekasseva sikkhāpadassa hotīti visuṁyeva dassetumāha “bhūtārocanakañcevā”tiādi.",
  "tika-vin11t42:80_4": "Bhūtārocanakañcevāti tīhi acittakasamuṭṭhānehi samuṭṭhitaṁ bhūtārocanasikkhāpadañca.",
  "tika-vin11t42:80_5": "Corivuṭṭhāpanampi cāti vācācittato,",
  "tika-vin11t42:80_6": "kāyavācācittato cāti dvīhi samuṭṭhitaṁ corivuṭṭhāpanasikkhāpadañca.",
  "tika-vin11t42:80_7": "Ananuññātameva ananuññātamattaṁ.",
  "tika-vin11t42:80_8": "Ananuññātamattanti vācato,",
  "tika-vin11t42:80_9": "kāyavācato,",
  "tika-vin11t42:80_10": "vācācittato,",
  "tika-vin11t42:80_11": "kāyavācācittato cāti catūhi samuṭṭhitaṁ ananuññātasikkhāpadañcāti.",
  "tika-vin11t42:80_12": "Idaṁ tayanti idaṁ sikkhāpadattayaṁ.",
  "tika-vin11t42:80_13": "Asambhinnanti kenaci aññena sikkhāpadena asammissasamuṭṭhānaṁ.",
  "tika-vin11t42:81_0": "Iti uttare līnatthapakāsaniyā",
  "tika-vin11t42:82_0": "Samuṭṭhānasīsakathāvaṇṇanā niṭṭhitā."
}