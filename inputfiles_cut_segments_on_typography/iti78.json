{
  "iti78:0.1_0": "Itivuttaka 78",
  "iti78:0.2_0": "Tikanipāta",
  "iti78:0.3_0": "Tatiyavagga",
  "iti78:0.4_0": "Dhātusosaṁsandanasutta",
  "iti78:1.1_0": "Vuttañhetaṁ bhagavatā vuttamarahatāti me sutaṁ:",
  "iti78:2.1_0": "“Dhātuso, bhikkhave, sattā sattehi saddhiṁ saṁsandanti samenti.",
  "iti78:2.2_0": "Hīnādhimuttikā sattā hīnādhimuttikehi sattehi saddhiṁ saṁsandanti samenti,",
  "iti78:2.3_0": "kalyāṇādhimuttikā sattā kalyāṇādhimuttikehi sattehi saddhiṁ saṁsandanti samenti.",
  "iti78:3.1_0": "Atītampi, bhikkhave, addhānaṁ dhātusova sattā sattehi saddhiṁ saṁsandiṁsu samiṁsu.",
  "iti78:3.2_0": "Hīnādhimuttikā sattā hīnādhimuttikehi sattehi saddhiṁ saṁsandiṁsu samiṁsu,",
  "iti78:3.3_0": "kalyāṇādhimuttikā sattā kalyāṇādhimuttikehi sattehi saddhiṁ saṁsandiṁsu samiṁsu.",
  "iti78:4.1_0": "Anāgatampi, bhikkhave, addhānaṁ dhātusova sattā sattehi saddhiṁ saṁsandissanti samessanti.",
  "iti78:4.2_0": "Hīnādhimuttikā sattā hīnādhimuttikehi sattehi saddhiṁ saṁsandissanti samessanti,",
  "iti78:4.3_0": "kalyāṇādhimuttikā sattā kalyāṇādhimuttikehi sattehi saddhiṁ saṁsandissanti samessanti.",
  "iti78:5.1_0": "Etarahipi, bhikkhave, paccuppannaṁ addhānaṁ dhātusova sattā sattehi saddhiṁ saṁsandanti samenti.",
  "iti78:5.2_0": "Hīnādhimuttikā sattā hīnādhimuttikehi sattehi saddhiṁ saṁsandanti samenti,",
  "iti78:5.3_0": "kalyāṇādhimuttikā sattā kalyāṇādhimuttikehi sattehi saddhiṁ saṁsandanti samentī”ti.",
  "iti78:5.4_0": "Etamatthaṁ bhagavā avoca.",
  "iti78:5.5_0": "Tatthetaṁ iti vuccati:",
  "iti78:6.1_0": "“Saṁsaggā vanatho jāto,",
  "iti78:6.2_0": "asaṁsaggena chijjati;",
  "iti78:6.3_0": "Parittaṁ dārumāruyha,",
  "iti78:6.4_0": "yathā sīde mahaṇṇave.",
  "iti78:7.1_0": "Evaṁ kusītamāgamma,",
  "iti78:7.2_0": "sādhujīvīpi sīdati;",
  "iti78:7.3_0": "Tasmā taṁ parivajjeyya,",
  "iti78:7.4_0": "kusītaṁ hīnavīriyaṁ.",
  "iti78:8.1_0": "Pavivittehi ariyehi,",
  "iti78:8.2_0": "pahitattehi jhāyibhi;",
  "iti78:8.3_0": "Niccaṁ āraddhaviriyehi,",
  "iti78:8.4_0": "paṇḍitehi sahāvase”ti.",
  "iti78:9.1_0": "Ayampi attho vutto bhagavatā, iti me sutanti.",
  "iti78:9.2_0": "Navamaṁ."
}