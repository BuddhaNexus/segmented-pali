{
  "tika-s0404t24:0_0": "(12) 2. Paccorohaṇivaggo",
  "tika-s0404t24:1_0": "1-4. Paṭhamaadhammasuttādivaṇṇanā",
  "tika-s0404t24:2_0": "113- 6.",
  "tika-s0404t24:2_1": "Dutiyassa paṭhamadutiyāni uttānatthāni.",
  "tika-s0404t24:2_2": "Tatiye jānaṁ jānātīti sabbaññutaññāṇena jānitabbaṁ sabbaṁ jānāti eva.",
  "tika-s0404t24:2_3": "Na hi padesañāṇe ṭhito jānitabbaṁ sabbaṁ jānāti.",
  "tika-s0404t24:2_4": "Ukkaṭṭhaniddesena hi avisesaggahaṇena ca “jāna”nti iminā niravasesaṁ ñeyyajātaṁ pariggayhatīti tabbisayāya",
  "tika-s0404t24:2_5": "jānanakiriyāya sabbaññutaññāṇameva karaṇaṁ bhavituṁ yuttaṁ,",
  "tika-s0404t24:2_6": "pakaraṇavasena “bhagavā”ti saddantarasannidhānena ca ayamattho vibhāvetabbo.",
  "tika-s0404t24:2_7": "Passitabbameva passatīti dibbacakkhupaññācakkhudhammacakkhubuddhacakkhusamantacakkhusaṅkhātehi ñāṇacakkhūhi passitabbaṁ passati eva.",
  "tika-s0404t24:2_8": "Atha vā jānaṁ jānātīti yathā aññe savipallāsā kāmarūpapariññāvādino jānantāpi vipallāsavasena jānanti,",
  "tika-s0404t24:2_9": "na evaṁ bhagavā.",
  "tika-s0404t24:2_10": "Bhagavā pana pahīnavipallāsattā jānanto jānāti eva,",
  "tika-s0404t24:2_11": "diṭṭhidassanassa abhāvā passanto passatiyevāti attho.",
  "tika-s0404t24:2_12": "Cakkhu viya bhūtoti dassanapariṇāyakaṭṭhena cakkhu viya bhūto.",
  "tika-s0404t24:2_13": "Yathā hi cakkhu sattānaṁ dassanatthaṁ pariṇeti sādheti,",
  "tika-s0404t24:2_14": "evaṁ lokassa yāthāvadassanasādhanatopi dassanakiccapariṇāyakaṭṭhena cakkhu viya bhūto,",
  "tika-s0404t24:2_15": "paññācakkhumayattā vā sayambhuñāṇena paññācakkhuṁ bhūto pattoti vā cakkhubhūto.",
  "tika-s0404t24:3_0": "Ñāṇasabhāvoti viditakaraṇaṭṭhena ñāṇasabhāvo.",
  "tika-s0404t24:3_1": "Aviparītasabhāvaṭṭhena pariyattidhammappavattanato vā hadayena cintetvā vācāya nicchāritadhammamayoti dhammabhūto.",
  "tika-s0404t24:3_2": "Tenāha “dhammasabhāvo”ti.",
  "tika-s0404t24:3_3": "Dhammā vā bodhipakkhiyā tehi uppannattā lokassa ca taduppādanato,",
  "tika-s0404t24:3_4": "anaññasādhāraṇaṁ vā dhammaṁ patto adhigatoti dhammabhūto.",
  "tika-s0404t24:3_5": "Seṭṭhaṭṭhena brahmabhūtoti āha “seṭṭhasabhāvo”ti.",
  "tika-s0404t24:3_6": "Atha vā brahmā vuccati maggo,",
  "tika-s0404t24:3_7": "tena uppannattā lokassa ca taduppādanato,",
  "tika-s0404t24:3_8": "tañca sayambhuñāṇena pattoti brahmabhūto.",
  "tika-s0404t24:3_9": "Catusaccadhammaṁ vadatīti vattā.",
  "tika-s0404t24:3_10": "Ciraṁ saccappaṭivedhaṁ pavattento vadatīti pavattā.",
  "tika-s0404t24:3_11": "Atthaṁ nīharitvāti dukkhādiatthaṁ tatthāpi pīḷanādiatthaṁ uddharitvā.",
  "tika-s0404t24:3_12": "Paramatthaṁ vā nibbānaṁ pāpayitā ninnetā.",
  "tika-s0404t24:3_13": "Amatādhigamapaṭipattidesanāya amatasacchikiriyaṁ sattesu uppādento amataṁ dadātīti amatassa dātā.",
  "tika-s0404t24:3_14": "Bodhipakkhiyadhammānaṁ tadāyattabhāvato dhammasāmī.",
  "tika-s0404t24:3_15": "Catutthe natthi vattabbaṁ.",
  "tika-s0404t24:4_0": "Paṭhamaadhammasuttādivaṇṇanā niṭṭhitā.",
  "tika-s0404t24:5_0": "5-42. Saṅgāravasuttādivaṇṇanā",
  "tika-s0404t24:6_0": "117- 154.",
  "tika-s0404t24:6_1": "Pañcame appakāti thokā, na bahū.",
  "tika-s0404t24:6_2": "Athāyaṁ itarā pajāti yā panāyaṁ avasesā pajā sakkāyadiṭṭhitīrameva anudhāvati,",
  "tika-s0404t24:6_3": "ayameva bahutarāti attho.",
  "tika-s0404t24:6_4": "Sammadakkhāteti sammā akkhāte sukathite.",
  "tika-s0404t24:6_5": "Dhammeti tava desanādhamme.",
  "tika-s0404t24:6_6": "Dhammānuvattinoti taṁ dhammaṁ sutvā tadanucchavikaṁ paṭipadaṁ pūretvā maggaphalasacchikaraṇena dhammānuvattino.",
  "tika-s0404t24:6_7": "Maccuno ṭhānabhūtanti kilesamārasaṅkhātassa maccuno nivāsaṭṭhānabhūtaṁ.",
  "tika-s0404t24:6_8": "Suduttaraṁ taritvā pāramessantīti ye janā dhammānuvattino,",
  "tika-s0404t24:6_9": "te etaṁ suduttaraṁ duratikkamaṁ māradheyyaṁ taritvā atikkamitvā nibbānapāraṁ gamissanti.",
  "tika-s0404t24:7_0": "Kaṇhaṁ dhammaṁ vippahāyāti kāyaduccaritādibhedaṁ akusalaṁ dhammaṁ jahitvā.",
  "tika-s0404t24:7_1": "Sukkaṁ bhāvethāti paṇḍito bhikkhu abhinikkhamanato paṭṭhāya yāva arahattamaggā kāyasucaritādibhedaṁ sukkaṁ dhammaṁ bhāveyya.",
  "tika-s0404t24:7_2": "Okā anokamāgammāti okaṁ vuccati ālayo,",
  "tika-s0404t24:7_3": "anokaṁ vuccati anālayo.",
  "tika-s0404t24:7_4": "Ālayato nikkhamitvā anālayasaṅkhātaṁ nibbānaṁ paṭicca ārabbha.",
  "tika-s0404t24:8_0": "Tatrābhiratimiccheyyāti yasmiṁ anālayasaṅkhāte viveke nibbāne imehi sattehi durabhiramaṁ,",
  "tika-s0404t24:8_1": "tatrābhiratimiccheyya.",
  "tika-s0404t24:8_2": "Duvidhepi kāmeti vatthukāmakilesakāme.",
  "tika-s0404t24:8_3": "Cittaklesehīti pañcahi nīvaraṇehi attānaṁ pariyodapeyya vodāpeyya,",
  "tika-s0404t24:8_4": "parisodheyyāti attho.",
  "tika-s0404t24:9_0": "Sambodhiyaṅgesūti sambojjhaṅgesu.",
  "tika-s0404t24:9_1": "Sammā cittaṁ subhāvitanti sammā hetunā nayena cittaṁ suṭṭhu bhāvitaṁ vaḍḍhitaṁ.",
  "tika-s0404t24:9_2": "Jutimantoti ānubhāvavanto,",
  "tika-s0404t24:9_3": "arahattamaggañāṇajutiyā khandhādibhede dhamme jotetvā ṭhitāti attho.",
  "tika-s0404t24:9_4": "Te loke parinibbutāti te imasmiṁ khandhādiloke parinibbutā nāma arahattappattito paṭṭhāya kilesavaṭṭassa khepitattā saupādisesena,",
  "tika-s0404t24:9_5": "carimacittanirodhena khandhavaṭṭassa khepitattā anupādisesena cāti dvīhi parinibbānehi parinibbutā,",
  "tika-s0404t24:9_6": "anupādāno viya padīpo apaṇṇattikabhāvaṁ gatāti attho.",
  "tika-s0404t24:10_0": "Ito paraṁ yāva tatiyo paṇṇāsako, tāva uttānatthameva.",
  "tika-s0404t24:11_0": "Saṅgāravasuttādivaṇṇanā niṭṭhitā.",
  "tika-s0404t24:12_0": "Tatiyapaṇṇāsakaṁ niṭṭhitaṁ.",
  "tika-s0404t24:13_0": "4. Catutthapaṇṇāsakaṁ",
  "tika-s0404t24:14_0": "155-166. Catutthassa paṭhamavaggo uttānatthoyeva.",
  "tika-s0404t24:15_0": "1-44. Brāhmaṇapaccorohaṇīsuttādivaṇṇanā",
  "tika-s0404t24:16_0": "167- 210.",
  "tika-s0404t24:16_1": "Dutiye ca paṭhamādīni uttānatthāni.",
  "tika-s0404t24:16_2": "Dasame pacchābhūmivāsinoti paccantadesavāsino.",
  "tika-s0404t24:16_3": "Sevālamālikāti pātova udakaṁ orohitvā sevālañceva uppalādīni ca gahetvā attano udakasuddhikabhāvajānanatthañceva",
  "tika-s0404t24:16_4": "“lokassa ca udakena suddhi hotī”ti imassa atthassa jānanatthañca mālaṁ katvā pilandhanakā.",
  "tika-s0404t24:16_5": "Udakorohakāti pāto majjhanhe sāyanhe ca udakaorohaṇakā.",
  "tika-s0404t24:16_6": "Tenāha “sāyatatiyakaṁ udakorohaṇānuyogamanuyuttā”ti.",
  "tika-s0404t24:16_7": "Ekādasamādīni uttānatthāni.",
  "tika-s0404t24:16_8": "Catutthe paṇṇāsake natthi vattabbaṁ.",
  "tika-s0404t24:17_0": "Brāhmaṇapaccorohaṇīsuttādivaṇṇanā niṭṭhitā.",
  "tika-s0404t24:18_0": "Catutthapaṇṇāsakaṁ niṭṭhitaṁ."
}