{
  "atk-s0501a3:0_0": "3. Dvattiṁsākāravaṇṇanā",
  "atk-s0501a3:1_0": "Padasambandhavaṇṇanā",
  "atk-s0501a3:2_0": "Idāni yadidaṁ evaṁ dasahi sikkhāpadehi parisuddhapayogassa sīle patiṭṭhitassa kulaputtassa āsayaparisuddhatthaṁ",
  "atk-s0501a3:2_1": "cittabhāvanatthañca aññatra buddhuppādā appavattapubbaṁ sabbatitthiyānaṁ avisayabhūtaṁ tesu tesu suttantesu –",
  "atk-s0501a3:3_0": "“Ekadhammo,",
  "atk-s0501a3:3_1": "bhikkhave,",
  "atk-s0501a3:3_2": "bhāvito bahulīkato mahato saṁvegāya saṁvattati.",
  "atk-s0501a3:3_3": "Mahato atthāya saṁvattati.",
  "atk-s0501a3:3_4": "Mahato yogakkhemāya saṁvattati.",
  "atk-s0501a3:3_5": "Mahato satisampajaññāya saṁvattati.",
  "atk-s0501a3:3_6": "Ñāṇadassanappaṭilābhāya saṁvattati.",
  "atk-s0501a3:3_7": "Diṭṭhadhammasukhavihārāya saṁvattati.",
  "atk-s0501a3:3_8": "Vijjāvimuttiphalasacchikiriyāya saṁvattati.",
  "atk-s0501a3:3_9": "Katamo ekadhammo?",
  "atk-s0501a3:3_10": "Kāyagatā sati.",
  "atk-s0501a3:3_11": "Amataṁ te,",
  "atk-s0501a3:3_12": "bhikkhave,",
  "atk-s0501a3:3_13": "na paribhuñjanti,",
  "atk-s0501a3:3_14": "ye kāyagatāsatiṁ na paribhuñjanti.",
  "atk-s0501a3:3_15": "Amataṁ te,",
  "atk-s0501a3:3_16": "bhikkhave,",
  "atk-s0501a3:3_17": "paribhuñjanti,",
  "atk-s0501a3:3_18": "ye kāyagatāsatiṁ paribhuñjanti.",
  "atk-s0501a3:3_19": "Amataṁ tesaṁ,",
  "atk-s0501a3:3_20": "bhikkhave,",
  "atk-s0501a3:3_21": "aparibhuttaṁ paribhuttaṁ,",
  "atk-s0501a3:3_22": "parihīnaṁ aparihīnaṁ,",
  "atk-s0501a3:3_23": "viraddhaṁ āraddhaṁ,",
  "atk-s0501a3:3_24": "yesaṁ kāyagatā sati āraddhā”ti. –",
  "atk-s0501a3:4_0": "Evaṁ bhagavatā anekākārena pasaṁsitvā –",
  "atk-s0501a3:5_0": "“Kathaṁ bhāvitā,",
  "atk-s0501a3:5_1": "bhikkhave,",
  "atk-s0501a3:5_2": "kāyagatāsati kathaṁ bahulīkatā mahabbalā hoti mahānisaṁsā? Idha,",
  "atk-s0501a3:5_3": "bhikkhave,",
  "atk-s0501a3:5_4": "bhikkhu araññagato vā”ti –",
  "atk-s0501a3:6_0": "Ādinā nayena ānāpānapabbaṁ iriyāpathapabbaṁ catusampajaññapabbaṁ paṭikūlamanasikārapabbaṁ dhātumanasikārapabbaṁ",
  "atk-s0501a3:6_1": "nava sivathikapabbānīti imesaṁ cuddasannaṁ pabbānaṁ vasena kāyagatāsatikammaṭṭhānaṁ niddiṭṭhaṁ.",
  "atk-s0501a3:6_2": "Tassa bhāvanāniddeso anuppatto.",
  "atk-s0501a3:6_3": "Tattha yasmā iriyāpathapabbaṁ catusampajaññapabbaṁ dhātumanasikārapabbanti imāni tīṇi vipassanāvasena vuttāni.",
  "atk-s0501a3:6_4": "Nava sivathikapabbāni vipassanāñāṇesuyeva ādīnavānupassanāvasena vuttāni.",
  "atk-s0501a3:6_5": "Yāpi cettha uddhumātakādīsu samādhibhāvanā iccheyya,",
  "atk-s0501a3:6_6": "sā visuddhimagge vitthārato asubhabhāvanāniddese pakāsitā eva.",
  "atk-s0501a3:6_7": "Ānāpānapabbaṁ pana paṭikūlamanasikārapabbañceti imānettha dve samādhivasena vuttāni.",
  "atk-s0501a3:6_8": "Tesu ānāpānapabbaṁ ānāpānassativasena visuṁ kammaṭṭhānaṁyeva.",
  "atk-s0501a3:6_9": "Yaṁ panetaṁ –",
  "atk-s0501a3:7_0": "“Puna caparaṁ,",
  "atk-s0501a3:7_1": "bhikkhave,",
  "atk-s0501a3:7_2": "bhikkhu imameva kāyaṁ uddhaṁ pādatalā adho kesamatthakā tacapariyantaṁ pūraṁ nānappakārassa asucino paccavekkhati ‘atthi imasmiṁ kāye kesā, lomā…pe…",
  "atk-s0501a3:7_3": "mutta”nti.",
  "atk-s0501a3:8_0": "Evaṁ tattha tattha matthaluṅgaṁ aṭṭhimiñjena saṅgahetvā desitaṁ kāyagatāsatikoṭṭhāsabhāvanāpariyāyaṁ dvattiṁsākārakammaṭṭhānaṁ āraddhaṁ,",
  "atk-s0501a3:8_1": "tassāyaṁ atthavaṇṇanā –",
  "atk-s0501a3:9_0": "Tattha atthīti saṁvijjanti.",
  "atk-s0501a3:9_1": "Imasminti yvāyaṁ uddhaṁ pādatalā adho kesamatthakā tacapariyanto pūro nānappakārassa asucinoti vuccati, tasmiṁ.",
  "atk-s0501a3:9_2": "Kāyeti sarīre.",
  "atk-s0501a3:9_3": "Sarīrañhi asucisañcayato,",
  "atk-s0501a3:9_4": "kucchitānaṁ vā kesādīnañceva cakkhurogādīnañca rogasatānaṁ āyabhūtato kāyoti vuccati. Kesā…pe…",
  "atk-s0501a3:9_5": "muttanti ete kesādayo dvattiṁsākārā,",
  "atk-s0501a3:9_6": "tattha “atthi imasmiṁ kāye kesā atthi lomā”ti evaṁ sambandho veditabbo.",
  "atk-s0501a3:9_7": "Tena kiṁ kathitaṁ hoti?",
  "atk-s0501a3:9_8": "Imasmiṁ pādatalā paṭṭhāya upari,",
  "atk-s0501a3:9_9": "kesamatthakā paṭṭhāya heṭṭhā,",
  "atk-s0501a3:9_10": "tacato paṭṭhāya paritoti ettake byāmamatte kaḷevare sabbākārenāpi vicinanto na koci kiñci muttaṁ vā maṇiṁ",
  "atk-s0501a3:9_11": "vā veḷuriyaṁ vā agaruṁ vā candanaṁ vā kuṅkumaṁ vā kappūraṁ vā vāsacuṇṇādiṁ vā aṇumattampi sucibhāvaṁ passati,",
  "atk-s0501a3:9_12": "atha kho paramaduggandhajegucchaṁ assirikadassanaṁ nānappakāraṁ kesalomādibhedaṁ asucimeva passatīti.",
  "atk-s0501a3:10_0": "Ayaṁ tāvettha padasambandhato vaṇṇanā.",
  "atk-s0501a3:11_0": "Asubhabhāvanā",
  "atk-s0501a3:12_0": "Asubhabhāvanāvasena panassa evaṁ vaṇṇanā veditabbā –",
  "atk-s0501a3:12_1": "evametasmiṁ pāṇātipātāveramaṇisikkhāpadādibhede sīle patiṭṭhitena payogasuddhena ādikammikena kulaputtena",
  "atk-s0501a3:12_2": "āsayasuddhiyā adhigamanatthaṁ dvattiṁsākārakammaṭṭhānabhāvanānuyogamanuyuñjitukāmena paṭhamaṁ tāvassa",
  "atk-s0501a3:12_3": "āvāsakulalābhagaṇakammaddhānañātigantharogaiddhipalibodhena kittipalibodhena vā saha dasa palibodhā honti.",
  "atk-s0501a3:12_4": "Athānena āvāsakulalābhagaṇañātikittīsu saṅgappahānena,",
  "atk-s0501a3:12_5": "kammaddhānaganthesu abyāpārena,",
  "atk-s0501a3:12_6": "rogassa tikicchāyāti evaṁ te dasa palibodhā upacchinditabbā,",
  "atk-s0501a3:12_7": "athānena upacchinnapalibodhena anupacchinnanekkhammābhilāsena koṭippattasallekhavuttitaṁ pariggahetvā",
  "atk-s0501a3:12_8": "khuddānukhuddakampi vinayācāraṁ appajahantena āgamādhigamasamannāgato tato aññataraṅgasamannāgato vā",
  "atk-s0501a3:12_9": "kammaṭṭhānadāyako ācariyo vinayānurūpena vidhinā upagantabbo,",
  "atk-s0501a3:12_10": "vattasampadāya ca ārādhitacittassa tassa attano adhippāyo nivedetabbo.",
  "atk-s0501a3:12_11": "Tena tassa nimittajjhāsayacariyādhimuttibhedaṁ ñatvā yadi etaṁ kammaṭṭhānamanurūpaṁ,",
  "atk-s0501a3:12_12": "atha yasmiṁ vihāre attanā vasati,",
  "atk-s0501a3:12_13": "yadi tasmiṁyeva sopi vasitukāmo hoti,",
  "atk-s0501a3:12_14": "tato saṅkhepato kammaṭṭhānaṁ dātabbaṁ.",
  "atk-s0501a3:12_15": "Atha aññatra vasitukāmo hoti,",
  "atk-s0501a3:12_16": "tato pahātabbapariggahetabbādikathanavasena sapurekkhāraṁ rāgacaritānukulādikathanavasena sappabhedaṁ vitthārena kathetabbaṁ.",
  "atk-s0501a3:12_17": "Tena taṁ sapurekkhāraṁ sappabhedaṁ kammaṭṭhānaṁ uggahetvā ācariyaṁ āpucchitvā yāni tāni –",
  "atk-s0501a3:13_0": "“Mahāvāsaṁ navāvāsaṁ, jarāvāsañca panthaniṁ;",
  "atk-s0501a3:14_0": "Soṇḍiṁ paṇṇañca pupphañca, phalaṁ patthitameva ca.",
  "atk-s0501a3:15_0": "“Nagaraṁ dārunā khettaṁ, visabhāgena paṭṭanaṁ;",
  "atk-s0501a3:16_0": "Paccantasīmāsappāyaṁ, yattha mitto na labbhati.",
  "atk-s0501a3:17_0": "“Aṭṭhārasetāni ṭhānāni, iti viññāya paṇḍito;",
  "atk-s0501a3:18_0": "Ārakā parivajjeyya, maggaṁ sappaṭibhayaṁ yathā”ti. –",
  "atk-s0501a3:19_0": "Evaṁ aṭṭhārasa senāsanāni parivajjetabbānīti vuccanti. Tāni vajjetvā, yaṁ taṁ –",
  "atk-s0501a3:20_0": "“Kathañca,",
  "atk-s0501a3:20_1": "bhikkhave,",
  "atk-s0501a3:20_2": "senāsanaṁ pañcaṅgasamannāgataṁ hoti? Idha,",
  "atk-s0501a3:20_3": "bhikkhave,",
  "atk-s0501a3:20_4": "senāsanaṁ nātidūraṁ hoti,",
  "atk-s0501a3:20_5": "naccāsannaṁ,",
  "atk-s0501a3:20_6": "gamanāgamanasampannaṁ,",
  "atk-s0501a3:20_7": "divā appākiṇṇaṁ,",
  "atk-s0501a3:20_8": "rattiṁ appasaddaṁ appanigghosaṁ appaḍaṁsamakasavātātapasarīsapasamphassaṁ.",
  "atk-s0501a3:20_9": "Tasmiṁ kho pana senāsane viharantassa appakasirena uppajjanti cīvarapiṇḍapātasenāsanagilānapaccayabhesajjaparikkhārā.",
  "atk-s0501a3:20_10": "Tasmiṁ kho pana senāsane therā bhikkhū viharanti bahussutā āgatāgamā dhammadharā vinayadharā mātikādharā,",
  "atk-s0501a3:20_11": "te kālena kālaṁ upasaṅkamitvā paripucchati paripañhati ‘idaṁ, bhante, kathaṁ,",
  "atk-s0501a3:20_12": "imassa ko attho’ti? Tassa,",
  "atk-s0501a3:20_13": "te āyasmanto avivaṭañceva vivaranti,",
  "atk-s0501a3:20_14": "anuttānīkatañca uttāniṁ karonti,",
  "atk-s0501a3:20_15": "anekavihitesu ca kaṅkhāṭhāniyesu dhammesu kaṅkhaṁ paṭivinodenti. Evaṁ kho,",
  "atk-s0501a3:20_16": "bhikkhave,",
  "atk-s0501a3:20_17": "senāsanaṁ pañcaṅgasamannāgataṁ hotī”ti. –",
  "atk-s0501a3:21_0": "Evaṁ pañcaṅgasamannāgataṁ senāsanaṁ vuttaṁ.",
  "atk-s0501a3:21_1": "Tathārūpaṁ senāsanaṁ upagamma katasabbakiccena kāmesu ādīnavaṁ,",
  "atk-s0501a3:21_2": "nekkhamme ca ānisaṁsaṁ paccavekkhitvā buddhasubuddhatāya dhammasudhammatāya saṅghasuppaṭipannatāya ca anussaraṇena cittaṁ pasādetvā yaṁ taṁ –",
  "atk-s0501a3:22_0": "“Vacasā manasā ceva, vaṇṇasaṇṭhānato disā;",
  "atk-s0501a3:23_0": "Okāsato paricchedā, sattadhuggahaṇaṁ vidū”ti. –",
  "atk-s0501a3:24_0": "Evaṁ sattavidhaṁ uggahakosallaṁ;",
  "atk-s0501a3:24_1": "anupubbato,",
  "atk-s0501a3:24_2": "nātisīghato,",
  "atk-s0501a3:24_3": "nātisaṇikato,",
  "atk-s0501a3:24_4": "vikkhepappaṭibāhanato,",
  "atk-s0501a3:24_5": "paṇṇattisamatikkamato,",
  "atk-s0501a3:24_6": "anupubbamuñcanato, appanāto,",
  "atk-s0501a3:24_7": "tayo ca suttantāti evaṁ dasavidhaṁ manasikārakosallañca vuttaṁ.",
  "atk-s0501a3:24_8": "Taṁ apariccajantena dvattiṁsākārabhāvanā ārabhitabbā.",
  "atk-s0501a3:24_9": "Evañhi ārabhato sabbākārena dvattiṁsākārabhāvanā sampajjati no aññathā.",
  "atk-s0501a3:25_0": "Tattha āditova tacapañcakaṁ tāva gahetvā api tepiṭakena “kesā lomā”tiādinā nayena anulomato,",
  "atk-s0501a3:25_1": "tasmiṁ paguṇībhūte “taco dantā”ti evamādinā nayena paṭilomato,",
  "atk-s0501a3:25_2": "tasmimpi paguṇībhūte tadubhayanayeneva anulomappaṭilomato bahi visaṭavitakkavicchedanatthaṁ pāḷipaguṇībhāvatthañca",
  "atk-s0501a3:25_3": "vacasā koṭṭhāsasabhāvapariggahatthaṁ manasā ca addhamāsaṁ bhāvetabbaṁ.",
  "atk-s0501a3:25_4": "Vacasā hissa bhāvanā bahi visaṭavitakke vicchinditvā manasā bhāvanāya pāḷipaguṇatāya ca paccayo hoti,",
  "atk-s0501a3:25_5": "manasā bhāvanā asubhavaṇṇalakkhaṇānaṁ aññataravasena pariggahassa,",
  "atk-s0501a3:25_6": "atha teneva nayena vakkapañcakaṁ addhamāsaṁ,",
  "atk-s0501a3:25_7": "tato tadubhayamaddhamāsaṁ,",
  "atk-s0501a3:25_8": "tato papphāsapañcakamaddhamāsaṁ,",
  "atk-s0501a3:25_9": "tato taṁ pañcakattayampi addhamāsaṁ,",
  "atk-s0501a3:25_10": "atha ante avuttampi matthaluṅgaṁ pathavīdhātuākārehi saddhiṁ ekato bhāvanatthaṁ idha pakkhipitvā matthaluṅgapañcakaṁ addhamāsaṁ,",
  "atk-s0501a3:25_11": "tato pañcakacatukkampi addhamāsaṁ,",
  "atk-s0501a3:25_12": "atha medachakkamaddhamāsaṁ,",
  "atk-s0501a3:25_13": "tato medachakkena saha pañcakacatukkampi addhamāsaṁ,",
  "atk-s0501a3:25_14": "atha muttachakkamaddhamāsaṁ,",
  "atk-s0501a3:25_15": "tato sabbameva dvattiṁsākāramaddhamāsanti evaṁ cha māse vaṇṇasaṇṭhānadisokāsaparicchedato vavatthapentena bhāvetabbaṁ.",
  "atk-s0501a3:25_16": "Etaṁ majjhimapaññaṁ puggalaṁ sandhāya vuttaṁ.",
  "atk-s0501a3:25_17": "Mandapaññena tu yāvajīvaṁ bhāvetabbaṁ tikkhapaññassa na cireneva bhāvanā sampajjatīti.",
  "atk-s0501a3:26_0": "Etthāha –",
  "atk-s0501a3:26_1": "“kathaṁ panāyamimaṁ dvattiṁsākāraṁ vaṇṇādito vavatthapetī”ti?",
  "atk-s0501a3:26_2": "Ayañhi “atthi imasmiṁ kāye kesā”ti evamādinā nayena tacapañcakādivibhāgato dvattiṁsākāraṁ bhāvento kesā tāva vaṇṇato kāḷakāti vavatthapeti,",
  "atk-s0501a3:26_3": "yādisakā vānena diṭṭhā honti.",
  "atk-s0501a3:26_4": "Saṇṭhānato dīghavaṭṭalikā tulādaṇḍamivāti vavatthapeti.",
  "atk-s0501a3:26_5": "Disato pana yasmā imasmiṁ kāye nābhito uddhaṁ uparimā disā adho heṭṭhimāti vuccati,",
  "atk-s0501a3:26_6": "tasmā imassa kāyassa uparimāya disāya jātāti vavatthapeti.",
  "atk-s0501a3:26_7": "Okāsato nalāṭantakaṇṇacūḷikagalavāṭakaparicchinne sīsacamme jātāti.",
  "atk-s0501a3:26_8": "Tattha yathā vammikamatthake jātāni kuṇṭhatiṇāni na jānanti “mayaṁ vammikamatthake jātānī”ti;",
  "atk-s0501a3:26_9": "napi vammikamatthako jānāti “mayi kuṇṭhatiṇāni jātānī”ti;",
  "atk-s0501a3:26_10": "evameva na kesā jānanti “mayaṁ sīsacamme jātā”ti,",
  "atk-s0501a3:26_11": "napi sīsacammaṁ jānāti “mayi kesā jātā”ti.",
  "atk-s0501a3:26_12": "Ābhogapaccavekkhaṇavirahitā hi ete dhammā acetanā abyākatā suññā paramaduggandhajegucchappaṭikūlā,",
  "atk-s0501a3:26_13": "na satto na puggaloti vavatthapeti.",
  "atk-s0501a3:26_14": "Paricchedatoti duvidho paricchedo sabhāgavisabhāgavasena.",
  "atk-s0501a3:26_15": "Tattha kesā heṭṭhā patiṭṭhitacammatalena tattha vīhaggamattaṁ pavisitvā patiṭṭhitena attano mūlatalena",
  "atk-s0501a3:26_16": "ca upari ākāsena tiriyaṁ aññamaññena paricchinnāti evaṁ sabhāgaparicchedato,",
  "atk-s0501a3:26_17": "kesā na avasesaekatiṁsākārā.",
  "atk-s0501a3:26_18": "Avasesā ekatiṁsā na kesāti evaṁ visabhāgaparicchedato ca vavatthapeti.",
  "atk-s0501a3:26_19": "Evaṁ tāva kese vaṇṇādito vavatthapeti.",
  "atk-s0501a3:27_0": "Avasesesu lomā vaṇṇato yebhuyyena nīlavaṇṇāti vavatthapeti,",
  "atk-s0501a3:27_1": "yādisakā vānena diṭṭhā honti.",
  "atk-s0501a3:27_2": "Saṇṭhānato oṇatacāpasaṇṭhānā,",
  "atk-s0501a3:27_3": "upari vaṅkatālahīrasaṇṭhānā vā,",
  "atk-s0501a3:27_4": "disato dvīsu disāsu jātā,",
  "atk-s0501a3:27_5": "okāsato hatthatalapādatale ṭhapetvā yebhuyyena avasesasarīracamme jātāti.",
  "atk-s0501a3:28_0": "Tattha yathā purāṇagāmaṭṭhāne jātāni dabbatiṇāni na jānanti “mayaṁ purāṇagāmaṭṭhāne jātānī”ti,",
  "atk-s0501a3:28_1": "na ca purāṇagāmaṭṭhānaṁ jānāti “mayi dabbatiṇāni jātānī”ti,",
  "atk-s0501a3:28_2": "evameva na lomā jānanti “mayaṁ sarīracamme jātā”ti,",
  "atk-s0501a3:28_3": "napi sarīracammaṁ jānāti “mayi lomā jātā”ti.",
  "atk-s0501a3:28_4": "Ābhogapaccavekkhaṇavirahitā hi ete dhammā acetanā abyākatā suññā paramaduggandhajegucchapaṭikūlā,",
  "atk-s0501a3:28_5": "na satto na puggaloti vavatthapeti.",
  "atk-s0501a3:28_6": "Paricchedato heṭṭhā patiṭṭhitacammatalena tattha likkhāmattaṁ pavisitvā patiṭṭhitena attano mūlena ca",
  "atk-s0501a3:28_7": "upari ākāsena tiriyaṁ aññamaññena paricchinnāti vavatthapeti.",
  "atk-s0501a3:28_8": "Ayametesaṁ sabhāgaparicchedo,",
  "atk-s0501a3:28_9": "visabhāgaparicchedo pana kesasadiso evāti evaṁ lome vaṇṇādito vavatthapeti.",
  "atk-s0501a3:29_0": "Tato paraṁ nakhā yassa paripuṇṇā,",
  "atk-s0501a3:29_1": "tassa vīsati.",
  "atk-s0501a3:29_2": "Te sabbepi vaṇṇato maṁsavinimuttokāse setā,",
  "atk-s0501a3:29_3": "maṁsasambandhe tambavaṇṇāti vavatthapeti.",
  "atk-s0501a3:29_4": "Saṇṭhānato yathāsakapatiṭṭhitokāsasaṇṭhānā,",
  "atk-s0501a3:29_5": "yebhuyyena madhukaphalaṭṭhikasaṇṭhānā,",
  "atk-s0501a3:29_6": "macchasakalikasaṇṭhānā vāti vavatthapeti.",
  "atk-s0501a3:29_7": "Disato dvīsu disāsu jātā,",
  "atk-s0501a3:29_8": "okāsato aṅgulīnaṁ aggesu patiṭṭhitāti.",
  "atk-s0501a3:30_0": "Tattha yathā nāma gāmadārakehi daṇḍakaggesu madhukaphalaṭṭhikā ṭhapitā na jānanti “mayaṁ daṇḍakaggesu ṭhapitā”ti,",
  "atk-s0501a3:30_1": "napi daṇḍakā jānanti “amhesu madhukaphalaṭṭhikā ṭhapitā”ti;",
  "atk-s0501a3:30_2": "evameva nakhā na jānanti “mayaṁ aṅgulīnaṁ aggesu patiṭṭhitā”ti,",
  "atk-s0501a3:30_3": "napi aṅguliyo jānanti “amhākaṁ aggesu nakhā patiṭṭhitā”ti.",
  "atk-s0501a3:30_4": "Ābhogapaccavekkhaṇavirahitā hi ete dhammā acetanā…pe…",
  "atk-s0501a3:30_5": "na puggaloti vavatthapeti.",
  "atk-s0501a3:30_6": "Paricchedato heṭṭhā mūle ca aṅgulimaṁsena,",
  "atk-s0501a3:30_7": "tattha patiṭṭhitatalena vā upari agge ca ākāsena,",
  "atk-s0501a3:30_8": "ubhatopassesu aṅgulīnaṁ ubhatokoṭicammena paricchinnāti vavatthapeti.",
  "atk-s0501a3:30_9": "Ayametesaṁ sabhāgaparicchedo,",
  "atk-s0501a3:30_10": "visabhāgaparicchedo pana kesasadiso evāti evaṁ nakhe vaṇṇādito vavatthapeti.",
  "atk-s0501a3:31_0": "Tato paraṁ dantā yassa paripuṇṇā,",
  "atk-s0501a3:31_1": "tassa dvattiṁsa.",
  "atk-s0501a3:31_2": "Te sabbepi vaṇṇato setavaṇṇāti vavatthapeti.",
  "atk-s0501a3:31_3": "Yassa samasaṇṭhitā honti,",
  "atk-s0501a3:31_4": "tassa kharapattacchinnasaṅkhapaṭalamiva samaganthitasetakusumamakuḷamālā viya ca khāyanti.",
  "atk-s0501a3:31_5": "Yassa visamasaṇṭhitā,",
  "atk-s0501a3:31_6": "tassa jiṇṇaāsanasālāpīṭhakapaṭipāṭi viya nānāsaṇṭhānāti saṇṭhānato vavatthapeti.",
  "atk-s0501a3:31_7": "Tesañhi ubhayadantapantipariyosānesu heṭṭhato uparito ca dve dve katvā aṭṭha dantā catukoṭikā catumūlikā āsandikasaṇṭhānā,",
  "atk-s0501a3:31_8": "tesaṁ orato teneva kamena sanniviṭṭhā aṭṭha dantā tikoṭikā timūlikā siṅghāṭakasaṇṭhānā.",
  "atk-s0501a3:31_9": "Tesampi orato teneva kamena heṭṭhato uparito ca ekamekaṁ katvā cattāro dantā dvikoṭikā dvimūlikā yānakūpatthambhinīsaṇṭhānā.",
  "atk-s0501a3:31_10": "Tesampi orato teneva kamena sanniviṭṭhā cattāro dāṭhādantā ekakoṭikā ekamūlikā mallikāmakuḷasaṇṭhānā.",
  "atk-s0501a3:31_11": "Tato ubhayadantapantivemajjhe heṭṭhā cattāro upari cattāro katvā aṭṭha dantā ekakoṭikā ekamūlikā tumbabījasaṇṭhānā.",
  "atk-s0501a3:31_12": "Disato uparimāya disāya jātā.",
  "atk-s0501a3:31_13": "Okāsato uparimā uparimahanukaṭṭhike adhokoṭikā,",
  "atk-s0501a3:31_14": "heṭṭhimā heṭṭhimahanukaṭṭhike uddhaṁkoṭikā hutvā patiṭṭhitāti.",
  "atk-s0501a3:32_0": "Tattha yathā navakammikapurisena heṭṭhā silātale patiṭṭhāpitā uparimatale pavesitā thambhā na jānanti “mayaṁ heṭṭhāsilātale patiṭṭhāpitā,",
  "atk-s0501a3:32_1": "uparimatale pavesitā”ti,",
  "atk-s0501a3:32_2": "na heṭṭhāsilātalaṁ jānāti “mayi thambhā patiṭṭhāpitā”ti,",
  "atk-s0501a3:32_3": "na uparimatalaṁ jānāti “mayi thambhā paviṭṭhā”ti;",
  "atk-s0501a3:32_4": "evameva dantā na jānanti “mayaṁ heṭṭhāhanukaṭṭhike patiṭṭhitā,",
  "atk-s0501a3:32_5": "uparimahanukaṭṭhike paviṭṭhā”ti,",
  "atk-s0501a3:32_6": "nāpi heṭṭhāhanukaṭṭhikaṁ jānāti “mayi dantā patiṭṭhitā”ti,",
  "atk-s0501a3:32_7": "na uparimahanukaṭṭhikaṁ jānāti “mayi dantā paviṭṭhā”ti.",
  "atk-s0501a3:32_8": "Ābhogapaccavekkhaṇavirahitā hi ete dhammā…pe…",
  "atk-s0501a3:32_9": "na puggaloti.",
  "atk-s0501a3:32_10": "Paricchedato heṭṭhā hanukaṭṭhikūpena hanukaṭṭhikaṁ pavisitvā patiṭṭhitena attano mūlatalena ca upari",
  "atk-s0501a3:32_11": "ākāsena tiriyaṁ aññamaññena paricchinnāti vavatthapeti.",
  "atk-s0501a3:32_12": "Ayametesaṁ sabhāgaparicchedo,",
  "atk-s0501a3:32_13": "visabhāgaparicchedo pana kesasadiso evāti evaṁ dante vaṇṇādito vavatthapeti.",
  "atk-s0501a3:33_0": "Tato paraṁ antosarīre nānākuṇapasañcayappaṭicchādakaṁ taco vaṇṇato setoti vavatthapeti.",
  "atk-s0501a3:33_1": "So hi yadipi chavirāgarañjitattā kāḷakodātādivaṇṇavasena nānāvaṇṇo viya dissati,",
  "atk-s0501a3:33_2": "tathāpi sabhāgavaṇṇena seto eva.",
  "atk-s0501a3:33_3": "So panassa setabhāvo aggijālābhighātapaharaṇapahārādīhi viddhaṁsitāya chaviyā pākaṭo hoti.",
  "atk-s0501a3:33_4": "Saṇṭhānato saṅkhepena kañcukasaṇṭhāno,",
  "atk-s0501a3:33_5": "vitthārena nānāsaṇṭhānoti.",
  "atk-s0501a3:33_6": "Tathā hi pādaṅgulittaco kosakārakakosasaṇṭhāno,",
  "atk-s0501a3:33_7": "piṭṭhipādattaco puṭabaddhūpāhanasaṇṭhāno,",
  "atk-s0501a3:33_8": "jaṅghattaco bhattapuṭakatālapaṇṇasaṇṭhāno,",
  "atk-s0501a3:33_9": "ūruttaco taṇḍulabharitadīghatthavikasaṇṭhāno,",
  "atk-s0501a3:33_10": "ānisadattaco udakapūritapaṭaparissāvanasaṇṭhāno,",
  "atk-s0501a3:33_11": "piṭṭhittaco phalakonaddhacammasaṇṭhāno,",
  "atk-s0501a3:33_12": "kucchittaco vīṇādoṇikonaddhacammasaṇṭhāno,",
  "atk-s0501a3:33_13": "urattaco yebhuyyena caturassasaṇṭhāno,",
  "atk-s0501a3:33_14": "dvibāhuttaco tūṇīronaddhacammasaṇṭhāno,",
  "atk-s0501a3:33_15": "piṭṭhihatthattaco khurakosasaṇṭhāno phaṇakatthavikasaṇṭhāno vā,",
  "atk-s0501a3:33_16": "hatthaṅgulittaco kuñcikākosasaṇṭhāno,",
  "atk-s0501a3:33_17": "gīvattaco galakañcukasaṇṭhāno,",
  "atk-s0501a3:33_18": "mukhattaco chiddāvachiddakimikulāvakasaṇṭhāno,",
  "atk-s0501a3:33_19": "sīsattaco pattatthavikasaṇṭhānoti.",
  "atk-s0501a3:34_0": "Tacapariggaṇhakena ca yogāvacarena uttaroṭṭhato paṭṭhāya tacassa maṁsassa ca antarena cittaṁ pesentena paṭhamaṁ tāva mukhattaco vavatthapetabbo,",
  "atk-s0501a3:34_1": "tato sīsattaco,",
  "atk-s0501a3:34_2": "atha bahigīvattaco,",
  "atk-s0501a3:34_3": "tato anulomena paṭilomena ca dakkhiṇahatthattaco.",
  "atk-s0501a3:34_4": "Atha teneva kamena vāmahatthattaco,",
  "atk-s0501a3:34_5": "tato piṭṭhittaco,",
  "atk-s0501a3:34_6": "atha ānisadattaco,",
  "atk-s0501a3:34_7": "tato anulomena paṭilomena ca dakkhiṇapādattaco,",
  "atk-s0501a3:34_8": "atha vāmapādattaco,",
  "atk-s0501a3:34_9": "tato vatthiudarahadayaabbhantaragīvattaco,",
  "atk-s0501a3:34_10": "tato heṭṭhimahanukattaco,",
  "atk-s0501a3:34_11": "atha adharoṭṭhattaco.",
  "atk-s0501a3:34_12": "Evaṁ yāva puna upari oṭṭhattacoti.",
  "atk-s0501a3:34_13": "Disato dvīsu disāsu jāto.",
  "atk-s0501a3:34_14": "Okāsato sakalasarīraṁ pariyonandhitvā ṭhitoti.",
  "atk-s0501a3:35_0": "Tattha yathā allacammapariyonaddhāya peḷāya na allacammaṁ jānāti “mayā peḷā pariyonaddhā”ti,",
  "atk-s0501a3:35_1": "napi peḷā jānāti “ahaṁ allacammena pariyonaddhā”ti;",
  "atk-s0501a3:35_2": "evameva na taco jānāti “mayā idaṁ cātumahābhūtikaṁ sarīraṁ onaddha”nti,",
  "atk-s0501a3:35_3": "napi idaṁ cātumahābhūtikaṁ sarīraṁ jānāti “ahaṁ tacena onaddha”nti.",
  "atk-s0501a3:35_4": "Ābhogapaccavekkhaṇavirahitā hi ete dhammā…pe…",
  "atk-s0501a3:35_5": "na puggaloti.",
  "atk-s0501a3:35_6": "Kevalaṁ tu –",
  "atk-s0501a3:36_0": "“Allacammapaṭicchanno, navadvāro mahāvaṇo;",
  "atk-s0501a3:37_0": "Samantato paggharati, asucipūtigandhiyo”ti.",
  "atk-s0501a3:38_0": "Paricchedato heṭṭhā maṁsena tattha patiṭṭhitatalena vā upari chaviyā paricchinnoti vavatthapeti.",
  "atk-s0501a3:38_1": "Ayametassa sabhāgaparicchedo,",
  "atk-s0501a3:38_2": "visabhāgaparicchedo pana kesasadiso evāti evaṁ tacaṁ vaṇṇādito vavatthapeti.",
  "atk-s0501a3:39_0": "Tato paraṁ sarīre navapesisatappabhedaṁ maṁsaṁ vaṇṇato rattaṁ pālibhaddakapupphasannibhanti vavatthapeti.",
  "atk-s0501a3:39_1": "Saṇṭhānato nānāsaṇṭhānanti.",
  "atk-s0501a3:39_2": "Tathā hi tattha jaṅghamaṁsaṁ tālapattapuṭabhattasaṇṭhānaṁ,",
  "atk-s0501a3:39_3": "avikasitaketakīmakuḷasaṇṭhānantipi keci.",
  "atk-s0501a3:39_4": "Ūrumaṁsaṁ sudhāpisananisadapotakasaṇṭhānaṁ,",
  "atk-s0501a3:39_5": "ānisadamaṁsaṁ uddhanakoṭisaṇṭhānaṁ,",
  "atk-s0501a3:39_6": "piṭṭhimaṁsaṁ tālaguḷapaṭalasaṇṭhānaṁ,",
  "atk-s0501a3:39_7": "phāsukadvayamaṁsaṁ vaṁsamayakoṭṭhakucchipadesamhi tanumattikālepasaṇṭhānaṁ,",
  "atk-s0501a3:39_8": "thanamaṁsaṁ vaṭṭetvā avakkhittaddhamattikāpiṇḍasaṇṭhānaṁ,",
  "atk-s0501a3:39_9": "dvebāhumaṁsaṁ naṅguṭṭhasīsapāde chetvā niccammaṁ katvā ṭhapitamahāmūsikasaṇṭhānaṁ,",
  "atk-s0501a3:39_10": "maṁsasūnakasaṇṭhānantipi eke.",
  "atk-s0501a3:39_11": "Gaṇḍamaṁsaṁ gaṇḍappadese ṭhapitakarañjabījasaṇṭhānaṁ,",
  "atk-s0501a3:39_12": "maṇḍūkasaṇṭhānantipi eke.",
  "atk-s0501a3:39_13": "Jivhāmaṁsaṁ nuhīpattasaṇṭhānaṁ,",
  "atk-s0501a3:39_14": "nāsāmaṁsaṁ omukhanikkhittapaṇṇakosasaṇṭhānaṁ,",
  "atk-s0501a3:39_15": "0.akkhikūpamaṁsaṁ addhapakkaudumbarasaṇṭhānaṁ,",
  "atk-s0501a3:39_16": "sīsamaṁsaṁ pattapacanakaṭāhatanulepasaṇṭhānanti.",
  "atk-s0501a3:39_17": "Maṁsapariggaṇhakena ca yogāvacarena etāneva oḷārikamaṁsāni saṇṭhānato vavatthapetabbāni.",
  "atk-s0501a3:39_18": "Evañhi vavatthāpayato sukhumāni maṁsāni ñāṇassa āpāthaṁ āgacchantīti.",
  "atk-s0501a3:39_19": "Disato dvīsu disāsu jātaṁ.",
  "atk-s0501a3:39_20": "Okāsato sādhikāni tīṇi aṭṭhisatāni anulimpitvā ṭhitanti.",
  "atk-s0501a3:40_0": "Tattha yathā thūlamattikānulittāya bhittiyā na thūlamattikā jānāti “mayā bhitti anulittā”ti,",
  "atk-s0501a3:40_1": "napi bhitti jānāti “ahaṁ thūlamattikāya anulittā”ti,",
  "atk-s0501a3:40_2": "evamevaṁ na navapesisatappabhedaṁ maṁsaṁ jānāti “mayā aṭṭhisatattayaṁ anulitta”nti,",
  "atk-s0501a3:40_3": "napi aṭṭhisatattayaṁ jānāti “ahaṁ navapesisatappabhedena maṁsena anulitta”nti.",
  "atk-s0501a3:40_4": "Ābhogapaccavekkhaṇavirahitā hi ete dhammā…pe…",
  "atk-s0501a3:40_5": "na puggaloti.",
  "atk-s0501a3:40_6": "Kevalaṁ tu –",
  "atk-s0501a3:41_0": "“Navapesisatā maṁsā, anulittā kaḷevaraṁ;",
  "atk-s0501a3:42_0": "Nānākimikulākiṇṇaṁ, mīḷhaṭṭhānaṁva pūtika”nti.",
  "atk-s0501a3:43_0": "Paricchedato heṭṭhā aṭṭhisaṅghāṭena tattha patiṭṭhitatalena vā upari tacena tiriyaṁ aññamaññena paricchinnanti vavatthapeti.",
  "atk-s0501a3:43_1": "Ayametassa sabhāgaparicchedo,",
  "atk-s0501a3:43_2": "visabhāgaparicchedo pana kesasadiso evāti evaṁ maṁsaṁ vaṇṇādito vavatthapeti.",
  "atk-s0501a3:44_0": "Tato paraṁ sarīre navasatappabhedā nhārū vaṇṇato setāti vavatthapeti,",
  "atk-s0501a3:44_1": "madhuvaṇṇātipi eke.",
  "atk-s0501a3:44_2": "Saṇṭhānato nānāsaṇṭhānāti.",
  "atk-s0501a3:44_3": "Tathā hi tattha mahantā mahantā nhārū kandalamakuḷasaṇṭhānā,",
  "atk-s0501a3:44_4": "tato sukhumatarā sūkaravāgurarajjusaṇṭhānā,",
  "atk-s0501a3:44_5": "tato aṇukatarā pūtilatāsaṇṭhānā,",
  "atk-s0501a3:44_6": "tato aṇukatarā sīhaḷamahāvīṇātantisaṇṭhānā,",
  "atk-s0501a3:44_7": "tato aṇukatarā thūlasuttakasaṇṭhānā,",
  "atk-s0501a3:44_8": "hatthapiṭṭhipādapiṭṭhīsu nhārū sakuṇapādasaṇṭhānā,",
  "atk-s0501a3:44_9": "sīse nhārū gāmadārakānaṁ sīse ṭhapitaviraḷataradukūlasaṇṭhānā,",
  "atk-s0501a3:44_10": "piṭṭhiyā nhārū temetvā ātape pasāritamacchajālasaṇṭhānā,",
  "atk-s0501a3:44_11": "avasesā imasmiṁ sarīre taṁtaṁaṅgapaccaṅgānugatā nhārū sarīre paṭimukkajālakañcukasaṇṭhānāti.",
  "atk-s0501a3:44_12": "Disato dvīsu disāsu jātā.",
  "atk-s0501a3:44_13": "Tesu ca dakkhiṇakaṇṇacūḷikato paṭṭhāya pañca kaṇḍaranāmakā mahānhārū purato ca pacchato ca vinandhamānā vāmapassaṁ gatā,",
  "atk-s0501a3:44_14": "vāmakaṇṇacūḷikato paṭṭhāya pañca purato ca pacchato ca vinandhamānā dakkhiṇapassaṁ gatā,",
  "atk-s0501a3:44_15": "dakkhiṇagalavāṭakato paṭṭhāya pañca purato ca pacchato ca vinandhamānā vāmapassaṁ gatā,",
  "atk-s0501a3:44_16": "vāmagalavāṭakato paṭṭhāya pañca purato ca pacchato ca vinandhamānā dakkhiṇapassaṁ gatā,",
  "atk-s0501a3:44_17": "dakkhiṇahatthaṁ vinandhamānā purato ca pacchato ca pañca pañcāti dasa kaṇḍaranāmakā eva mahānhārū āruḷhā.",
  "atk-s0501a3:44_18": "Tathā vāmahatthaṁ,",
  "atk-s0501a3:44_19": "dakkhiṇapādaṁ,",
  "atk-s0501a3:44_20": "vāmapādañcāti evamete saṭṭhi mahānhārū sarīradhārakā sarīraniyāmakātipi vavatthapeti.",
  "atk-s0501a3:44_21": "Okāsato sakalasarīre aṭṭhicammānaṁ aṭṭhimaṁsānañca antare aṭṭhīni ābandhamānā ṭhitāti.",
  "atk-s0501a3:45_0": "Tattha yathā vallisantānabaddhesu kuṭṭadārūsu na vallisantānā jānanti “amhehi kuṭṭadārūni ābaddhānī”ti,",
  "atk-s0501a3:45_1": "napi kuṭṭadārūni jānanti “mayaṁ vallisantānehi ābaddhānī”ti;",
  "atk-s0501a3:45_2": "evameva na nhārū jānanti “amhehi tīṇi aṭṭhisatāni ābaddhānī”ti,",
  "atk-s0501a3:45_3": "napi tīṇi aṭṭhisatāni jānanti “mayaṁ nhārūhi ābaddhānī”ti.",
  "atk-s0501a3:45_4": "Ābhogapaccavekkhaṇavirahitā hi ete dhammā…pe…",
  "atk-s0501a3:45_5": "na puggaloti.",
  "atk-s0501a3:45_6": "Kevalaṁ tu –",
  "atk-s0501a3:46_0": "“Navanhārusatā honti, byāmamatte kaḷevare;",
  "atk-s0501a3:47_0": "Bandhanti aṭṭhisaṅghāṭaṁ, agāramiva valliyo”ti.",
  "atk-s0501a3:48_0": "Paricchedato heṭṭhā tīhi aṭṭhisatehi tattha patiṭṭhitatalehi vā upari tacamaṁsehi tiriyaṁ aññamaññena paricchinnāti vavatthapeti.",
  "atk-s0501a3:48_1": "Ayametesaṁ sabhāgaparicchedo,",
  "atk-s0501a3:48_2": "visabhāgaparicchedo pana kesasadiso evāti evaṁ nhārū vaṇṇādito vavatthapeti.",
  "atk-s0501a3:49_0": "Tato paraṁ sarīre dvattiṁsadantaṭṭhikānaṁ visuṁ gahitattā sesāni catusaṭṭhi hatthaṭṭhikāni catusaṭṭhi",
  "atk-s0501a3:49_1": "pādaṭṭhikāni catusaṭṭhi mudukaṭṭhikāni maṁsanissitāni dve paṇhikaṭṭhīni ekekasmiṁ pāde dve dve gopphakaṭṭhikāni",
  "atk-s0501a3:49_2": "dve jaṅghaṭṭhikāni ekaṁ jaṇṇukaṭṭhi ekaṁ ūruṭṭhi dve kaṭiṭṭhīni aṭṭhārasa piṭṭhikaṇṭakaṭṭhīni catuvīsati",
  "atk-s0501a3:49_3": "phāsukaṭṭhīni cuddasa uraṭṭhīni ekaṁ hadayaṭṭhi dve akkhakaṭṭhīni dve piṭṭhibāhaṭṭhīni dve bāhaṭṭhīni",
  "atk-s0501a3:49_4": "dve dve aggabāhaṭṭhīni satta gīvaṭṭhīni dve hanukaṭṭhīni ekaṁ nāsikaṭṭhi dve akkhiṭṭhīni dve kaṇṇaṭṭhīni",
  "atk-s0501a3:49_5": "ekaṁ nalāṭaṭṭhi ekaṁ muddhaṭṭhi nava sīsakapālaṭṭhīnīti evamādinā nayena vuttappabhedāni aṭṭhīni sabbāneva",
  "atk-s0501a3:49_6": "vaṇṇato setānīti vavatthapeti.",
  "atk-s0501a3:50_0": "Saṇṭhānato nānāsaṇṭhānāni.",
  "atk-s0501a3:50_1": "Tathā hi tattha aggapādaṅguliyaṭṭhīni katakabījasaṇṭhānāni,",
  "atk-s0501a3:50_2": "tadanantarāni aṅgulīnaṁ majjhapabbaṭṭhīni aparipuṇṇapanasaṭṭhisaṇṭhānāni,",
  "atk-s0501a3:50_3": "mūlapabbaṭṭhīni paṇavasaṇṭhānāni,",
  "atk-s0501a3:50_4": "morasakalisaṇṭhānānītipi eke.",
  "atk-s0501a3:50_5": "Piṭṭhipādaṭṭhīni koṭṭitakandalakandarāsisaṇṭhānāni paṇhikaṭṭhīni ekaṭṭhitālaphalabījasaṇṭhānāni,",
  "atk-s0501a3:50_6": "gopphakaṭṭhīni ekatobaddhakīḷāgoḷakasaṇṭhānāni,",
  "atk-s0501a3:50_7": "jaṅghaṭṭhikesu khuddakaṁ dhanudaṇḍasaṇṭhānaṁ,",
  "atk-s0501a3:50_8": "mahantaṁ khuppipāsāmilātadhamanipiṭṭhisaṇṭhānaṁ,",
  "atk-s0501a3:50_9": "jaṅghaṭṭhikassa gopphakaṭṭhikesu patiṭṭhitaṭṭhānaṁ apanītatacakhajjūrīkaḷīrasaṇṭhānaṁ,",
  "atk-s0501a3:50_10": "jaṅghaṭṭhikassa jaṇṇukaṭṭhike patiṭṭhitaṭṭhānaṁ mudiṅgamatthakasaṇṭhānaṁ jaṇṇukaṭṭhi ekapassato ghaṭṭitapheṇasaṇṭhānaṁ,",
  "atk-s0501a3:50_11": "ūruṭṭhīni duttacchitavāsipharasudaṇḍasaṇṭhānāni,",
  "atk-s0501a3:50_12": "ūruṭṭhikassa kaṭaṭṭhike patiṭṭhitaṭṭhānaṁ suvaṇṇakārānaṁ aggijālanakasalākābundisaṇṭhānaṁ,",
  "atk-s0501a3:50_13": "tappatiṭṭhitokāso aggacchinnapunnāgaphalasaṇṭhāno,",
  "atk-s0501a3:50_14": "kaṭiṭṭhīni dvepi ekābaddhāni hutvā kumbhakārehi katacullisaṇṭhānāni,",
  "atk-s0501a3:50_15": "tāpasabhisikāsaṇṭhānānītipi eke.",
  "atk-s0501a3:50_16": "Ānisadaṭṭhīni heṭṭhāmukhaṭhapitasappaphaṇasaṇṭhānāni,",
  "atk-s0501a3:50_17": "sattaṭṭhaṭṭhānesu chiddāvachiddāni aṭṭhārasa piṭṭhikaṇṭakaṭṭhīni abbhantarato uparūpari ṭhapitasīsakapaṭṭaveṭhakasaṇṭhānāni,",
  "atk-s0501a3:50_18": "bāhirato vaṭṭanāvalisaṇṭhānāni,",
  "atk-s0501a3:50_19": "tesaṁ antarantarā kakacadantasadisāni dve tīṇi kaṇṭakāni honti,",
  "atk-s0501a3:50_20": "catuvīsatiyā phāsukaṭṭhīsu paripuṇṇāni paripuṇṇasīhaḷadāttasaṇṭhānāni,",
  "atk-s0501a3:50_21": "aparipuṇṇāni aparipuṇṇasīhaḷadāttasaṇṭhānāni,",
  "atk-s0501a3:50_22": "sabbāneva odātakukkuṭassa pasāritapakkhadvayasaṇṭhānānītipi eke.",
  "atk-s0501a3:50_23": "Cuddasa uraṭṭhīni jiṇṇasandamānikaphalakapantisaṇṭhānāni,",
  "atk-s0501a3:50_24": "hadayaṭṭhi dabbiphaṇasaṇṭhānaṁ,",
  "atk-s0501a3:50_25": "akkhakaṭṭhīni khuddakalohavāsidaṇḍasaṇṭhānāni,",
  "atk-s0501a3:50_26": "tesaṁ heṭṭhā aṭṭhi addhacandasaṇṭhānaṁ,",
  "atk-s0501a3:50_27": "piṭṭhibāhaṭṭhīni pharasuphaṇasaṇṭhānāni,",
  "atk-s0501a3:50_28": "upaḍḍhacchinnasīhaḷakudālasaṇṭhānānītipi eke.",
  "atk-s0501a3:50_29": "Bāhaṭṭhīni ādāsadaṇḍasaṇṭhānāni,",
  "atk-s0501a3:50_30": "mahāvāsidaṇḍasaṇṭhānānītipi eke.",
  "atk-s0501a3:50_31": "Aggabāhaṭṭhīni yamakatālakandasaṇṭhānāni,",
  "atk-s0501a3:50_32": "maṇibandhaṭṭhīni ekato alliyāpetvā ṭhapitasīsakapaṭṭaveṭhakasaṇṭhānāni,",
  "atk-s0501a3:50_33": "piṭṭhihatthaṭṭhīni koṭṭitakandalakandarāsisaṇṭhānāni,",
  "atk-s0501a3:50_34": "hatthaṅgulimūlapabbaṭṭhīni paṇavasaṇṭhānāni,",
  "atk-s0501a3:50_35": "majjhapabbaṭṭhīni aparipuṇṇapanasaṭṭhisaṇṭhānāni,",
  "atk-s0501a3:50_36": "aggapabbaṭṭhīni katakabījasaṇṭhānāni,",
  "atk-s0501a3:50_37": "satta gīvaṭṭhīni daṇḍe vijjhitvā paṭipāṭiyā ṭhapitavaṁsakaḷīrakhaṇḍasaṇṭhānāni,",
  "atk-s0501a3:50_38": "heṭṭhimahanukaṭṭhi kammārānaṁ ayokūṭayottakasaṇṭhānaṁ,",
  "atk-s0501a3:50_39": "uparimahanukaṭṭhi avalekhanasatthakasaṇṭhānaṁ,",
  "atk-s0501a3:50_40": "akkhināsakūpaṭṭhīni apanītamiñjataruṇatālaṭṭhisaṇṭhānāni,",
  "atk-s0501a3:50_41": "nalāṭaṭṭhi adhomukhaṭhapitabhinnasaṅkhakapālasaṇṭhānaṁ,",
  "atk-s0501a3:50_42": "kaṇṇacūḷikaṭṭhīni nhāpitakhurakosasaṇṭhānāni,",
  "atk-s0501a3:50_43": "nalāṭakaṇṇacūḷikānaṁ upari paṭṭabandhanokāse aṭṭhibahalaghaṭapuṇṇapaṭapilotikakhaṇḍasaṇṭhānaṁ,",
  "atk-s0501a3:50_44": "muddhanaṭṭhi mukhacchinnavaṅkanāḷikerasaṇṭhānaṁ,",
  "atk-s0501a3:50_45": "sīsaṭṭhīni sibbetvā ṭhapitajajjarālābukaṭāhasaṇṭhānānīti.",
  "atk-s0501a3:50_46": "Disato dvīsu disāsu jātāni.",
  "atk-s0501a3:51_0": "Okāsato avisesena sakalasarīre ṭhitāni,",
  "atk-s0501a3:51_1": "visesena tu sīsaṭṭhīni gīvaṭṭhikesu patiṭṭhitāni,",
  "atk-s0501a3:51_2": "gīvaṭṭhīni piṭṭhikaṇṭakaṭṭhīsu patiṭṭhitāni,",
  "atk-s0501a3:51_3": "piṭṭhikaṇṭakaṭṭhīni kaṭiṭṭhīsu patiṭṭhitāni,",
  "atk-s0501a3:51_4": "kaṭiṭṭhīni ūruṭṭhikesu patiṭṭhitāni,",
  "atk-s0501a3:51_5": "uruṭṭhīni jaṇṇukaṭṭhikesu,",
  "atk-s0501a3:51_6": "jaṇṇukaṭṭhīni jaṅghaṭṭhikesu,",
  "atk-s0501a3:51_7": "jaṅghaṭṭhīni gopphakaṭṭhikesu,",
  "atk-s0501a3:51_8": "gopphakaṭṭhīni piṭṭhipādaṭṭhikesu patiṭṭhitāni,",
  "atk-s0501a3:51_9": "piṭṭhipādaṭṭhikāni ca gopphakaṭṭhīni ukkhipitvā ṭhitāni,",
  "atk-s0501a3:51_10": "gopphakaṭṭhīni jaṅghaṭṭhīni…pe…",
  "atk-s0501a3:51_11": "gīvaṭṭhīni sīsaṭṭhīni ukkhipitvā ṭhitānīti etenānusārena avasesānipi aṭṭhīni veditabbāni.",
  "atk-s0501a3:52_0": "Tattha yathā iṭṭhakagopānasicayādīsu na uparimā iṭṭhakādayo jānanti “mayaṁ heṭṭhimesu patiṭṭhitā”ti,",
  "atk-s0501a3:52_1": "napi heṭṭhimā jānanti “mayaṁ uparimāni ukkhipitvā ṭhitā”ti;",
  "atk-s0501a3:52_2": "evameva na sīsaṭṭhikāni jānanti “mayaṁ gīvaṭṭhikesu patiṭṭhitānī”ti…pe…",
  "atk-s0501a3:52_3": "na gopphakaṭṭhikāni jānanti “mayaṁ piṭṭhipādaṭṭhikesu patiṭṭhitānī”ti,",
  "atk-s0501a3:52_4": "napi piṭṭhipādaṭṭhikāni jānanti “mayaṁ gopphakaṭṭhīni ukkhipitvā ṭhitānī”ti.",
  "atk-s0501a3:52_5": "Ābhogapaccavekkhaṇavirahitā hi ete dhammā…pe…",
  "atk-s0501a3:52_6": "na puggaloti.",
  "atk-s0501a3:52_7": "Kevalaṁ tu imāni sādhikāni tīṇi aṭṭhisatāni navahi nhārusatehi navahi ca maṁsapesisatehi ābaddhānulittāni,",
  "atk-s0501a3:52_8": "ekaghanacammapariyonaddhāni,",
  "atk-s0501a3:52_9": "sattarasaharaṇīsahassānugatasinehasinehitāni,",
  "atk-s0501a3:52_10": "navanavutilomakūpasahassaparissavamānasedajallikāni asītikimikulāni,",
  "atk-s0501a3:52_11": "kāyotveva saṅkhyaṁ gatāni,",
  "atk-s0501a3:52_12": "yaṁ sabhāvato upaparikkhanto yogāvacaro na kiñci gayhūpagaṁ passati,",
  "atk-s0501a3:52_13": "kevalaṁ tu nhārusambandhaṁ nānākuṇapasaṅkiṇṇaṁ aṭṭhisaṅghāṭameva passati.",
  "atk-s0501a3:52_14": "Yaṁ disvā dasabalassa puttabhāvaṁ upeti. Yathāha –",
  "atk-s0501a3:53_0": "“Paṭipāṭiyaṭṭhīni ṭhitāni koṭiyā,",
  "atk-s0501a3:54_0": "Anekasandhiyamito na kehici;",
  "atk-s0501a3:55_0": "Baddho nahārūhi jarāya codito,",
  "atk-s0501a3:56_0": "Acetano kaṭṭhakaliṅgarūpamo.",
  "atk-s0501a3:57_0": "“Kuṇapaṁ kuṇape jātaṁ, asucimhi ca pūtini;",
  "atk-s0501a3:58_0": "Duggandhe cāpi duggandhaṁ, bhedanamhi ca vayadhammaṁ.",
  "atk-s0501a3:59_0": "“Aṭṭhipuṭe aṭṭhipuṭo, nibbatto pūtini pūtikāyamhi;",
  "atk-s0501a3:60_0": "Tamhi ca vinetha chandaṁ, hessatha puttā dasabalassā”ti ca.",
  "atk-s0501a3:61_0": "Paricchedato anto aṭṭhimiñjena uparito maṁsena agge mūle ca aññamaññena paricchinnānīti vavatthapeti.",
  "atk-s0501a3:61_1": "Ayametesaṁ sabhāgaparicchedo,",
  "atk-s0501a3:61_2": "visabhāgaparicchedo pana kesasadiso evāti evaṁ aṭṭhīni vaṇṇādito vavatthapeti.",
  "atk-s0501a3:62_0": "Tato paraṁ sarīre yathāvuttappabhedānaṁ aṭṭhīnaṁ abbhantaragataṁ aṭṭhimiñjaṁ vaṇṇato setanti vavatthapeti.",
  "atk-s0501a3:62_1": "Saṇṭhānato attano okāsasaṇṭhānanti.",
  "atk-s0501a3:62_2": "Seyyathidaṁ –",
  "atk-s0501a3:62_3": "mahantamahantānaṁ aṭṭhīnaṁ abbhantaragataṁ sedetvā vaṭṭetvā mahantesu vaṁsanaḷakapabbesu pakkhittamahāvettaṅkurasaṇṭhānaṁ,",
  "atk-s0501a3:62_4": "khuddānukhuddakānaṁ abbhantaragataṁ sedetvā vaṭṭetvā khuddānukhuddakesu vaṁsanaḷakapabbesu pakkhittatanuvettaṅkurasaṇṭhānanti.",
  "atk-s0501a3:62_5": "Disato dvīsu disāsu jātaṁ.",
  "atk-s0501a3:62_6": "Okāsato aṭṭhīnaṁ abbhantare patiṭṭhitanti.",
  "atk-s0501a3:63_0": "Tattha yathā veḷunaḷakādīnaṁ antogatāni dadhiphāṇitāni na jānanti “mayaṁ veḷunaḷakādīnaṁ antogatānī”ti,",
  "atk-s0501a3:63_1": "napi veḷunaḷakādayo jānanti “dadhiphāṇitāni amhākaṁ antogatānī”ti;",
  "atk-s0501a3:63_2": "evameva na aṭṭhimiñjaṁ jānāti “ahaṁ aṭṭhīnaṁ antogata”nti,",
  "atk-s0501a3:63_3": "napi aṭṭhīni jānanti “aṭṭhimiñjaṁ amhākaṁ antogata”nti.",
  "atk-s0501a3:63_4": "Ābhogapaccavekkhaṇavirahitā hi ete dhammā…pe…",
  "atk-s0501a3:63_5": "na puggaloti.",
  "atk-s0501a3:63_6": "Paricchedato aṭṭhīnaṁ abbhantaratalehi aṭṭhimiñjabhāgena ca paricchinnanti vavatthapeti.",
  "atk-s0501a3:63_7": "Ayametassa sabhāgaparicchedo,",
  "atk-s0501a3:63_8": "visabhāgaparicchedo pana kesasadiso evāti evaṁ aṭṭhimiñjaṁ vaṇṇādito vavatthapeti.",
  "atk-s0501a3:64_0": "Tato paraṁ sarīrassa abbhantare dvigoḷakappabhedaṁ vakkaṁ vaṇṇato mandarattaṁ pāḷibhaddakaṭṭhivaṇṇanti vavatthapeti.",
  "atk-s0501a3:64_1": "Saṇṭhānato gāmadārakānaṁ suttāvutakīḷāgoḷakasaṇṭhānaṁ,",
  "atk-s0501a3:64_2": "ekavaṇṭasahakāradvayasaṇṭhānantipi eke.",
  "atk-s0501a3:64_3": "Disato uparimāya disāya jātaṁ.",
  "atk-s0501a3:64_4": "Okāsato galavāṭakā vinikkhantena ekamūlena thokaṁ gantvā dvidhā bhinnena thūlanhārunā vinibaddhaṁ hutvā hadayamaṁsaṁ parikkhipitvā ṭhitanti.",
  "atk-s0501a3:65_0": "Tattha yathā vaṇṭūpanibaddhaṁ sahakāradvayaṁ na jānāti “ahaṁ vaṇṭena upanibaddha”nti,",
  "atk-s0501a3:65_1": "napi vaṇṭaṁ jānāti “mayā sahakāradvayaṁ upanibaddha”nti;",
  "atk-s0501a3:65_2": "evameva na vakkaṁ jānāti “ahaṁ thūlanhārunā upanibaddha”nti,",
  "atk-s0501a3:65_3": "napi thūlanhāru jānāti “mayā vakkaṁ upanibaddha”nti.",
  "atk-s0501a3:65_4": "Ābhogapaccavekkhaṇavirahitā hi ete dhammā…pe…",
  "atk-s0501a3:65_5": "na puggaloti.",
  "atk-s0501a3:65_6": "Paricchedato vakkaṁ vakkabhāgena paricchinnanti vavatthapeti.",
  "atk-s0501a3:65_7": "Ayametassa sabhāgaparicchedo,",
  "atk-s0501a3:65_8": "visabhāgaparicchedo pana kesasadiso evāti evaṁ vakkaṁ vaṇṇādito vavatthapeti.",
  "atk-s0501a3:66_0": "Tato paraṁ sarīrassa abbhantare hadayaṁ vaṇṇato rattaṁ rattapadumapattapiṭṭhivaṇṇanti vavatthapeti.",
  "atk-s0501a3:66_1": "Saṇṭhānato bāhirapattāni apanetvā adhomukhaṭhapitapadumamakuḷasaṇṭhānaṁ,",
  "atk-s0501a3:66_2": "tañca aggacchinnapunnāgaphalamiva vivaṭekapassaṁ bahi maṭṭhaṁ anto kosātakīphalassa abbhantarasadisaṁ.",
  "atk-s0501a3:66_3": "Paññābahulānaṁ thokaṁ vikasitaṁ,",
  "atk-s0501a3:66_4": "mandapaññānaṁ makuḷitameva.",
  "atk-s0501a3:66_5": "Yaṁ rūpaṁ nissāya manodhātu ca manoviññāṇadhātu ca pavattanti,",
  "atk-s0501a3:66_6": "taṁ apanetvā avasesamaṁsapiṇḍasaṅkhātahadayabbhantare addhapasatamattaṁ lohitaṁ saṇṭhāti,",
  "atk-s0501a3:66_7": "taṁ rāgacaritassa rattaṁ,",
  "atk-s0501a3:66_8": "dosacaritassa kāḷakaṁ,",
  "atk-s0501a3:66_9": "mohacaritassa maṁsadhovanodakasadisaṁ,",
  "atk-s0501a3:66_10": "vitakkacaritassa kulatthayūsavaṇṇaṁ,",
  "atk-s0501a3:66_11": "saddhācaritassa kaṇikārapupphavaṇṇaṁ,",
  "atk-s0501a3:66_12": "paññācaritassa acchaṁ vippasannamanāvilaṁ,",
  "atk-s0501a3:66_13": "niddhotajātimaṇi viya jutimantaṁ khāyati.",
  "atk-s0501a3:66_14": "Disato uparimāya disāya jātaṁ.",
  "atk-s0501a3:66_15": "Okāsato sarīrabbhantare dvinnaṁ thanānaṁ majjhe patiṭṭhitanti.",
  "atk-s0501a3:67_0": "Tattha yathā dvinnaṁ vātapānakavāṭakānaṁ majjhe ṭhito aggaḷatthambhako na jānāti “ahaṁ dvinnaṁ vātapānakavāṭakānaṁ majjhe ṭhito”ti,",
  "atk-s0501a3:67_1": "napi vātapānakavāṭakāni jānanti “amhākaṁ majjhe aggaḷatthambhako ṭhito”ti;",
  "atk-s0501a3:67_2": "evamevaṁ na hadayaṁ jānāti “ahaṁ dvinnaṁ thanānaṁ majjhe ṭhita”nti,",
  "atk-s0501a3:67_3": "napi thanāni jānanti “hadayaṁ amhākaṁ majjhe ṭhita”nti.",
  "atk-s0501a3:67_4": "Ābhogapaccavekkhaṇavirahitā hi ete dhammā…pe…",
  "atk-s0501a3:67_5": "na puggaloti.",
  "atk-s0501a3:67_6": "Paricchedato hadayaṁ hadayabhāgena paricchinnanti vavatthapeti.",
  "atk-s0501a3:67_7": "Ayametassa sabhāgaparicchedo,",
  "atk-s0501a3:67_8": "visabhāgaparicchedo pana kesasadiso evāti evaṁ hadayaṁ vaṇṇādito vavatthapeti.",
  "atk-s0501a3:68_0": "Tato paraṁ sarīrassa abbhantare yakanasaññitaṁ yamakamaṁsapiṇḍaṁ vaṇṇato rattaṁ rattakumudabāhirapattapiṭṭhivaṇṇanti vavatthapeti.",
  "atk-s0501a3:68_1": "Saṇṭhānato ekamūlaṁ hutvā agge yamakaṁ koviḷārapattasaṇṭhānaṁ,",
  "atk-s0501a3:68_2": "tañca dandhānaṁ ekaṁyeva hoti mahantaṁ,",
  "atk-s0501a3:68_3": "paññavantānaṁ dve vā tīṇi vā khuddakānīti.",
  "atk-s0501a3:68_4": "Disato uparimāya disāya jātaṁ.",
  "atk-s0501a3:68_5": "Okāsato dvinnaṁ thanānaṁ abbhantare dakkhiṇapassaṁ nissāya ṭhitanti.",
  "atk-s0501a3:69_0": "Tattha yathā piṭharakapasse laggā maṁsapesi na jānāti “ahaṁ piṭharakapasse laggā”ti,",
  "atk-s0501a3:69_1": "napi piṭharakapassaṁ jānāti “mayi maṁsapesi laggā”ti;",
  "atk-s0501a3:69_2": "evameva na yakanaṁ jānāti “ahaṁ dvinnaṁ thanānaṁ abbhantare dakkhiṇapassaṁ nissāya ṭhita”nti,",
  "atk-s0501a3:69_3": "napi thanānaṁ abbhantare dakkhiṇapassaṁ jānāti “maṁ nissāya yakanaṁ ṭhita”nti.",
  "atk-s0501a3:69_4": "Ābhogapaccavekkhaṇavirahitā hi ete dhammā…pe…",
  "atk-s0501a3:69_5": "na puggaloti.",
  "atk-s0501a3:69_6": "Paricchedato pana yakanaṁ yakanabhāgena paricchinnanti vavatthapeti.",
  "atk-s0501a3:69_7": "Ayametassa sabhāgaparicchedo,",
  "atk-s0501a3:69_8": "visabhāgaparicchedo pana kesasadiso evāti evaṁ yakanaṁ vaṇṇādito vavatthapeti.",
  "atk-s0501a3:70_0": "Tato paraṁ sarīre paṭicchannāpaṭicchannabhedato duvidhaṁ kilomakaṁ vaṇṇato setaṁ dukūlapilotikavaṇṇanti vavatthapeti.",
  "atk-s0501a3:70_1": "Saṇṭhānato attano okāsasaṇṭhānaṁ.",
  "atk-s0501a3:70_2": "Disato dvīsu disāsu jātaṁ.",
  "atk-s0501a3:70_3": "Okāsato paṭicchannakilomakaṁ hadayañca vakkañca parivāretvā,",
  "atk-s0501a3:70_4": "appaṭicchannakilomakaṁ sakalasarīre cammassa heṭṭhato maṁsaṁ pariyonandhitvā ṭhitanti.",
  "atk-s0501a3:71_0": "Tattha yathā pilotikāya paliveṭhite maṁse na pilotikā jānāti “mayā maṁsaṁ paliveṭhita”nti,",
  "atk-s0501a3:71_1": "napi maṁsaṁ jānāti “ahaṁ pilotikāya paliveṭhita”nti;",
  "atk-s0501a3:71_2": "evameva na kilomakaṁ jānāti “mayā hadayavakkāni sakalasarīre ca cammassa heṭṭhato maṁsaṁ paliveṭhita”nti.",
  "atk-s0501a3:71_3": "Napi hadayavakkāni sakalasarīre ca maṁsaṁ jānāti “ahaṁ kilomakena paliveṭhita”nti.",
  "atk-s0501a3:71_4": "Ābhogapaccavekkhaṇavirahitā hi ete dhammā…pe…",
  "atk-s0501a3:71_5": "na puggaloti.",
  "atk-s0501a3:71_6": "Paricchedato heṭṭhā maṁsena upari cammena tiriyaṁ kilomakabhāgena paricchinnanti vavatthapeti.",
  "atk-s0501a3:71_7": "Ayametassa sabhāgaparicchedo,",
  "atk-s0501a3:71_8": "visabhāgaparicchedo pana kesasadiso evāti evaṁ kilomakaṁ vaṇṇādito vavatthapeti.",
  "atk-s0501a3:72_0": "Tato paraṁ sarīrassa abbhantare pihakaṁ vaṇṇato nīlaṁ mīlātanigguṇḍīpupphavaṇṇanti vavatthapeti.",
  "atk-s0501a3:72_1": "Saṇṭhānato yebhuyyena sattaṅgulappamāṇaṁ abandhanaṁ kāḷavacchakajivhāsaṇṭhānaṁ.",
  "atk-s0501a3:72_2": "Disato uparimāya disāya jātaṁ.",
  "atk-s0501a3:72_3": "Okāsato hadayassa vāmapasse udarapaṭalassa matthakapassaṁ nissāya ṭhitaṁ,",
  "atk-s0501a3:72_4": "yamhi paharaṇapahārena bahi nikkhante sattānaṁ jīvitakkhayo hotīti.",
  "atk-s0501a3:73_0": "Tattha yathā koṭṭhakamatthakapassaṁ nissāya ṭhitā na gomayapiṇḍi jānāti “ahaṁ koṭṭhakamatthakapassaṁ nissāya ṭhitā”ti,",
  "atk-s0501a3:73_1": "napi koṭṭhakamatthakapassaṁ jānāti “gomayapiṇḍi maṁ nissāya ṭhitā”ti;",
  "atk-s0501a3:73_2": "evameva na pihakaṁ jānāti “ahaṁ udarapaṭalassa matthakapassaṁ nissāya ṭhita”nti,",
  "atk-s0501a3:73_3": "napi udarapaṭalassa matthakapassaṁ jānāti “pihakaṁ maṁ nissāya ṭhita”nti.",
  "atk-s0501a3:73_4": "Ābhogapaccavekkhaṇavirahitā hi ete dhammā…pe…",
  "atk-s0501a3:73_5": "na puggaloti.",
  "atk-s0501a3:73_6": "Paricchedato pihakaṁ pihakabhāgena paricchinnanti vavatthapeti.",
  "atk-s0501a3:73_7": "Ayametassa sabhāgaparicchedo,",
  "atk-s0501a3:73_8": "visabhāgaparicchedo pana kesasadiso evāti evaṁ pihakaṁ vaṇṇādito vavatthapeti.",
  "atk-s0501a3:74_0": "Tato paraṁ sarīrassa abbhantare dvattiṁsamaṁsakhaṇḍappabhedaṁ papphāsaṁ vaṇṇato rattaṁ nātiparipakkaudumbaravaṇṇanti vavatthapeti.",
  "atk-s0501a3:74_1": "Saṇṭhānato visamacchinnapūvasaṇṭhānaṁ,",
  "atk-s0501a3:74_2": "chadaniṭṭhakakhaṇḍapuñjasaṇṭhānantipi eke.",
  "atk-s0501a3:74_3": "Tadetaṁ abbhantare asitapītādīnaṁ abhāve uggatena kammajatejusmanā abbhāhatattā saṅkhāditapalālapiṇḍamiva nirasaṁ nirojaṁ hoti.",
  "atk-s0501a3:74_4": "Disato uparimāya disāya jātaṁ.",
  "atk-s0501a3:74_5": "Okāsato sarīrabbhantare dvinnaṁ thanānaṁ abbhantare hadayañca yakanañca upari chādetvā olambantaṁ ṭhitanti.",
  "atk-s0501a3:75_0": "Tattha yathā jiṇṇakoṭṭhabbhantare lambamāno sakuṇakulāvako na jānāti “ahaṁ jiṇṇakoṭṭhabbhantare lambamāno ṭhito”ti,",
  "atk-s0501a3:75_1": "napi jiṇṇakoṭṭhabbhantaraṁ jānāti “sakuṇakulāvako mayi lambamāno ṭhito”ti;",
  "atk-s0501a3:75_2": "evameva na papphāsaṁ jānāti “ahaṁ sarīrabbhantare dvinnaṁ thanānaṁ antare lambamānaṁ ṭhita”nti,",
  "atk-s0501a3:75_3": "napi sarīrabbhantare dvinnaṁ thanānaṁ antaraṁ jānāti “mayi papphāsaṁ lambamānaṁ ṭhita”nti.",
  "atk-s0501a3:75_4": "Ābhogapaccavekkhaṇavirahitā hi ete dhammā…pe…",
  "atk-s0501a3:75_5": "na puggaloti.",
  "atk-s0501a3:75_6": "Paricchedato papphāsaṁ papphāsabhāgena paricchinnanti vavatthapeti.",
  "atk-s0501a3:75_7": "Ayametassa sabhāgaparicchedo,",
  "atk-s0501a3:75_8": "visabhāgaparicchedo pana kesasadiso evāti evaṁ papphāsaṁ vaṇṇādito vavatthapeti.",
  "atk-s0501a3:76_0": "Tato paraṁ antosarīre purisassa dvattiṁsahatthaṁ,",
  "atk-s0501a3:76_1": "itthiyā aṭṭhavīsatihatthaṁ,",
  "atk-s0501a3:76_2": "ekavīsatiyā ṭhānesu obhaggaṁ antaṁ vaṇṇato setaṁ sakkharasudhāvaṇṇanti vavatthapeti.",
  "atk-s0501a3:76_3": "Saṇṭhānato sīsaṁ chinditvā lohitadoṇiyaṁ saṁvelletvā ṭhapitadhammanisaṇṭhānaṁ.",
  "atk-s0501a3:76_4": "Disato dvīsu disāsu jātaṁ.",
  "atk-s0501a3:76_5": "Okāsato upari galavāṭake heṭṭhā ca karīsamagge vinibandhattā galavāṭakakarīsamaggapariyante sarīrabbhantare ṭhitanti.",
  "atk-s0501a3:77_0": "Tattha yathā lohitadoṇiyaṁ ṭhapitaṁ chinnasīsaṁ dhammanikaḷevaraṁ na jānāti “ahaṁ lohitadoṇiyaṁ ṭhita”nti,",
  "atk-s0501a3:77_1": "napi lohitadoṇi jānāti “mayi chinnasīsaṁ dhammanikaḷevaraṁ ṭhita”nti;",
  "atk-s0501a3:77_2": "evameva na antaṁ jānāti “ahaṁ sarīrabbhantare ṭhita”nti,",
  "atk-s0501a3:77_3": "napi sarīrabbhantaraṁ jānāti “mayi antaṁ ṭhita”nti.",
  "atk-s0501a3:77_4": "Ābhogapaccavekkhaṇavirahitā hi ete dhammā…pe…",
  "atk-s0501a3:77_5": "na puggaloti.",
  "atk-s0501a3:77_6": "Paricchedato antaṁ antabhāgena paricchinnanti vavatthapeti.",
  "atk-s0501a3:77_7": "Ayametassa sabhāgaparicchedo,",
  "atk-s0501a3:77_8": "visabhāgaparicchedo pana kesasadiso evāti evaṁ antaṁ vaṇṇādito vavatthapeti.",
  "atk-s0501a3:78_0": "Tato paraṁ antosarīre antantare antaguṇaṁ vaṇṇato setaṁ dakasītalikamūlavaṇṇanti vavatthapeti.",
  "atk-s0501a3:78_1": "Saṇṭhānato dakasītalikamūlasaṇṭhānamevāti,",
  "atk-s0501a3:78_2": "gomuttasaṇṭhānantipi eke.",
  "atk-s0501a3:78_3": "Disato dvīsu disāsu jātaṁ.",
  "atk-s0501a3:78_4": "Okāsato kudālapharasukammādīni karontānaṁ yantākaḍḍhanakāle yantasuttakamiva yantaphalakāni antabhoge",
  "atk-s0501a3:78_5": "ekato aggaḷante ābandhitvā pādapuñchanarajjumaṇḍalakassa antarā taṁ sibbitvā ṭhitarajjukā viya ekavīsatiyā",
  "atk-s0501a3:78_6": "antabhogānaṁ antarā ṭhitanti.",
  "atk-s0501a3:79_0": "Tattha yathā pādapuñchanarajjumaṇḍalakaṁ sibbitvā ṭhitarajjukā na jānāti “mayā pādapuñchanarajjumaṇḍalakaṁ sibbita”nti,",
  "atk-s0501a3:79_1": "napi pādapuñchanarajjumaṇḍalakaṁ jānāti “rajjukā maṁ sibbitvā ṭhitā”ti,",
  "atk-s0501a3:79_2": "evameva antaguṇaṁ na jānāti “ahaṁ antaṁ ekavīsatibhogabbhantare ābandhitvā ṭhita”nti,",
  "atk-s0501a3:79_3": "napi antaṁ jānāti “antaguṇaṁ maṁ ābandhitvā ṭhita”nti.",
  "atk-s0501a3:79_4": "Ābhogapaccavekkhaṇavirahitā hi ete dhammā…pe…",
  "atk-s0501a3:79_5": "na puggaloti.",
  "atk-s0501a3:79_6": "Paricchedato antaguṇaṁ antaguṇabhāgena paricchinnanti vavatthapeti.",
  "atk-s0501a3:79_7": "Ayametassa sabhāgaparicchedo,",
  "atk-s0501a3:79_8": "visabhāgaparicchedo pana kesasadiso evāti evaṁ antaguṇaṁ vaṇṇādito vavatthapeti.",
  "atk-s0501a3:80_0": "Tato paraṁ antosarīre udariyaṁ vaṇṇato ajjhohaṭāhāravaṇṇanti vavatthapeti.",
  "atk-s0501a3:80_1": "Saṇṭhānato parissāvane sithilabaddhataṇḍulasaṇṭhānaṁ.",
  "atk-s0501a3:80_2": "Disato uparimāya disāya jātaṁ.",
  "atk-s0501a3:80_3": "Okāsato udare ṭhitanti.",
  "atk-s0501a3:80_4": "Udaraṁ nāma ubhato nippīḷiyamānassa allasāṭakassa majjhe sañjātaphoṭakasadisaṁ antapaṭalaṁ,",
  "atk-s0501a3:80_5": "bahi maṭṭhaṁ,",
  "atk-s0501a3:80_6": "anto maṁsakasambupaliveṭhitaṁ,",
  "atk-s0501a3:80_7": "kiliṭṭhapāvārapupphasadisaṁ,",
  "atk-s0501a3:80_8": "kuthitapanasaphalassa abbhantarasadisantipi eke.",
  "atk-s0501a3:80_9": "Tattha takkolakā gaṇḍuppādakātālahīrakāsūcimukhakāpaṭatantusuttakāti evamādidvattiṁsakulappabhedā kimayo",
  "atk-s0501a3:80_10": "ākulabyākulā saṇḍasaṇḍacārino hutvā nivasanti,",
  "atk-s0501a3:80_11": "ye pānabhojanādimhi avijjamāne ullaṅghitvā viravantā hadayamaṁsaṁ abhitudanti pānabhojanādīni ajjhoharaṇavelāyañca",
  "atk-s0501a3:80_12": "uddhaṁmukhā hutvā paṭhamajjhohaṭe dve tayo ālope turitaturitā vilumpanti.",
  "atk-s0501a3:80_13": "Yaṁ etesaṁ kimīnaṁ pasūtigharaṁ vaccakuṭi gilānasālā susānañca hoti,",
  "atk-s0501a3:80_14": "yattha seyyathāpi nāma caṇḍālagāmadvāre candanikāya saradasamaye thūlaphusitake deve vassante udakena",
  "atk-s0501a3:80_15": "āvūḷhaṁ muttakarīsacammaṭṭhinhārukhaṇḍakheḷasiṅghāṇikālohitappabhutinānākuṇapajātaṁ nipatitvā kaddamodakāluḷitaṁ",
  "atk-s0501a3:80_16": "sañjātakimikulākulaṁ hutvā dvīhatīhaccayena sūriyātapasantāpavegakuthitaṁ upari pheṇapupphuḷake muñcantaṁ",
  "atk-s0501a3:80_17": "abhinīlavaṇṇaṁ paramaduggandhajegucchaṁ upagantuṁ vā daṭṭhuṁ vā anaraharūpataṁ āpajjitvā tiṭṭhati,",
  "atk-s0501a3:80_18": "pageva ghāyituṁ vā sāyituṁ vā;",
  "atk-s0501a3:80_19": "evameva nānappakārapānabhojanādi dantamusalasaṁcuṇṇitaṁ jivhāhatthasamparivattitaṁ kheḷalālāpalibuddhaṁ",
  "atk-s0501a3:80_20": "taṅkhaṇavigatavaṇṇagandharasādisampadaṁ koliyakhalisuvānavamathusadisaṁ nipatitvā pittasemhavātapaliveṭhitaṁ",
  "atk-s0501a3:80_21": "hutvā udaraggisantāpavegakuthitaṁ kimikulākulaṁ uparūpari pheṇapupphuḷakāni muñcantaṁ paramakasambuduggandhajegucchabhāvamāpajjitvā tiṭṭhati.",
  "atk-s0501a3:80_22": "Yaṁ sutvāpi pānabhojanādīsu amanuññatā saṇṭhāti,",
  "atk-s0501a3:80_23": "pageva paññācakkhunā oloketvā.",
  "atk-s0501a3:80_24": "Yattha ca patitaṁ pānabhojanādi pañcadhā vivekaṁ gacchati,",
  "atk-s0501a3:80_25": "ekaṁ bhāgaṁ pāṇakā khādanti,",
  "atk-s0501a3:80_26": "ekaṁ bhāgaṁ udaraggi jhāpeti,",
  "atk-s0501a3:80_27": "eko bhāgo muttaṁ hoti,",
  "atk-s0501a3:80_28": "eko bhāgo karīsaṁ hoti,",
  "atk-s0501a3:80_29": "eko bhāgo rasabhāvaṁ āpajjitvā soṇitamaṁsādīni upabrūhayatīti.",
  "atk-s0501a3:81_0": "Tattha yathā paramajegucchāya suvānadoṇiyā ṭhito suvānavamathu na jānāti “ahaṁ suvānadoṇiyā ṭhito”ti;",
  "atk-s0501a3:81_1": "napi suvānadoṇi jānāti “mayi suvānavamathu ṭhito”ti.",
  "atk-s0501a3:81_2": "Evameva na udariyaṁ jānāti “ahaṁ imasmiṁ paramaduggandhajegucche udare ṭhita”nti;",
  "atk-s0501a3:81_3": "napi udaraṁ jānāti “mayi udariyaṁ ṭhita”nti.",
  "atk-s0501a3:81_4": "Ābhogapaccavekkhaṇavirahitā hi ete dhammā…pe…",
  "atk-s0501a3:81_5": "na puggaloti.",
  "atk-s0501a3:81_6": "Paricchedato udariyaṁ udariyabhāgena paricchinnanti vavatthapeti.",
  "atk-s0501a3:81_7": "Ayametassa sabhāgaparicchedo,",
  "atk-s0501a3:81_8": "visabhāgaparicchedo pana kesasadiso evāti evaṁ udariyaṁ vaṇṇādito vavatthapeti.",
  "atk-s0501a3:82_0": "Tato paraṁ antosarīre karīsaṁ vaṇṇato yebhuyyena ajjhohaṭāhāravaṇṇanti vavatthapeti.",
  "atk-s0501a3:82_1": "Saṇṭhānato okāsasaṇṭhānaṁ,",
  "atk-s0501a3:82_2": "disato heṭṭhimāya disāya jātaṁ,",
  "atk-s0501a3:82_3": "okāsato pakkāsaye ṭhitanti.",
  "atk-s0501a3:82_4": "Pakkāsayo nāma heṭṭhā nābhipiṭṭhikaṇṭakamūlānaṁ antare antāvasāne ubbedhena aṭṭhaṅgulamatto vaṁsanaḷakabbhantarasadiso padeso,",
  "atk-s0501a3:82_5": "yattha seyyathāpi nāma uparibhūmibhāge patitaṁ vassodakaṁ ogaḷitvā heṭṭhābhūmibhāgaṁ pūretvā tiṭṭhati,",
  "atk-s0501a3:82_6": "evameva yaṁkiñci āmāsaye patitaṁ pānabhojanādikaṁ udaragginā pheṇuddehakaṁ pakkaṁ pakkaṁ saṇhakaraṇiyā",
  "atk-s0501a3:82_7": "piṭṭhamiva saṇhabhāvaṁ āpajjitvā antabilena ogaḷitvā omadditvā vaṁsanaḷake pakkhittapaṇḍumattikā viya",
  "atk-s0501a3:82_8": "sannicitaṁ hutvā tiṭṭhati.",
  "atk-s0501a3:83_0": "Tattha yathā vaṁsanaḷake omadditvā pakkhittapaṇḍumattikā na jānāti “ahaṁ vaṁsanaḷake ṭhitā”ti,",
  "atk-s0501a3:83_1": "napi vaṁsanaḷako jānāti “mayi paṇḍumattikā ṭhitā”ti;",
  "atk-s0501a3:83_2": "evameva na karīsaṁ jānāti “ahaṁ pakkāsaye ṭhita”nti,",
  "atk-s0501a3:83_3": "napi pakkāsayo jānāti “mayi karīsaṁ ṭhita”nti.",
  "atk-s0501a3:83_4": "Ābhogapaccavekkhaṇavirahitā hi ete dhammā…pe…",
  "atk-s0501a3:83_5": "na puggaloti.",
  "atk-s0501a3:83_6": "Paricchedato karīsaṁ karīsabhāgena paricchinnanti vavatthapeti.",
  "atk-s0501a3:83_7": "Ayametassa sabhāgaparicchedo,",
  "atk-s0501a3:83_8": "visabhāgaparicchedo pana kesasadiso evāti evaṁ karīsaṁ vaṇṇādito vavatthapeti.",
  "atk-s0501a3:84_0": "Tato paraṁ sarīre sīsakaṭāhabbhantare matthaluṅgaṁ vaṇṇato setaṁ ahichattakapiṇḍivaṇṇanti vavatthapeti.",
  "atk-s0501a3:84_1": "Pakkuthitaduddhavaṇṇantipi eke.",
  "atk-s0501a3:84_2": "Saṇṭhānato okāsasaṇṭhānaṁ.",
  "atk-s0501a3:84_3": "Disato uparimāya disāya jātaṁ.",
  "atk-s0501a3:84_4": "Okāsato sīsakaṭāhassa abbhantare cattāro sibbinimagge nissāya samodhāya ṭhapitā cattāro piṭṭhapiṇḍikā",
  "atk-s0501a3:84_5": "viya samohitaṁ catumatthaluṅgapiṇḍappabhedaṁ hutvā ṭhitanti.",
  "atk-s0501a3:85_0": "Tattha yathā purāṇalābukaṭāhe pakkhittapiṭṭhapiṇḍi pakkuthitaduddhaṁ vā na jānāti “ahaṁ purāṇalābukaṭāhe ṭhita”nti,",
  "atk-s0501a3:85_1": "napi purāṇalābukaṭāhaṁ jānāti “mayi piṭṭhapiṇḍi pakkuthitaduddhaṁ vā ṭhita”nti;",
  "atk-s0501a3:85_2": "evameva na matthaluṅgaṁ jānāti “ahaṁ sīsakaṭāhabbhantare ṭhita”nti,",
  "atk-s0501a3:85_3": "napi sīsakaṭāhabbhantaraṁ jānāti “mayi matthaluṅgaṁ ṭhita”nti.",
  "atk-s0501a3:85_4": "Ābhogapaccavekkhaṇavirahitā hi ete dhammā…pe…",
  "atk-s0501a3:85_5": "na puggaloti.",
  "atk-s0501a3:85_6": "Paricchedato matthaluṅgaṁ matthaluṅgabhāgena paricchinnanti vavatthapeti.",
  "atk-s0501a3:85_7": "Ayametassa sabhāgaparicchedo,",
  "atk-s0501a3:85_8": "visabhāgaparicchedo pana kesasadiso evāti evaṁ matthaluṅgaṁ vaṇṇādito vavatthapeti.",
  "atk-s0501a3:86_0": "Tato paraṁ sarīre baddhābaddhabhedato duvidhampi pittaṁ vaṇṇato bahalamadhukatelavaṇṇanti vavatthapeti.",
  "atk-s0501a3:86_1": "Abaddhapittaṁ milātabakulapupphavaṇṇantipi eke.",
  "atk-s0501a3:86_2": "Saṇṭhānato okāsasaṇṭhānaṁ.",
  "atk-s0501a3:86_3": "Disato dvīsu disāsu jātaṁ.",
  "atk-s0501a3:86_4": "Okāsato abaddhapittaṁ kesalomanakhadantānaṁ maṁsavinimuttaṭṭhānaṁ thaddhasukkhacammañca vajjetvā udakamiva telabindu avasesasarīraṁ byāpetvā ṭhitaṁ,",
  "atk-s0501a3:86_5": "yamhi kupite akkhīni pītakāni honti bhamanti,",
  "atk-s0501a3:86_6": "gattaṁ kampati kaṇḍūyati.",
  "atk-s0501a3:86_7": "Baddhapittaṁ hadayapapphāsānamantare yakanamaṁsaṁ nissāya patiṭṭhite mahākosātakikosakasadise pittakosake ṭhitaṁ,",
  "atk-s0501a3:86_8": "yamhi kupite sattā ummattakā honti,",
  "atk-s0501a3:86_9": "vipallatthacittā hirottappaṁ chaḍḍetvā akattabbaṁ karonti,",
  "atk-s0501a3:86_10": "abhāsitabbaṁ bhāsanti,",
  "atk-s0501a3:86_11": "acintitabbaṁ cintenti.",
  "atk-s0501a3:87_0": "Tattha yathā udakaṁ byāpetvā ṭhitaṁ telaṁ na jānāti “ahaṁ udakaṁ byāpetvā ṭhita”nti,",
  "atk-s0501a3:87_1": "napi udakaṁ jānāti “telaṁ maṁ byāpetvā ṭhita”nti;",
  "atk-s0501a3:87_2": "evameva na abaddhapittaṁ jānāti “ahaṁ sarīraṁ byāpetvā ṭhita”nti,",
  "atk-s0501a3:87_3": "napi sarīraṁ jānāti “abaddhapittaṁ maṁ byāpetvā ṭhita”nti.",
  "atk-s0501a3:87_4": "Yathā ca kosātakikosake ṭhitaṁ vassodakaṁ na jānāti “ahaṁ kosātakikosake ṭhita”nti,",
  "atk-s0501a3:87_5": "napi kosātakikosako jānāti “mayi vassodakaṁ ṭhita”nti;",
  "atk-s0501a3:87_6": "evameva na baddhapittaṁ jānāti “ahaṁ pittakosake ṭhita”nti,",
  "atk-s0501a3:87_7": "napi pittakosako jānāti “mayi baddhapittaṁ ṭhita”nti.",
  "atk-s0501a3:87_8": "Ābhogapaccavekkhaṇavirahitā hi ete dhammā…pe…",
  "atk-s0501a3:87_9": "na puggaloti.",
  "atk-s0501a3:87_10": "Paricchedato pittaṁ pittabhāgena paricchinnanti vavatthapeti.",
  "atk-s0501a3:87_11": "Ayametassa sabhāgaparicchedo,",
  "atk-s0501a3:87_12": "visabhāgaparicchedo pana kesasadiso evāti evaṁ pittaṁ vaṇṇādito vavatthapeti.",
  "atk-s0501a3:88_0": "Tato paraṁ sarīrabbhantare ekapattapūrappamāṇaṁ semhaṁ vaṇṇato setaṁ kacchakapaṇṇarasavaṇṇanti vavatthapeti.",
  "atk-s0501a3:88_1": "Saṇṭhānato okāsasaṇṭhānaṁ.",
  "atk-s0501a3:88_2": "Disato uparimāya disāya jātaṁ.",
  "atk-s0501a3:88_3": "Okāsato udarapaṭale ṭhitanti.",
  "atk-s0501a3:88_4": "Yaṁ pānabhojanādiajjhoharaṇakāle seyyathāpi nāma udake sevālapaṇakaṁ kaṭṭhe vā kathale vā patante chijjitvā",
  "atk-s0501a3:88_5": "dvidhā hutvā puna ajjhottharitvā tiṭṭhati,",
  "atk-s0501a3:88_6": "evameva pānabhojanādimhi nipatante chijjitvā dvidhā hutvā puna ajjhottharitvā tiṭṭhati,",
  "atk-s0501a3:88_7": "yamhi ca mandībhūte pakkamiva gaṇḍaṁ pūtikamiva kukkuṭaṇḍaṁ udarapaṭalaṁ paramajegucchakuṇapagandhaṁ hoti.",
  "atk-s0501a3:88_8": "Tato uggatena ca gandhena uggāropi mukhampi duggandhaṁ pūtikuṇapasadisaṁ hoti,",
  "atk-s0501a3:88_9": "so ca puriso “apehi duggandhaṁ vāyasī”ti vattabbataṁ āpajjati,",
  "atk-s0501a3:88_10": "yañca abhivaḍḍhitaṁ bahalattamāpannaṁ paṭikujjanaphalakamiva vaccakuṭiyā udarapaṭalabbhantare eva kuṇapagandhaṁ sannirumbhitvā tiṭṭhati.",
  "atk-s0501a3:89_0": "Tattha yathā candanikāya uparipheṇapaṭalaṁ na jānāti “ahaṁ candanikāya ṭhita”nti,",
  "atk-s0501a3:89_1": "napi candanikā jānāti “mayi pheṇapaṭalaṁ ṭhita”nti;",
  "atk-s0501a3:89_2": "evameva na semhaṁ jānāti “ahaṁ udarapaṭale ṭhita”nti,",
  "atk-s0501a3:89_3": "napi udarapaṭalaṁ jānāti “mayi semhaṁ ṭhitanti.",
  "atk-s0501a3:89_4": "Ābhogapaccavekkhaṇavirahitā hi ete dhammā…pe…",
  "atk-s0501a3:89_5": "na puggaloti.",
  "atk-s0501a3:89_6": "Paricchedato semhaṁ semhabhāgena paricchinnanti vavatthapeti.",
  "atk-s0501a3:89_7": "Ayametassa sabhāgaparicchedo,",
  "atk-s0501a3:89_8": "visabhāgaparicchedo pana kesasadiso evāti evaṁ semhaṁ vaṇṇādito vavatthapeti.",
  "atk-s0501a3:90_0": "Tato paraṁ sarīre pubbo vaṇṇato paṇḍupalāsavaṇṇoti vavatthapeti.",
  "atk-s0501a3:90_1": "Saṇṭhānato okāsasaṇṭhāno.",
  "atk-s0501a3:90_2": "Disato dvīsu disāsu jāto.",
  "atk-s0501a3:90_3": "Okāsato pubbassa okāso nāma nibaddho natthi.",
  "atk-s0501a3:90_4": "Yattha pubbo sannicito tiṭṭheyya,",
  "atk-s0501a3:90_5": "yatra yatra khāṇukaṇṭakappaharaṇaggijālādīhi abhihate sarīrappadese lohitaṁ saṇṭhahitvā paccati,",
  "atk-s0501a3:90_6": "gaṇḍapiḷakādayo vā uppajjanti,",
  "atk-s0501a3:90_7": "tatra tatra tiṭṭhati.",
  "atk-s0501a3:91_0": "Tattha yathā rukkhassa tattha tattha pharasudhārādīhi pahatappadese avagaḷitvā ṭhito niyyāso na jānāti “ahaṁ rukkhassa pahatappadese ṭhito”ti,",
  "atk-s0501a3:91_1": "napi rukkhassa pahatappadeso jānāti “mayi niyyāso ṭhito”ti;",
  "atk-s0501a3:91_2": "evameva na pubbo jānāti “ahaṁ sarīrassa tattha tattha khāṇukaṇṭakādīhi abhihatappadese gaṇḍapiḷakādīnaṁ uṭṭhitappadese vā ṭhito”ti,",
  "atk-s0501a3:91_3": "napi sarīrappadeso jānāti “mayi pubbo ṭhito”ti.",
  "atk-s0501a3:91_4": "Ābhogapaccavekkhaṇavirahitā hi ete dhammā…pe…",
  "atk-s0501a3:91_5": "na puggaloti.",
  "atk-s0501a3:91_6": "Paricchedato pubbo pubbabhāgena paricchinnoti vavatthapeti.",
  "atk-s0501a3:91_7": "Ayametassa sabhāgaparicchedo,",
  "atk-s0501a3:91_8": "visabhāgaparicchedo pana kesasadiso evāti evaṁ pubbaṁ vaṇṇādito vavatthapeti.",
  "atk-s0501a3:92_0": "Tato paraṁ sarīre sannicitalohitaṁ saṁsaraṇalohitanti evaṁ duvidhe lohite sannicitalohitaṁ tāva vaṇṇato bahalakuthitalākhārasavaṇṇanti vavatthapeti,",
  "atk-s0501a3:92_1": "saṁsaraṇalohitaṁ acchalākhārasavaṇṇanti.",
  "atk-s0501a3:92_2": "Saṇṭhānato sabbampi attano okāsasaṇṭhānaṁ.",
  "atk-s0501a3:92_3": "Disato sannicitalohitaṁ uparimāya disāya jātaṁ,",
  "atk-s0501a3:92_4": "saṁsaraṇalohitaṁ dvīsupīti.",
  "atk-s0501a3:92_5": "Okāsato saṁsaraṇalohitaṁ kesalomanakhadantānaṁ maṁsavinimuttaṭṭhānañceva thaddhasukkhacammañca vajjetvā",
  "atk-s0501a3:92_6": "dhamanijālānusārena sabbaṁ upādinnakasarīraṁ pharitvā ṭhitaṁ.",
  "atk-s0501a3:92_7": "Sannicitalohitaṁ yakanassa heṭṭhābhāgaṁ pūretvā ekapattapūraṇamattaṁ vakkahadayapapphāsānaṁ upari thokaṁ",
  "atk-s0501a3:92_8": "thokaṁ binduṁ pātentaṁ vakkahadayayakanapapphāse tementaṁ ṭhitaṁ,",
  "atk-s0501a3:92_9": "yamhi vakkahadayādīni atemente sattā pipāsitā honti.",
  "atk-s0501a3:93_0": "Tattha yathā jajjarakapāle ṭhitaṁ udakaṁ heṭṭhā leḍḍukhaṇḍādīni tementaṁ na jānāti “ahaṁ jajjarakapāle ṭhitaṁ heṭṭhā leḍḍukhaṇḍādīni tememī”ti,",
  "atk-s0501a3:93_1": "napi jajjarakapālaṁ heṭṭhā leḍḍukhaṇḍādīni vā jānanti “mayi udakaṁ ṭhitaṁ,",
  "atk-s0501a3:93_2": "amhe vā tementaṁ ṭhita”nti;",
  "atk-s0501a3:93_3": "evameva na lohitaṁ jānāti “ahaṁ yakanassa heṭṭhābhāge vakkahadayādīni tementaṁ ṭhita”nti,",
  "atk-s0501a3:93_4": "napi yakanassa heṭṭhābhāgaṭṭhānaṁ vakkahadayādīni vā jānanti “mayi lohitaṁ ṭhitaṁ,",
  "atk-s0501a3:93_5": "amhe vā tementaṁ ṭhita”nti.",
  "atk-s0501a3:93_6": "Ābhogapaccavekkhaṇavirahitā hi ete dhammā…pe…",
  "atk-s0501a3:93_7": "na puggaloti.",
  "atk-s0501a3:93_8": "Paricchedato lohitaṁ lohitabhāgena paricchinnanti vavatthapeti.",
  "atk-s0501a3:93_9": "Ayametassa sabhāgaparicchedo,",
  "atk-s0501a3:93_10": "visabhāgaparicchedo pana kesasadiso evāti evaṁ lohitaṁ vaṇṇādito vavatthapeti.",
  "atk-s0501a3:94_0": "Tato paraṁ sarīre sedo vaṇṇato pasannatilatelavaṇṇoti vavatthapeti.",
  "atk-s0501a3:94_1": "Saṇṭhānato okāsasaṇṭhāno.",
  "atk-s0501a3:94_2": "Disato dvīsu disāsu jāto.",
  "atk-s0501a3:94_3": "Okāsato sedassa okāso nāma nibaddho natthi,",
  "atk-s0501a3:94_4": "yattha sedo lohitaṁ viya sadā tiṭṭheyya.",
  "atk-s0501a3:94_5": "Yasmā vā yadā aggisantāpasūriyasantāpautuvikārādīhi sarīraṁ santapati,",
  "atk-s0501a3:94_6": "atha udakato abbūḷhamattavisamacchinnabhisamuḷālakumudanālakalāpaudakamiva sabbakesalomakūpavivarehi paggharati.",
  "atk-s0501a3:94_7": "Tasmā tesaṁ kesalomakūpavivarānaṁ vasena taṁ saṇṭhānato vavatthapeti.",
  "atk-s0501a3:94_8": "“Sedapariggaṇhakena ca yogāvacarena kesalomakūpavivare pūretvā ṭhitavaseneva sedo manasikātabbo”ti vuttaṁ pubbācariyehi.",
  "atk-s0501a3:95_0": "Tattha yathā bhisamuḷālakumudanālakalāpavivarehi paggharantaṁ udakaṁ na jānāti “ahaṁ bhisamuḷālakumudanālakalāpavivarehi paggharāmī”ti,",
  "atk-s0501a3:95_1": "napi bhisamuḷālakumudanālakalāpavivarā jānanti “amhehi udakaṁ paggharatī”ti;",
  "atk-s0501a3:95_2": "evameva na sedo jānāti “ahaṁ kesalomakūpavivarehi paggharāmī”ti,",
  "atk-s0501a3:95_3": "napi kesalomakūpavivarā jānanti “amhehi sedo paggharatī”ti.",
  "atk-s0501a3:95_4": "Ābhogapaccavekkhaṇavirahitā hi ete dhammā…pe…",
  "atk-s0501a3:95_5": "na puggaloti.",
  "atk-s0501a3:95_6": "Paricchedato sedo sedabhāgena paricchinnoti vavatthapeti.",
  "atk-s0501a3:95_7": "Ayametassa sabhāgaparicchedo,",
  "atk-s0501a3:95_8": "visabhāgaparicchedo pana kesasadiso evāti evaṁ sedaṁ vaṇṇādito vavatthapeti.",
  "atk-s0501a3:96_0": "Tato paraṁ sarīre cammamaṁsantare medo vaṇṇato phālitahaliddivaṇṇoti vavatthapeti.",
  "atk-s0501a3:96_1": "Saṇṭhānato okāsasaṇṭhāno.",
  "atk-s0501a3:96_2": "Tathā hi sukhino thūlasarīrassa cammamaṁsantare pharitvā ṭhito haliddirattadukūlapilotikasaṇṭhāno,",
  "atk-s0501a3:96_3": "kisasarīrassa jaṅghamaṁsaūrumaṁsapiṭṭhikaṇṭakanissitapiṭṭhimaṁsaudarapaṭalamaṁsāni nissāya saṁvellitvā",
  "atk-s0501a3:96_4": "ṭhapitahaliddirattadukūlapilotikakhaṇḍasaṇṭhāno.",
  "atk-s0501a3:96_5": "Disato dvīsu disāsu jāto.",
  "atk-s0501a3:96_6": "Okāsato thūlasarīrassa sakalasarīraṁ pharitvā kisassa jaṅghāmaṁsādīni nissāya ṭhito,",
  "atk-s0501a3:96_7": "yo sinehasaṅkhātopi hutvā paramajegucchattā na matthakatelatthaṁ na gaṇḍūsatelatthaṁ na dīpajālanatthaṁ saṅgayhati.",
  "atk-s0501a3:97_0": "Tattha yathā maṁsapuñjaṁ nissāya ṭhitā haliddirattadukūlapilotikā na jānāti “ahaṁ maṁsapuñjaṁ nissāya ṭhitā”ti,",
  "atk-s0501a3:97_1": "napi maṁsapuñjo jānāti “haliddirattadukūlapilotikā maṁ nissāya ṭhitā”ti;",
  "atk-s0501a3:97_2": "evameva na medo jānāti “ahaṁ sakalasarīraṁ jaṅghādīsu vā maṁsaṁ nissāya ṭhito”ti,",
  "atk-s0501a3:97_3": "napi sakalasarīraṁ jānāti jaṅghādīsu vā maṁsaṁ “medo maṁ nissāya ṭhito”ti.",
  "atk-s0501a3:97_4": "Ābhogapaccavekkhaṇavirahitā hi ete dhammā…pe…",
  "atk-s0501a3:97_5": "na puggaloti.",
  "atk-s0501a3:97_6": "Paricchedato medo heṭṭhā maṁsena,",
  "atk-s0501a3:97_7": "upari cammena,",
  "atk-s0501a3:97_8": "samantato medabhāgena paricchinnoti vavatthapeti.",
  "atk-s0501a3:97_9": "Ayametassa sabhāgaparicchedo,",
  "atk-s0501a3:97_10": "visabhāgaparicchedo pana kesasadiso evāti evaṁ medaṁ vaṇṇādito vavatthapeti.",
  "atk-s0501a3:98_0": "Tato paraṁ sarīre assu vaṇṇato pasannatilatelavaṇṇanti vavatthapeti.",
  "atk-s0501a3:98_1": "Saṇṭhānato okāsasaṇṭhānaṁ.",
  "atk-s0501a3:98_2": "Disato uparimāya disāya jātaṁ.",
  "atk-s0501a3:98_3": "Okāsato akkhikūpakesu ṭhitanti.",
  "atk-s0501a3:98_4": "Na cetaṁ pittakosake pittamiva akkhikūpakesu sadā sannicitaṁ hutvā tiṭṭhati,",
  "atk-s0501a3:98_5": "kintu yadā somanassajātā sattā mahāhasitaṁ hasanti,",
  "atk-s0501a3:98_6": "domanassajātā rodanti paridevanti,",
  "atk-s0501a3:98_7": "tathārūpaṁ visamāhāraṁ vā haranti,",
  "atk-s0501a3:98_8": "yadā ca tesaṁ akkhīni dhūmarajapaṁsukādīhi abhihaññanti,",
  "atk-s0501a3:98_9": "tadā etehi somanassadomanassavisamāhārādīhi samuṭṭhahitvā assu akkhikūpakesu pūretvā tiṭṭhati paggharati ca.",
  "atk-s0501a3:98_10": "“Assupariggaṇhakena ca yogāvacarena akkhikūpake pūretvā ṭhitavaseneva taṁ manasikātabba”nti pubbācariyā vaṇṇayanti.",
  "atk-s0501a3:99_0": "Tattha yathā matthakacchinnataruṇatālaṭṭhikūpakesu ṭhitaṁ udakaṁ na jānāti “ahaṁ matthakacchinnataruṇatālaṭṭhikūpakesu ṭhita”nti,",
  "atk-s0501a3:99_1": "napi matthakacchinnataruṇatālaṭṭhikūpakā jānanti “amhesu udakaṁ ṭhita”nti;",
  "atk-s0501a3:99_2": "evameva na assu jānāti “ahaṁ akkhikūpakesu ṭhita”nti,",
  "atk-s0501a3:99_3": "napi akkhikūpakā jānanti “amhesu assu ṭhita”nti.",
  "atk-s0501a3:99_4": "Ābhogapaccavekkhaṇavirahitā hi ete dhammā…pe…",
  "atk-s0501a3:99_5": "na puggaloti.",
  "atk-s0501a3:99_6": "Paricchedato assu assubhāgena paricchinnanti vavatthapeti.",
  "atk-s0501a3:99_7": "Ayametassa sabhāgaparicchedo,",
  "atk-s0501a3:99_8": "visabhāgaparicchedo pana kesasadiso evāti evaṁ assuṁ vaṇṇādito vavatthapeti.",
  "atk-s0501a3:100_0": "Tato paraṁ sarīre vilīnasinehasaṅkhātā vasā vaṇṇato ācāme āsittatelavaṇṇāti vavatthapeti.",
  "atk-s0501a3:100_1": "Saṇṭhānato okāsasaṇṭhānā.",
  "atk-s0501a3:100_2": "Disato dvīsu disāsu jātā.",
  "atk-s0501a3:100_3": "Okāsato hatthatalahatthapiṭṭhipādatalapādapiṭṭhināsāpuṭanalāṭaaṁsakūṭesu ṭhitāti.",
  "atk-s0501a3:100_4": "Na cesā etesu okāsesu sadā vilīnā eva hutvā tiṭṭhati,",
  "atk-s0501a3:100_5": "kintu yadā aggisantāpasūriyasantāpautuvisabhāgadhātuvisabhāgehi te padesā usmājātā honti,",
  "atk-s0501a3:100_6": "tadā tattha vilīnāva hutvā pasannasalilāsu udakasoṇḍikāsu nīhāro viya sarati.",
  "atk-s0501a3:101_0": "Tattha yathā udakasoṇḍiyo ajjhottharitvā ṭhito nīhāro na jānāti “ahaṁ udakasoṇḍiyo ajjhottharitvā ṭhito”ti,",
  "atk-s0501a3:101_1": "napi udakasoṇḍiyo jānanti “nīhāro amhe ajjhottharitvā ṭhito”ti;",
  "atk-s0501a3:101_2": "evameva na vasā jānāti “ahaṁ hatthatalādīni ajjhottharitvā ṭhitā”ti,",
  "atk-s0501a3:101_3": "napi hatthatalādīni jānanti “vasā amhe ajjhottharitvā ṭhitā”ti.",
  "atk-s0501a3:101_4": "Ābhogapaccavekkhaṇavirahitā hi ete dhammā…pe…",
  "atk-s0501a3:101_5": "na puggaloti.",
  "atk-s0501a3:101_6": "Paricchedato vasā vasābhāgena paricchinnāti vavatthapeti.",
  "atk-s0501a3:101_7": "Ayametissā sabhāgaparicchedo,",
  "atk-s0501a3:101_8": "visabhāgaparicchedo pana kesasadiso evāti evaṁ vasaṁ vaṇṇādito vavatthapeti.",
  "atk-s0501a3:102_0": "Tato paraṁ sarīre mukhassabbhantare kheḷo vaṇṇato seto pheṇavaṇṇoti vavatthapeti.",
  "atk-s0501a3:102_1": "Saṇṭhānato okāsasaṇṭhānoti,",
  "atk-s0501a3:102_2": "samuddapheṇasaṇṭhānotipi eke.",
  "atk-s0501a3:102_3": "Disato uparimāya disāya jāto.",
  "atk-s0501a3:102_4": "Okāsato ubhohi kapolapassehi orohitvā jivhāya ṭhitoti.",
  "atk-s0501a3:102_5": "Na ceso ettha sadā sannicito hutvā tiṭṭhati,",
  "atk-s0501a3:102_6": "kintu yadā sattā tathārūpaṁ āhāraṁ passanti vā saranti vā,",
  "atk-s0501a3:102_7": "uṇhatittakaṭukaloṇambilānaṁ vā kiñci mukhe ṭhapenti.",
  "atk-s0501a3:102_8": "Yadā ca tesaṁ hadayaṁ āgilāyati,",
  "atk-s0501a3:102_9": "kismiñcideva vā jigucchā uppajjati,",
  "atk-s0501a3:102_10": "tadā kheḷo uppajjitvā ubhohi kapolapassehi orohitvā jivhāya saṇṭhāti.",
  "atk-s0501a3:102_11": "Aggajivhāya cesa kheḷo tanuko hoti,",
  "atk-s0501a3:102_12": "mūlajivhāya bahalo,",
  "atk-s0501a3:102_13": "mukhe pakkhittañca puthukaṁ vā taṇḍulaṁ vā aññaṁ vā kiñci khādanīyaṁ nadipuline khatakūpasalilamiva parikkhayamagacchantova sadā temanasamattho hoti.",
  "atk-s0501a3:103_0": "Tattha yathā nadipuline khatakūpatale saṇṭhitaṁ udakaṁ na jānāti “ahaṁ kūpatale saṇṭhita”nti,",
  "atk-s0501a3:103_1": "napi kūpatalaṁ jānāti “mayi udakaṁ ṭhita”nti;",
  "atk-s0501a3:103_2": "evameva na kheḷo jānāti “ahaṁ ubhohi kapolapassehi orohitvā jivhātale saṇṭhito”ti,",
  "atk-s0501a3:103_3": "napi jivhātalaṁ jānāti “mayi ubhohi kapolapassehi orohitvā kheḷo saṇṭhito”ti.",
  "atk-s0501a3:103_4": "Ābhogapaccavekkhaṇavirahitā hi ete dhammā…pe…",
  "atk-s0501a3:103_5": "na puggaloti.",
  "atk-s0501a3:103_6": "Paricchedato kheḷo kheḷabhāgena paricchinnoti vavatthapeti.",
  "atk-s0501a3:103_7": "Ayametassa sabhāgaparicchedo,",
  "atk-s0501a3:103_8": "visabhāgaparicchedo pana kesasadiso evāti evaṁ kheḷaṁ vaṇṇādito vavatthapeti.",
  "atk-s0501a3:104_0": "Tato paraṁ sarīre siṅghāṇikā vaṇṇato setā taruṇatālamiñjavaṇṇāti vavatthapeti.",
  "atk-s0501a3:104_1": "Saṇṭhānato okāsasaṇṭhānā,",
  "atk-s0501a3:104_2": "sedetvā sedetvā nāsāpuṭe nirantaraṁ pakkhittavettaṅkurasaṇṭhānātipi eke.",
  "atk-s0501a3:104_3": "Disato uparimāya disāya jātā.",
  "atk-s0501a3:104_4": "Okāsato nāsāpuṭe pūretvā ṭhitāti.",
  "atk-s0501a3:104_5": "Na cesā ettha sadā sannicitā hutvā tiṭṭhati,",
  "atk-s0501a3:104_6": "kintu seyyathāpi nāma puriso paduminipatte dadhiṁ bandhitvā heṭṭhā paduminipattaṁ kaṇṭakena vijjheyya,",
  "atk-s0501a3:104_7": "atha tena chiddena dadhipiṇḍaṁ gaḷitvā bahi papateyya;",
  "atk-s0501a3:104_8": "evameva yadā sattā rodanti,",
  "atk-s0501a3:104_9": "visabhāgāhārautuvasena vā sañjātadhātukkhobhā honti,",
  "atk-s0501a3:104_10": "tadā antosīsato pūtisemhabhāvaṁ āpannaṁ matthaluṅgaṁ gaḷitvā tālumatthakavivarena otaritvā nāsāpuṭe pūretvā tiṭṭhati.",
  "atk-s0501a3:105_0": "Tattha yathā sippikāya pakkhittaṁ pūtidadhi na jānāti “ahaṁ sippikāya ṭhita”nti,",
  "atk-s0501a3:105_1": "napi sippikā jānāti “mayi pūtikaṁ dadhi ṭhita”nti;",
  "atk-s0501a3:105_2": "evameva na siṅghāṇikā jānāti “ahaṁ nāsāpuṭesu ṭhitā”ti,",
  "atk-s0501a3:105_3": "napi nāsāpuṭā jānanti “amhesu siṅghāṇikā ṭhitā”ti.",
  "atk-s0501a3:105_4": "Ābhogapaccavekkhaṇavirahitā hi ete dhammā…pe…",
  "atk-s0501a3:105_5": "na puggaloti.",
  "atk-s0501a3:105_6": "Paricchedato siṅghāṇikā siṅghāṇikabhāgena paricchinnāti vavatthapeti.",
  "atk-s0501a3:105_7": "Ayametissā sabhāgaparicchedo,",
  "atk-s0501a3:105_8": "visabhāgaparicchedo pana kesasadiso evāti evaṁ siṅghāṇikaṁ vaṇṇādito vavatthapeti.",
  "atk-s0501a3:106_0": "Tato paraṁ antosarīre lasikāti sarīrasandhīnaṁ abbhantare picchilakuṇapaṁ.",
  "atk-s0501a3:106_1": "Sā vaṇṇato kaṇikāraniyyāsavaṇṇāti vavatthapeti.",
  "atk-s0501a3:106_2": "Saṇṭhānato okāsasaṇṭhānā.",
  "atk-s0501a3:106_3": "Disato dvīsu disāsu jātā.",
  "atk-s0501a3:106_4": "Okāsato aṭṭhisandhīnaṁ abbhañjanakiccaṁ sādhayamānā asītisatasandhīnaṁ abbhantare ṭhitāti.",
  "atk-s0501a3:106_5": "Yassa cesā mandā hoti,",
  "atk-s0501a3:106_6": "tassa uṭṭhahantassa nisīdantassa abhikkamantassa paṭikkamantassa samiñjantassa pasārentassa aṭṭhikāni kaṭakaṭāyanti,",
  "atk-s0501a3:106_7": "accharikāsaddaṁ karonto viya vicarati,",
  "atk-s0501a3:106_8": "ekayojanadviyojanamattampi addhānaṁ gatassa vāyodhātu kuppati,",
  "atk-s0501a3:106_9": "gattāni dukkhanti yassa pana cesā bahukā hoti,",
  "atk-s0501a3:106_10": "tassa uṭṭhānanisajjādīsu na aṭṭhīni kaṭakaṭāyanti,",
  "atk-s0501a3:106_11": "dīghampi addhānaṁ gatassa na vāyodhātu kuppati,",
  "atk-s0501a3:106_12": "na gattāni dukkhanti.",
  "atk-s0501a3:107_0": "Tattha yathā abbhañjanatelaṁ na jānāti “ahaṁ akkhaṁ abbhañjitvā ṭhita”nti,",
  "atk-s0501a3:107_1": "napi akkho jānāti “maṁ telaṁ abbhañjitvā ṭhita”nti;",
  "atk-s0501a3:107_2": "evameva na lasikā jānāti “ahaṁ asītisatasandhiyo abbhañjitvā ṭhitā”ti,",
  "atk-s0501a3:107_3": "napi asītisatasandhiyo jānanti “lasikā amhe abbhañjitvā ṭhitā”ti.",
  "atk-s0501a3:107_4": "Ābhogapaccavekkhaṇavirahitā hi ete dhammā…pe…",
  "atk-s0501a3:107_5": "na puggaloti.",
  "atk-s0501a3:107_6": "Paricchedato lasikā lasikabhāgena paricchinnāti vavatthapeti.",
  "atk-s0501a3:107_7": "Ayametissā sabhāgaparicchedo,",
  "atk-s0501a3:107_8": "visabhāgaparicchedo pana kesasadiso evāti evaṁ lasikaṁ vaṇṇādito vavatthapeti.",
  "atk-s0501a3:108_0": "Tato paraṁ antosarīre muttaṁ vaṇṇato māsakhārodakavaṇṇanti vavatthapeti.",
  "atk-s0501a3:108_1": "Saṇṭhānato udakaṁ pūretvā adhomukhaṭhapitaudakakumbhaantaragataudakasaṇṭhānaṁ.",
  "atk-s0501a3:108_2": "Disato heṭṭhimāya disāya jātaṁ.",
  "atk-s0501a3:108_3": "Okāsato vatthissabbhantare ṭhitanti.",
  "atk-s0501a3:108_4": "Vatthi nāma vatthipuṭo vuccati,",
  "atk-s0501a3:108_5": "yattha seyyathāpi nāma candanikāya pakkhitte amukhe peḷāghaṭe candanikāraso pavisati,",
  "atk-s0501a3:108_6": "na cassa pavisanamaggo paññāyati;",
  "atk-s0501a3:108_7": "evameva sarīrato muttaṁ pavisati,",
  "atk-s0501a3:108_8": "na cassa pavisanamaggo paññāyati nikkhamanamaggo eva tu pākaṭo hoti,",
  "atk-s0501a3:108_9": "yamhi ca muttassa bharite “passāvaṁ karomā”ti sattānaṁ āyūhanaṁ hoti.",
  "atk-s0501a3:108_10": "Tattha yathā candanikāya pakkhitte amukhe peḷāghaṭe ṭhito candanikāraso na jānāti “ahaṁ amukhe peḷāghaṭe ṭhito”ti,",
  "atk-s0501a3:108_11": "napi peḷāghaṭo jānāti “mayi candanikāraso ṭhito”ti;",
  "atk-s0501a3:108_12": "evameva muttaṁ na jānāti “ahaṁ vatthimhi ṭhita”nti,",
  "atk-s0501a3:108_13": "napi vatthi jānāti “mayi muttaṁ ṭhita”nti.",
  "atk-s0501a3:108_14": "Ābhogapaccavekkhaṇavirahitā hi ete dhammā…pe…",
  "atk-s0501a3:108_15": "na puggaloti.",
  "atk-s0501a3:108_16": "Paricchedato vatthiabbhantarena ceva muttabhāgena ca paricchinnanti vavatthapeti.",
  "atk-s0501a3:108_17": "Ayametassa sabhāgaparicchedo,",
  "atk-s0501a3:108_18": "visabhāgaparicchedo pana kesasadiso evāti evaṁ muttaṁ vaṇṇādito vavatthapeti.",
  "atk-s0501a3:108_19": "Evamayaṁ imaṁ dvattiṁsākāraṁ vaṇṇādito vavatthapeti.",
  "atk-s0501a3:109_0": "Tassevaṁ imaṁ dvattiṁsākāraṁ vaṇṇādivasena vavatthapentassa taṁ taṁ bhāvanānuyogaṁ āgamma kesādayo paguṇā honti,",
  "atk-s0501a3:109_1": "koṭṭhāsabhāvena upaṭṭhahanti.",
  "atk-s0501a3:109_2": "Tato pabhuti seyyathāpi nāma cakkhumato purisassa dvattiṁsavaṇṇānaṁ pupphānaṁ ekasuttaganthitaṁ mālaṁ",
  "atk-s0501a3:109_3": "olokentassa sabbapupphāni apubbāpariyamiva pākaṭāni honti;",
  "atk-s0501a3:109_4": "evameva “atthi imasmiṁ kāye kesā”ti imaṁ kāyaṁ satiyā olokentassa sabbe te dhammā apubbāpariyamiva pākaṭā honti.",
  "atk-s0501a3:109_5": "Kesesu āvajjitesu asaṇṭhahamānāva sati yāva muttaṁ,",
  "atk-s0501a3:109_6": "tāva pavattati.",
  "atk-s0501a3:109_7": "Tato pabhuti tassa āhiṇḍantā manussatiracchānādayo ca sattākāraṁ vijahitvā koṭṭhāsarāsivaseneva upaṭṭhahanti,",
  "atk-s0501a3:109_8": "tehi ca ajjhohariyamānaṁ pānabhojanādi koṭṭhāsarāsimhi pakkhippamānamiva upaṭṭhātīti.",
  "atk-s0501a3:110_0": "Etthāha “athānena tato paraṁ kiṁ kātabba”nti? Vuccate –",
  "atk-s0501a3:110_1": "tadeva nimittaṁ āsevitabbaṁ bhāvetabbaṁ bahulīkātabbaṁ suvavatthitaṁ vavatthapetabbaṁ.",
  "atk-s0501a3:110_2": "Kathaṁ panāyaṁ taṁ nimittaṁ āsevati bhāveti bahulīkaroti suvavatthitaṁ vavatthapetīti?",
  "atk-s0501a3:110_3": "Ayañhi taṁ kesādīnaṁ koṭṭhāsabhāvena upaṭṭhānanimittaṁ āsevati,",
  "atk-s0501a3:110_4": "satiyā alliyati bhajati upagacchati,",
  "atk-s0501a3:110_5": "satigabbhaṁ gaṇhāpeti.",
  "atk-s0501a3:110_6": "Tattha laddhaṁ vā satiṁ vaḍḍhento taṁ bhāvetīti vuccati.",
  "atk-s0501a3:110_7": "Bahulīkarotīti punappunaṁ satisampayuttaṁ vitakkavicārabbhāhataṁ karoti.",
  "atk-s0501a3:110_8": "Suvavatthitaṁ vavatthapetīti yathā suṭṭhu vavatthitaṁ hoti,",
  "atk-s0501a3:110_9": "na puna antaradhānaṁ gacchati,",
  "atk-s0501a3:110_10": "tathā taṁ satiyā vavatthapeti,",
  "atk-s0501a3:110_11": "upadhāreti upanibandhati.",
  "atk-s0501a3:111_0": "Atha vā yaṁ pubbe anupubbato,",
  "atk-s0501a3:111_1": "nātisīghato,",
  "atk-s0501a3:111_2": "nātisaṇikato,",
  "atk-s0501a3:111_3": "vikkhepappahānato,",
  "atk-s0501a3:111_4": "paṇṇattisamatikkamanato,",
  "atk-s0501a3:111_5": "anupubbamuñcanato,",
  "atk-s0501a3:111_6": "lakkhaṇato,",
  "atk-s0501a3:111_7": "tayo ca suttantāti evaṁ dasavidhaṁ manasikārakosallaṁ vuttaṁ.",
  "atk-s0501a3:111_8": "Tattha anupubbato manasikaronto āsevati,",
  "atk-s0501a3:111_9": "nātisīghato nātisaṇikato ca manasikaronto bhāveti,",
  "atk-s0501a3:111_10": "vikkhepappahānato manasikaronto bahulī karoti,",
  "atk-s0501a3:111_11": "paṇṇattisamatikkamanādito manasikaronto suvavatthitaṁ vavatthapetīti veditabbo.",
  "atk-s0501a3:112_0": "Etthāha “kathaṁ panāyaṁ anupubbādivasena ete dhamme manasi karotī”ti? Vuccate –",
  "atk-s0501a3:112_1": "ayañhi kese manasi karitvā tadanantaraṁ lome manasi karoti, na nakhe.",
  "atk-s0501a3:112_2": "Tathā lome manasi karitvā tadanantaraṁ nakhe manasi karoti, na dante.",
  "atk-s0501a3:112_3": "Esa nayo sabbattha. Kasmā?",
  "atk-s0501a3:112_4": "Uppaṭipāṭiyā hi manasikaronto seyyathāpi nāma akusalo puriso dvattiṁsapadaṁ nisseṇiṁ uppaṭipāṭiyā ārohanto kilantakāyo tato nisseṇito papatati,",
  "atk-s0501a3:112_5": "na ārohanaṁ sampādeti;",
  "atk-s0501a3:112_6": "evameva bhāvanāsampattivasena adhigantabbassa assādassa anadhigamanato kilantacitto dvattiṁsākārabhāvanāto papatati,",
  "atk-s0501a3:112_7": "na bhāvanaṁ sampādetīti.",
  "atk-s0501a3:113_0": "Anupubbato manasikarontopi ca kesā lomāti nātisīghatopi manasi karoti.",
  "atk-s0501a3:113_1": "Atisīghato hi manasikaronto seyyathāpi nāma addhānaṁ gacchanto puriso samavisamarukkhathalaninnadvedhāpathādīni",
  "atk-s0501a3:113_2": "magganimittāni upalakkhetuṁ na sakkoti,",
  "atk-s0501a3:113_3": "tato na maggakusalo hoti,",
  "atk-s0501a3:113_4": "addhānañca parikkhayaṁ neti;",
  "atk-s0501a3:113_5": "evameva vaṇṇasaṇṭhānādīni dvattiṁsākāranimittāni upalakkhetuṁ na sakkoti,",
  "atk-s0501a3:113_6": "tato na dvattiṁsākāre kusalo hoti,",
  "atk-s0501a3:113_7": "kammaṭṭhānañca parikkhayaṁ neti.",
  "atk-s0501a3:114_0": "Yathā ca nātisīghato,",
  "atk-s0501a3:114_1": "evaṁ nātisaṇikatopi manasi karoti.",
  "atk-s0501a3:114_2": "Atisaṇikato hi manasikaronto seyyathāpi nāma puriso addhānamaggaṁ paṭipanno antarāmagge rukkhapabbatataḷākādīsu",
  "atk-s0501a3:114_3": "vilambamāno icchitappadesaṁ apāpuṇanto antarāmaggeyeva sīhabyagghādīhi anayabyasanaṁ pāpuṇāti;",
  "atk-s0501a3:114_4": "evameva dvattiṁsākārabhāvanāsampadaṁ apāpuṇanto bhāvanāvicchedena antarāyeva kāmavitakkādīhi anayabyasanaṁ pāpuṇāti.",
  "atk-s0501a3:115_0": "Nātisaṇikato manasikarontopi ca vikkhepappahānatopi manasi karoti.",
  "atk-s0501a3:115_1": "Vikkhepappahānato nāma yathā aññesu navakammādīsu cittaṁ na vikkhipati,",
  "atk-s0501a3:115_2": "tathā manasi karoti.",
  "atk-s0501a3:115_3": "Bahiddhā vikkhepamānacitto hi kesādīsveva asamāhitacetovitakko bhāvanāsampadaṁ apāpuṇitvā antarāva anayabyasanaṁ",
  "atk-s0501a3:115_4": "āpajjati takkasilāgamane bodhisattassa sahāyakā viya.",
  "atk-s0501a3:115_5": "Avikkhipamānacitto pana kesādīsveva samāhitacetovitakko bhāvanāsampadaṁ pāpuṇāti bodhisatto viya takkasilarajjasampadanti.",
  "atk-s0501a3:115_6": "Tassevaṁ vikkhepappahānato manasikaroto adhikāracariyādhimuttīnaṁ vasena te dhammā asubhato vā vaṇṇato vā suññato vā upaṭṭhahanti.",
  "atk-s0501a3:116_0": "Atha paṇṇattisamatikkamanato te dhamme manasi karoti.",
  "atk-s0501a3:116_1": "Paṇṇattisamatikkamanatoti kesā lomāti evamādivohāraṁ samatikkamitvā vissajjetvā yathūpaṭṭhitānaṁ asubhādīnaṁyeva vasena manasi karoti. Kathaṁ ?",
  "atk-s0501a3:116_2": "Yathā araññanivāsūpagatā manussā aparicitabhūmibhāgattā udakaṭṭhānasañjānanatthaṁ sākhābhaṅgādinimittaṁ",
  "atk-s0501a3:116_3": "katvā tadanusārena gantvā udakaṁ paribhuñjanti,",
  "atk-s0501a3:116_4": "yadā pana paricitabhūmibhāgā honti,",
  "atk-s0501a3:116_5": "atha taṁ nimittaṁ vissajjetvā amanasikatvāva udakaṭṭhānaṁ upasaṅkamitvā udakaṁ paribhuñjanti,",
  "atk-s0501a3:116_6": "evamevāyaṁ kesā lomātiādinā taṁtaṁvohārassa vasena paṭhamaṁ te dhamme manasākāsi,",
  "atk-s0501a3:116_7": "tesu dhammesu asubhādīnaṁ aññataravasena upaṭṭhahantesu taṁ vohāraṁ samatikkamitvā vissajjetvā asubhāditova manasi karoti.",
  "atk-s0501a3:117_0": "Etthāha “kathaṁ panassa ete dhammā asubhādito upaṭṭhahanti,",
  "atk-s0501a3:117_1": "kathaṁ vaṇṇato,",
  "atk-s0501a3:117_2": "kathaṁ suññato vā,",
  "atk-s0501a3:117_3": "kathañcāyamete asubhato manasi karoti,",
  "atk-s0501a3:117_4": "kathaṁ vaṇṇato,",
  "atk-s0501a3:117_5": "kathaṁ suññato vā”ti?",
  "atk-s0501a3:117_6": "Kesā tāvassa vaṇṇasaṇṭhānagandhāsayokāsavasena pañcadhā asubhato upaṭṭhahanti,",
  "atk-s0501a3:117_7": "pañcadhā eva ayamete asubhato manasi karoti.",
  "atk-s0501a3:117_8": "Seyyathidaṁ –",
  "atk-s0501a3:117_9": "kesā nāmete vaṇṇato asubhā paramappaṭikūlajegucchā.",
  "atk-s0501a3:117_10": "Tathā hi manussā divā pānabhojane patitaṁ kesavaṇṇaṁ vākaṁ vā suttaṁ vā disvā kesasaññāya manoramampi pānabhojanaṁ chaḍḍenti vā jigucchanti vā.",
  "atk-s0501a3:117_11": "Saṇṭhānatopi asubhā.",
  "atk-s0501a3:117_12": "Tathā hi rattiṁ pānabhojane patitaṁ kesasaṇṭhānaṁ vākaṁ vā suttaṁ vā phusitvā kesasaññāya manoramampi pānabhojanaṁ chaḍḍenti vā jigucchanti vā.",
  "atk-s0501a3:117_13": "Gandhatopi asubhā.",
  "atk-s0501a3:117_14": "Tathā hi telamakkhanapupphadhūmādisaṅkhārehi virahitānaṁ kesānaṁ gandho paramajeguccho hoti,",
  "atk-s0501a3:117_15": "aggīsu pakkhittassa kesassa gandhaṁ ghāyitvā sattā nāsikaṁ pidhenti,",
  "atk-s0501a3:117_16": "mukhampi vikujjenti.",
  "atk-s0501a3:117_17": "Āsayatopi asubhā.",
  "atk-s0501a3:117_18": "Tathā hi nānāvidhena manussāsucinissandena saṅkāraṭṭhāne taṇḍuleyyakādīni viya pittasemhapubbalohitanissandena",
  "atk-s0501a3:117_19": "te ācitā vuddhiṁ virūḷhiṁ vepullaṁ gamitāti.",
  "atk-s0501a3:117_20": "Okāsatopi asubhā.",
  "atk-s0501a3:117_21": "Tathā hi saṅkāraṭṭhāne viya taṇḍuleyyakādīni paramajegucche lomādiekatiṁsakuṇaparāsimatthake manussānaṁ sīsapaliveṭhake allacamme jātāti.",
  "atk-s0501a3:117_22": "Esa nayo lomādīsu.",
  "atk-s0501a3:117_23": "Evaṁ tāva ayamete dhamme asubhato upaṭṭhahante asubhato manasi karoti.",
  "atk-s0501a3:118_0": "Yadi panassa vaṇṇato upaṭṭhahanti,",
  "atk-s0501a3:118_1": "atha kesā nīlakasiṇavasena upaṭṭhahanti.",
  "atk-s0501a3:118_2": "Tathā lomā dantā odātakasiṇavasenāti.",
  "atk-s0501a3:118_3": "Esa nayo sabbattha.",
  "atk-s0501a3:118_4": "Taṁtaṁkasiṇavaseneva ayamete manasi karoti,",
  "atk-s0501a3:118_5": "evaṁ vaṇṇato upaṭṭhahante vaṇṇato manasi karoti.",
  "atk-s0501a3:118_6": "Yadi panassa suññato upaṭṭhahanti,",
  "atk-s0501a3:118_7": "atha kesā ghanavinibbhogavavatthānena ojaṭṭhamakasamūhavasena upaṭṭhahanti.",
  "atk-s0501a3:118_8": "Tathā lomādayo,",
  "atk-s0501a3:118_9": "yathā upaṭṭhahanti.",
  "atk-s0501a3:118_10": "Ayamete tatheva manasi karoti.",
  "atk-s0501a3:118_11": "Evaṁ suññato upaṭṭhahante suññato manasi karoti.",
  "atk-s0501a3:119_0": "Evaṁ manasikaronto ayamete dhamme anupubbamuñcanato manasi karoti.",
  "atk-s0501a3:119_1": "Anupubbamuñcanatoti asubhādīnaṁ aññataravasena upaṭṭhite kese muñcitvā lome manasikaronto seyyathāpi",
  "atk-s0501a3:119_2": "nāma jalūkā naṅguṭṭhena gahitappadese sāpekkhāva hutvā tuṇḍena aññaṁ padesaṁ gaṇhāti,",
  "atk-s0501a3:119_3": "gahite ca tasmiṁ itaraṁ muñcati,",
  "atk-s0501a3:119_4": "evameva kesesu sāpekkhova hutvā lome manasi karoti,",
  "atk-s0501a3:119_5": "lomesu ca patiṭṭhite manasikāre kese muñcati.",
  "atk-s0501a3:119_6": "Esa nayo sabbattha.",
  "atk-s0501a3:119_7": "Evaṁ hissa anupubbamuñcanato manasikaroto asubhādīsu aññataravasena te dhammā upaṭṭhahantā anavasesato upaṭṭhahanti,",
  "atk-s0501a3:119_8": "pākaṭatarūpaṭṭhānā ca honti.",
  "atk-s0501a3:120_0": "Atha yassa te dhammā asubhato upaṭṭhahanti,",
  "atk-s0501a3:120_1": "pākaṭatarūpaṭṭhānā ca honti,",
  "atk-s0501a3:120_2": "tassa seyyathāpi nāma makkaṭo dvattiṁsatālake tālavane byādhena paripātiyamāno ekarukkhepi asaṇṭhahanto paridhāvitvā yadā nivatto hoti kilanto,",
  "atk-s0501a3:120_3": "atha ekameva ghanatālapaṇṇapariveṭhitaṁ tālasuciṁ nissāya tiṭṭhati;",
  "atk-s0501a3:120_4": "evameva cittamakkaṭo dvattiṁsakoṭṭhāsake imasmiṁ kāye teneva yoginā paripātiyamāno ekakoṭṭhāsakepi asaṇṭhahanto",
  "atk-s0501a3:120_5": "paridhāvitvā yadā anekārammaṇavidhāvane abhilāsābhāvena nivatto hoti kilanto.",
  "atk-s0501a3:120_6": "Atha yvāssa kesādīsu dhammo paguṇataro caritānurūpataro vā,",
  "atk-s0501a3:120_7": "yattha vā pubbe katādhikāro hoti,",
  "atk-s0501a3:120_8": "taṁ nissāya upacāravasena tiṭṭhati.",
  "atk-s0501a3:120_9": "Atha tameva nimittaṁ punappunaṁ takkāhataṁ vitakkāhataṁ karitvā yathākkamaṁ paṭhamaṁ jhānaṁ uppādeti,",
  "atk-s0501a3:120_10": "tattha patiṭṭhāya vipassanamārabhitvā ariyabhūmiṁ pāpuṇāti.",
  "atk-s0501a3:121_0": "Yassa pana te dhammā vaṇṇato upaṭṭhahanti,",
  "atk-s0501a3:121_1": "tassāpi seyyathāpi nāma makkaṭo…pe…",
  "atk-s0501a3:121_2": "atha yvāssa kesādīsu dhammo paguṇataro caritānurūpataro vā,",
  "atk-s0501a3:121_3": "yattha vā pubbe katādhikāro hoti,",
  "atk-s0501a3:121_4": "taṁ nissāya upacāravasena tiṭṭhati.",
  "atk-s0501a3:121_5": "Atha tameva nimittaṁ punappunaṁ takkāhataṁ vitakkāhataṁ karitvā yathākkamaṁ nīlakasiṇavasena pītakasiṇavasena vā pañcapi rūpāvacarajjhānāni uppādeti,",
  "atk-s0501a3:121_6": "tesañca yattha katthaci patiṭṭhāya vipassanaṁ ārabhitvā ariyabhūmiṁ pāpuṇāti.",
  "atk-s0501a3:122_0": "Yassa pana te dhammā suññato upaṭṭhahanti,",
  "atk-s0501a3:122_1": "so lakkhaṇato manasi karoti,",
  "atk-s0501a3:122_2": "lakkhaṇato manasikaronto tattha catudhātuvavatthānavasena upacārajjhānaṁ pāpuṇāti.",
  "atk-s0501a3:122_3": "Atha manasikaronto te dhamme aniccadukkhānattasuttattayavasena manasi karoti.",
  "atk-s0501a3:122_4": "Ayamassa vipassanānayo.",
  "atk-s0501a3:122_5": "So imaṁ vipassanaṁ ārabhitvā yathākkamañca paṭipajjitvā ariyabhūmiṁ pāpuṇātīti.",
  "atk-s0501a3:123_0": "Ettāvatā ca yaṁ vuttaṁ –",
  "atk-s0501a3:123_1": "“kathaṁ panāyaṁ anupubbādivasena ete dhamme manasi karotī”ti,",
  "atk-s0501a3:123_2": "taṁ byākataṁ hoti.",
  "atk-s0501a3:123_3": "Yañcāpi vuttaṁ –",
  "atk-s0501a3:123_4": "“bhāvanāvasena panassa evaṁ vaṇṇanā veditabbā”ti,",
  "atk-s0501a3:123_5": "tassattho pakāsito hotīti.",
  "atk-s0501a3:124_0": "Pakiṇṇakanayo",
  "atk-s0501a3:125_0": "Idāni imasmiṁyeva dvattiṁsākāre vaṇṇanāparicayapāṭavatthaṁ ayaṁ pakiṇṇakanayo veditabbo –",
  "atk-s0501a3:126_0": "“Nimittato lakkhaṇato, dhātuto suññatopi ca;",
  "atk-s0501a3:127_0": "Khandhādito ca viññeyyo, dvattiṁsākāranicchayo”ti.",
  "atk-s0501a3:128_0": "Tattha nimittatoti evaṁ vuttappakāre imasmiṁ dvattiṁsākāre saṭṭhisataṁ nimittāni honti,",
  "atk-s0501a3:128_1": "yesaṁ vasena yogāvacaro dvattiṁsākāraṁ koṭṭhāsato pariggaṇhāti.",
  "atk-s0501a3:128_2": "Seyyathidaṁ –",
  "atk-s0501a3:128_3": "kesassa vaṇṇanimittaṁ,",
  "atk-s0501a3:128_4": "saṇṭhānanimittaṁ,",
  "atk-s0501a3:128_5": "disānimittaṁ,",
  "atk-s0501a3:128_6": "okāsanimittaṁ,",
  "atk-s0501a3:128_7": "paricchedanimittanti pañca nimittāni honti.",
  "atk-s0501a3:128_8": "Evaṁ lomādīsu.",
  "atk-s0501a3:129_0": "Lakkhaṇatoti dvattiṁsākāre aṭṭhavīsatisataṁ lakkhaṇāni honti,",
  "atk-s0501a3:129_1": "yesaṁ vasena yogāvacaro dvattiṁsākāraṁ lakkhaṇato manasi karoti.",
  "atk-s0501a3:129_2": "Seyyathidaṁ –",
  "atk-s0501a3:129_3": "kesassa thaddhalakkhaṇaṁ,",
  "atk-s0501a3:129_4": "ābandhanalakkhaṇaṁ,",
  "atk-s0501a3:129_5": "uṇhattalakkhaṇaṁ,",
  "atk-s0501a3:129_6": "samudīraṇalakkhaṇanti cattāri lakkhaṇāni honti.",
  "atk-s0501a3:129_7": "Evaṁ lomādīsu.",
  "atk-s0501a3:130_0": "Dhātutoti dvattiṁsākāre “chadhāturo,",
  "atk-s0501a3:130_1": "bhikkhave,",
  "atk-s0501a3:130_2": "ayaṁ purisapuggalo”ti ettha vuttāsu dhātūsu aṭṭhavīsatisataṁ dhātuyo honti,",
  "atk-s0501a3:130_3": "yāsaṁ vasena yogāvacaro dvattiṁsākāraṁ dhātuto pariggaṇhāti.",
  "atk-s0501a3:130_4": "Seyyathidaṁ –",
  "atk-s0501a3:130_5": "yā kese thaddhatā,",
  "atk-s0501a3:130_6": "sā pathavīdhātu;",
  "atk-s0501a3:130_7": "yā ābandhanatā,",
  "atk-s0501a3:130_8": "sā āpodhātu;",
  "atk-s0501a3:130_9": "yā paripācanatā,",
  "atk-s0501a3:130_10": "sā tejodhātu;",
  "atk-s0501a3:130_11": "yā vitthambhanatā,",
  "atk-s0501a3:130_12": "sā vāyodhātūti catasso dhātuyo honti.",
  "atk-s0501a3:130_13": "Evaṁ lomādīsu.",
  "atk-s0501a3:131_0": "Suññatoti dvattiṁsākāre aṭṭhavīsatisataṁ suññatā honti,",
  "atk-s0501a3:131_1": "yāsaṁ vasena yogāvacaro dvattiṁsākāraṁ suññato vipassati.",
  "atk-s0501a3:131_2": "Seyyathidaṁ –",
  "atk-s0501a3:131_3": "kese tāva pathavīdhātu āpodhātvādīhi suññā,",
  "atk-s0501a3:131_4": "tathā āpodhātvādayo pathavīdhātvādīhīti catasso suññatā honti.",
  "atk-s0501a3:131_5": "Evaṁ lomādīsu.",
  "atk-s0501a3:132_0": "Khandhāditoti dvattiṁsākāre kesādīsu khandhādivasena saṅgayhamānesu “kesā kati khandhā honti,",
  "atk-s0501a3:132_1": "kati āyatanāni,",
  "atk-s0501a3:132_2": "kati dhātuyo,",
  "atk-s0501a3:132_3": "kati saccāni,",
  "atk-s0501a3:132_4": "kati satipaṭṭhānānī”ti evamādinā nayena vinicchayo veditabbo.",
  "atk-s0501a3:132_5": "Evañcassa vijānato tiṇakaṭṭhasamūho viya kāyo khāyati. Yathāha –",
  "atk-s0501a3:133_0": "“Natthi satto naro poso, puggalo nūpalabbhati;",
  "atk-s0501a3:134_0": "Suññabhūto ayaṁ kāyo, tiṇakaṭṭhasamūpamo”ti.",
  "atk-s0501a3:135_0": "Athassa yā sā –",
  "atk-s0501a3:136_0": "“Suññāgāraṁ paviṭṭhassa, santacittassa tādino;",
  "atk-s0501a3:137_0": "Amānusī rati hoti, sammā dhammaṁ vipassato”ti. –",
  "atk-s0501a3:138_0": "Evaṁ amānusī rati vuttā, sā adūratarā hoti. Tato yaṁ taṁ –",
  "atk-s0501a3:139_0": "“Yato yato sammasati, khandhānaṁ udayabbayaṁ;",
  "atk-s0501a3:140_0": "Labhatī pītipāmojjaṁ, amataṁ taṁ vijānata”nti. –",
  "atk-s0501a3:141_0": "Evaṁ vipassanāmayaṁ pītipāmojjāmataṁ vuttaṁ.",
  "atk-s0501a3:141_1": "Taṁ anubhavanto na cireneva ariyajanasevitaṁ ajarāmaraṁ nibbānāmataṁ sacchikarotīti.",
  "atk-s0501a3:142_0": "Paramatthajotikāya khuddakapāṭha-aṭṭhakathāya",
  "atk-s0501a3:143_0": "Dvattiṁsākāravaṇṇanā niṭṭhitā."
}