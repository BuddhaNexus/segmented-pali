{
  "tika-s0403t8:0_0": "(9) 4. Theravaggo",
  "tika-s0403t8:1_0": "1-2. Rajanīyasuttādivaṇṇanā",
  "tika-s0403t8:2_0": "81- 82.",
  "tika-s0403t8:2_1": "Catutthassa paṭhamaṁ suviññeyyameva.",
  "tika-s0403t8:2_2": "Dutiye guṇamakkhanāya pavattopi attano kārakaṁ gūthena paharantaṁ gūtho viya paṭhamataraṁ makkhetīti makkho,",
  "tika-s0403t8:2_3": "so etassa atthīti makkhī.",
  "tika-s0403t8:2_4": "Paḷāsatīti paḷāso,",
  "tika-s0403t8:2_5": "parassa guṇe ḍaṁsitvā viya apanetīti attho.",
  "tika-s0403t8:2_6": "So etassa atthīti paḷāsī.",
  "tika-s0403t8:2_7": "Paḷāsī puggalo hi dutiyassa dhuraṁ na deti,",
  "tika-s0403t8:2_8": "sampasāretvā tiṭṭhati.",
  "tika-s0403t8:2_9": "Tenāha “yugaggāhalakkhaṇena paḷāsena samannāgato”ti.",
  "tika-s0403t8:3_0": "Rajanīyasuttādivaṇṇanā niṭṭhitā.",
  "tika-s0403t8:4_0": "3. Kuhakasuttavaṇṇanā",
  "tika-s0403t8:5_0": "83.",
  "tika-s0403t8:5_1": "Tatiye tīhi kuhanavatthūhīti sāmantajappanairiyāpathasannissitapaccayappaṭisevanabhedato tippabhedehi kuhanavatthūhi.",
  "tika-s0403t8:5_2": "Tividhena kuhanavatthunā lokaṁ kuhayati vimhāpayati “aho acchariyapuriso”ti attani paresaṁ vimhayaṁ uppādetīti kuhako.",
  "tika-s0403t8:5_3": "Lābhasakkāratthiko hutvā lapati attānaṁ dāyakaṁ vā ukkhipitvā yathā so kiñci dadāti,",
  "tika-s0403t8:5_4": "evaṁ ukkācetvā kathetīti lapako.",
  "tika-s0403t8:5_5": "Nimittaṁ sīlaṁ tassāti nemittiko,",
  "tika-s0403t8:5_6": "nimittena vā carati,",
  "tika-s0403t8:5_7": "nimittaṁ vā karotīti nemittiko.",
  "tika-s0403t8:5_8": "Nimittanti ca paresaṁ paccayadānasaññuppādakaṁ kāyavacīkammaṁ vuccati.",
  "tika-s0403t8:5_9": "Nippeso sīlamassāti nippesiko.",
  "tika-s0403t8:5_10": "Nippisatīti vā nippeso,",
  "tika-s0403t8:5_11": "nippesoyeva nippesiko.",
  "tika-s0403t8:5_12": "Nippesoti ca saṭhapuriso viya lābhasakkāratthaṁ akkosanuppaṇḍanaparapiṭṭhimaṁsikatādi.",
  "tika-s0403t8:6_0": "Kuhakasuttavaṇṇanā niṭṭhitā.",
  "tika-s0403t8:7_0": "6-7. Paṭisambhidāppattasuttādivaṇṇanā",
  "tika-s0403t8:8_0": "86- 87.",
  "tika-s0403t8:8_1": "Chaṭṭhe paṭisambhidāsu yaṁ vattabbaṁ,",
  "tika-s0403t8:8_2": "taṁ heṭṭhā vuttameva.",
  "tika-s0403t8:8_3": "Uccāvacānīti uccanīcāni.",
  "tika-s0403t8:8_4": "Tenāha “mahantakhuddakānī”ti.",
  "tika-s0403t8:8_5": "Kiṁkaraṇīyānīti “kiṁ karomī”ti evaṁ vatvā kattabbakammāni.",
  "tika-s0403t8:8_6": "Tattha uccakammāni nāma cīvarassa karaṇaṁ, rajanaṁ,",
  "tika-s0403t8:8_7": "cetiye sudhākammaṁ,",
  "tika-s0403t8:8_8": "uposathāgāracetiyagharabodhigharesu kattabbakammanti evamādi.",
  "tika-s0403t8:8_9": "Avacakammaṁ nāma pādadhovanamakkhanādi khuddakakammaṁ.",
  "tika-s0403t8:8_10": "Tatrupāyāsāti tatrupagamaniyā,",
  "tika-s0403t8:8_11": "tatra tatra mahante khuddake ca kamme sādhanavasena upagacchantiyāti attho.",
  "tika-s0403t8:8_12": "Tassa tassa kammassa nipphādane samatthāyāti vuttaṁ hoti.",
  "tika-s0403t8:8_13": "Tatrupāyāyāti vā tatra tatra kamme sādhetabbe upāyabhūtāya.",
  "tika-s0403t8:8_14": "Alaṁ kātunti kātuṁ samattho hoti.",
  "tika-s0403t8:8_15": "Alaṁ saṁvidhātunti vicāretuṁ samattho.",
  "tika-s0403t8:8_16": "Sattamaṁ uttānameva.",
  "tika-s0403t8:9_0": "Paṭisambhidāppattasuttādivaṇṇanā niṭṭhitā.",
  "tika-s0403t8:10_0": "8. Therasuttavaṇṇanā",
  "tika-s0403t8:11_0": "88.",
  "tika-s0403t8:11_1": "Aṭṭhame thirabhāvappattoti sāsane thirabhāvaṁ anivattibhāvaṁ pattho.",
  "tika-s0403t8:11_2": "Pabbajito hutvā bahū rattiyo jānātīti rattaññū.",
  "tika-s0403t8:11_3": "Tenāha “pabbajitadivasato paṭṭhāyā”tiādi.",
  "tika-s0403t8:11_4": "Pākaṭoti ayathābhūtaguṇehi ceva yathābhūtaguṇehi ca samuggato.",
  "tika-s0403t8:11_5": "Yaso etassa atthīti yasassī,",
  "tika-s0403t8:11_6": "yasaṁ sito nissito vā yasassī.",
  "tika-s0403t8:11_7": "Tenāha “yasanissito”ti.",
  "tika-s0403t8:11_8": "Asataṁ asādhūnaṁ dhammā asaddhammā,",
  "tika-s0403t8:11_9": "asantā vā asundarā gārayhā lāmakā dhammāti asaddhammā.",
  "tika-s0403t8:11_10": "Vipariyāyena saddhammā veditabbā.",
  "tika-s0403t8:12_0": "Therasuttavaṇṇanā niṭṭhitā.",
  "tika-s0403t8:13_0": "9. Paṭhamasekhasuttavaṇṇanā",
  "tika-s0403t8:14_0": "89.",
  "tika-s0403t8:14_1": "Navame āramitabbaṭṭhena kammaṁ ārāmo etassāti kammārāmo,",
  "tika-s0403t8:14_2": "tassa bhāvo kammārāmatā.",
  "tika-s0403t8:14_3": "Tattha kammanti itikattabbaṁ kammaṁ vuccati.",
  "tika-s0403t8:14_4": "Seyyathidaṁ –",
  "tika-s0403t8:14_5": "cīvaravicāraṇaṁ cīvarakammakaraṇaṁ upatthambhanaṁ pattatthavikaaṁsabaddhakakāyabandhanadhammakaraṇaādhārakapādakathalikasammajjaniādīnaṁ karaṇanti.",
  "tika-s0403t8:14_6": "Ekacco hi etāni karonto sakaladivasaṁ etāneva karoti,",
  "tika-s0403t8:14_7": "taṁ sandhāyesa paṭikkhepo.",
  "tika-s0403t8:14_8": "Yo pana etesaṁ karaṇavelāyameva tāni karoti,",
  "tika-s0403t8:14_9": "uddesavelāya uddesaṁ gaṇhāti,",
  "tika-s0403t8:14_10": "sajjhāyavelāya sajjhāyati,",
  "tika-s0403t8:14_11": "cetiyaṅgaṇavattavelāya cetiyaṅgaṇavattaṁ karoti,",
  "tika-s0403t8:14_12": "manasikāravelāya manasikāraṁ karoti,",
  "tika-s0403t8:14_13": "na so kammārāmo nāma.",
  "tika-s0403t8:14_14": "Bhassārāmatāti ettha yo itthivaṇṇapurisavaṇṇādivasena ālāpasallāpaṁ karontoyeva divasañca rattiñca vītināmeti,",
  "tika-s0403t8:14_15": "evarūpo bhasse pariyantakārī na hoti,",
  "tika-s0403t8:14_16": "ayaṁ bhassārāmo nāma.",
  "tika-s0403t8:14_17": "Yo pana rattimpi divasampi dhammaṁ katheti,",
  "tika-s0403t8:14_18": "pañhaṁ vissajjeti,",
  "tika-s0403t8:14_19": "ayaṁ appabhasso bhasse pariyantakārīyeva. Kasmā?",
  "tika-s0403t8:14_20": "“Sannipatitānaṁ vo,",
  "tika-s0403t8:14_21": "bhikkhave,",
  "tika-s0403t8:14_22": "dvayaṁ karaṇīyaṁ dhammī vā kathā,",
  "tika-s0403t8:14_23": "ariyo vā tuṇhībhāvo”ti vuttattā.",
  "tika-s0403t8:15_0": "Niddārāmatāti ettha yo gacchantopi nisinnopi nipannopi thinamiddhābhibhūto niddāyatiyeva,",
  "tika-s0403t8:15_1": "ayaṁ niddārāmo nāma.",
  "tika-s0403t8:15_2": "Yassa pana karajakāye gelaññena cittaṁ bhavaṅge otarati,",
  "tika-s0403t8:15_3": "nāyaṁ niddārāmo.",
  "tika-s0403t8:15_4": "Tenevāha –",
  "tika-s0403t8:15_5": "“abhijānāmi kho panāhaṁ,",
  "tika-s0403t8:15_6": "aggivessana,",
  "tika-s0403t8:15_7": "gimhānaṁ pacchime māse pacchābhattaṁ piṇḍapātappaṭikkanto catugguṇaṁ saṅghāṭiṁ paññāpetvā dakkhiṇena passena sato sampajāno niddaṁ okkamitā”ti.",
  "tika-s0403t8:15_8": "Saṅgaṇikārāmatāti ettha yo ekassa dutiyo,",
  "tika-s0403t8:15_9": "dvinnaṁ tatiyo,",
  "tika-s0403t8:15_10": "tiṇṇaṁ catutthoti evaṁ saṁsaṭṭhova viharati,",
  "tika-s0403t8:15_11": "ekako assādaṁ na labhati,",
  "tika-s0403t8:15_12": "ayaṁ saṅgaṇikārāmo.",
  "tika-s0403t8:15_13": "Yo pana catūsu iriyāpathesu ekakova assādaṁ labhati,",
  "tika-s0403t8:15_14": "nāyaṁ saṅgaṇikārāmo veditabbo.",
  "tika-s0403t8:15_15": "Sekhānaṁ paṭiladdhaguṇassa parihānāsambhavato “upariguṇehī”tiādi vuttaṁ.",
  "tika-s0403t8:16_0": "Paṭhamasekhasuttavaṇṇanā niṭṭhitā.",
  "tika-s0403t8:17_0": "10. Dutiyasekhasuttavaṇṇanā",
  "tika-s0403t8:18_0": "90.",
  "tika-s0403t8:18_1": "Dasame atipātovāti sabbarattiṁ niddāyitvā balavapaccūse koṭisammuñjaniyā thokaṁ sammajjitvā mukhaṁ dhovitvā yāgubhikkhatthāya pātova pavisati.",
  "tika-s0403t8:18_2": "Taṁ atikkamitvāti gihisaṁsaggavasena kālaṁ vītināmento majjhanhikasamayaṁ atikkamitvā pakkamati.",
  "tika-s0403t8:18_3": "Pātoyeva hi gāmaṁ pavisitvā yāguṁ ādāya āsanasālaṁ gantvā pivitvā ekasmiṁ ṭhāne nipanno niddāyitvā manussānaṁ",
  "tika-s0403t8:18_4": "bhojanavelāya “paṇītabhikkhaṁ labhissāmī”ti upakaṭṭhe majjhanhike uṭṭhāya dhammakaraṇena udakaṁ gahetvā",
  "tika-s0403t8:18_5": "akkhīni puñchitvā piṇḍāya caritvā yāvadatthaṁ bhuñjitvā gihisaṁsaṭṭho kālaṁ vītināmetvā majjhanhe vītivatte",
  "tika-s0403t8:18_6": "paṭikkamati.",
  "tika-s0403t8:19_0": "Appicchakathāti, “āvuso,",
  "tika-s0403t8:19_1": "atricchatā pāpicchatāti ime dhammā pahātabbā”ti tesu ādīnavaṁ dassetvā “evarūpaṁ appicchataṁ samādāya vattitabba”ntiādinayappavattā kathā.",
  "tika-s0403t8:19_2": "Tīhi vivekehīti kāyaviveko,",
  "tika-s0403t8:19_3": "cittaviveko,",
  "tika-s0403t8:19_4": "upadhivivekoti imehi tīhi vivekehi.",
  "tika-s0403t8:19_5": "Tattha eko gacchati,",
  "tika-s0403t8:19_6": "eko tiṭṭhati,",
  "tika-s0403t8:19_7": "eko nisīdati,",
  "tika-s0403t8:19_8": "eko seyyaṁ kappeti,",
  "tika-s0403t8:19_9": "eko gāmaṁ piṇḍāya pavisati,",
  "tika-s0403t8:19_10": "eko paṭikkamati,",
  "tika-s0403t8:19_11": "eko caṅkamaṁ adhiṭṭhāti,",
  "tika-s0403t8:19_12": "eko carati,",
  "tika-s0403t8:19_13": "eko viharatīti ayaṁ kāyaviveko nāma.",
  "tika-s0403t8:19_14": "Aṭṭha samāpattiyo pana cittaviveko nāma.",
  "tika-s0403t8:19_15": "Nibbānaṁ upadhiviveko nāma.",
  "tika-s0403t8:19_16": "Vuttampi hetaṁ –",
  "tika-s0403t8:19_17": "“kāyaviveko ca vivekaṭṭhakāyānaṁ nekkhammābhiratānaṁ,",
  "tika-s0403t8:19_18": "cittaviveko ca parisuddhacittānaṁ paramavodānappattānaṁ,",
  "tika-s0403t8:19_19": "upadhiviveko ca nirupadhīnaṁ puggalānaṁ visaṅkhāragatāna”nti.",
  "tika-s0403t8:19_20": "Duvidhaṁ vīriyanti kāyikaṁ,",
  "tika-s0403t8:19_21": "cetasikañca vīriyaṁ.",
  "tika-s0403t8:19_22": "Sīlanti catupārisuddhisīlaṁ.",
  "tika-s0403t8:19_23": "Samādhinti vipassanāpādakā aṭṭha samāpattiyo.",
  "tika-s0403t8:19_24": "Vimuttikathāti vā ariyaphalaṁ ārabbha pavattā kathā.",
  "tika-s0403t8:19_25": "Sesaṁ uttānameva.",
  "tika-s0403t8:20_0": "Dutiyasekhasuttavaṇṇanā niṭṭhitā.",
  "tika-s0403t8:21_0": "Theravaggavaṇṇanā niṭṭhitā."
}