{
  "ud4.4:0.1_0": "Udāna 4.4",
  "ud4.4:0.2_0": "Yakkhapahārasutta",
  "ud4.4:1.1_0": "Evaṁ me sutaṁ—",
  "ud4.4:1.2_0": "ekaṁ samayaṁ bhagavā rājagahe viharati veḷuvane kalandakanivāpe.",
  "ud4.4:1.3_0": "Tena kho pana samayena āyasmā ca sāriputto āyasmā ca mahāmoggallāno kapotakandarāyaṁ viharanti.",
  "ud4.4:1.4_0": "Tena kho pana samayena āyasmā sāriputto juṇhāya rattiyā navoropitehi kesehi abbhokāse nisinno hoti aññataraṁ samādhiṁ samāpajjitvā.",
  "ud4.4:2.1_0": "Tena kho pana samayena dve yakkhā sahāyakā uttarāya disāya dakkhiṇaṁ disaṁ gacchanti kenacideva karaṇīyena.",
  "ud4.4:2.2_0": "Addasaṁsu kho te yakkhā āyasmantaṁ sāriputtaṁ juṇhāya rattiyā navoropitehi kesehi abbhokāse nisinnaṁ.",
  "ud4.4:2.3_0": "Disvāna eko yakkho dutiyaṁ yakkhaṁ etadavoca:",
  "ud4.4:2.4_0": "“paṭibhāti maṁ, samma, imassa samaṇassa sīse pahāraṁ dātun”ti.",
  "ud4.4:2.5_0": "Evaṁ vutte, so yakkho taṁ yakkhaṁ etadavoca:",
  "ud4.4:2.6_0": "“alaṁ, samma, mā samaṇaṁ āsādesi.",
  "ud4.4:2.7_0": "Uḷāro so, samma, samaṇo mahiddhiko mahānubhāvo”ti.",
  "ud4.4:3.1_0": "Dutiyampi kho so yakkho taṁ yakkhaṁ etadavoca:",
  "ud4.4:3.2_0": "“paṭibhāti maṁ, samma, imassa samaṇassa sīse pahāraṁ dātun”ti.",
  "ud4.4:3.3_0": "Dutiyampi kho so yakkho taṁ yakkhaṁ etadavoca:",
  "ud4.4:3.4_0": "“alaṁ, samma, mā samaṇaṁ āsādesi.",
  "ud4.4:3.5_0": "Uḷāro so, samma, samaṇo mahiddhiko mahānubhāvo”ti.",
  "ud4.4:3.6_0": "Tatiyampi kho so yakkho taṁ yakkhaṁ etadavoca:",
  "ud4.4:3.7_0": "“paṭibhāti maṁ, samma, imassa samaṇassa sīse pahāraṁ dātun”ti.",
  "ud4.4:3.8_0": "Tatiyampi kho so yakkho taṁ yakkhaṁ etadavoca:",
  "ud4.4:3.9_0": "“alaṁ, samma, mā samaṇaṁ āsādesi.",
  "ud4.4:3.10_0": "Uḷāro so, samma, samaṇo mahiddhiko mahānubhāvo”ti.",
  "ud4.4:4.1_0": "Atha kho so yakkho taṁ yakkhaṁ anādiyitvā āyasmato sāriputtattherassa sīse pahāraṁ adāsi.",
  "ud4.4:4.2_0": "Tāva mahā pahāro ahosi,",
  "ud4.4:4.2_1": "api tena pahārena sattaratanaṁ vā aḍḍhaṭṭhamaratanaṁ vā nāgaṁ osādeyya,",
  "ud4.4:4.2_2": "mahantaṁ vā pabbatakūṭaṁ padāleyya.",
  "ud4.4:4.3_0": "Atha ca pana so yakkho “ḍayhāmi ḍayhāmī”ti vatvā tattheva mahānirayaṁ apatāsi.",
  "ud4.4:5.1_0": "Addasā kho āyasmā mahāmoggallāno dibbena cakkhunā visuddhena atikkantamānusakena tena yakkhena āyasmato sāriputtattherassa sīse pahāraṁ dīyamānaṁ.",
  "ud4.4:5.2_0": "Disvā yena āyasmā sāriputto tenupasaṅkami; upasaṅkamitvā āyasmantaṁ sāriputtaṁ etadavoca:",
  "ud4.4:5.3_0": "“kacci te, āvuso, khamanīyaṁ, kacci yāpanīyaṁ, kacci na kiñci dukkhan”ti?",
  "ud4.4:5.4_0": "“Khamanīyaṁ me, āvuso moggallāna, yāpanīyaṁ me, āvuso moggallāna;",
  "ud4.4:5.5_0": "api ca me sīsaṁ thokaṁ dukkhan”ti.",
  "ud4.4:6.1_0": "“Acchariyaṁ, āvuso sāriputta, abbhutaṁ, āvuso sāriputta.",
  "ud4.4:6.2_0": "Yāva mahiddhiko āyasmā sāriputto mahānubhāvo.",
  "ud4.4:6.3_0": "Idha te, āvuso sāriputta, aññataro yakkho sīse pahāraṁ adāsi.",
  "ud4.4:6.4_0": "Tāva mahā pahāro ahosi,",
  "ud4.4:6.4_1": "api tena pahārena sattaratanaṁ vā aḍḍhaṭṭhamaratanaṁ vā nāgaṁ osādeyya,",
  "ud4.4:6.4_2": "mahantaṁ vā pabbatakūṭaṁ padāleyya,",
  "ud4.4:6.4_3": "atha ca panāyasmā sāriputto evamāha:",
  "ud4.4:6.5_0": "‘khamanīyaṁ me, āvuso moggallāna, yāpanīyaṁ me, āvuso moggallāna;",
  "ud4.4:6.6_0": "api ca me sīsaṁ thokaṁ dukkhan’”ti.",
  "ud4.4:7.1_0": "“Acchariyaṁ, āvuso moggallāna, abbhutaṁ, āvuso moggallāna.",
  "ud4.4:7.2_0": "Yāva mahiddhiko āyasmā mahāmoggallāno mahānubhāvo yatra hi nāma yakkhampi passissati.",
  "ud4.4:7.3_0": "Mayaṁ panetarahi paṁsupisācakampi na passāmā”ti.",
  "ud4.4:8.1_0": "Assosi kho bhagavā dibbāya sotadhātuyā visuddhāya atikkantamānusikāya tesaṁ ubhinnaṁ mahānāgānaṁ imaṁ evarūpaṁ kathāsallāpaṁ.",
  "ud4.4:9.1_0": "Atha kho bhagavā etamatthaṁ viditvā tāyaṁ velāyaṁ imaṁ udānaṁ udānesi:",
  "ud4.4:10.1_0": "“Yassa selūpamaṁ cittaṁ,",
  "ud4.4:10.2_0": "ṭhitaṁ nānupakampati;",
  "ud4.4:10.3_0": "Virattaṁ rajanīyesu,",
  "ud4.4:10.4_0": "kopaneyye na kuppati;",
  "ud4.4:10.5_0": "Yassevaṁ bhāvitaṁ cittaṁ,",
  "ud4.4:10.6_0": "kuto taṁ dukkhamessatī”ti.",
  "ud4.4:10.7_0": "Catutthaṁ."
}