{
  "tika-s0101t7:0_0": "7. Jāliyasuttavaṇṇanā",
  "tika-s0101t7:1_0": "Dvepabbajitavatthuvaṇṇanā",
  "tika-s0101t7:2_0": "378.",
  "tika-s0101t7:2_1": "“Ghositena seṭṭhinā kate ārāme”ti vatvā tattha koyaṁ ghositaseṭṭhi nāma,",
  "tika-s0101t7:2_2": "kathañcānena ārāmo kārito,",
  "tika-s0101t7:2_3": "kathaṁ vā tattha bhagavā vihāsīti taṁ sabbaṁ samudāgamato paṭṭhāya saṅkhepatova dassetuṁ “pubbe kirā”tiādi vuttaṁ.",
  "tika-s0101t7:2_4": "Tatoti allakapparaṭṭhato.",
  "tika-s0101t7:2_5": "Tadāti tesaṁ taṁ gāmaṁ paviṭṭhadivase.",
  "tika-s0101t7:2_6": "Balavapāyāsanti garutaraṁ bahupāyāsaṁ.",
  "tika-s0101t7:2_7": "Asannihiteti gehato bahi gate.",
  "tika-s0101t7:2_8": "Bhussatīti ravati.",
  "tika-s0101t7:2_9": "Ghosakadevaputtotveva nāmaṁ ahosi saraghosasampattiyā.",
  "tika-s0101t7:2_10": "Veyyattiyenāti paññāveyyattiyena.",
  "tika-s0101t7:2_11": "Ghositaseṭṭhi nāma jāto tāya eva cassa sarasampattiyā ghositanāmatā.",
  "tika-s0101t7:3_0": "Sarīrasantappanatthanti himavante phalamūlāhāratāya kilantasarīrā loṇambilasevanena tassa santappanatthaṁ pīnanatthaṁ.",
  "tika-s0101t7:3_1": "Tasitāti pipāsitā.",
  "tika-s0101t7:3_2": "Kilantāti parissantakāyā.",
  "tika-s0101t7:3_3": "Te kira taṁ vaṭarukkhaṁ patvā tassa sobhāsampattiṁ disvā mahānubhāvā maññe ettha adhivatthā devatā,",
  "tika-s0101t7:3_4": "“sādhu vatāyaṁ devatā amhākaṁ addhānaparissamaṁ vinodeyyā”ti cintesuṁ,",
  "tika-s0101t7:3_5": "tena vuttaṁ “tattha adhivatthā…pe…",
  "tika-s0101t7:3_6": "nisīdiṁsū”ti.",
  "tika-s0101t7:3_7": "Soti anāthapiṇḍiko gahapati.",
  "tika-s0101t7:3_8": "Bhatakānanti bhatiyā veyyāvaccaṁ karontānaṁ dāsapesakammakarānaṁ.",
  "tika-s0101t7:3_9": "Pakatibhattavetananti pakatiyā dātabbabhattavetanaṁ,",
  "tika-s0101t7:3_10": "tadā uposathikattā kammaṁ akarontānampi kammakaraṇadivasena dātabbabhattavetanamevāti attho.",
  "tika-s0101t7:3_11": "Kañcīti kañcipi bhatakaṁ.",
  "tika-s0101t7:4_0": "Upecca parassa vācāya ārambhanaṁ bādhanaṁ upārambho,",
  "tika-s0101t7:4_1": "dosadassanavasena ghaṭṭananti attho,",
  "tika-s0101t7:4_2": "tenāha “upārambhādhippāyena vādaṁ āropetukāmā hutvā”ti.",
  "tika-s0101t7:4_3": "Vadanti nindanavasena kathenti etenāti hi vādo, doso.",
  "tika-s0101t7:4_4": "Taṁ āropetukāmā,",
  "tika-s0101t7:4_5": "patiṭṭhāpetukāmā hutvāti attho.",
  "tika-s0101t7:4_6": "“Taṁ jīvaṁ taṁ sarīra”nti,",
  "tika-s0101t7:4_7": "idha yaṁ vatthuṁ jīvasaññitaṁ,",
  "tika-s0101t7:4_8": "tadeva sarīrasaññitanti “rūpaṁ attato samanupassatī”ti vādaṁ gahetvā vadanti.",
  "tika-s0101t7:4_9": "Rūpañca attānañca advayaṁ katvā samanupassanavasena “satto”ti vā bāhirakaparikappitaṁ attānaṁ sandhāya vadanti.",
  "tika-s0101t7:4_10": "Bhijjatīti nirudayavināsavasena vinassati.",
  "tika-s0101t7:4_11": "Tena jīvasarīrānaṁ anaññattānujānanato,",
  "tika-s0101t7:4_12": "sarīrassa ca bhedadassanato.",
  "tika-s0101t7:4_13": "Na hettha yathā bhedavatā sarīrato anaññattā adiṭṭhopi jīvassa bhedo vutto,",
  "tika-s0101t7:4_14": "evaṁ adiṭṭhabhedato anaññattā sarīrassāpi abhedoti sakkā viññātuṁ tassa bhedassa paccakkhasiddhattā,",
  "tika-s0101t7:4_15": "bhūtupādāyarūpavinimuttassa ca sarīrassa abhāvatoti āha “ucchedavādo hotī”ti.",
  "tika-s0101t7:5_0": "“Aññaṁ jīvaṁ aññaṁ sarīra”nti aññadeva vatthuṁ jīvasaññitaṁ,",
  "tika-s0101t7:5_1": "aññaṁ vatthuṁ sarīrasaññitanti “rūpavantaṁ attānaṁ samanupassatī”tiādinayappavattaṁ vādaṁ gahetvā vadanti.",
  "tika-s0101t7:5_2": "Rūpe bhedassa diṭṭhattā,",
  "tika-s0101t7:5_3": "attani ca tadabhāvato attā niccoti āpannamevāti āha “tumhākaṁ…pe…",
  "tika-s0101t7:5_4": "āpajjatī”ti.",
  "tika-s0101t7:6_0": "379- 380.",
  "tika-s0101t7:6_1": "Tayidaṁ nesaṁ vañjhāsutassa dīgharassatāparikappanasadisanti katvā ṭhapanīyoyaṁ pañhoti tattha rājanimīlanaṁ",
  "tika-s0101t7:6_2": "katvā satthā upari nesaṁ “tena hāvuso suṇāthā”tiādinā dhammadesanaṁ ārabhīti āha “atha bhagavā”tiādi.",
  "tika-s0101t7:6_3": "Tassā yevāti majjhimāya paṭipadāya.",
  "tika-s0101t7:7_0": "Saddhāpabbajitassāti saddhāya pabbajitassa “evamahaṁ ito vaṭṭadukkhato nissarissāmī”ti evaṁ pabbajjaṁ",
  "tika-s0101t7:7_1": "upagatassa tadanurūpañca sīlaṁ pūretvā paṭhamajjhānena samāhitacittassa.",
  "tika-s0101t7:7_2": "Etaṁ vattunti etaṁ kilesavaṭṭaparibuddhidīpanaṁ “taṁ jīvaṁ taṁ sarīra”ntiādikaṁ diṭṭhisaṁkilesanissitaṁ vacanaṁ vattunti attho.",
  "tika-s0101t7:7_3": "Nibbicikiccho na hotīti dhammesu tiṇṇavicikiccho na hoti,",
  "tika-s0101t7:7_4": "tattha tattha āsappanaparisappanavasena pavattatīti attho.",
  "tika-s0101t7:8_0": "Etamevaṁ jānāmīti yena so bhikkhu paṭhamaṁ jhānaṁ upasampajja viharati,",
  "tika-s0101t7:8_1": "etaṁ sasampayuttadhammaṁ cittanti evaṁ jānāmi.",
  "tika-s0101t7:8_2": "No ca evaṁ vadāmīti yathā diṭṭhigatikā taṁ dhammajātaṁ sanissayaṁ abhedato gaṇhantā “taṁ jīvaṁ taṁ sarīra”nti",
  "tika-s0101t7:8_3": "vā tadubhayaṁ bhedato gaṇhantā “aññaṁ jīvaṁ aññaṁ sarīra”nti vā attano micchāgāhaṁ pavedenti,",
  "tika-s0101t7:8_4": "ahaṁ pana na evaṁ vadāmi tassa dhammassa supariññātattā,",
  "tika-s0101t7:8_5": "tenāha “atha kho”tiādi.",
  "tika-s0101t7:8_6": "Bāhirakā yebhuyyena kasiṇajjhānāni eva nibbattentīti āha “kasiṇaparikammaṁ bhāvantessā”ti.",
  "tika-s0101t7:8_7": "Yasmā bhāvanānubhāvena jhānādhigamo,",
  "tika-s0101t7:8_8": "bhāvanā ca pathavīkasiṇādisañjānanamukhena hotīti saññāsīsena niddisīyati,",
  "tika-s0101t7:8_9": "tasmā āha “saññābalena uppanna”nti. Tenāha –",
  "tika-s0101t7:8_10": "“pathavīkasiṇameko sañjānātī”tiādi.",
  "tika-s0101t7:8_11": "“Na kallaṁ tasseta”nti idaṁ yasmā bhagavatā tattha tattha “atha ca panāhaṁ na vadāmī”ti vuttaṁ,",
  "tika-s0101t7:8_12": "tasmā na vattabbaṁ kiretaṁ kevalinā uttamapurisenāti adhippāyenāha,",
  "tika-s0101t7:8_13": "tena vuttaṁ “maññamānā vadantī”ti.",
  "tika-s0101t7:8_14": "Sesaṁ sabbattha suviññeyyameva.",
  "tika-s0101t7:9_0": "Jāliyasuttavaṇṇanāya līnatthappakāsanā."
}