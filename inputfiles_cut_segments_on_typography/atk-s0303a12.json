{
  "atk-s0303a12:0_0": "13. Jhānasaṁyuttaṁ",
  "atk-s0303a12:1_0": "1. Samādhimūlakasamāpattisuttavaṇṇanā",
  "atk-s0303a12:2_0": "662.",
  "atk-s0303a12:2_1": "Jhānasaṁyuttassa paṭhame samādhikusaloti paṭhamaṁ jhānaṁ pañcaṅgikaṁ dutiyaṁ tivaṅgikanti evaṁ aṅgavavatthānakusalo.",
  "atk-s0303a12:2_2": "Na samādhismiṁ samāpattikusaloti cittaṁ hāsetvā kallaṁ katvā jhānaṁ samāpajjituṁ na sakkoti.",
  "atk-s0303a12:2_3": "Iminā nayena sesapadānipi veditabbāni.",
  "atk-s0303a12:3_0": "2-55. Samādhimūlakaṭhitisuttādivaṇṇanā",
  "atk-s0303a12:4_0": "663- 716.",
  "atk-s0303a12:4_1": "Dutiyādīsu na samādhismiṁ ṭhitikusaloti jhānaṁ ṭhapetuṁ akusalo,",
  "atk-s0303a12:4_2": "sattaṭṭhaaccharāmattaṁ jhānaṁ ṭhapetuṁ na sakkoti.",
  "atk-s0303a12:4_3": "Na samādhismiṁ vuṭṭhānakusaloti jhānato vuṭṭhātuṁ akusalo,",
  "atk-s0303a12:4_4": "yathāparicchedena vuṭṭhātuṁ na sakkoti.",
  "atk-s0303a12:4_5": "Na samādhismiṁ kallitakusaloti cittaṁ hāsetvā kallaṁ kātuṁ akusalo.",
  "atk-s0303a12:4_6": "Na samādhismiṁ ārammaṇakusaloti kasiṇārammaṇesu akusalo.",
  "atk-s0303a12:4_7": "Na samādhismiṁ gocarakusaloti kammaṭṭhānagocare ceva bhikkhācāragocare ca akusalo.",
  "atk-s0303a12:4_8": "Na samādhismiṁ abhinīhārakusaloti kammaṭṭhānaṁ abhinīharituṁ akusalo.",
  "atk-s0303a12:4_9": "Na samādhismiṁ sakkaccakārīti jhānaṁ appetuṁ sakkaccakārī na hoti.",
  "atk-s0303a12:4_10": "Na samādhismiṁ sātaccakārīti jhānappanāya satatakārī na hoti,",
  "atk-s0303a12:4_11": "kadācideva karoti.",
  "atk-s0303a12:4_12": "Na samādhismiṁ sappāyakārīti samādhissa sappāye upakārakadhamme pūretuṁ na sakkoti.",
  "atk-s0303a12:4_13": "Tato paraṁ samāpattiādīhi padehi yojetvā catukkā vuttā.",
  "atk-s0303a12:4_14": "Tesaṁ attho vuttanayeneva veditabbo.",
  "atk-s0303a12:4_15": "Sakalaṁ panettha jhānasaṁyuttaṁ lokiyajjhānavaseneva kathitanti.",
  "atk-s0303a12:5_0": "Jhānasaṁyuttavaṇṇanā niṭṭhitā.",
  "atk-s0303a12:6_0": "Iti sāratthappakāsiniyā saṁyuttanikāya-aṭṭhakathāya",
  "atk-s0303a12:7_0": "Khandhavaggavaṇṇanā niṭṭhitā.",
  "atk-s0303a12:8_0": "Saṁyuttanikāya-aṭṭhakathāya dutiyo bhāgo."
}