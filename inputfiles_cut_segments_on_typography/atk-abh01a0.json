{
  "atk-abh01a0:0_0": "Namo tassa bhagavato arahato sammāsambuddhassa",
  "atk-abh01a0:1_0": "Abhidhammapiṭake",
  "atk-abh01a0:2_0": "Aṭṭhasālinī nāma",
  "atk-abh01a0:3_0": "Dhammasaṅgaṇī-aṭṭhakathā",
  "atk-abh01a0:4_0": "Ganthārambhakathā",
  "atk-abh01a0:5_0": "Karuṇā viya sattesu, paññā yassa mahesino;",
  "atk-abh01a0:6_0": "Ñeyyadhammesu sabbesu, pavattittha yathāruci.",
  "atk-abh01a0:7_0": "Dayāya tāya sattesu, samussāhitamānaso;",
  "atk-abh01a0:8_0": "Pāṭihīrāvasānamhi, vasanto tidasālaye.",
  "atk-abh01a0:9_0": "Pāricchattakamūlamhi, paṇḍukambalanāmake;",
  "atk-abh01a0:10_0": "Silāsane sannisinno, ādiccova yugandhare.",
  "atk-abh01a0:11_0": "Cakkavāḷasahassehi, dasahāgamma sabbaso;",
  "atk-abh01a0:12_0": "Sannisinnena devānaṁ, gaṇena parivārito.",
  "atk-abh01a0:13_0": "Mātaraṁ pamukhaṁ katvā, tassā paññāya tejasā;",
  "atk-abh01a0:14_0": "Abhidhammakathāmaggaṁ, devānaṁ sampavattayi.",
  "atk-abh01a0:15_0": "Tassa pāde namassitvā, sambuddhassa sirīmato;",
  "atk-abh01a0:16_0": "Saddhammañcassa pūjetvā, katvā saṅghassa cañjaliṁ.",
  "atk-abh01a0:17_0": "Nipaccakārassetassa, katassa ratanattaye;",
  "atk-abh01a0:18_0": "Ānubhāvena sosetvā, antarāye asesato.",
  "atk-abh01a0:19_0": "Visuddhācārasīlena, nipuṇāmalabuddhinā;",
  "atk-abh01a0:20_0": "Bhikkhunā buddhaghosena, sakkaccaṁ abhiyācito.",
  "atk-abh01a0:21_0": "Yaṁ devadevo devānaṁ, desetvā nayato puna;",
  "atk-abh01a0:22_0": "Therassa sāriputtassa, samācikkhi vināyako.",
  "atk-abh01a0:23_0": "Anotattadahe katvā, upaṭṭhānaṁ mahesino;",
  "atk-abh01a0:24_0": "Yañca sutvāna so thero, āharitvā mahītalaṁ.",
  "atk-abh01a0:25_0": "Bhikkhūnaṁ payirudāhāsi, iti bhikkhūhi dhārito;",
  "atk-abh01a0:26_0": "Saṅgītikāle saṅgīto, vedehamuninā puna.",
  "atk-abh01a0:27_0": "Tassa gambhīrañāṇehi, ogāḷhassa abhiṇhaso;",
  "atk-abh01a0:28_0": "Nānānayavicittassa, abhidhammassa ādito.",
  "atk-abh01a0:29_0": "Yā mahākassapādīhi, vasīhiṭṭhakathā purā;",
  "atk-abh01a0:30_0": "Saṅgītā anusaṅgītā, pacchāpi ca isīhi yā.",
  "atk-abh01a0:31_0": "Ābhatā pana therena, mahindenetamuttamaṁ;",
  "atk-abh01a0:32_0": "Yā dīpaṁ dīpavāsīnaṁ, bhāsāya abhisaṅkhatā.",
  "atk-abh01a0:33_0": "Apanetvā tato bhāsaṁ, tambapaṇṇinivāsinaṁ;",
  "atk-abh01a0:34_0": "Āropayitvā niddosaṁ, bhāsaṁ tantinayānugaṁ.",
  "atk-abh01a0:35_0": "Nikāyantaraladdhīhi, asammissaṁ anākulaṁ;",
  "atk-abh01a0:36_0": "Mahāvihāravāsīnaṁ, dīpayanto vinicchayaṁ.",
  "atk-abh01a0:37_0": "Atthaṁ pakāsayissāmi, āgamaṭṭhakathāsupi;",
  "atk-abh01a0:38_0": "Gahetabbaṁ gahetvāna, tosayanto vicakkhaṇe.",
  "atk-abh01a0:39_0": "Kammaṭṭhānāni sabbāni, cariyābhiññā vipassanā;",
  "atk-abh01a0:40_0": "Visuddhimagge panidaṁ, yasmā sabbaṁ pakāsitaṁ.",
  "atk-abh01a0:41_0": "Tasmā taṁ aggahetvāna, sakalāyapi tantiyā;",
  "atk-abh01a0:42_0": "Padānukkamato eva, karissāmatthavaṇṇanaṁ.",
  "atk-abh01a0:43_0": "Iti me bhāsamānassa, abhidhammakathaṁ imaṁ;",
  "atk-abh01a0:44_0": "Avikkhittā nisāmetha, dullabhā hi ayaṁ kathāti.",
  "atk-abh01a0:45_0": "Nidānakathā",
  "atk-abh01a0:46_0": "Tattha kenaṭṭhena abhidhammo?",
  "atk-abh01a0:46_1": "Dhammātirekadhammavisesaṭṭhena.",
  "atk-abh01a0:46_2": "Atirekavisesatthadīpako hettha ‘abhi’- saddo.",
  "atk-abh01a0:46_3": "“Bāḷhā me dukkhā vedanā abhikkamanti no paṭikkamanti” “abhikkantavaṇṇā”tiādīsu viya.",
  "atk-abh01a0:46_4": "Tasmā yathā samussitesu bahūsu chattesu ceva dhajesu ca yaṁ atirekappamāṇaṁ visesavaṇṇasaṇṭhānañca chattaṁ,",
  "atk-abh01a0:46_5": "taṁ ‘aticchatta’nti vuccati,",
  "atk-abh01a0:46_6": "yo atirekappamāṇo nānāvirāgavaṇṇavisesasampanno ca dhajo so ‘atidhajo’ti vuccati,",
  "atk-abh01a0:46_7": "yathā ca ekato sannipatitesu bahūsu rājakumāresu ceva devesu ca yo jātibhogayasaissariyādisampattīhi",
  "atk-abh01a0:46_8": "atirekataro ceva visesavantataro ca rājakumāro so ‘atirājakumāro’ti vuccati,",
  "atk-abh01a0:46_9": "yo āyuvaṇṇaissariyayasasampattiādīhi atirekataro ceva visesavantataro ca devo so ‘atidevo’ti vuccati,",
  "atk-abh01a0:46_10": "tathārūpo brahmāpi ‘atibrahmā’ti vuccati,",
  "atk-abh01a0:46_11": "evameva ayampi dhammo dhammātirekadhammavisesaṭṭhena ‘abhidhammo’ti vuccati.",
  "atk-abh01a0:47_0": "Suttantañhi patvā pañcakkhandhā ekadeseneva vibhattā,",
  "atk-abh01a0:47_1": "na nippadesena;",
  "atk-abh01a0:47_2": "abhidhammaṁ patvā pana suttantabhājanīyaabhidhammabhājanīyapañhapucchakanayānaṁ vasena nippadesato vibhattā.",
  "atk-abh01a0:47_3": "Tathā dvādasāyatanāni,",
  "atk-abh01a0:47_4": "aṭṭhārasa dhātuyo,",
  "atk-abh01a0:47_5": "cattāri saccāni,",
  "atk-abh01a0:47_6": "bāvīsatindriyāni,",
  "atk-abh01a0:47_7": "dvādasapadiko paccayākāro.",
  "atk-abh01a0:47_8": "Kevalañhi indriyavibhaṅge suttantabhājanīyaṁ natthi,",
  "atk-abh01a0:47_9": "paccayākāre ca pañhapucchakaṁ natthi.",
  "atk-abh01a0:47_10": "Suttantañca patvā cattāro satipaṭṭhānā ekadeseneva vibhattā,",
  "atk-abh01a0:47_11": "na nippadesena;",
  "atk-abh01a0:47_12": "abhidhammaṁ patvā pana tiṇṇampi nayānaṁ vasena nippadesatova vibhattā.",
  "atk-abh01a0:47_13": "Tathā cattāri sammappadhānāni,",
  "atk-abh01a0:47_14": "cattāro iddhipādā,",
  "atk-abh01a0:47_15": "satta bojjhaṅgā,",
  "atk-abh01a0:47_16": "ariyo aṭṭhaṅgiko maggo,",
  "atk-abh01a0:47_17": "cattāri jhānāni,",
  "atk-abh01a0:47_18": "catasso appamaññāyo,",
  "atk-abh01a0:47_19": "pañca sikkhāpadāni,",
  "atk-abh01a0:47_20": "catasso paṭisambhidā.",
  "atk-abh01a0:47_21": "Kevalañhettha sikkhāpadavibhaṅge suttantabhājanīyaṁ natthi.",
  "atk-abh01a0:47_22": "Suttantaṁ patvā ca ñāṇaṁ ekadeseneva vibhattaṁ na nippadesena;",
  "atk-abh01a0:47_23": "tathā kilesā.",
  "atk-abh01a0:47_24": "Abhidhammaṁ patvā pana “ekavidhena ñāṇavatthū”tiādinā nayena mātikaṁ ṭhapetvā nippadesatova vibhattaṁ.",
  "atk-abh01a0:47_25": "Tathā ekakato paṭṭhāya anekehi nayehi kilesā.",
  "atk-abh01a0:47_26": "Suttantaṁ patvā ca bhūmantaraparicchedo ekadeseneva vibhatto,",
  "atk-abh01a0:47_27": "na nippadesena;",
  "atk-abh01a0:47_28": "abhidhammaṁ pana patvā tiṇṇampi nayānaṁ vasena bhūmantaraparicchedo nippadesatova vibhatto.",
  "atk-abh01a0:47_29": "Evaṁ dhammātirekadhammavisesaṭṭhena abhidhammoti veditabbo.",
  "atk-abh01a0:48_0": "Pakaraṇaparicchedato panesa dhammasaṅgaṇīvibhaṅgadhātukathāpuggalapaññattikathāvatthuyamakapaṭṭhānānaṁ sattannaṁ pakaraṇānaṁ vasena ṭhito.",
  "atk-abh01a0:48_1": "Ayamettha ācariyānaṁ samānakathā.",
  "atk-abh01a0:48_2": "Vitaṇḍavādī panāha –",
  "atk-abh01a0:48_3": "‘kathāvatthu kasmā gahitaṁ?",
  "atk-abh01a0:48_4": "Nanu sammāsambuddhassa parinibbānato aṭṭhārasavassādhikāni dve vassasatāni atikkamitvā moggaliputtatissattherenetaṁ ṭhapitaṁ?",
  "atk-abh01a0:48_5": "Tasmā sāvakabhāsitattā chaḍḍetha na’nti.",
  "atk-abh01a0:48_6": "‘Kiṁ pana chappakaraṇāni abhidhammo’ti?",
  "atk-abh01a0:48_7": "‘Evaṁ na vadāmī’ti.",
  "atk-abh01a0:48_8": "‘Atha kiṁ vadesī’ti.",
  "atk-abh01a0:48_9": "‘Sattappakaraṇānī’ti.",
  "atk-abh01a0:48_10": "‘Kataraṁ gahetvā satta karosī’ti?",
  "atk-abh01a0:48_11": "‘Mahādhammahadayaṁ nāma atthi,",
  "atk-abh01a0:48_12": "etena saha sattā’ti.",
  "atk-abh01a0:48_13": "‘Mahādhammahadaye apubbaṁ natthi,",
  "atk-abh01a0:48_14": "katipayāva pañhāvārā avasesā,",
  "atk-abh01a0:48_15": "kathāvatthunāva saddhiṁ sattā’ti.",
  "atk-abh01a0:48_16": "‘No kathāvatthunā,",
  "atk-abh01a0:48_17": "mahādhātukathā nāma atthi,",
  "atk-abh01a0:48_18": "tāya saddhiṁ sattā’ti.",
  "atk-abh01a0:48_19": "‘Mahādhātukathāyaṁ apubbaṁ natthi,",
  "atk-abh01a0:48_20": "appamattikāva tanti avasesā.",
  "atk-abh01a0:48_21": "Kathāvatthunāva saddhiṁ sattā’ti.",
  "atk-abh01a0:49_0": "Sammāsambuddho hi sattappakaraṇāni desento kathāvatthuṁ patvā yā esā puggalavāre tāva catūsu pañhesu",
  "atk-abh01a0:49_1": "dvinnaṁ pañcakānaṁ vasena aṭṭhamukhā vādayutti taṁ ādiṁ katvā sabbakathāmaggesu asampuṇṇabhāṇavāramattāya",
  "atk-abh01a0:49_2": "pāḷiyā mātikaṁ ṭhapesi.",
  "atk-abh01a0:49_3": "Sā panesā “puggalo upalabbhati saccikaṭṭhaparamatthenāti. Āmantā.",
  "atk-abh01a0:49_4": "Yo saccikaṭṭho paramattho tato so puggalo upalabbhati saccikaṭṭhaparamatthenāti.",
  "atk-abh01a0:49_5": "Nahevaṁ vattabbe.",
  "atk-abh01a0:49_6": "Ājānāhi niggahaṁ…pe…",
  "atk-abh01a0:49_7": "puggalo nupalabbhati saccikaṭṭhaparamatthenāti. Āmantā.",
  "atk-abh01a0:49_8": "Yo saccikaṭṭho paramattho tato so puggalo nupalabbhati saccikaṭṭhaparamatthenāti.",
  "atk-abh01a0:49_9": "Nahevaṁ vattabbe.",
  "atk-abh01a0:49_10": "Ājānāhi niggahaṁ…pe….",
  "atk-abh01a0:49_11": "Sabbattha puggalo upalabbhati sabbattha puggalo nupalabbhati,",
  "atk-abh01a0:49_12": "sabbadā puggalo upalabbhati sabbadā puggalo nupalabbhati,",
  "atk-abh01a0:49_13": "sabbesu puggalo upalabbhati sabbesu puggalo nupalabbhati saccikaṭṭhaparamatthenā”ti evaṁ paṭhamaṁ vādaṁ nissāya paṭhamaṁ niggahaṁ,",
  "atk-abh01a0:49_14": "dutiyaṁ nissāya dutiyaṁ …pe…",
  "atk-abh01a0:49_15": "aṭṭhamaṁ nissāya aṭṭhamaṁ niggahaṁ dassentena satthārā ṭhapitā.",
  "atk-abh01a0:49_16": "Iminā nayena sabbattha mātikāṭhapanaṁ veditabbaṁ.",
  "atk-abh01a0:49_17": "Taṁ panetaṁ mātikaṁ ṭhapento imaṁ disvā ṭhapesi –",
  "atk-abh01a0:49_18": "mama parinibbānato aṭṭhārasavassādhikānaṁ dvinnaṁ vassasatānaṁ matthake moggaliputtatissatthero nāma",
  "atk-abh01a0:49_19": "bhikkhu bhikkhusahassamajjhe nisinno sakavāde pañca suttasatāni paravāde pañcāti suttasahassaṁ samodhānetvā",
  "atk-abh01a0:49_20": "dīghanikāyappamāṇaṁ kathāvatthuppakaraṇaṁ bhājessatīti.",
  "atk-abh01a0:50_0": "Moggaliputtatissattheropi idaṁ pakaraṇaṁ desento na attano ñāṇena desesi,",
  "atk-abh01a0:50_1": "satthārā pana dinnanayena ṭhapitamātikāya desesi.",
  "atk-abh01a0:50_2": "Iti satthārā dinnanayena ṭhapitamātikāya desitattā sakalampetaṁ pakaraṇaṁ buddhabhāsitameva nāma jātaṁ.",
  "atk-abh01a0:50_3": "Yathā kiṁ?",
  "atk-abh01a0:50_4": "Yathā madhupiṇḍikasuttantādīni.",
  "atk-abh01a0:50_5": "Madhupiṇḍikasuttantasmiñhi bhagavā “yatonidānaṁ bhikkhu purisaṁ papañcasaññāsaṅkhā samudācaranti,",
  "atk-abh01a0:50_6": "ettha ce natthi abhinanditabbaṁ abhivaditabbaṁ ajjhositabbaṁ,",
  "atk-abh01a0:50_7": "esevanto rāgānusayāna”nti mātikaṁ ṭhapetvā uṭṭhāyāsanā vihāraṁ pāvisi.",
  "atk-abh01a0:51_0": "Dhammappaṭiggāhakā bhikkhū mahākaccānattheraṁ upasaṅkamitvā dasabalena ṭhapitamātikāya atthaṁ pucchiṁsu.",
  "atk-abh01a0:51_1": "Thero pucchitamattakeneva akathetvā dasabalassa apacitidassanatthaṁ “seyyathāpi āvuso puriso sāratthiko",
  "atk-abh01a0:51_2": "sāragavesī”ti sāropamaṁ āharitvā sārarukkho viya bhagavā sākhāpalāsasadisā sāvakā,",
  "atk-abh01a0:51_3": "“so hāvuso bhagavā jānaṁ jānāti,",
  "atk-abh01a0:51_4": "passaṁ passati cakkhubhūto ñāṇabhūto dhammabhūto brahmabhūto vattā pavattā atthassa ninnetā amatassa",
  "atk-abh01a0:51_5": "dātā dhammassāmī tathāgato”ti satthāraṁ thometvā punappunaṁ therehi yācito satthārā ṭhapitamātikāya atthaṁ",
  "atk-abh01a0:51_6": "vibhajitvā “ākaṅkhamānā ca pana tumhe āyasmanto bhagavantaṁyeva upasaṅkamitvā etamatthaṁ paṭipuccheyyātha",
  "atk-abh01a0:51_7": "sace sabbaññutaññāṇena saddhiṁ saṁsandiyamānaṁ sameti gaṇheyyātha,",
  "atk-abh01a0:51_8": "no ce mā gaṇhitthā”ti iminā adhippāyena “yathā vo bhagavā byākaroti tathā naṁ dhāreyyāthā”ti vatvā uyyojesi.",
  "atk-abh01a0:52_0": "Te satthāraṁ upasaṅkamitvā pucchiṁsu.",
  "atk-abh01a0:52_1": "Satthā dukkathitaṁ kaccānenāti avatvā suvaṇṇāliṅgaṁ ussāpento viya gīvaṁ unnāmetvā supupphitasatapattasassirikaṁ",
  "atk-abh01a0:52_2": "mahāmukhaṁ pūrento brahmassaraṁ nicchāretvā sādhu sādhūti therassa sādhukāraṁ datvā “paṇḍito,",
  "atk-abh01a0:52_3": "bhikkhave,",
  "atk-abh01a0:52_4": "mahākaccāno,",
  "atk-abh01a0:52_5": "mahāpañño bhikkhave mahākaccāno,",
  "atk-abh01a0:52_6": "maṁ cepi tumhe,",
  "atk-abh01a0:52_7": "bhikkhave,",
  "atk-abh01a0:52_8": "etamatthaṁ paṭipuccheyyātha,",
  "atk-abh01a0:52_9": "ahampi taṁ evamevaṁ byākareyyaṁ yathā taṁ mahākaccānena byākata”nti āha.",
  "atk-abh01a0:53_0": "Evaṁ satthārā anumoditakālato paṭṭhāya ca pana sakalaṁ suttaṁ buddhabhāsitaṁ nāma jātaṁ.",
  "atk-abh01a0:53_1": "Ānandattherādīhi vitthāritasuttesupi eseva nayo.",
  "atk-abh01a0:53_2": "Evameva sammāsambuddho sattappakaraṇāni desento kathāvatthuṁ patvā vuttanayena mātikaṁ ṭhapesi.",
  "atk-abh01a0:53_3": "Ṭhapento ca pana imaṁ addasa –",
  "atk-abh01a0:54_0": "Mama parinibbānato aṭṭhārasavassādhikānaṁ dvinnaṁ vassasatānaṁ matthake moggaliputtatissatthero nāma",
  "atk-abh01a0:54_1": "bhikkhu bhikkhusahassamajjhe nisinno sakavāde pañca suttasatāni paravāde pañcāti suttasahassaṁ samodhānetvā",
  "atk-abh01a0:54_2": "dīghanikāyappamāṇaṁ kathāvatthuppakaraṇaṁ bhājessatīti.",
  "atk-abh01a0:55_0": "Moggaliputtatissattheropi imaṁ pakaraṇaṁ desento na attano ñāṇena desesi,",
  "atk-abh01a0:55_1": "satthārā pana dinnanayena ṭhapitamātikāya desesi.",
  "atk-abh01a0:55_2": "Iti satthārā dinnanayena ṭhapitamātikāya desitattā sakalampetaṁ pakaraṇaṁ buddhabhāsitameva jātaṁ.",
  "atk-abh01a0:55_3": "Evaṁ kathāvatthunāva saddhiṁ satta pakaraṇāni abhidhammo nāma.",
  "atk-abh01a0:56_0": "Tattha dhammasaṅgaṇīpakaraṇe catasso vibhattiyo –",
  "atk-abh01a0:56_1": "cittavibhatti rūpavibhatti nikkheparāsi atthuddhāroti.",
  "atk-abh01a0:56_2": "Tattha kāmāvacarakusalato aṭṭha,",
  "atk-abh01a0:56_3": "akusalato dvādasa,",
  "atk-abh01a0:56_4": "kusalavipākato soḷasa,",
  "atk-abh01a0:56_5": "akusalavipākato satta,",
  "atk-abh01a0:56_6": "kiriyato ekādasa;",
  "atk-abh01a0:56_7": "rūpāvacarakusalato pañca,",
  "atk-abh01a0:56_8": "vipākato pañca,",
  "atk-abh01a0:56_9": "kiriyato pañca;",
  "atk-abh01a0:56_10": "arūpāvacarakusalato cattāri,",
  "atk-abh01a0:56_11": "vipākato cattāri,",
  "atk-abh01a0:56_12": "kiriyato cattāri;",
  "atk-abh01a0:56_13": "lokuttarakusalato cattāri,",
  "atk-abh01a0:56_14": "vipākato cattārīti ekūnanavuti cittāni cittavibhatti nāma.",
  "atk-abh01a0:56_15": "Cittuppādakaṇḍantipi etasseva nāmaṁ.",
  "atk-abh01a0:56_16": "Taṁ vācanāmaggato atirekachabhāṇavāraṁ,",
  "atk-abh01a0:56_17": "vitthāriyamānaṁ pana anantamaparimāṇaṁ hoti.",
  "atk-abh01a0:57_0": "Tadanantaraṁ ekavidhena duvidhenātiādinā nayena mātikaṁ ṭhapetvā vitthārena vibhajitvā dassitā rūpavibhatti nāma.",
  "atk-abh01a0:57_1": "Rūpakaṇḍantipi etasseva nāmaṁ.",
  "atk-abh01a0:57_2": "Taṁ vācanāmaggato atirekadvibhāṇavāraṁ.",
  "atk-abh01a0:57_3": "Vitthāriyamānaṁ pana anantamaparimāṇaṁ hoti.",
  "atk-abh01a0:58_0": "Tadanantaraṁ mūlato khandhato dvārato bhūmito atthato dhammato nāmato liṅgatoti evaṁ mūlādīhi nikkhipitvā desito nikkheparāsi nāma. So –",
  "atk-abh01a0:59_0": "Mūlato khandhato cāpi, dvārato cāpi bhūmito;",
  "atk-abh01a0:60_0": "Atthato dhammato cāpi, nāmato cāpi liṅgato;",
  "atk-abh01a0:61_0": "Nikkhipitvā desitattā, nikkhepoti pavuccati.",
  "atk-abh01a0:62_0": "Nikkhepakaṇḍantipi tasseva nāmaṁ.",
  "atk-abh01a0:62_1": "Taṁ vācanāmaggato timattabhāṇavāraṁ.",
  "atk-abh01a0:62_2": "Vitthāriyamānaṁ pana anantamaparimāṇaṁ hoti.",
  "atk-abh01a0:63_0": "Tadanantaraṁ pana tepiṭakassa buddhavacanassa atthuddhārabhūtaṁ yāva saraṇadukā nikkhittaṁ aṭṭhakathākaṇḍaṁ nāma.",
  "atk-abh01a0:63_1": "Yato mahāpakaraṇiyā bhikkhū mahāpakaraṇe gaṇanacāraṁ asallakkhentā gaṇanacāraṁ samānenti.",
  "atk-abh01a0:63_2": "Taṁ vācanāmaggato dvimattabhāṇavāraṁ.",
  "atk-abh01a0:63_3": "Vitthāriyamānaṁ pana anantamaparimāṇaṁ hoti.",
  "atk-abh01a0:64_0": "Iti sakalampi dhammasaṅgaṇīpakaraṇaṁ vācanāmaggato atirekaterasamattabhāṇavāraṁ.",
  "atk-abh01a0:64_1": "Vitthāriyamānaṁ pana anantamaparimāṇaṁ hoti.",
  "atk-abh01a0:64_2": "Evametaṁ –",
  "atk-abh01a0:65_0": "Cittavibhatti rūpañca, nikkhepo atthajotanā;",
  "atk-abh01a0:66_0": "Gambhīraṁ nipuṇaṁ ṭhānaṁ, tampi buddhena desitaṁ.",
  "atk-abh01a0:67_0": "Tadanantaraṁ vibhaṅgappakaraṇaṁ nāma.",
  "atk-abh01a0:67_1": "Taṁ khandhavibhaṅgo āyatanavibhaṅgo dhātuvibhaṅgo saccavibhaṅgo idriyavibhaṅgo paccayākāravibhaṅgo satipaṭṭhānavibhaṅgo",
  "atk-abh01a0:67_2": "sammappadhānavibhaṅgo iddhipādavibhaṅgo bojjhaṅgavibhaṅgo maggaṅgavibhaṅgo jhānavibhaṅgo appamaññāvibhaṅgo",
  "atk-abh01a0:67_3": "sikkhāpadavibhaṅgo paṭisambhidāvibhaṅgo ñāṇavibhaṅgo khuddakavatthuvibhaṅgo dhammahadayavibhaṅgoti aṭṭhārasavidhena",
  "atk-abh01a0:67_4": "vibhattaṁ.",
  "atk-abh01a0:68_0": "Tattha khandhavibhaṅgo suttantabhājanīyaabhidhammabhājanīyapañhapucchakānaṁ vasena tidhā vibhatto.",
  "atk-abh01a0:68_1": "So vācanāmaggato pañcamattabhāṇavāro,",
  "atk-abh01a0:68_2": "vitthāriyamāno pana ananto aparimāṇo hoti.",
  "atk-abh01a0:68_3": "Tato paraṁ āyatanavibhaṅgādayopi eteheva tīhi nayehi vibhattā.",
  "atk-abh01a0:68_4": "Tesu āyatanavibhaṅgo vācanāmaggato atirekabhāṇavāro,",
  "atk-abh01a0:68_5": "dhātuvibhaṅgo dvimattabhāṇavāro.",
  "atk-abh01a0:68_6": "Tathā saccavibhaṅgo.",
  "atk-abh01a0:68_7": "Indriyavibhaṅge suttantabhājanīyaṁ natthi;",
  "atk-abh01a0:68_8": "vācanāmaggato panesa atirekabhāṇavāramatto.",
  "atk-abh01a0:68_9": "Paccayākāravibhaṅgo chamattabhāṇavāro,",
  "atk-abh01a0:68_10": "pañhapucchakaṁ panettha natthi.",
  "atk-abh01a0:68_11": "Satipaṭṭhānavibhaṅgo atirekabhāṇavāramatto;",
  "atk-abh01a0:68_12": "tathā sammappadhāna iddhipādabojjhaṅgamaggaṅgavibhaṅgā.",
  "atk-abh01a0:68_13": "Jhānavibhaṅgo dvibhāṇavāramatto,",
  "atk-abh01a0:68_14": "appamaññāvibhaṅgo atirekabhāṇavāramatto.",
  "atk-abh01a0:68_15": "Sikkhāpadavibhaṅgepi suttantabhājanīyaṁ natthi;",
  "atk-abh01a0:68_16": "vācanāmaggato panesa atirekabhāṇavāramatto;",
  "atk-abh01a0:68_17": "tathā paṭisambhidāvibhaṅgo.",
  "atk-abh01a0:68_18": "Ñāṇavibhaṅgo dasavidhena vibhatto;",
  "atk-abh01a0:68_19": "vācanāmaggato panesa timattabhāṇavāro.",
  "atk-abh01a0:68_20": "Khuddakavatthuvibhaṅgopi dasavidhena vibhatto;",
  "atk-abh01a0:68_21": "vācanāmaggato panesa timattabhāṇavāro.",
  "atk-abh01a0:68_22": "Dhammahadayavibhaṅgo tividhena vibhatto;",
  "atk-abh01a0:68_23": "vācanāmaggato panesa atirekadvibhāṇavāramatto.",
  "atk-abh01a0:68_24": "Sabbepi vitthāriyamānā anantā aparimāṇā honti.",
  "atk-abh01a0:68_25": "Evametaṁ vibhaṅgappakaraṇaṁ vācanāmaggato pañcatiṁsamattabhāṇavāraṁ;",
  "atk-abh01a0:68_26": "vitthārato pana anantamaparimāṇaṁ hoti.",
  "atk-abh01a0:69_0": "Tadanantaraṁ dhātukathāpakaraṇaṁ nāma.",
  "atk-abh01a0:69_1": "Taṁ saṅgaho asaṅgaho,",
  "atk-abh01a0:69_2": "saṅgahitena asaṅgahitaṁ,",
  "atk-abh01a0:69_3": "asaṅgahitena saṅgahitaṁ,",
  "atk-abh01a0:69_4": "saṅgahitena saṅgahitaṁ,",
  "atk-abh01a0:69_5": "asaṅgahitena asaṅgahitaṁ;",
  "atk-abh01a0:69_6": "sampayogo vippayogo,",
  "atk-abh01a0:69_7": "sampayuttena vippayuttaṁ,",
  "atk-abh01a0:69_8": "vippayuttena sampayuttaṁ,",
  "atk-abh01a0:69_9": "sampayuttena sampayuttaṁ,",
  "atk-abh01a0:69_10": "vippayuttena vippayuttaṁ;",
  "atk-abh01a0:69_11": "saṅgahitena sampayuttaṁ vippayuttaṁ;",
  "atk-abh01a0:69_12": "sampayuttena saṅgahitaṁ asaṅgahitaṁ,",
  "atk-abh01a0:69_13": "asaṅgahitena sampayuttaṁ vippayuttaṁ,",
  "atk-abh01a0:69_14": "vippayuttena saṅgahitaṁ asaṅgahitanti cuddasavidhena vibhattaṁ.",
  "atk-abh01a0:69_15": "Taṁ vācanāmaggato atirekachabhāṇavāramattaṁ,",
  "atk-abh01a0:69_16": "vitthāriyamānaṁ pana anantamaparimāṇaṁ hoti.",
  "atk-abh01a0:70_0": "Tadanantaraṁ puggalapaññatti nāma.",
  "atk-abh01a0:70_1": "Sā “khandhapaññatti āyatanapaññatti dhātupaññatti saccapaññatti indriyapaññatti puggalapaññattī”ti chabbidhena vibhattā.",
  "atk-abh01a0:70_2": "Sā vācanāmaggato atirekapañcabhāṇavārā;",
  "atk-abh01a0:70_3": "vitthāriyamānā pana anantā aparimāṇāva hoti.",
  "atk-abh01a0:71_0": "Tadanantaraṁ kathāvatthuppakaraṇaṁ nāma.",
  "atk-abh01a0:71_1": "Taṁ sakavāde pañca suttasatāni paravāde pañcāti suttasahassaṁ samodhānetvā vibhattaṁ.",
  "atk-abh01a0:71_2": "Taṁ vācanāmaggato idāni potthake likhitaṁ aggahetvā saṅgītiāropitanayena dīghanikāyappamāṇaṁ,",
  "atk-abh01a0:71_3": "vitthāriyamānaṁ pana anantamaparimāṇaṁ hoti.",
  "atk-abh01a0:72_0": "Tadanantaraṁ yamakaṁ nāma.",
  "atk-abh01a0:72_1": "Taṁ mūlayamakaṁ khandhayamakaṁ āyatanayamakaṁ dhātuyamakaṁ saccayamakaṁ saṅkhārayamakaṁ anusayayamakaṁ",
  "atk-abh01a0:72_2": "cittayamakaṁ dhammayamakaṁ indriyayamakanti dasavidhena vibhattaṁ.",
  "atk-abh01a0:72_3": "Taṁ vācanāmaggato vīsabhāṇavārasataṁ,",
  "atk-abh01a0:72_4": "vitthārato pana anantamaparimāṇaṁ hoti.",
  "atk-abh01a0:73_0": "Tadanantaraṁ mahāpakaraṇaṁ nāma.",
  "atk-abh01a0:73_1": "Paṭṭhānantipi tasseva nāmaṁ.",
  "atk-abh01a0:73_2": "Taṁ hetupaccayo ārammaṇapaccayo adhipatipaccayo anantarapaccayo samanantarapaccayo sahajātapaccayo aññamaññapaccayo",
  "atk-abh01a0:73_3": "nissayapaccayo upanissayapaccayo purejātapaccayo pacchājātapaccayo āsevanapaccayo kammapaccayo vipākapaccayo",
  "atk-abh01a0:73_4": "āhārapaccayo indriyapaccayo jhānapaccayo maggapaccayo sampayuttapaccayo vippayuttapaccayo atthipaccayo",
  "atk-abh01a0:73_5": "natthipaccayo vigatapaccayo avigatapaccayoti.",
  "atk-abh01a0:73_6": "Paccayavasena tāva catuvīsatividhena vibhattaṁ.",
  "atk-abh01a0:74_0": "Imasmiṁ pana ṭhāne paṭṭhānaṁ samānetabbaṁ.",
  "atk-abh01a0:74_1": "Kusalattikādayo hi dvāvīsati tikā,",
  "atk-abh01a0:74_2": "nāma hetū dhammā nahetū dhammā…pe…",
  "atk-abh01a0:74_3": "saraṇā dhammā araṇā dhammāti ime sataṁ dukā.",
  "atk-abh01a0:74_4": "Aparepi vijjābhāgino dhammā avijjābhāgino dhammā…pe…",
  "atk-abh01a0:74_5": "khaye ñāṇaṁ,",
  "atk-abh01a0:74_6": "anuppāde ñāṇanti dvācattālīsa suttantikadukā nāma.",
  "atk-abh01a0:74_7": "Tesu dvāvīsati tikā sataṁ dukāti ayaṁ āhaccabhāsitā jinavacanabhūtā sabbaññubuddhena desitā sattannaṁ pakaraṇānaṁ mātikā nāma.",
  "atk-abh01a0:75_0": "Athāpare dvācattālīsa suttantikadukā kutopabhavā kena ṭhapitā kena desitāti?",
  "atk-abh01a0:75_1": "Dhammasenāpatisāriputtattherappabhavā,",
  "atk-abh01a0:75_2": "tena ṭhapitā,",
  "atk-abh01a0:75_3": "tena desitāti.",
  "atk-abh01a0:75_4": "Ime ṭhapento pana thero na sāmukkaṁsikena attano ñāṇena ṭhapesi.",
  "atk-abh01a0:75_5": "Ekuttariyaṁ pana ekanipātadukanipātasaṅgīti dasuttarasuttantehi samodhānetvā ābhidhammikattherānaṁ suttantaṁ patvā akilamatthaṁ ṭhapitā.",
  "atk-abh01a0:75_6": "Te panete ekasmiṁ nikkhepakaṇḍeyeva matthakaṁ pāpetvā vibhattā.",
  "atk-abh01a0:75_7": "Sesaṭṭhānesu yāva saraṇadukā abhidhammo vibhatto.",
  "atk-abh01a0:76_0": "Sammāsambuddhena hi anulomapaṭṭhāne dvāvīsati tike nissāya tikapaṭṭhānaṁ nāma niddiṭṭhaṁ.",
  "atk-abh01a0:76_1": "Sataṁ duke nissāya dukapaṭṭhānaṁ nāma niddiṭṭhaṁ.",
  "atk-abh01a0:76_2": "Tato paraṁ dvāvīsati tike gahetvā dukasate pakkhipitvā dukatikapaṭṭhānaṁ nāma dassitaṁ.",
  "atk-abh01a0:76_3": "Tato paraṁ dukasataṁ gahetvā dvāvīsatiyā tikesu pakkhipitvā tikadukapaṭṭhānaṁ nāma dassitaṁ.",
  "atk-abh01a0:76_4": "Tike pana tikesuyeva pakkhipitvā tikatikapaṭṭhānaṁ nāma dassitaṁ.",
  "atk-abh01a0:76_5": "Duke ca dukesuyeva pakkhipitvā dukadukapaṭṭhānaṁ nāma dassitaṁ. Evaṁ –",
  "atk-abh01a0:77_0": "Tikañca paṭṭhānavaraṁ dukuttamaṁ,",
  "atk-abh01a0:78_0": "Dukatikañceva tikadukañca;",
  "atk-abh01a0:79_0": "Tikatikañceva dukadukañca,",
  "atk-abh01a0:80_0": "Cha anulomamhi nayā sugambhīrāti. ;",
  "atk-abh01a0:81_0": "Paccanīyapaṭṭhānepi dvāvīsatitike nissāya tikapaṭṭhānaṁ nāma.",
  "atk-abh01a0:81_1": "Dukasataṁ nissāya dukapaṭṭhānaṁ nāma.",
  "atk-abh01a0:81_2": "Dvāvīsatitike dukasate pakkhipitvā dukatikapaṭṭhānaṁ nāma.",
  "atk-abh01a0:81_3": "Dukasataṁ dvāvīsatiyā tikesu pakkhipitvā tikadukapaṭṭhānaṁ nāma.",
  "atk-abh01a0:81_4": "Tike tikesuyeva pakkhipitvā tikatikapaṭṭhānaṁ nāma.",
  "atk-abh01a0:81_5": "Duke dukesuyeva pakkhipitvā dukadukapaṭṭhānaṁ nāmāti paccanīyepi chahi nayehi paṭṭhānaṁ niddiṭṭhaṁ.",
  "atk-abh01a0:81_6": "Tena vuttaṁ –",
  "atk-abh01a0:82_0": "Tikañca paṭṭhānavaraṁ dukuttamaṁ,",
  "atk-abh01a0:83_0": "Dukatikañceva tikadukañca;",
  "atk-abh01a0:84_0": "Tikatikañceva dukadukañca,",
  "atk-abh01a0:85_0": "Cha paccanīyamhi nayā sugambhīrāti. ;",
  "atk-abh01a0:86_0": "Tato paraṁ anulomapaccanīyepi eteneva upāyena cha nayā dassitā. Tenāha –",
  "atk-abh01a0:87_0": "Tikañca paṭṭhānavaraṁ dukuttamaṁ,",
  "atk-abh01a0:88_0": "Dukatikañceva tikadukañca;",
  "atk-abh01a0:89_0": "Tikatikañceva dukadukañca,",
  "atk-abh01a0:90_0": "Cha anulomapaccanīyamhi nayā sugambhīrāti. ;",
  "atk-abh01a0:91_0": "Tadanantaraṁ paccanīyānulomepi eteheva chahi nayehi niddiṭṭhaṁ. Tenāha –",
  "atk-abh01a0:92_0": "Tikañca paṭṭhānavaraṁ dukuttamaṁ,",
  "atk-abh01a0:93_0": "Dukatikañceva tikadukañca;",
  "atk-abh01a0:94_0": "Tikatikañceva dukadukañca,",
  "atk-abh01a0:95_0": "Cha paccanīyānulomamhi nayā sugambhīrāti. ;",
  "atk-abh01a0:96_0": "Evaṁ anulome cha paṭṭhānāni,",
  "atk-abh01a0:96_1": "paṭilome cha,",
  "atk-abh01a0:96_2": "anulomapaccanīye cha,",
  "atk-abh01a0:96_3": "paccanīyānulome cha paṭṭhānānīti idaṁ catuvīsatisamantapaṭṭhānasamodhānaṁ paṭṭhānaṁ mahāpakaraṇaṁ nāma.",
  "atk-abh01a0:97_0": "Idāni imassa abhidhammassa gambhīrabhāvavijānanatthaṁ cattāro sāgarā veditabbā –",
  "atk-abh01a0:97_1": "saṁsārasāgaro,",
  "atk-abh01a0:97_2": "jalasāgaro,",
  "atk-abh01a0:97_3": "nayasāgaro,",
  "atk-abh01a0:97_4": "ñāṇasāgaroti.",
  "atk-abh01a0:97_5": "Tattha saṁsārasāgaro nāma –",
  "atk-abh01a0:98_0": "Khandhānañca paṭipāṭi, dhātuāyatanāna ca;",
  "atk-abh01a0:99_0": "Abbocchinnaṁ vattamānā, saṁsāroti pavuccatīti.",
  "atk-abh01a0:100_0": "Evaṁ vuttaṁ saṁsāravaṭṭaṁ.",
  "atk-abh01a0:100_1": "Svāyaṁ yasmā imesaṁ sattānaṁ uppattiyā purimā koṭi na paññāyati ettakānañhi vassasatānaṁ vā vassasahassānaṁ vā vassasatasahassānaṁ vā,",
  "atk-abh01a0:100_2": "kappasatānaṁ vā kappasahassānaṁ vā kappasatasahassānaṁ vā matthake sattā uppannā,",
  "atk-abh01a0:100_3": "tato pubbe nāhesunti vā,",
  "atk-abh01a0:100_4": "asukassa nāma rañño kāle uppannā,",
  "atk-abh01a0:100_5": "asukassa buddhassa kāle uppannā tato pubbe nāhesunti vā,",
  "atk-abh01a0:100_6": "ayaṁ paricchedo natthi; “purimā,",
  "atk-abh01a0:100_7": "bhikkhave,",
  "atk-abh01a0:100_8": "koṭi na paññāyati avijjāya,",
  "atk-abh01a0:100_9": "ito pubbe avijjā nāhosi atha pacchā samabhavī”ti iminā pana nayena saṁsārasāgaro anamataggova.",
  "atk-abh01a0:101_0": "Mahāsamuddo pana jalasāgaro nāmāti veditabbo.",
  "atk-abh01a0:101_1": "So caturāsītiyojanasahassagambhīro.",
  "atk-abh01a0:101_2": "Tattha udakassa āḷhakasatehi vā āḷhakasahassehi vā āḷhakasatasahassehi vā pamāṇaṁ nāma natthi.",
  "atk-abh01a0:101_3": "Atha kho asaṅkhyeyyo appameyyo mahāudakakkhandhotveva saṅkhyaṁ gacchati.",
  "atk-abh01a0:101_4": "Ayaṁ jalasāgaro nāma.",
  "atk-abh01a0:102_0": "Katamo nayasāgaro?",
  "atk-abh01a0:102_1": "Tepiṭakaṁ buddhavacanaṁ.",
  "atk-abh01a0:102_2": "Dvepi hi tantiyo paccavekkhantānaṁ saddhāsampannānaṁ pasādabahulānaṁ ñāṇuttarānaṁ kulaputtānaṁ anantaṁ pītisomanassaṁ uppajjati.",
  "atk-abh01a0:102_3": "Katamā dve?",
  "atk-abh01a0:102_4": "Vinayañca abhidhammañca.",
  "atk-abh01a0:102_5": "Vinayadharabhikkhūnañhi vinayatantiṁ paccavekkhantānaṁ dosānurūpaṁ sikkhāpadapaññāpanaṁ nāma –",
  "atk-abh01a0:102_6": "imasmiṁ dose imasmiṁ vītikkame idaṁ nāma hotīti sikkhāpadapaññāpanaṁ –",
  "atk-abh01a0:102_7": "aññesaṁ avisayo,",
  "atk-abh01a0:102_8": "buddhānameva visayoti.",
  "atk-abh01a0:102_9": "Uttarimanussadhammapeyyālaṁ paccavekkhantānaṁ nīlapeyyālaṁ paccavekkhantānaṁ sañcarittapeyyālaṁ paccavekkhantānaṁ anantaṁ pītisomanassaṁ uppajjati.",
  "atk-abh01a0:102_10": "Ābhidhammikabhikkhūnampi khandhantaraṁ āyatanantaraṁ dhātvantaraṁ indriyantaraṁ balabojjhaṅgakammavipākantaraṁ",
  "atk-abh01a0:102_11": "rūpārūpaparicchedaṁ saṇhasukhumadhammaṁ gaganatale tārakarūpāni gaṇhanto viya rūpārūpadhamme pabbaṁ pabbaṁ",
  "atk-abh01a0:102_12": "koṭṭhāsaṁ koṭṭhāsaṁ katvā vibhajanto dassesi vata no satthāti abhidhammatantiṁ paccavekkhantānaṁ anantaṁ",
  "atk-abh01a0:102_13": "pītisomanassaṁ uppajjati.",
  "atk-abh01a0:103_0": "Evaṁ uppattiyā panassa idaṁ vatthupi veditabbaṁ –",
  "atk-abh01a0:103_1": "mahāgatigamiyatissadattatthero kira nāma mahābodhiṁ vandissāmīti paratīraṁ gacchanto nāvāya uparitale nisinno mahāsamuddaṁ olokesi.",
  "atk-abh01a0:103_2": "Athassa tasmiṁ samaye neva paratīraṁ paññāyittha,",
  "atk-abh01a0:103_3": "na orimatīraṁ,",
  "atk-abh01a0:103_4": "ūmivegappabhedasamuggatajalacuṇṇaparikiṇṇo pana pasāritarajatapaṭṭasumanapupphasantharasadiso mahāsamuddova paññāyittha.",
  "atk-abh01a0:103_5": "So kiṁ nu kho mahāsamuddassa ūmivego balavā udāhu catuvīsatippabhede samantapaṭṭhāne nayamukhaṁ balavanti cintesi.",
  "atk-abh01a0:103_6": "Athassa mahāsamudde paricchedo paññāyati –",
  "atk-abh01a0:103_7": "ayañhi heṭṭhā mahāpathaviyā paricchinno,",
  "atk-abh01a0:103_8": "upari ākāsena,",
  "atk-abh01a0:103_9": "ekato cakkavāḷapabbatena,",
  "atk-abh01a0:103_10": "ekato velantena paricchinno;",
  "atk-abh01a0:103_11": "samantapaṭṭhānassa pana paricchedo na paññāyatīti saṇhasukhumadhammaṁ paccavekkhantassa balavapīti uppannā.",
  "atk-abh01a0:103_12": "So pītiṁ vikkhambhetvā vipassanaṁ vaḍḍhetvā yathānisinnova sabbakilese khepetvā aggaphale arahatte patiṭṭhāya udānaṁ udānesi –",
  "atk-abh01a0:104_0": "Attheva gambhīragataṁ sudubbudhaṁ,",
  "atk-abh01a0:105_0": "Sayaṁ abhiññāya sahetusambhavaṁ;",
  "atk-abh01a0:106_0": "Yathānupubbaṁ nikhilena desitaṁ,",
  "atk-abh01a0:107_0": "Mahesinā rūpagataṁva passatīti.",
  "atk-abh01a0:108_0": "Ayaṁ nayasāgaro nāma.",
  "atk-abh01a0:109_0": "Katamo ñāṇasāgaro?",
  "atk-abh01a0:109_1": "Sabbaññutaññāṇaṁ ñāṇasāgaro nāma.",
  "atk-abh01a0:109_2": "Ayaṁ saṁsārasāgaro nāma,",
  "atk-abh01a0:109_3": "ayaṁ jalasāgaro nāma,",
  "atk-abh01a0:109_4": "ayaṁ nayasāgaro nāmāti hi aññena na sakkā jānituṁ,",
  "atk-abh01a0:109_5": "sabbaññutaññāṇeneva sakkā jānitunti sabbaññutaññāṇaṁ ñāṇasāgaro nāma.",
  "atk-abh01a0:109_6": "Imesu catūsu sāgaresu imasmiṁ ṭhāne nayasāgaro adhippeto.",
  "atk-abh01a0:109_7": "Imañhi sabbaññubuddhāva paṭivijjhanti.",
  "atk-abh01a0:110_0": "Ayampi bhagavā bodhimūle nisinno ‘imaṁ paṭivijjhitvā imaṁ vata me dhammaṁ esantassa gavesantassa kappasatasahassādhikāni",
  "atk-abh01a0:110_1": "cattāri asaṅkhyeyyāni vītivattāni,",
  "atk-abh01a0:110_2": "atha me imasmiṁ pallaṅke nisinnena diyaḍḍhakilesasahassaṁ khepetvā ayaṁ dhammo paṭividdho’ti paṭividdhadhammaṁ",
  "atk-abh01a0:110_3": "paccavekkhanto sattāhaṁ ekapallaṅkena nisīdi.",
  "atk-abh01a0:110_4": "Tato tamhā pallaṅkā vuṭṭhāya ‘imasmiṁ vata me pallaṅke sabbaññutaññāṇaṁ paṭividdha’nti animisehi cakkhūhi sattāhaṁ pallaṅkaṁ olokento aṭṭhāsi.",
  "atk-abh01a0:110_5": "Tato devatānaṁ ‘ajjāpi nūna siddhatthassa kattabbakiccaṁ atthi,",
  "atk-abh01a0:110_6": "pallaṅkasmiñhi ālayaṁ na vijahatī’ti parivitakko udapādi.",
  "atk-abh01a0:111_0": "Satthā devatānaṁ vitakkaṁ ñatvā tāvadeva tāsaṁ vitakkavūpasamanatthaṁ vehāsaṁ abbhuggantvā yamakapāṭihāriyaṁ dassesi.",
  "atk-abh01a0:111_1": "Mahābodhipallaṅkasmiñhi katapāṭihāriyañca,",
  "atk-abh01a0:111_2": "ñātisamāgame katapāṭihāriyañca,",
  "atk-abh01a0:111_3": "pāṭiyaputtasamāgame katapāṭihāriyañca,",
  "atk-abh01a0:111_4": "sabbaṁ kaṇḍambarukkhamūle katayamakapāṭihāriyasadisameva ahosi.",
  "atk-abh01a0:111_5": "Evaṁ yamakapāṭihāriyaṁ katvā pallaṅkassa ṭhitaṭṭhānassa ca antare ākāsato oruyha sattāhaṁ caṅkami.",
  "atk-abh01a0:111_6": "Imesu ca ekavīsatiyā divasesu ekadivasepi satthu sarīrato rasmiyo na nikkhantā.",
  "atk-abh01a0:112_0": "Catutthe pana sattāhe pacchimuttarāya disāya ratanaghare nisīdi –",
  "atk-abh01a0:112_1": "ratanagharaṁ nāma neva sattaratanamayaṁ gehaṁ.",
  "atk-abh01a0:112_2": "Sattannaṁ pana pakaraṇānaṁ sammasitaṭṭhānaṁ ratanagharanti veditabbaṁ –",
  "atk-abh01a0:112_3": "tattha dhammasaṅgaṇiṁ sammasantassāpi sarīrato rasmiyo na nikkhantā.",
  "atk-abh01a0:112_4": "Vibhaṅgappakaraṇaṁ dhātukathaṁ puggalapaññattiṁ kathāvatthuppakaraṇaṁ yamakappakaraṇaṁ sammasantassāpi sarīrato rasmiyo na nikkhantā.",
  "atk-abh01a0:112_5": "Yadā pana mahāpakaraṇaṁ oruyha “hetupaccayo ārammaṇapaccayo…pe…",
  "atk-abh01a0:112_6": "avigatapaccayo”ti sammasanaṁ ārabhi,",
  "atk-abh01a0:112_7": "athassa catuvīsatisamantapaṭṭhānaṁ sammasantassa ekantato sabbaññutaññāṇaṁ mahāpakaraṇeyeva okāsaṁ labhi.",
  "atk-abh01a0:112_8": "Yathā hi timirapiṅgalamahāmaccho caturāsītiyojanasahassagambhīre mahāsamuddeyeva okāsaṁ labhati,",
  "atk-abh01a0:112_9": "evameva sabbaññutaññāṇaṁ ekantato mahāpakaraṇeyeva okāsaṁ labhi.",
  "atk-abh01a0:113_0": "Satthu evaṁ laddhokāsena sabbaññutaññāṇena yathāsukhaṁ saṇhasukhumadhammaṁ sammasantassa sarīrato nīlapītalohitodātamañjiṭṭhapabhassaravasena",
  "atk-abh01a0:113_1": "chabbaṇṇarasmiyo nikkhamiṁsu.",
  "atk-abh01a0:113_2": "Kesamassūhi ceva akkhīnañca nīlaṭṭhānehi nīlarasmiyo nikkhamiṁsu,",
  "atk-abh01a0:113_3": "yāsaṁ vasena gaganatalaṁ añjanacuṇṇasamokiṇṇaṁ viya umāpupphanīluppaladalasañchannaṁ viya vītipatantamaṇitālavaṇṭaṁ",
  "atk-abh01a0:113_4": "viya sampasāritamecakapaṭaṁ viya ca ahosi.",
  "atk-abh01a0:114_0": "Chavito ceva akkhīnañca pītaṭṭhānehi pītarasmiyo nikkhamiṁsu;",
  "atk-abh01a0:114_1": "yāsaṁ vasena disābhāgā suvaṇṇarasadhārābhisiñcamānā viya suvaṇṇapaṭapasāritā viya kuṅkumacuṇṇakaṇikārapupphasamparikiṇṇā viya ca virociṁsu.",
  "atk-abh01a0:115_0": "Maṁsalohitehi ceva akkhīnañca rattaṭṭhānehi lohitarasmiyo nikkhamiṁsu yāsaṁ vasena disābhāgā cīnapiṭṭhacuṇṇarañjitā",
  "atk-abh01a0:115_1": "viya supakkalākhārasasiñcamānā viya rattakambalaparikkhittā viya jayasumanapāribhaddakabandhujīvakakusumasamparikiṇṇā",
  "atk-abh01a0:115_2": "viya ca virociṁsu.",
  "atk-abh01a0:116_0": "Aṭṭhīhi ceva dantehi ca akkhīnañca setaṭṭhānehi odātarasmiyo nikkhamiṁsu;",
  "atk-abh01a0:116_1": "yāsaṁ vasena disābhāgā rajataghaṭehi āsiñcamānakhīradhārāsamparikiṇṇā viya sampasāritarajatapaṭṭavitānā viya,",
  "atk-abh01a0:116_2": "vītipatantarajatatālavaṇṭā viya,",
  "atk-abh01a0:116_3": "kundakumudasinduvārasumanamallikādikusumasañchannā viya ca virociṁsu.",
  "atk-abh01a0:117_0": "Mañjiṭṭhapabhassarā pana tamhā tamhā sarīrappadesā nikkhamiṁsu.",
  "atk-abh01a0:117_1": "Iti tā chabbaṇṇarasmiyo nikkhamitvā ghanamahāpathaviṁ gaṇhiṁsu.",
  "atk-abh01a0:118_0": "Catunahutādhikadviyojanasatasahassabahalā mahāpathavī niddhantasuvaṇṇapiṇḍi viya ahosi.",
  "atk-abh01a0:118_1": "Atha mahāpathaviṁ bhinditvā heṭṭhā udakaṁ gaṇhiṁsu.",
  "atk-abh01a0:118_2": "Pathavisandhārakaṁ aṭṭhanahutādhikacatuyojanasatasahassabahalaṁ udakaṁ suvaṇṇakalasehi āsiñcamānavilīnasuvaṇṇaṁ viya ahosi.",
  "atk-abh01a0:118_3": "Udakaṁ vinivijjhitvā vātaṁ aggahesuṁ.",
  "atk-abh01a0:118_4": "Chanahutādhikanavayojanasatasahassabahalo vāto samussitasuvaṇṇakkhandho viya ahosi.",
  "atk-abh01a0:118_5": "Vātaṁ vinivijjhitvā heṭṭhā ajaṭākāsaṁ pakkhandiṁsu.",
  "atk-abh01a0:119_0": "Uparibhāgena uggantvāpi cātumahārājike gaṇhiṁsu.",
  "atk-abh01a0:119_1": "Te vinivijjhitvā tāvatiṁse tato yāme tato tusite tato nimmānaratī tato paranimmitavasavattī tato nava",
  "atk-abh01a0:119_2": "brahmaloke tato vehapphale tato pañca suddhāvāse vinivijjhitvā cattāro āruppe gaṇhiṁsu.",
  "atk-abh01a0:119_3": "Cattāro ca āruppe vinivijjhitvā ajaṭākāsaṁ pakkhandiṁsu.",
  "atk-abh01a0:120_0": "Tiriyabhāgehi anantā lokadhātuyo pakkhandiṁsu.",
  "atk-abh01a0:120_1": "Ettakesu ṭhānesu candamhi candappabhā natthi,",
  "atk-abh01a0:120_2": "sūriye sūriyappabhā natthi,",
  "atk-abh01a0:120_3": "tārakarūpesu tārakarūpappabhā natthi,",
  "atk-abh01a0:120_4": "devatānaṁ uyyānavimānakapparukkhesu ceva sarīresu ca ābharaṇesu cāti sabbattha pabhā natthi.",
  "atk-abh01a0:120_5": "Tisahassimahāsahassilokadhātuyā ālokapharaṇasamattho mahābrahmāpi sūriyuggamane khajjopanako viya ahosi.",
  "atk-abh01a0:120_6": "Candasūriyatārakarūpadevatuyyānavimānakapparukkhānaṁ paricchedamattakameva paññāyittha.",
  "atk-abh01a0:120_7": "Ettakaṁ ṭhānaṁ buddharasmīhiyeva ajjhotthaṭaṁ ahosi.",
  "atk-abh01a0:120_8": "Ayañca neva buddhānaṁ adhiṭṭhāniddhi,",
  "atk-abh01a0:120_9": "na bhāvanāmayiddhi.",
  "atk-abh01a0:120_10": "Saṇhasukhumadhammaṁ pana sammasato lokanāthassa lohitaṁ pasīdi,",
  "atk-abh01a0:120_11": "vatthurūpaṁ pasīdi,",
  "atk-abh01a0:120_12": "chavivaṇṇo pasīdi.",
  "atk-abh01a0:120_13": "Cittasamuṭṭhānā vaṇṇadhātu samantā asītihatthamatte padese niccalāva aṭṭhāsi.",
  "atk-abh01a0:120_14": "Iminā nīhārena sattāhaṁ sammasi.",
  "atk-abh01a0:121_0": "Satta rattindivāni sammasitadhammo kittako ahosīti?",
  "atk-abh01a0:121_1": "Ananto aparimāṇo ahosi.",
  "atk-abh01a0:121_2": "Ayaṁ tāva manasādesanā nāma.",
  "atk-abh01a0:121_3": "Satthā pana evaṁ sattāhaṁ manasā cintitadhammaṁ vacībhedaṁ katvā desento vassasatenapi vassasahassenapi",
  "atk-abh01a0:121_4": "vassasatasahassenapi matthakaṁ pāpetvā desetuṁ na sakkotīti na vattabbaṁ.",
  "atk-abh01a0:121_5": "Aparabhāgepi hi tathāgato tāvatiṁsabhavane pāricchattakamūle paṇḍukambalasilāyaṁ dasasahassacakkavāḷadevatānaṁ",
  "atk-abh01a0:121_6": "majjhe nisinno mātaraṁ kāyasakkhiṁ katvā kusalā dhammā,",
  "atk-abh01a0:121_7": "akusalā dhammā,",
  "atk-abh01a0:121_8": "abyākatā dhammāti dhammaṁ desento satabhāgena sahassabhāgena satasahassabhāgena dhammantarā dhammantaraṁ saṅkamitvā saṅkamitvāva desesi.",
  "atk-abh01a0:121_9": "Tayo māse nirantaraṁ pavattitadesanā vegena pavattā ākāsagaṅgā viya adhomukhaṭhapitaudakaghaṭā nikkhantaudakadhārā",
  "atk-abh01a0:121_10": "viya ca hutvā anantā aparimāṇā ahosi.",
  "atk-abh01a0:122_0": "Buddhānañhi bhattānumodanakālepi thokaṁ vaḍḍhetvā anumodentānaṁ desanā dīghamajjhimanikāyappamāṇā hoti.",
  "atk-abh01a0:122_1": "Pacchābhattaṁ pana sampattaparisāya dhammaṁ desentānaṁ desanā saṁyuttaaṅguttarikadvemahānikāyappamāṇāva hoti. Kasmā?",
  "atk-abh01a0:122_2": "Buddhānañhi bhavaṅgaparivāso lahuko dantāvaraṇaṁ suphusitaṁ mukhādānaṁ siliṭṭhaṁ jivhā mudukā saro madhuro vacanaṁ lahuparivattaṁ.",
  "atk-abh01a0:122_3": "Tasmā taṁ muhuttaṁ desitadhammopi ettako hoti.",
  "atk-abh01a0:122_4": "Temāsaṁ desitadhammo pana ananto aparimāṇoyeva.",
  "atk-abh01a0:123_0": "Ānandatthero hi bahussuto tipiṭakadharo pañcadasa gāthāsahassāni saṭṭhi padasahassāni latāpupphāni ākaḍḍhanto",
  "atk-abh01a0:123_1": "viya ṭhitapadeneva ṭhatvā gaṇhāti vā vāceti vā deseti vā.",
  "atk-abh01a0:123_2": "Ettako therassa eko uddesamaggo nāma hoti.",
  "atk-abh01a0:123_3": "Therassa hi anupadaṁ uddesaṁ dadamāno añño dātuṁ na sakkoti,",
  "atk-abh01a0:123_4": "na sampāpuṇāti.",
  "atk-abh01a0:123_5": "Sammāsambuddhova sampāpuṇeyya.",
  "atk-abh01a0:123_6": "Evaṁ adhimattasatimā adhimattagatimā adhimattadhitimā sāvako satthārā temāsaṁ iminā nīhārena desitadesanaṁ",
  "atk-abh01a0:123_7": "vassasataṁ vassasahassaṁ uggaṇhantopi matthakaṁ pāpetuṁ na sakkoti.",
  "atk-abh01a0:124_0": "Evaṁ temāsaṁ nirantaraṁ desentassa pana tathāgatassa kabaḷīkārāhārappaṭibaddhaṁ upādinnakasarīraṁ kathaṁ yāpesīti?",
  "atk-abh01a0:124_1": "Paṭijagganeneva.",
  "atk-abh01a0:124_2": "Buddhānañhi so so kālo suvavatthito suparicchinno supaccakkho.",
  "atk-abh01a0:124_3": "Tasmā bhagavā dhammaṁ desentova manussaloke kālaṁ oloketi.",
  "atk-abh01a0:124_4": "So bhikkhācāravelaṁ sallakkhetvā nimmitabuddhaṁ māpetvā ‘imassa cīvaraggahaṇaṁ pattaggahaṇaṁ sarakutti ākappo ca evarūpo nāma hotu,",
  "atk-abh01a0:124_5": "ettakaṁ nāma dhammaṁ desetū’ti adhiṭṭhāya pattacīvaramādāya anotattadahaṁ gacchati.",
  "atk-abh01a0:124_6": "Devatā nāgalatādantakaṭṭhaṁ denti.",
  "atk-abh01a0:124_7": "Taṁ khāditvā anotattadahe sarīraṁ paṭijaggitvā manosilātale ṭhito surattadupaṭṭaṁ nivāsetvā cīvaraṁ pārupitvā",
  "atk-abh01a0:124_8": "cātumahārājadattiyaṁ selamayaṁ pattaṁ ādāya uttarakuruṁ gacchati.",
  "atk-abh01a0:124_9": "Tato piṇḍapātaṁ āharitvā anotattadahatīre nisinno taṁ paribhuñjitvā divāvihārāya candanavanaṁ gacchati.",
  "atk-abh01a0:125_0": "Dhammasenāpatisāriputtattheropi tattha gantvā sammāsambuddhassa vattaṁ katvā ekamantaṁ nisīdati.",
  "atk-abh01a0:125_1": "Athassa satthā nayaṁ deti.",
  "atk-abh01a0:125_2": "‘Sāriputta,",
  "atk-abh01a0:125_3": "ettako dhammo mayā desito’ti ācikkhati.",
  "atk-abh01a0:125_4": "Evaṁ sammāsambuddhe nayaṁ dente paṭisambhidāppattassa aggasāvakassa velante ṭhatvā hatthaṁ pasāretvā dassitasamuddasadisaṁ nayadānaṁ hoti.",
  "atk-abh01a0:125_5": "Therassāpi nayasatena nayasahassena nayasatasahassena bhagavatā desitadhammo upaṭṭhātiyeva.",
  "atk-abh01a0:126_0": "Satthā divāvihāraṁ nisīditvā dhammaṁ desetuṁ kāya velāya gacchatīti?",
  "atk-abh01a0:126_1": "Sāvatthivāsīnaṁ kulaputtānaṁ sampattānaṁ dhammadesanavelā nāma atthi,",
  "atk-abh01a0:126_2": "tāya velāya gacchati.",
  "atk-abh01a0:126_3": "Dhammaṁ desetvā gacchantaṁ vā āgacchantaṁ vā ke jānanti ke na jānantīti?",
  "atk-abh01a0:126_4": "Mahesakkhā devatā jānanti,",
  "atk-abh01a0:126_5": "appesakkhā devatā na jānanti.",
  "atk-abh01a0:126_6": "Kasmā na jānantīti?",
  "atk-abh01a0:126_7": "Sammāsambuddhassa vā nimmitabuddhassa vā rasmiādīsu nānattābhāvā.",
  "atk-abh01a0:126_8": "Ubhinnampi hi tesaṁ rasmīsu vā saresu vā vacanesu vā nānattaṁ natthi.",
  "atk-abh01a0:127_0": "Sāriputtattheropi satthārā desitaṁ desitaṁ dhammaṁ āharitvā attano saddhivihārikānaṁ pañcannaṁ bhikkhusatānaṁ desesi.",
  "atk-abh01a0:127_1": "Tesaṁ ayaṁ pubbayogo –",
  "atk-abh01a0:127_2": "te kira kassapadasabalassa kāle khuddakavagguliyoniyaṁ nibbattā pabbhāre olambantā dvinnaṁ ābhidhammikabhikkhūnaṁ",
  "atk-abh01a0:127_3": "abhidhammaṁ sajjhāyantānaṁ sare nimittaṁ gahetvā kaṇhapakkhasukkapakkhe ajānitvāpi sare nimittaggāhamattakeneva",
  "atk-abh01a0:127_4": "kālaṁ katvā devaloke nibbattiṁsu.",
  "atk-abh01a0:127_5": "Ekaṁ buddhantaraṁ devaloke vasitvā tasmiṁ kāle manussaloke nibbattā yamakapāṭihāriye pasīditvā therassa santike pabbajiṁsu.",
  "atk-abh01a0:127_6": "Thero satthārā desitaṁ desitaṁ dhammaṁ āharitvā tesaṁ desesi.",
  "atk-abh01a0:127_7": "Sammāsambuddhassa abhidhammadesanāpariyosānañca tesaṁ bhikkhūnaṁ sattappakaraṇauggahaṇañca ekappahāreneva ahosi.",
  "atk-abh01a0:128_0": "Abhidhamme vācanāmaggo nāma sāriputtattherappabhavo.",
  "atk-abh01a0:128_1": "Mahāpakaraṇe gaṇanacāropi thereneva ṭhapito.",
  "atk-abh01a0:128_2": "Thero hi iminā nīhārena dhammantaraṁ amakkhetvāva sukhaṁ gahetuṁ dhāretuṁ pariyāpuṇituṁ vācetuñca pahotīti gaṇanacāraṁ ṭhapesi.",
  "atk-abh01a0:128_3": "Evaṁ sante therova paṭhamataraṁ ābhidhammiko hotīti? Na hoti.",
  "atk-abh01a0:128_4": "Sammāsambuddhova paṭhamataraṁ ābhidhammiko.",
  "atk-abh01a0:128_5": "So hi naṁ mahābodhipallaṅke nisīditvā paṭivijjhi.",
  "atk-abh01a0:128_6": "Buddho hutvā ca pana sattāhaṁ ekapallaṅkena nisinno udānaṁ udānesi –",
  "atk-abh01a0:129_0": "“Yadā have pātubhavanti dhammā,",
  "atk-abh01a0:130_0": "Ātāpino jhāyato brāhmaṇassa;",
  "atk-abh01a0:131_0": "Athassa kaṅkhā vapayanti sabbā,",
  "atk-abh01a0:132_0": "Yato pajānāti sahetudhammaṁ.",
  "atk-abh01a0:133_0": "“Yadā have pātubhavanti dhammā,",
  "atk-abh01a0:134_0": "Ātāpino jhāyato brāhmaṇassa;",
  "atk-abh01a0:135_0": "Athassa kaṅkhā vapayanti sabbā,",
  "atk-abh01a0:136_0": "Yato khayaṁ paccayānaṁ avedi.",
  "atk-abh01a0:137_0": "“Yadā have pātubhavanti dhammā,",
  "atk-abh01a0:138_0": "Ātāpino jhāyato brāhmaṇassa;",
  "atk-abh01a0:139_0": "Vidhūpayaṁ tiṭṭhati mārasenaṁ,",
  "atk-abh01a0:140_0": "Sūriyova obhāsayamantalikkha”nti. ;",
  "atk-abh01a0:141_0": "Idaṁ paṭhamabuddhavacanaṁ nāma. Dhammapadabhāṇakā pana –",
  "atk-abh01a0:142_0": "“Anekajātisaṁsāraṁ, sandhāvissaṁ anibbisaṁ;",
  "atk-abh01a0:143_0": "Gahakāraṁ gavesanto, dukkhā jāti punappunaṁ.",
  "atk-abh01a0:144_0": "“Gahakāraka diṭṭhosi, puna gehaṁ na kāhasi;",
  "atk-abh01a0:145_0": "Sabbā te phāsukā bhaggā, gahakūṭaṁ visaṅkhataṁ;",
  "atk-abh01a0:146_0": "Visaṅkhāragataṁ cittaṁ, taṇhānaṁ khayamajjhagā”ti. ;",
  "atk-abh01a0:147_0": "Idaṁ paṭhamabuddhavacanaṁ nāmāti vadanti.",
  "atk-abh01a0:148_0": "Yamakasālānamantare nipannena parinibbānasamaye “handa dāni,",
  "atk-abh01a0:148_1": "bhikkhave,",
  "atk-abh01a0:148_2": "āmantayāmi vo,",
  "atk-abh01a0:148_3": "vayadhammā saṅkhārā,",
  "atk-abh01a0:148_4": "appamādena sampādethā”ti vuttavacanaṁ pacchimabuddhavacanaṁ nāma.",
  "atk-abh01a0:149_0": "Ubhinnamantare pañcacattālīsa vassāni pupphadāmaṁ ganthentena viya,",
  "atk-abh01a0:149_1": "ratanāvaliṁ āvunantena viya,",
  "atk-abh01a0:149_2": "ca kathito amatappakāsano saddhammo majjhimabuddhavacanaṁ nāma.",
  "atk-abh01a0:150_0": "Taṁ sabbampi saṅgayhamānaṁ piṭakato tīṇi piṭakāni honti,",
  "atk-abh01a0:150_1": "nikāyato pañca nikāyā,",
  "atk-abh01a0:150_2": "aṅgato navaṅgāni,",
  "atk-abh01a0:150_3": "dhammakkhandhato caturāsītidhammakkhandhasahassāni. Kathaṁ?",
  "atk-abh01a0:150_4": "Sabbampi hetaṁ piṭakato vinayapiṭakaṁ suttantapiṭakaṁ abhidhammapiṭakanti tippabhedameva hoti.",
  "atk-abh01a0:150_5": "Tattha ubhayāni pātimokkhāni dve vibhaṅgā dvāvīsati khandhakā soḷasa parivārāti idaṁ vinayapiṭakaṁ nāma.",
  "atk-abh01a0:150_6": "Brahmajālādicatuttiṁsasuttasaṅgaho dīghanikāyo.",
  "atk-abh01a0:150_7": "Mūlapariyāyasuttādidiyaḍḍhasatadvesuttasaṅgaho majjhimanikāyo.",
  "atk-abh01a0:150_8": "Oghataraṇasuttādisattasuttasahassasattasatadvāsaṭṭhisuttasaṅgaho saṁyuttanikāyo.",
  "atk-abh01a0:150_9": "Cittapariyādānasuttādinavasuttasahassapañcasatasattapaññāsasuttasaṅgaho aṅguttaranikāyo.",
  "atk-abh01a0:150_10": "Khuddakapāṭhadhammapadaudānaitivuttakasuttanipātavimānavatthupetavatthutheragāthātherīgāthājātakaniddesapaṭisambhidāapadānabuddhavaṁsacariyāpiṭakavasena",
  "atk-abh01a0:150_11": "pannarasappabhedo khuddakanikāyoti idaṁ suttantapiṭakaṁ nāma.",
  "atk-abh01a0:150_12": "Dhammasaṅgaṇīādīni satta pakaraṇāni abhidhammapiṭakaṁ nāma. Tattha –",
  "atk-abh01a0:151_0": "Vividhavisesanayattā, vinayanato ceva kāyavācānaṁ;",
  "atk-abh01a0:152_0": "Vinayatthavidūhi ayaṁ, vinayo vinayoti akkhāto.",
  "atk-abh01a0:153_0": "Vividhā hi ettha pañcavidhapātimokkhuddesapārājikādisattaāpattikkhandhamātikāvibhaṅgādippabhedā nayā",
  "atk-abh01a0:153_1": "visesabhūtā ca daḷhīkammasithilakaraṇappayojanā anupaññattinayā.",
  "atk-abh01a0:153_2": "Kāyikavācasikaajjhācāranisedhanato cesa kāyaṁ vācañca vineti.",
  "atk-abh01a0:153_3": "Tasmā vividhanayattā visesanayattā kāyavācānañca vinayanato ayaṁ vinayo vinayoti akkhāto.",
  "atk-abh01a0:153_4": "Tenetametassa vacanatthakosallatthaṁ vuttaṁ –",
  "atk-abh01a0:154_0": "“Vividhavisesanayattā, vinayanato ceva kāyavācānaṁ;",
  "atk-abh01a0:155_0": "Vinayatthavidūhi ayaṁ, vinayo vinayoti akkhāto”ti.",
  "atk-abh01a0:156_0": "Itaraṁ pana –",
  "atk-abh01a0:157_0": "Atthānaṁ sūcanato, suvuttato savanatotha sūdanato;",
  "atk-abh01a0:158_0": "Suttāṇā suttasabhāgato ca ‘sutta’nti akkhātaṁ.",
  "atk-abh01a0:159_0": "Tañhi attatthaparatthādibhede atthe sūceti.",
  "atk-abh01a0:159_1": "Suvuttā cettha atthā veneyyajjhāsayānulomena vuttattā.",
  "atk-abh01a0:159_2": "Savati cetaṁ atthe,",
  "atk-abh01a0:159_3": "sassamiva phalaṁ,",
  "atk-abh01a0:159_4": "pasavatīti vuttaṁ hoti.",
  "atk-abh01a0:159_5": "Sūdati cetaṁ,",
  "atk-abh01a0:159_6": "dhenu viya khīraṁ,",
  "atk-abh01a0:159_7": "paggharatīti vuttaṁ hoti.",
  "atk-abh01a0:159_8": "Suṭṭhu ca ne tāyati rakkhatīti vuttaṁ hoti.",
  "atk-abh01a0:159_9": "Suttasabhāgañcetaṁ.",
  "atk-abh01a0:159_10": "Yathā hi tacchakānaṁ suttaṁ pamāṇaṁ hoti evametampi viññūnaṁ.",
  "atk-abh01a0:159_11": "Yathā ca suttena saṅgahitāni pupphāni na vikiriyanti na viddhaṁsiyanti evametena saṅgahitā atthā.",
  "atk-abh01a0:159_12": "Tenetametassa vacanatthakosallatthaṁ vuttaṁ –",
  "atk-abh01a0:160_0": "“Atthānaṁ sūcanato, suvuttato savanatotha sūdanato;",
  "atk-abh01a0:161_0": "Suttāṇā suttasabhāgato ca suttanti akkhāta”nti.",
  "atk-abh01a0:162_0": "Abhidhammassa vacanattho vuttoyeva. Aparo nayo –",
  "atk-abh01a0:163_0": "Yaṁ ettha vuḍḍhimanto, salakkhaṇā pūjitā paricchinnā;",
  "atk-abh01a0:164_0": "Vuttādhikā ca dhammā, abhidhammo tena akkhāto.",
  "atk-abh01a0:165_0": "Ayañhi abhisaddo vuḍḍhilakkhaṇapūjitaparicchinnādhikesu dissati.",
  "atk-abh01a0:165_1": "Tathā hesa “bāḷhā me dukkhā vedanā abhikkamanti,",
  "atk-abh01a0:165_2": "no paṭikkamantī”tiādīsu vuḍḍhiyaṁ āgato.",
  "atk-abh01a0:165_3": "“Yā tā rattiyo abhiññātā abhilakkhitā”tiādīsu lakkhaṇe.",
  "atk-abh01a0:165_4": "“Rājābhirājā manujindo”tiādīsu pūjite.",
  "atk-abh01a0:165_5": "“Paṭibalo vinetuṁ abhidhamme abhivinaye”tiādīsu paricchinne;",
  "atk-abh01a0:165_6": "aññamaññasaṅkaravirahite dhamme ca vinaye cāti vuttaṁ hoti.",
  "atk-abh01a0:165_7": "“Abhikkantena vaṇṇenā”tiādīsu adhike.",
  "atk-abh01a0:166_0": "Ettha ca “rūpūpapattiyā maggaṁ bhāveti mettāsahagatena cetasā ekaṁ disaṁ pharitvā viharatī”tiādinā nayena vuḍḍhimantopi dhammā vuttā.",
  "atk-abh01a0:166_1": "“Rūpārammaṇaṁ vā saddārammaṇaṁ vā”tiādinā nayena ārammaṇādīhi lakkhaṇīyattā salakkhaṇāpi.",
  "atk-abh01a0:166_2": "“Sekkhā dhammā,",
  "atk-abh01a0:166_3": "asekkhā dhammā,",
  "atk-abh01a0:166_4": "lokuttarā dhammā”tiādinā nayena pūjitāpi;",
  "atk-abh01a0:166_5": "pūjārahāti adhippāyo.",
  "atk-abh01a0:166_6": "“Phasso hoti,",
  "atk-abh01a0:166_7": "vedanā hotī”tiādinā nayena sabhāvaparicchinnattā paricchinnāpi.",
  "atk-abh01a0:166_8": "“Mahaggatā dhammā,",
  "atk-abh01a0:166_9": "appamāṇā dhammā,",
  "atk-abh01a0:166_10": "anuttarā dhammā”tiādinā nayena adhikāpi dhammā vuttā.",
  "atk-abh01a0:166_11": "Tenetametassa vacanatthakosallatthaṁ vuttaṁ –",
  "atk-abh01a0:167_0": "“Yaṁ ettha vuḍḍhimanto, salakkhaṇā pūjitā paricchinnā;",
  "atk-abh01a0:168_0": "Vuttādhikā ca dhammā, abhidhammo tena akkhāto”ti.",
  "atk-abh01a0:169_0": "Yaṁ panettha avisiṭṭhaṁ, taṁ –",
  "atk-abh01a0:170_0": "Piṭakaṁ piṭakatthavidū, pariyattibbhājanatthato āhu;",
  "atk-abh01a0:171_0": "Tena samodhānetvā, tayopi vinayādayo ñeyyā.",
  "atk-abh01a0:172_0": "Pariyattipi hi “mā piṭakasampadānenā”tiādīsu piṭakanti vuccati.",
  "atk-abh01a0:172_1": "“Atha puriso āgaccheyya kudālapiṭakaṁādāyā”tiādīsu yaṁkiñci bhājanampi.",
  "atk-abh01a0:172_2": "Tasmā piṭakaṁ piṭakatthavidū pariyattibhājanatthato āhu.",
  "atk-abh01a0:173_0": "Idāni tena samodhānetvā tayopi vinayādayo ñeyyāti.",
  "atk-abh01a0:173_1": "Tena evaṁ duvidhatthena piṭakasaddena saha samāsaṁ katvā vinayo ca so piṭakañca pariyattibhāvato,",
  "atk-abh01a0:173_2": "tassa tassa atthassa bhājanato cāti vinayapiṭakaṁ.",
  "atk-abh01a0:173_3": "Yathāvutteneva nayena suttantañca taṁ piṭakañcāti suttantapiṭakaṁ.",
  "atk-abh01a0:173_4": "Abhidhammo ca so piṭakañcāti abhidhammapiṭakanti evamete tayopi vinayādayo ñeyyā.",
  "atk-abh01a0:174_0": "Evaṁ ñatvā ca punapi tesveva piṭakesu nānappakārakosallatthaṁ –",
  "atk-abh01a0:175_0": "Desanāsāsanakathābhedaṁ tesu yathārahaṁ;",
  "atk-abh01a0:176_0": "Sikkhāpahānagambhīrabhāvañca paridīpaye.",
  "atk-abh01a0:177_0": "Pariyattibhedaṁ sampattiṁ, vipattiñcāpi yaṁ yahiṁ;",
  "atk-abh01a0:178_0": "Pāpuṇāti yathā bhikkhu, tampi sabbaṁ vibhāvaye.",
  "atk-abh01a0:179_0": "Tatrāyaṁ paridīpanā vibhāvanā ca –",
  "atk-abh01a0:179_1": "etāni hi tīṇi piṭakāni yathākkamaṁ āṇāvohāraparamatthadesanā,",
  "atk-abh01a0:179_2": "yathāparādhayathānulomayathādhammasāsanāni,",
  "atk-abh01a0:179_3": "saṁvarāsaṁvaradiṭṭhiviniveṭhananāmarūpaparicchedakathāti ca vuccanti.",
  "atk-abh01a0:180_0": "Ettha hi vinayapiṭakaṁ āṇārahena bhagavatā āṇābāhullato desitattā āṇādesanā;",
  "atk-abh01a0:180_1": "suttantapiṭakaṁ vohārakusalena bhagavatā vohārabāhullato desitattā vohāradesanā;",
  "atk-abh01a0:180_2": "abhidhammapiṭakaṁ paramatthakusalena bhagavatā paramatthabāhullato desitattā paramatthadesanāti vuccati.",
  "atk-abh01a0:181_0": "Tathā paṭhamaṁ ye te pacurāparādhā sattā te yathāparādhaṁ ettha sāsitāti yathāparādhasāsanaṁ;",
  "atk-abh01a0:181_1": "dutiyaṁ anekajjhāsayānusayacariyādhimuttikā sattā yathānulomaṁ ettha sāsitāti yathānulomasāsanaṁ;",
  "atk-abh01a0:181_2": "tatiyaṁ dhammapuñjamatte ‘ahaṁ mamā’ti saññino sattā yathādhammaṁ ettha sāsitāti yathādhammasāsananti vuccati.",
  "atk-abh01a0:182_0": "Tathā paṭhamaṁ ajjhācārapaṭipakkhabhūto saṁvarāsaṁvaro ettha kathitoti saṁvarāsaṁvarakathā;",
  "atk-abh01a0:182_1": "saṁvarāsaṁvaroti khuddako ceva mahanto ca saṁvarāsaṁvaro,",
  "atk-abh01a0:182_2": "kammākammaṁ viya ca phalāphalaṁ viya ca;",
  "atk-abh01a0:182_3": "dutiyaṁ dvāsaṭṭhidiṭṭhipaṭipakkhabhūtā diṭṭhiviniveṭhanā ettha kathitāti diṭṭhiviniveṭhanakathā;",
  "atk-abh01a0:182_4": "tatiyaṁ rāgādipaṭipakkhabhūto nāmarūpaparicchedo ettha kathitoti nāmarūpaparicchedakathāti vuccati.",
  "atk-abh01a0:183_0": "Tīsupi cetesu tisso sikkhā tīṇi pahānāni catubbidho ca gambhīrabhāvo veditabbo.",
  "atk-abh01a0:183_1": "Tathā hi vinayapiṭake visesena adhisīlasikkhā vuttā,",
  "atk-abh01a0:183_2": "suttantapiṭake adhicittasikkhā,",
  "atk-abh01a0:183_3": "abhidhammapiṭake adhipaññāsikkhā.",
  "atk-abh01a0:184_0": "Vinayapiṭake ca vītikkamappahānaṁ,",
  "atk-abh01a0:184_1": "kilesānaṁ vītikkamapaṭipakkhattā sīlassa;",
  "atk-abh01a0:184_2": "suttantapiṭake pariyuṭṭhānappahānaṁ,",
  "atk-abh01a0:184_3": "pariyuṭṭhānapaṭipakkhattā samādhissa;",
  "atk-abh01a0:184_4": "abhidhammapiṭake anusayappahānaṁ,",
  "atk-abh01a0:184_5": "anusayapaṭipakkhattā paññāya.",
  "atk-abh01a0:185_0": "Paṭhame ca tadaṅgappahānaṁ kilesānaṁ,",
  "atk-abh01a0:185_1": "itaresu vikkhambhanasamucchedappahānāni.",
  "atk-abh01a0:185_2": "Paṭhame ca duccaritasaṁkilesassa pahānaṁ,",
  "atk-abh01a0:185_3": "itaresu taṇhādiṭṭhisaṁkilesānaṁ pahānaṁ.",
  "atk-abh01a0:186_0": "Ekamekasmiñcettha catubbidhopi dhammatthadesanāpaṭivedhagambhīrabhāvo veditabbo –",
  "atk-abh01a0:186_1": "tattha dhammoti tanti.",
  "atk-abh01a0:186_2": "Atthoti tassāyevattho.",
  "atk-abh01a0:186_3": "Desanāti tassā manasā vavatthāpitāya tantiyā desanā.",
  "atk-abh01a0:186_4": "Paṭivedhoti tantiyā tantiatthassa ca yathābhūtāvabodho.",
  "atk-abh01a0:186_5": "Tīsupi cetesu ete dhammatthadesanāpaṭivedhā.",
  "atk-abh01a0:186_6": "Yasmā sasādīhi viya mahāsamuddo mandabuddhīhi dukkhogāhā alabbhaneyyapatiṭṭhā ca tasmā gambhīrā.",
  "atk-abh01a0:186_7": "Evaṁ ekamekasmiṁ ettha catubbidhopi gambhīrabhāvo veditabbo.",
  "atk-abh01a0:187_0": "Aparo nayo –",
  "atk-abh01a0:187_1": "dhammoti hetu.",
  "atk-abh01a0:187_2": "Vuttañhetaṁ –",
  "atk-abh01a0:187_3": "“hetumhi ñāṇaṁ dhammapaṭisambhidā”ti.",
  "atk-abh01a0:187_4": "Atthoti hetuphalaṁ.",
  "atk-abh01a0:187_5": "Vuttañhetaṁ –",
  "atk-abh01a0:187_6": "“hetuphale ñāṇaṁ atthapaṭisambhidā”ti.",
  "atk-abh01a0:187_7": "Desanāti paññatti,",
  "atk-abh01a0:187_8": "yathādhammaṁ dhammābhilāpoti adhippāyo;",
  "atk-abh01a0:187_9": "anulomapaṭilomasaṅkhepavitthārādivasena vā kathanaṁ.",
  "atk-abh01a0:187_10": "Paṭivedhoti abhisamayo.",
  "atk-abh01a0:187_11": "So ca lokiyalokuttaro.",
  "atk-abh01a0:187_12": "Visayato ca asammohato ca;",
  "atk-abh01a0:187_13": "atthānurūpaṁ dhammesu,",
  "atk-abh01a0:187_14": "dhammānurūpaṁ atthesu,",
  "atk-abh01a0:187_15": "paññattipathānurūpaṁ paññattīsu avabodho.",
  "atk-abh01a0:187_16": "Tesaṁ tesaṁ vā tattha tattha vuttadhammānaṁ paṭivijjhitabbo salakkhaṇasaṅkhāto aviparītasabhāvo.",
  "atk-abh01a0:188_0": "Idāni yasmā etesu piṭakesu yaṁ yaṁ dhammajātaṁ vā atthajātaṁ vā yā cāyaṁ yathā yathā ñāpetabbo attho",
  "atk-abh01a0:188_1": "sotūnaṁ ñāṇassa abhimukho hoti tathā tathā tadatthajotikā desanā,",
  "atk-abh01a0:188_2": "yo cettha aviparītāvabodhasaṅkhāto paṭivedho tesaṁ tesaṁ vā dhammānaṁ paṭivijjhitabbo salakkhaṇasaṅkhāto aviparītasabhāvo –",
  "atk-abh01a0:188_3": "sabbampetaṁ anupacitakusalasambhārehi duppaññehi,",
  "atk-abh01a0:188_4": "sasādīhi viya mahāsamuddo,",
  "atk-abh01a0:188_5": "dukkhogāhaṁ alabbhaneyyapatiṭṭhañca,",
  "atk-abh01a0:188_6": "tasmā gambhīraṁ.",
  "atk-abh01a0:188_7": "Evampi ekamekasmiṁ ettha catubbidhopi gambhīrabhāvo veditabbo.",
  "atk-abh01a0:188_8": "Ettāvatā ca –",
  "atk-abh01a0:189_0": "Desanāsāsanakathābhedaṁ tesu yathārahaṁ;",
  "atk-abh01a0:190_0": "Sikkhāpahānagambhīrabhāvañca paridīpayeti –",
  "atk-abh01a0:191_0": "Ayaṁ gāthā vuttatthā hoti.",
  "atk-abh01a0:192_0": "Pariyattibhedaṁ sampattiṁ, vipattiñcāpi yaṁ yahiṁ;",
  "atk-abh01a0:193_0": "Pāpuṇāti yathā bhikkhu, tampi sabbaṁ vibhāvayeti.",
  "atk-abh01a0:194_0": "Ettha pana tīsu piṭakesu tividho pariyattibhedo daṭṭhabbo.",
  "atk-abh01a0:194_1": "Tisso hi pariyattiyo –",
  "atk-abh01a0:194_2": "alagaddūpamā nissaraṇatthā bhaṇḍāgārikapariyattīti.",
  "atk-abh01a0:195_0": "Tattha yā duggahitā upārambhādihetu pariyāpuṭā ayaṁ alagaddūpamā.",
  "atk-abh01a0:195_1": "Yaṁ sandhāya vuttaṁ –",
  "atk-abh01a0:195_2": "“seyyathāpi,",
  "atk-abh01a0:195_3": "bhikkhave,",
  "atk-abh01a0:195_4": "puriso alagaddatthiko alagaddagavesī alagaddapariyesanaṁ caramāno,",
  "atk-abh01a0:195_5": "so passeyya mahantaṁ alagaddaṁ,",
  "atk-abh01a0:195_6": "tamenaṁ bhoge vā naṅguṭṭhe vā gaṇheyya,",
  "atk-abh01a0:195_7": "tassa so alagaddo paṭiparivattitvā hatthe vā bāhāya vā aññatarasmiṁ vā aṅgapaccaṅge ḍaṁseyya,",
  "atk-abh01a0:195_8": "so tato nidānaṁ maraṇaṁ vā nigaccheyya maraṇamattaṁ vā dukkhaṁ.",
  "atk-abh01a0:195_9": "Taṁ kissa hetu?",
  "atk-abh01a0:195_10": "Duggahitattā,",
  "atk-abh01a0:195_11": "bhikkhave,",
  "atk-abh01a0:195_12": "alagaddassa.",
  "atk-abh01a0:195_13": "Evameva kho,",
  "atk-abh01a0:195_14": "bhikkhave,",
  "atk-abh01a0:195_15": "idhekacce moghapurisā dhammaṁ pariyāpuṇanti suttaṁ…pe… vedallaṁ,",
  "atk-abh01a0:195_16": "te taṁ dhammaṁ pariyāpuṇitvā tesaṁ dhammānaṁ paññāya atthaṁ na upaparikkhanti,",
  "atk-abh01a0:195_17": "tesaṁ te dhammā paññāya atthaṁ anupaparikkhataṁ na nijjhānaṁ khamanti,",
  "atk-abh01a0:195_18": "te upārambhānisaṁsā ceva dhammaṁ pariyāpuṇanti itivādappamokkhānisaṁsā ca.",
  "atk-abh01a0:195_19": "Yassa catthāya dhammaṁ pariyāpuṇanti tañcassa atthaṁ nānubhonti.",
  "atk-abh01a0:195_20": "Tesaṁ te dhammā duggahitā dīgharattaṁ ahitāya dukkhāya saṁvattanti.",
  "atk-abh01a0:195_21": "Taṁ kissa hetu?",
  "atk-abh01a0:195_22": "Duggahitattā,",
  "atk-abh01a0:195_23": "bhikkhave,",
  "atk-abh01a0:195_24": "dhammāna”nti.",
  "atk-abh01a0:196_0": "Yā pana suggahitā sīlakkhandhādipāripūriṁyeva ākaṅkhamānena pariyāpuṭā na upārambhādihetu,",
  "atk-abh01a0:196_1": "ayaṁ nissaraṇatthā.",
  "atk-abh01a0:196_2": "Yaṁ sandhāya vuttaṁ –",
  "atk-abh01a0:196_3": "“tesaṁ te dhammā suggahitā dīgharattaṁ hitāya sukhāya saṁvattanti.",
  "atk-abh01a0:196_4": "Taṁ kissa hetu?",
  "atk-abh01a0:196_5": "Suggahitattā,",
  "atk-abh01a0:196_6": "bhikkhave,",
  "atk-abh01a0:196_7": "dhammāna”nti.",
  "atk-abh01a0:197_0": "Yaṁ pana pariññātakkhandho pahīnakileso bhāvitamaggo paṭividdhākuppo sacchikatanirodho khīṇāsavo kevalaṁ",
  "atk-abh01a0:197_1": "paveṇipālanatthāya vaṁsānurakkhaṇatthāya pariyāpuṇāti,",
  "atk-abh01a0:197_2": "ayaṁ bhaṇḍāgārikapariyattīti.",
  "atk-abh01a0:198_0": "Vinaye pana suppaṭipanno bhikkhu sīlasampadaṁ nissāya tisso vijjā pāpuṇāti,",
  "atk-abh01a0:198_1": "tāsaṁyeva ca tattha pabhedavacanato.",
  "atk-abh01a0:198_2": "Sutte suppaṭipanno samādhisampadaṁ nissāya chaḷabhiññā pāpuṇāti,",
  "atk-abh01a0:198_3": "tāsaṁyeva ca tattha pabhedavacanato.",
  "atk-abh01a0:198_4": "Abhidhamme suppaṭipanno paññāsampadaṁ nissāya catasso paṭisambhidā pāpuṇāti tāsañca tattheva pabhedavacanato.",
  "atk-abh01a0:198_5": "Evametesu suppaṭipanno yathākkamena imaṁ vijjāttayachaḷabhiññācatupaṭisambhidāppabhedaṁ sampattiṁ pāpuṇāti.",
  "atk-abh01a0:199_0": "Vinaye pana duppaṭipanno anuññātasukhasamphassaattharaṇapāvuraṇādiphassasāmaññato paṭikkhittesu upādinnakaphassādīsu anavajjasaññī hoti.",
  "atk-abh01a0:199_1": "Vuttañhetaṁ –",
  "atk-abh01a0:199_2": "“tathāhaṁ bhagavatā dhammaṁ desitaṁ ājānāmi,",
  "atk-abh01a0:199_3": "yathā yeme antarāyikā dhammā vuttā bhagavatā te paṭisevato nālaṁ antarāyāyā”ti.",
  "atk-abh01a0:199_4": "Tato dussīlabhāvaṁ pāpuṇāti.",
  "atk-abh01a0:199_5": "Sutte duppaṭipanno “cattārome,",
  "atk-abh01a0:199_6": "bhikkhave,",
  "atk-abh01a0:199_7": "puggalā santo saṁvijjamānā lokasmi”ntiādīsu adhippāyaṁ ajānanto duggahitaṁ gaṇhāti.",
  "atk-abh01a0:199_8": "Yaṁ sandhāya vuttaṁ –",
  "atk-abh01a0:199_9": "“attanā duggahitena amhe ceva abbhācikkhati attānañca khanati bahuñca apuññaṁ pasavatī”ti.",
  "atk-abh01a0:199_10": "Tato micchādiṭṭhitaṁ pāpuṇāti.",
  "atk-abh01a0:199_11": "Abhidhamme duppaṭipanno dhammacintaṁ atidhāvanto acinteyyānipi cinteti,",
  "atk-abh01a0:199_12": "tato cittakkhepaṁ pāpuṇāti.",
  "atk-abh01a0:199_13": "Vuttañhetaṁ –",
  "atk-abh01a0:199_14": "“cattārimāni,",
  "atk-abh01a0:199_15": "bhikkhave,",
  "atk-abh01a0:199_16": "acinteyyāni,",
  "atk-abh01a0:199_17": "na cintetabbāni,",
  "atk-abh01a0:199_18": "yāni cintento ummādassa vighātassa bhāgī assā”ti.",
  "atk-abh01a0:199_19": "Evametesu duppaṭipanno yathākkamena imaṁ dussīlabhāvamicchādiṭṭhitācittakkhepappabhedaṁ vipattiṁ pāpuṇātīti.",
  "atk-abh01a0:199_20": "Ettāvatā ca –",
  "atk-abh01a0:200_0": "Pariyattibhedaṁ sampattiṁ, vipattiñcāpi yaṁ yahiṁ;",
  "atk-abh01a0:201_0": "Pāpuṇāti yathā bhikkhu, tampi sabbaṁ vibhāvayeti.",
  "atk-abh01a0:202_0": "Ayampi gāthā vuttatthā hoti.",
  "atk-abh01a0:202_1": "Evaṁ nānappakārato piṭakāni ñatvā tesaṁ vasena sabbampetaṁ saṅgayhamānaṁ tīṇi piṭakāni honti.",
  "atk-abh01a0:203_0": "Kathaṁ nikāyato pañca nikāyāti?",
  "atk-abh01a0:203_1": "Sabbameva hetaṁ dīghanikāyo majjhimanikāyo saṁyuttanikāyo aṅguttaranikāyo khuddakanikāyoti pañcappabhedaṁ hoti.",
  "atk-abh01a0:203_2": "Tattha katamo dīghanikāyo?",
  "atk-abh01a0:203_3": "Tivaggasaṅgahāni brahmajālādīni catuttiṁsa suttāni.",
  "atk-abh01a0:204_0": "Catuttiṁseva suttantā, tivaggo yassa saṅgaho;",
  "atk-abh01a0:205_0": "Esa dīghanikāyoti, paṭhamo anulomiko.",
  "atk-abh01a0:206_0": "Kasmā panesa dīghanikāyoti vuccati?",
  "atk-abh01a0:206_1": "Dīghappamāṇānaṁ suttānaṁ samūhato nivāsato ca.",
  "atk-abh01a0:206_2": "Samūhanivāsā hi nikāyoti vuccanti. “Nāhaṁ,",
  "atk-abh01a0:206_3": "bhikkhave,",
  "atk-abh01a0:206_4": "aññaṁ ekanikāyampi samanupassāmi evaṁ cittaṁ yathayidaṁ,",
  "atk-abh01a0:206_5": "bhikkhave,",
  "atk-abh01a0:206_6": "tiracchānagatā pāṇā,",
  "atk-abh01a0:206_7": "poṇikanikāyo,",
  "atk-abh01a0:206_8": "cikkhallikanikāyo”ti.",
  "atk-abh01a0:206_9": "Evamādīni cettha sādhakāni sāsanato lokato ca.",
  "atk-abh01a0:206_10": "Evaṁ sesānampi nikāyabhāve vacanattho veditabbo.",
  "atk-abh01a0:207_0": "Katamo majjhimanikāyo?",
  "atk-abh01a0:207_1": "Majjhimappamāṇāni pañcadasavaggasaṅgahāni mūlapariyāyasuttādīni diyaḍḍhasataṁ dve ca suttāni.",
  "atk-abh01a0:208_0": "Diyaḍḍhasatasuttantā, dve ca suttāni yattha so;",
  "atk-abh01a0:209_0": "Nikāyo majjhimo pañca, dasavaggapariggaho.",
  "atk-abh01a0:210_0": "Katamo saṁyuttanikāyo?",
  "atk-abh01a0:210_1": "Devatāsaṁyuttādivasena ṭhitāni oghataraṇādīni satta suttasahassāni satta suttasatāni ca dvāsaṭṭhi ca suttāni.",
  "atk-abh01a0:211_0": "Satta suttasahassāni, satta suttasatāni ca;",
  "atk-abh01a0:212_0": "Dvāsaṭṭhi ceva suttantā, eso saṁyuttasaṅgaho.",
  "atk-abh01a0:213_0": "Katamo aṅguttaranikāyo?",
  "atk-abh01a0:213_1": "Ekekaaṅgātirekavasena ṭhitāni cittapariyādānādīni nava suttasahassāni pañca suttasatāni sattapaññāsañca suttāni.",
  "atk-abh01a0:214_0": "Nava suttasahassāni, pañca suttasatāni ca;",
  "atk-abh01a0:215_0": "Sattapaññāsasuttāni, saṅkhyā aṅguttare ayaṁ.",
  "atk-abh01a0:216_0": "Katamo khuddakanikāyo?",
  "atk-abh01a0:216_1": "Sakalaṁ vinayapiṭakaṁ,",
  "atk-abh01a0:216_2": "abhidhammapiṭakaṁ,",
  "atk-abh01a0:216_3": "khuddakapāṭha,",
  "atk-abh01a0:216_4": "dhammapadādayo ca pubbe dassitā pañcadasappabhedā;",
  "atk-abh01a0:216_5": "ṭhapetvā cattāro nikāye avasesaṁ buddhavacananti.",
  "atk-abh01a0:217_0": "Ṭhapetvā caturopete, nikāye dīghaādike;",
  "atk-abh01a0:218_0": "Tadaññaṁ buddhavacanaṁ, nikāyo khuddako matoti.",
  "atk-abh01a0:219_0": "Evaṁ nikāyato pañca nikāyā honti.",
  "atk-abh01a0:220_0": "Kathaṁ aṅgavasena navaṅgānīti?",
  "atk-abh01a0:220_1": "Sabbameva hidaṁ ‘suttaṁ geyyaṁ veyyākaraṇaṁ gāthā udānaṁ itivuttakaṁ jātakaṁ abbhutadhammaṁ vedalla’nti navappabhedaṁ hoti.",
  "atk-abh01a0:220_2": "Tattha ubhatovibhaṅganiddesakhandhakaparivārā suttanipāte maṅgalasuttaratanasuttanālakasuttatuvaṭṭakasuttāni",
  "atk-abh01a0:220_3": "aññampi ca suttanāmakaṁ tathāgatavacanaṁ suttanti veditabbaṁ.",
  "atk-abh01a0:220_4": "Sabbampi sagāthakaṁ suttaṁ geyyanti veditabbaṁ.",
  "atk-abh01a0:220_5": "Visesena saṁyuttanikāye sakalopi sagāthāvaggo.",
  "atk-abh01a0:220_6": "Sakalampi abhidhammapiṭakaṁ,",
  "atk-abh01a0:220_7": "niggāthakaṁ suttaṁ,",
  "atk-abh01a0:220_8": "yañca aññampi aṭṭhahi aṅgehi asaṅgahitaṁ buddhavacanaṁ,",
  "atk-abh01a0:220_9": "taṁ veyyākaraṇanti veditabbaṁ.",
  "atk-abh01a0:220_10": "Dhammapadaṁ theragāthā therīgāthā suttanipāte nosuttanāmikā suddhikagāthā ca gāthāti veditabbā.",
  "atk-abh01a0:220_11": "Somanassañāṇamayikagāthāppaṭisaṁyuttā dvāsīti suttantā udānanti veditabbaṁ.",
  "atk-abh01a0:220_12": "‘Vuttañhetaṁ bhagavatā’tiādinayappavattā dasuttarasatasuttantā itivuttakanti veditabbaṁ.",
  "atk-abh01a0:220_13": "Apaṇṇakajātakādīni paññāsādhikāni pañca jātakasatāni jātakanti veditabbaṁ.",
  "atk-abh01a0:220_14": "“Cattārome,",
  "atk-abh01a0:220_15": "bhikkhave,",
  "atk-abh01a0:220_16": "acchariyā abbhutā dhammā ānande”tiādinayapavattā sabbepi acchariyaabbhutadhammappaṭisaṁyuttā suttantā abbhutadhammanti veditabbaṁ.",
  "atk-abh01a0:221_0": "Cūḷavedallamahāvedallasammādiṭṭhisakkapañhasaṅkhārabhājanīyamahāpuṇṇamasuttādayo sabbepi vedañca tuṭṭhiñca",
  "atk-abh01a0:221_1": "laddhā laddhā pucchitasuttantā vedallanti veditabbaṁ.",
  "atk-abh01a0:221_2": "Evametaṁ aṅgato navaṅgāni.",
  "atk-abh01a0:222_0": "Kathaṁ dhammakkhandhato caturāsīti dhammakkhandhasahassānīti? Sabbameva hidaṁ buddhavacanaṁ.",
  "atk-abh01a0:223_0": "“Dvāsīti buddhato gaṇhiṁ, dve sahassāni bhikkhuto;",
  "atk-abh01a0:224_0": "Caturāsīti sahassāni, ye me dhammā pavattino”ti. ;",
  "atk-abh01a0:225_0": "Evaṁ paridīpitadhammakkhandhavasena caturāsītisahassappabhedaṁ hoti.",
  "atk-abh01a0:225_1": "Tattha ekānusandhikaṁ suttaṁ eko dhammakkhandho.",
  "atk-abh01a0:225_2": "Yaṁ anekānusandhikaṁ tattha anusandhivasena dhammakkhandhagaṇanā.",
  "atk-abh01a0:225_3": "Gāthābandhesu pañhāpucchanaṁ eko dhammakkhandho,",
  "atk-abh01a0:225_4": "vissajjanaṁ eko.",
  "atk-abh01a0:225_5": "Abhidhamme ekamekaṁ tikadukabhājanaṁ ekamekañca cittavārabhājanaṁ eko dhammakkhandho.",
  "atk-abh01a0:225_6": "Vinaye atthi vatthu,",
  "atk-abh01a0:225_7": "atthi mātikā,",
  "atk-abh01a0:225_8": "atthi padabhājanīyaṁ,",
  "atk-abh01a0:225_9": "atthi āpatti,",
  "atk-abh01a0:225_10": "atthi anāpatti,",
  "atk-abh01a0:225_11": "atthi antarāpatti,",
  "atk-abh01a0:225_12": "atthi tikacchedo.",
  "atk-abh01a0:225_13": "Tattha ekameko koṭṭhāso ekameko dhammakkhandhoti veditabbo.",
  "atk-abh01a0:225_14": "Evaṁ dhammakkhandhato caturāsīti dhammakkhandhasahassāni.",
  "atk-abh01a0:226_0": "Evametaṁ sabbampi buddhavacanaṁ pañcasatikasaṅgītikāle saṅgāyantena mahākassapappamukhena vasīgaṇena ayaṁ dhammo ayaṁ vinayo,",
  "atk-abh01a0:226_1": "idaṁ paṭhamabuddhavacanaṁ,",
  "atk-abh01a0:226_2": "idaṁ majjhimabuddhavacanaṁ,",
  "atk-abh01a0:226_3": "idaṁ pacchimabuddhavacanaṁ,",
  "atk-abh01a0:226_4": "idaṁ vinayapiṭakaṁ,",
  "atk-abh01a0:226_5": "idaṁ suttantapiṭakaṁ,",
  "atk-abh01a0:226_6": "idaṁ abhidhammapiṭakaṁ,",
  "atk-abh01a0:226_7": "ayaṁ dīghanikāyo…pe…",
  "atk-abh01a0:226_8": "ayaṁ khuddakanikāyo,",
  "atk-abh01a0:226_9": "imāni suttādīni navaṅgāni,",
  "atk-abh01a0:226_10": "imāni caturāsīti dhammakkhandhasahassānīti imaṁ pabhedaṁ vavatthapetvāva saṅgītaṁ.",
  "atk-abh01a0:226_11": "Na kevalañca imameva aññampi uddānasaṅgahavaggasaṅgahapeyyālasaṅgahaekanipātadukanipātādinipātasaṅgahasaṁyuttasaṅgaha paṇṇāsasaṅgahādianekavidhaṁ,",
  "atk-abh01a0:226_12": "tīsu piṭakesu sandissamānaṁ saṅgahappabhedaṁ vavatthapetvāva sattahi māsehi saṅgītaṁ.",
  "atk-abh01a0:227_0": "Saṅgītipariyosāne cassa idaṁ mahākassapattherena dasabalassa sāsanaṁ pañcavassasahassaparimāṇakālaṁ pavattanasamatthaṁ",
  "atk-abh01a0:227_1": "katanti sañjātappamodā sādhukāraṁ viya dadamānā ayaṁ mahāpathavī udakapariyantaṁ katvā anekappakāraṁ",
  "atk-abh01a0:227_2": "kampi saṅkampi sampakampi sampavedhi.",
  "atk-abh01a0:227_3": "Anekāni ca acchariyāni pāturahesuṁ.",
  "atk-abh01a0:228_0": "Evaṁ saṅgīte panettha ayaṁ abhidhammo piṭakato abhidhammapiṭakaṁ,",
  "atk-abh01a0:228_1": "nikāyato khuddakanikāyo,",
  "atk-abh01a0:228_2": "aṅgato veyyākaraṇaṁ,",
  "atk-abh01a0:228_3": "dhammakkhandhato katipayāni dhammakkhandhasahassāni honti.",
  "atk-abh01a0:229_0": "Taṁ dhārayantesu bhikkhūsu pubbe eko bhikkhu sabbasāmayikaparisāya nisīditvā abhidhammato suttaṁ āharitvā dhammaṁ kathento “rūpakkhandho abyākato,",
  "atk-abh01a0:229_1": "cattāro khandhā siyā kusalā siyā akusalā siyā abyākatā;",
  "atk-abh01a0:229_2": "dasāyatanā abyākatā,",
  "atk-abh01a0:229_3": "dve āyatanā siyā kusalā siyā akusalā siyā abyākatā;",
  "atk-abh01a0:229_4": "soḷasa dhātuyo abyākatā,",
  "atk-abh01a0:229_5": "dve dhātuyo siyā kusalā siyā akusalā siyā abyākatā;",
  "atk-abh01a0:229_6": "samudayasaccaṁ akusalaṁ,",
  "atk-abh01a0:229_7": "maggasaccaṁ kusalaṁ,",
  "atk-abh01a0:229_8": "nirodhasaccaṁ abyākataṁ,",
  "atk-abh01a0:229_9": "dukkhasaccaṁ siyā kusalaṁ siyā akusalaṁ siyā abyākataṁ;",
  "atk-abh01a0:229_10": "dasindriyā abyākatā,",
  "atk-abh01a0:229_11": "domanassindriyaṁ akusalaṁ,",
  "atk-abh01a0:229_12": "anaññātaññassāmītindriyaṁ kusalaṁ,",
  "atk-abh01a0:229_13": "cattāri indriyāni siyā kusalā siyā abyākatā,",
  "atk-abh01a0:229_14": "cha indriyāni siyā kusalā siyā akusalā siyā abyākatā”ti dhammakathaṁ kathesi.",
  "atk-abh01a0:230_0": "Tasmiṁ ṭhāne eko bhikkhu nisinno ‘dhammakathika tvaṁ sineruṁ parikkhipanto viya dīghasuttaṁ āharasi,",
  "atk-abh01a0:230_1": "kiṁ suttaṁ nāmeta’nti āha.",
  "atk-abh01a0:230_2": "‘Abhidhammasuttaṁ nāma, āvuso’ti.",
  "atk-abh01a0:230_3": "‘Abhidhammasuttaṁ kasmā āharasi?",
  "atk-abh01a0:230_4": "Kiṁ aññaṁ buddhabhāsitaṁ suttaṁ āharituṁ na vaṭṭatī’ti?",
  "atk-abh01a0:230_5": "‘Abhidhammo kena bhāsito’ti?",
  "atk-abh01a0:230_6": "‘Na eso buddhabhāsito’ti.",
  "atk-abh01a0:230_7": "‘Kiṁ pana te, āvuso,",
  "atk-abh01a0:230_8": "vinayapiṭakaṁ uggahita’nti?",
  "atk-abh01a0:230_9": "‘Na uggahitaṁ, āvuso’ti.",
  "atk-abh01a0:230_10": "‘Avinayadhāritāya maññe tvaṁ ajānanto evaṁ vadesī’ti.",
  "atk-abh01a0:230_11": "‘Vinayamattameva, āvuso,",
  "atk-abh01a0:230_12": "uggahita’nti.",
  "atk-abh01a0:230_13": "‘Tampi te duggahitaṁ,",
  "atk-abh01a0:230_14": "parisapariyante nisīditvā niddāyantena uggahitaṁ bhavissati;",
  "atk-abh01a0:230_15": "tumhādise hi pabbājento vā upasampādento vā sātisāro hoti’.",
  "atk-abh01a0:230_16": "‘Kiṁ kāraṇā’?",
  "atk-abh01a0:230_17": "Vinayamattassapi duggahitattā;",
  "atk-abh01a0:230_18": "vuttañhetaṁ –",
  "atk-abh01a0:230_19": "“tattha anāpatti,",
  "atk-abh01a0:230_20": "na vivaṇṇetukāmo iṅgha tāva, āvuso,",
  "atk-abh01a0:230_21": "suttantaṁ vā gāthāyo vā abhidhammaṁ vā pariyāpuṇassu,",
  "atk-abh01a0:230_22": "pacchāpi vinayaṁ pariyāpuṇissasī”ti bhaṇati.",
  "atk-abh01a0:230_23": "“Suttante okāsaṁ kārāpetvā abhidhammaṁ vā vinayaṁ vā pucchati,",
  "atk-abh01a0:230_24": "abhidhamme okāsaṁ kārāpetvā suttantaṁ vā vinayaṁ vā pucchati,",
  "atk-abh01a0:230_25": "vinaye okāsaṁ kārāpetvā suttantaṁ vā abhidhammaṁ vā pucchatī”ti.",
  "atk-abh01a0:230_26": "‘Tvaṁ pana ettakampi na jānāsī’ti ettakenapi paravādī niggahito hoti.",
  "atk-abh01a0:231_0": "Mahāgosiṅgasuttaṁ pana itopi balavataraṁ.",
  "atk-abh01a0:231_1": "Tatra hi dhammasenāpati sāriputtatthero aññamaññaṁ pucchitapañhañca vissajjanañca ārocetuṁ satthu santikaṁ",
  "atk-abh01a0:231_2": "gantvā mahāmoggallānattherassa vissajjanaṁ ārocento “idhāvuso sāriputta,",
  "atk-abh01a0:231_3": "dve bhikkhū abhidhammakathaṁ kathenti,",
  "atk-abh01a0:231_4": "te aññamaññaṁ pañhaṁ pucchanti,",
  "atk-abh01a0:231_5": "aññamaññassa pañhaṁ puṭṭhā vissajjenti,",
  "atk-abh01a0:231_6": "no ca saṁsādenti,",
  "atk-abh01a0:231_7": "dhammī ca nesaṁ kathāpavattinī hoti,",
  "atk-abh01a0:231_8": "evarūpena kho, āvuso,",
  "atk-abh01a0:231_9": "sāriputta,",
  "atk-abh01a0:231_10": "bhikkhunā gosiṅgasālavanaṁ sobheyyā”ti āha.",
  "atk-abh01a0:231_11": "Satthā ābhidhammikā nāma mama sāsane paribāhirāti avatvā suvaṇṇāliṅgasadisaṁ gīvaṁ unnāmetvā puṇṇacandasassirīkaṁ",
  "atk-abh01a0:231_12": "mahāmukhaṁ pūretvā brahmaghosaṁ nicchārento “sādhu sādhu sāriputtā”ti mahāmoggallānattherassa sādhukāraṁ",
  "atk-abh01a0:231_13": "datvā “yathā taṁ moggallāno ca sammā byākaramāno byākareyya,",
  "atk-abh01a0:231_14": "moggallāno hi sāriputta dhammakathiko”ti āha.",
  "atk-abh01a0:231_15": "Ābhidhammikabhikkhūyeva kira dhammakathikā nāma,",
  "atk-abh01a0:231_16": "avasesā dhammakathaṁ kathentāpi na dhammakathikā. Kasmā?",
  "atk-abh01a0:231_17": "Te hi dhammakathaṁ kathentā kammantaraṁ vipākantaraṁ rūpārūpaparicchedaṁ dhammantaraṁ āloḷetvā kathenti.",
  "atk-abh01a0:231_18": "Ābhidhammikā pana dhammantaraṁ na āloḷenti.",
  "atk-abh01a0:231_19": "Tasmā ābhidhammiko bhikkhu dhammaṁ kathetu vā mā vā,",
  "atk-abh01a0:231_20": "pucchitakāle pana pañhaṁ kathessatīti.",
  "atk-abh01a0:231_21": "Ayameva ekantadhammakathiko nāma hoti.",
  "atk-abh01a0:231_22": "Idaṁ sandhāya satthā sādhukāraṁ datvā ‘sukathitaṁ moggallānenā’ti āha.",
  "atk-abh01a0:232_0": "Abhidhammaṁ paṭibāhento imasmiṁ jinacakke pahāraṁ deti,",
  "atk-abh01a0:232_1": "sabbaññutaññāṇaṁ paṭibāhati,",
  "atk-abh01a0:232_2": "satthu vesārajjaññāṇaṁ paṭinivatteti,",
  "atk-abh01a0:232_3": "sotukāmaṁ parisaṁ visaṁvādeti,",
  "atk-abh01a0:232_4": "ariyamagge āvaraṇaṁ bandhati,",
  "atk-abh01a0:232_5": "aṭṭhārasasu bhedakaravatthūsu ekasmiṁ sandissati ukkhepanīyakammatajjanīyakammāraho hoti.",
  "atk-abh01a0:232_6": "Taṁ taṁ kammaṁ katvā uyyojetabbo ‘gaccha vighāsādo hutvā jīvissasī’ti.",
  "atk-abh01a0:233_0": "Athāpi evaṁ vadeyya –",
  "atk-abh01a0:233_1": "“sace abhidhammo buddhabhāsito,",
  "atk-abh01a0:233_2": "yathā anekesu suttasahassesu ‘ekaṁ samayaṁ bhagavā rājagahe viharatī’tiādinā nayena nidānaṁ sajjitaṁ,",
  "atk-abh01a0:233_3": "evamassāpi nidānaṁ sajjitaṁ bhaveyyā”ti.",
  "atk-abh01a0:233_4": "So ‘jātakasuttanipātadhammapadādīnaṁ evarūpaṁ nidānaṁ natthi,",
  "atk-abh01a0:233_5": "na cetāni na buddhabhāsitānī’ti paṭikkhipitvā uttaripi evaṁ vattabbo – ‘paṇḍita,",
  "atk-abh01a0:233_6": "abhidhammo nāmesa sabbaññubuddhānaṁyeva visayo,",
  "atk-abh01a0:233_7": "na aññesaṁ visayo.",
  "atk-abh01a0:233_8": "Buddhānañhi okkanti pākaṭā,",
  "atk-abh01a0:233_9": "abhijāti pākaṭā,",
  "atk-abh01a0:233_10": "abhisambodhi pākaṭā,",
  "atk-abh01a0:233_11": "dhammacakkappavattanaṁ pākaṭaṁ.",
  "atk-abh01a0:233_12": "Yamakapāṭihāriyaṁ pākaṭaṁ,",
  "atk-abh01a0:233_13": "tidivakkamo pākaṭo,",
  "atk-abh01a0:233_14": "devaloke desitabhāvo pākaṭo,",
  "atk-abh01a0:233_15": "devorohanaṁ pākaṭaṁ.",
  "atk-abh01a0:233_16": "Yathā nāma cakkavattirañño hatthiratanaṁ vā assaratanaṁ vā thenetvā yānake yojetvā vicaraṇaṁ nāma aṭṭhānaṁ akāraṇaṁ;",
  "atk-abh01a0:233_17": "cakkaratanaṁ vā pana thenetvā palālasakaṭe olambitvā vicaraṇaṁ nāma aṭṭhānaṁ akāraṇaṁ;",
  "atk-abh01a0:233_18": "yojanappamāṇaṁ obhāsanasamatthaṁ maṇiratanaṁ vā pana kappāsapacchiyaṁ pakkhipitvā vaḷañjanaṁ nāma aṭṭhānaṁ akāraṇaṁ. Kasmā?",
  "atk-abh01a0:233_19": "Rājārahabhaṇḍatāya;",
  "atk-abh01a0:233_20": "evameva abhidhammo nāma na aññesaṁ visayo,",
  "atk-abh01a0:233_21": "sabbaññubuddhānaṁyeva visayo.",
  "atk-abh01a0:233_22": "Tesaṁ vasena desetabbadesanā.",
  "atk-abh01a0:233_23": "Buddhānañhi okkanti pākaṭā…pe…",
  "atk-abh01a0:233_24": "devorohanaṁ pākaṭaṁ.",
  "atk-abh01a0:233_25": "Abhidhammassa nidānakiccaṁ nāma natthi paṇḍitā’ti.",
  "atk-abh01a0:233_26": "Na hi sakkā evaṁ vutte paravādinā sahadhammikaṁ udāharaṇaṁ udāharituṁ.",
  "atk-abh01a0:234_0": "Maṇḍalārāmavāsī tissabhūtitthero pana mahābodhinidāno esa abhidhammo nāmāti dassetuṁ “yena svāhaṁ,",
  "atk-abh01a0:234_1": "bhikkhave,",
  "atk-abh01a0:234_2": "vihārena paṭhamābhisambuddho viharāmi tassa padesena vihāsi”nti imaṁ padesavihārasuttantaṁ āharitvā kathesi.",
  "atk-abh01a0:234_3": "Dasavidho hi padeso nāma –",
  "atk-abh01a0:234_4": "khandhapadeso,",
  "atk-abh01a0:234_5": "āyatanapadeso,",
  "atk-abh01a0:234_6": "dhātupadeso,",
  "atk-abh01a0:234_7": "saccapadeso,",
  "atk-abh01a0:234_8": "indriyapadeso,",
  "atk-abh01a0:234_9": "paccayākārapadeso,",
  "atk-abh01a0:234_10": "satipaṭṭhānapadeso,",
  "atk-abh01a0:234_11": "jhānapadeso,",
  "atk-abh01a0:234_12": "nāmapadeso,",
  "atk-abh01a0:234_13": "dhammapadesoti.",
  "atk-abh01a0:234_14": "Tesu satthā mahābodhimaṇḍe pañcakkhandhe nippadesena paṭivijjhi,",
  "atk-abh01a0:234_15": "imaṁ temāsaṁ vedanākkhandhavaseneva vihāsi.",
  "atk-abh01a0:234_16": "Dvādasāyatanāni aṭṭhārasa dhātuyo nippadesena paṭivijjhi.",
  "atk-abh01a0:234_17": "Imaṁ temāsaṁ dhammāyatane vedanāvasena dhammadhātuyañca vedanāvaseneva vihāsi.",
  "atk-abh01a0:234_18": "Cattāri saccāni nippadesena paṭivijjhi,",
  "atk-abh01a0:234_19": "imaṁ temāsaṁ dukkhasacce vedanāvaseneva vihāsi.",
  "atk-abh01a0:234_20": "Bāvīsatindriyāni nippadesena paṭivijjhi,",
  "atk-abh01a0:234_21": "imaṁ temāsaṁ vedanāpañcakaindriyavasena vihāsi.",
  "atk-abh01a0:234_22": "Dvādasapadikaṁ paccayākāravaṭṭaṁ nippadesena paṭivijjhi,",
  "atk-abh01a0:234_23": "imaṁ temāsaṁ phassapaccayā vedanāvaseneva vihāsi.",
  "atk-abh01a0:234_24": "Cattāro satipaṭṭhāne nippadesena paṭivijjhi,",
  "atk-abh01a0:234_25": "imaṁ temāsaṁ vedanāsatipaṭṭhānavaseneva vihāsi.",
  "atk-abh01a0:234_26": "Cattāri jhānāni nippadesena paṭivijjhi,",
  "atk-abh01a0:234_27": "imaṁ temāsaṁ jhānaṅgesu vedanāvaseneva vihāsi.",
  "atk-abh01a0:234_28": "Nāmaṁ nippadesena paṭivijjhi,",
  "atk-abh01a0:234_29": "imaṁ temāsaṁ tattha vedanāvaseneva vihāsi.",
  "atk-abh01a0:234_30": "Dhamme nippadesena paṭivijjhi,",
  "atk-abh01a0:234_31": "imaṁ temāsaṁ vedanāttikavaseneva vihāsīti.",
  "atk-abh01a0:234_32": "Evaṁ thero padesavihārasuttantavasena abhidhammassa nidānaṁ kathesi.",
  "atk-abh01a0:235_0": "Gāmavāsī sumanadevatthero pana heṭṭhālohapāsāde dhammaṁ parivattento ‘ayaṁ paravādī bāhā paggayha araññe kandanto viya,",
  "atk-abh01a0:235_1": "asakkhikaṁ aḍḍaṁ karonto viya ca,",
  "atk-abh01a0:235_2": "abhidhamme nidānassa atthibhāvampi na jānātī’ti vatvā nidānaṁ kathento evamāha –",
  "atk-abh01a0:235_3": "ekaṁ samayaṁ bhagavā devesu viharati tāvatiṁsesu pāricchattakamūle paṇḍukambalasilāyaṁ.",
  "atk-abh01a0:235_4": "Tatra kho bhagavā devānaṁ tāvatiṁsānaṁ abhidhammakathaṁ kathesi –",
  "atk-abh01a0:235_5": "“kusalā dhammā,",
  "atk-abh01a0:235_6": "akusalā dhammā,",
  "atk-abh01a0:235_7": "abyākatā dhammā”ti.",
  "atk-abh01a0:236_0": "Aññesu pana suttesu ekameva nidānaṁ.",
  "atk-abh01a0:236_1": "Abhidhamme dve nidānāni –",
  "atk-abh01a0:236_2": "adhigamanidānañca desanānidānañca.",
  "atk-abh01a0:236_3": "Tattha adhigamanidānaṁ dīpaṅkaradasabalato paṭṭhāya yāva mahābodhipallaṅkā veditabbaṁ.",
  "atk-abh01a0:236_4": "Desanānidānaṁ yāva dhammacakkappavattanā.",
  "atk-abh01a0:236_5": "Evaṁ ubhayanidānasampannassa panassa abhidhammassa nidānakosallatthaṁ idaṁ tāva pañhākammaṁ veditabbaṁ –",
  "atk-abh01a0:236_6": "ayaṁ abhidhammo nāma kena pabhāvito?",
  "atk-abh01a0:236_7": "Kattha paripācito?",
  "atk-abh01a0:236_8": "Kattha adhigato?",
  "atk-abh01a0:236_9": "Kadā adhigato?",
  "atk-abh01a0:236_10": "Kena adhigato?",
  "atk-abh01a0:236_11": "Kattha vicito?",
  "atk-abh01a0:236_12": "Kadā vicito?",
  "atk-abh01a0:236_13": "Kena vicito?",
  "atk-abh01a0:236_14": "Kattha desito?",
  "atk-abh01a0:236_15": "Kassatthāya desito?",
  "atk-abh01a0:236_16": "Kimatthaṁ desito?",
  "atk-abh01a0:236_17": "Kehi paṭiggahito?",
  "atk-abh01a0:236_18": "Ke sikkhanti?",
  "atk-abh01a0:236_19": "Ke sikkhitasikkhā?",
  "atk-abh01a0:236_20": "Ke dhārenti?",
  "atk-abh01a0:236_21": "Kassa vacanaṁ?",
  "atk-abh01a0:236_22": "Kenābhatoti?",
  "atk-abh01a0:237_0": "Tatridaṁ vissajjanaṁ –",
  "atk-abh01a0:237_1": "kena pabhāvitoti bodhiabhinīhārasaddhāya pabhāvito.",
  "atk-abh01a0:237_2": "Kattha paripācitoti aḍḍhachakkesu jātakasatesu.",
  "atk-abh01a0:237_3": "Kattha adhigatoti bodhimūle.",
  "atk-abh01a0:237_4": "Kadā adhigatoti visākhāpuṇṇamāsiyaṁ.",
  "atk-abh01a0:237_5": "Kenādhigatoti sabbaññubuddhena.",
  "atk-abh01a0:237_6": "Kattha vicitoti bodhimaṇḍe.",
  "atk-abh01a0:237_7": "Kadāvicitoti ratanagharasattāhe.",
  "atk-abh01a0:237_8": "Kena vicitoti sabbaññubuddhena.",
  "atk-abh01a0:237_9": "Kattha desitoti devesu tāvatiṁsesu.",
  "atk-abh01a0:237_10": "Kassatthāya desitoti devatānaṁ.",
  "atk-abh01a0:237_11": "Kimatthaṁ desitoti caturoghaniddharaṇatthaṁ.",
  "atk-abh01a0:237_12": "Kehi paṭiggahitoti devehi.",
  "atk-abh01a0:237_13": "Ke sikkhantīti sekkhā ca puthujjanakalyāṇā ca.",
  "atk-abh01a0:237_14": "Ke sikkhitasikkhāti arahanto khīṇāsavā.",
  "atk-abh01a0:237_15": "Ke dhārentīti yesaṁ vattati te dhārenti.",
  "atk-abh01a0:237_16": "Kassa vacananti bhagavato vacanaṁ,",
  "atk-abh01a0:237_17": "arahato sammāsambuddhassa.",
  "atk-abh01a0:237_18": "Kenābhatoti ācariyaparamparāya.",
  "atk-abh01a0:238_0": "Ayañhi sāriputtatthero bhaddaji sobhito piyajālī piyapālo piyadassī kosiyaputto siggavo sandeho moggaliputto",
  "atk-abh01a0:238_1": "sudatto dhammiyo dāsako soṇako revatoti evamādīhi yāva tatiyasaṅgītikālā ābhato.",
  "atk-abh01a0:238_2": "Tato uddhaṁ tesaṁyeva sissānusissehīti evaṁ tāva jambudīpatale ācariyaparamparāya ābhato.",
  "atk-abh01a0:238_3": "Imaṁ pana dīpaṁ –",
  "atk-abh01a0:239_0": "Tato mahindo iṭṭiyo, uttiyo sambalo tathā;",
  "atk-abh01a0:240_0": "Paṇḍito bhaddanāmo ca, ete nāgā mahāpaññā.",
  "atk-abh01a0:241_0": "Jambudīpā idhāgatāti.",
  "atk-abh01a0:242_0": "Imehi mahānāgehi ābhato.",
  "atk-abh01a0:242_1": "Tato uddhaṁ tesaṁyeva sissānusissasaṅkhātāya ācariyaparamparāya yāvajjatanakālā ābhato.",
  "atk-abh01a0:243_0": "Sumedhakathā",
  "atk-abh01a0:244_0": "Evaṁ ābhatassa panassa yaṁ taṁ dīpaṅkaradasabalato paṭṭhāya yāva mahābodhipallaṅkā adhigamanidānaṁ,",
  "atk-abh01a0:244_1": "yāva dhammacakkappavattanā desanānidānañca vuttaṁ,",
  "atk-abh01a0:244_2": "tassa āvibhāvatthaṁ ayaṁ anupubbikathā veditabbā –",
  "atk-abh01a0:245_0": "Ito kira kappasatasahassādhikānaṁ catunnaṁ asaṅkhyeyyānaṁ matthake amaravatī nāma nagaraṁ ahosi.",
  "atk-abh01a0:245_1": "Tattha sumedho nāma brāhmaṇo paṭivasati ubhato sujāto,",
  "atk-abh01a0:245_2": "mātito ca pitito ca,",
  "atk-abh01a0:245_3": "saṁsuddhagahaṇiko,",
  "atk-abh01a0:245_4": "yāva sattamā kulaparivaṭṭā akkhitto anupakuṭṭho jātivādena,",
  "atk-abh01a0:245_5": "abhirūpo dassanīyo pāsādiko paramāya vaṇṇapokkharatāya samannāgato.",
  "atk-abh01a0:245_6": "So aññaṁ kammaṁ akatvā brāhmaṇasippameva uggaṇhi.",
  "atk-abh01a0:245_7": "Tassa daharakāleyeva mātāpitaro kālamakaṁsu.",
  "atk-abh01a0:245_8": "Athassa rāsivaḍḍhako amacco āyapotthakaṁ āharitvā suvaṇṇarajatamaṇimuttādipūrite gabbhe vivaritvā ‘ettakaṁ te kumāra mātu santakaṁ,",
  "atk-abh01a0:245_9": "ettakaṁ pitu santakaṁ,",
  "atk-abh01a0:245_10": "ettakā ayyakapayyakānaṁ santakāti yāva sattamā kulaparivaṭṭā dhanaṁ ācikkhitvā etaṁ paṭipajjāhī’ti āha.",
  "atk-abh01a0:245_11": "Sumedhapaṇḍito cintesi –",
  "atk-abh01a0:245_12": "‘imaṁ dhanaṁ saṁharitvā mayhaṁ pitupitāmahādayo paralokaṁ gacchantā ekakahāpaṇampi gahetvā na gatā,",
  "atk-abh01a0:245_13": "mayā pana gahetvā gamanakāraṇaṁ kātuṁ vaṭṭatī’ti so rañño ārocetvā nagare bheriṁ carāpetvā mahājanassa dānaṁ datvā tāpasapabbajjaṁ pabbaji.",
  "atk-abh01a0:245_14": "Imasmiṁ pana ṭhāne sumedhakathā kathetabbā.",
  "atk-abh01a0:245_15": "Vuttañhetaṁ buddhavaṁse –",
  "atk-abh01a0:246_0": "Kappe ca satasahasse, caturo ca asaṅkhiye;",
  "atk-abh01a0:247_0": "Amaraṁ nāma nagaraṁ, dassaneyyaṁ manoramaṁ.",
  "atk-abh01a0:248_0": "Dasahi saddehi avivittaṁ, annapānasamāyutaṁ;",
  "atk-abh01a0:249_0": "Hatthisaddaṁ assasaddaṁ, bherisaṅkharathāni ca;",
  "atk-abh01a0:250_0": "Khādatha pivatha ceva, annapānena ghositaṁ.",
  "atk-abh01a0:251_0": "Nagaraṁ sabbaṅgasampannaṁ, sabbakammamupāgataṁ;",
  "atk-abh01a0:252_0": "Sattaratanasampannaṁ, nānājanasamākulaṁ;",
  "atk-abh01a0:253_0": "Samiddhaṁ devanagaraṁva, āvāsaṁ puññakamminaṁ.",
  "atk-abh01a0:254_0": "Nagare amaravatiyā, sumedho nāma brāhmaṇo;",
  "atk-abh01a0:255_0": "Anekakoṭisannicayo, pahūtadhanadhaññavā.",
  "atk-abh01a0:256_0": "Ajjhāyako mantadharo, tiṇṇaṁ vedāna pāragū;",
  "atk-abh01a0:257_0": "Lakkhaṇe itihāse ca, sadhamme pāramiṁ gato.",
  "atk-abh01a0:258_0": "Rahogato nisīditvā, evaṁ cintesahaṁ tadā;",
  "atk-abh01a0:259_0": "Dukkho punabbhavo nāma, sarīrassa ca bhedanaṁ.",
  "atk-abh01a0:260_0": "Jātidhammo jarādhammo, byādhidhammo sahaṁ tadā;",
  "atk-abh01a0:261_0": "Ajaraṁ amataṁ khemaṁ, pariyesissāmi nibbutiṁ.",
  "atk-abh01a0:262_0": "Yaṁnūnimaṁ pūtikāyaṁ, nānākuṇapapūritaṁ;",
  "atk-abh01a0:263_0": "Chaḍḍayitvāna gaccheyyaṁ, anapekkho anatthiko.",
  "atk-abh01a0:264_0": "Atthi hehiti so maggo, na so sakkā na hetuye;",
  "atk-abh01a0:265_0": "Pariyesissāmi taṁ maggaṁ, bhavato parimuttiyā.",
  "atk-abh01a0:266_0": "Yathāpi dukkhe vijjante, sukhaṁ nāmapi vijjati;",
  "atk-abh01a0:267_0": "Evaṁ bhave vijjamāne, vibhavopi icchitabbako.",
  "atk-abh01a0:268_0": "Yathāpi uṇhe vijjante, aparaṁ vijjati sītalaṁ;",
  "atk-abh01a0:269_0": "Evaṁ tividhaggi vijjante, nibbānaṁ icchitabbakaṁ.",
  "atk-abh01a0:270_0": "Yathāpi pāpe vijjante, kalyāṇamapi vijjati;",
  "atk-abh01a0:271_0": "Evameva jāti vijjante, ajātipicchitabbakaṁ.",
  "atk-abh01a0:272_0": "Yathā gūthagato puriso, taḷākaṁ disvāna pūritaṁ;",
  "atk-abh01a0:273_0": "Na gavesati taṁ taḷākaṁ, na doso taḷākassa so.",
  "atk-abh01a0:274_0": "Evaṁ kilesamaladhove, vijjante amatantaḷe;",
  "atk-abh01a0:275_0": "Na gavesati taṁ taḷākaṁ, na doso amatantaḷe.",
  "atk-abh01a0:276_0": "Yathā arīhi pariruddho, vijjante gamanampathe;",
  "atk-abh01a0:277_0": "Na palāyati so puriso, na doso añjasassa so.",
  "atk-abh01a0:278_0": "Evaṁ kilesapariruddho, vijjamāne sive pathe;",
  "atk-abh01a0:279_0": "Na gavesati taṁ maggaṁ, na doso sivamañjase.",
  "atk-abh01a0:280_0": "Yathāpi byādhito puriso, vijjamāne tikicchake;",
  "atk-abh01a0:281_0": "Na tikicchāpeti taṁ byādhiṁ, na doso so tikicchake.",
  "atk-abh01a0:282_0": "Evaṁ kilesabyādhīhi, dukkhito paripīḷito;",
  "atk-abh01a0:283_0": "Na gavesati taṁ ācariyaṁ, na doso so vināyake.",
  "atk-abh01a0:284_0": "Yathāpi kuṇapaṁ puriso, kaṇṭhe baddhaṁ jigucchiya;",
  "atk-abh01a0:285_0": "Mocayitvāna gaccheyya, sukhī serī sayaṁvasī.",
  "atk-abh01a0:286_0": "Tathevimaṁ pūtikāyaṁ, nānākuṇapasañcayaṁ;",
  "atk-abh01a0:287_0": "Chaḍḍayitvāna gaccheyyaṁ, anapekkho anatthiko.",
  "atk-abh01a0:288_0": "Yathā uccāraṭṭhānamhi, karīsaṁ naranāriyo;",
  "atk-abh01a0:289_0": "Chaḍḍayitvāna gacchanti, anapekkhā anatthikā.",
  "atk-abh01a0:290_0": "Evamevāhaṁ imaṁ kāyaṁ, nānākuṇapapūritaṁ;",
  "atk-abh01a0:291_0": "Chaḍḍayitvāna gacchissaṁ, vaccaṁ katvā yathā kuṭiṁ.",
  "atk-abh01a0:292_0": "Yathāpi jajjaraṁ nāvaṁ, paluggaṁ udagāhiniṁ;",
  "atk-abh01a0:293_0": "Sāmī chaḍḍetvā gacchanti, anapekkhā anatthikā.",
  "atk-abh01a0:294_0": "Evamevāhaṁ imaṁ kāyaṁ, navacchiddaṁ dhuvassavaṁ;",
  "atk-abh01a0:295_0": "Chaḍḍayitvāna gacchissaṁ, jiṇṇanāvaṁva sāmikā.",
  "atk-abh01a0:296_0": "Yathāpi puriso corehi, gacchanto bhaṇḍamādiya;",
  "atk-abh01a0:297_0": "Bhaṇḍacchedabhayaṁ disvā, chaḍḍayitvāna gacchati.",
  "atk-abh01a0:298_0": "Evameva ayaṁ kāyo, mahācorasamo viya;",
  "atk-abh01a0:299_0": "Pahāyimaṁ gamissāmi, kusalacchedanābhayā.",
  "atk-abh01a0:300_0": "Evāhaṁ cintayitvāna, nekakoṭisataṁ dhanaṁ;",
  "atk-abh01a0:301_0": "Nāthānāthānaṁ datvāna, himavantamupāgamiṁ.",
  "atk-abh01a0:302_0": "Himavantassāvidūre, dhammiko nāma pabbato;",
  "atk-abh01a0:303_0": "Assamo sukato mayhaṁ, paṇṇasālā sumāpitā.",
  "atk-abh01a0:304_0": "Caṅkamaṁ tattha māpesiṁ, pañcadosavivajjitaṁ;",
  "atk-abh01a0:305_0": "Aṭṭhaguṇasamupetaṁ, abhiññābalamāhariṁ.",
  "atk-abh01a0:306_0": "Sāṭakaṁ pajahiṁ tattha, navadosamupāgataṁ;",
  "atk-abh01a0:307_0": "Vākacīraṁ nivāsesiṁ, dvādasaguṇamupāgataṁ.",
  "atk-abh01a0:308_0": "Aṭṭhadosasamākiṇṇaṁ, pajahiṁ paṇṇasālakaṁ;",
  "atk-abh01a0:309_0": "Upāgamiṁ rukkhamūlaṁ, guṇe dasahupāgataṁ.",
  "atk-abh01a0:310_0": "Vāpitaṁ ropitaṁ dhaññaṁ, pajahiṁ niravasesato;",
  "atk-abh01a0:311_0": "Anekaguṇasampannaṁ, pavattaphalamādiyiṁ.",
  "atk-abh01a0:312_0": "Tatthappadhānaṁ padahiṁ, nisajjaṭṭhānacaṅkame;",
  "atk-abh01a0:313_0": "Abbhantaramhi sattāhe, abhiññābala pāpuṇinti. ;",
  "atk-abh01a0:314_0": "Tattha assamo sukato mayhaṁ,",
  "atk-abh01a0:314_1": "paṇṇasālā sumāpitāti imissā pāḷiyā sumedhapaṇḍitena assamapaṇṇasālācaṅkamā sahatthā māpitā viya vuttā.",
  "atk-abh01a0:314_2": "Ayaṁ panettha attho –",
  "atk-abh01a0:314_3": "mahāsattañhi “himavantaṁ ajjhogāhetvā ajja dhammikapabbataṁ pavisissāmī”ti nikkhantaṁ disvā sakko devānamindo vissakammadevaputtaṁ āmantesi – “gaccha, tāta,",
  "atk-abh01a0:314_4": "ayaṁ sumedhapaṇḍito ‘pabbajissāmī’ti nikkhanto etassa vasanaṭṭhānaṁ māpehī”ti.",
  "atk-abh01a0:314_5": "So tassa vacanaṁ sampaṭicchitvā ramaṇīyaṁ assamaṁ suguttaṁ paṇṇasālaṁ,",
  "atk-abh01a0:314_6": "manoramaṁ caṅkamañca māpesi.",
  "atk-abh01a0:314_7": "Bhagavā pana tadā attano puññānubhāvena nipphannaṁ taṁ assamapadaṁ sandhāya “sāriputta tasmiṁ dhammikapabbate –",
  "atk-abh01a0:315_0": "Assamo sukato mayhaṁ, paṇṇasālā sumāpitā;",
  "atk-abh01a0:316_0": "Caṅkamaṁ tattha māpesiṁ, pañcadosavivajjita”nti. –",
  "atk-abh01a0:317_0": "Āha.",
  "atk-abh01a0:317_1": "Tattha assamo sukato mayhanti sukato mayā.",
  "atk-abh01a0:317_2": "Paṇṇasālā sumāpitāti paṇṇacchannā sālāpi me sumāpitā ahosi.",
  "atk-abh01a0:318_0": "Pañcadosavivajjitanti pañcime caṅkamadosā nāma thaddhavisamatā,",
  "atk-abh01a0:318_1": "antorukkhatā,",
  "atk-abh01a0:318_2": "gahanacchannatā,",
  "atk-abh01a0:318_3": "atisambādhatā,",
  "atk-abh01a0:318_4": "ativisālatāti.",
  "atk-abh01a0:318_5": "Thaddhavisamabhūmibhāgasmiñhi caṅkame caṅkamantassa pādā rujjanti,",
  "atk-abh01a0:318_6": "phoṭā uṭṭhahanti,",
  "atk-abh01a0:318_7": "cittaṁ ekaggataṁ na labhati,",
  "atk-abh01a0:318_8": "kammaṭṭhānaṁ vipajjati.",
  "atk-abh01a0:318_9": "Mudusamatale pana phāsuvihāraṁ āgamma kammaṭṭhānaṁ sampajjati.",
  "atk-abh01a0:318_10": "Tasmā thaddhavisamabhūmibhāgatā eko dosoti veditabbo.",
  "atk-abh01a0:318_11": "Caṅkamanassa anto vā majjhe vā koṭiyaṁ vā rukkhe sati pamādamāgamma caṅkamantassa nalāṭaṁ vā sīsaṁ vā paṭihaññatīti antorukkhatā dutiyo doso.",
  "atk-abh01a0:318_12": "Tiṇalatādigahanacchanne caṅkame caṅkamanto andhakāravelāyaṁ uragādike pāṇe akkamitvā vā māreti,",
  "atk-abh01a0:318_13": "tehi vā daṭṭho dukkhaṁ āpajjatīti gahanacchannatā tatiyo doso.",
  "atk-abh01a0:318_14": "Atisambādhe caṅkame vitthārato ratanike vā aḍḍharatanike vā caṅkamantassa paricchede pakkhalitvā nakhāpi",
  "atk-abh01a0:318_15": "aṅguliyopi bhijjantīti atisambādhatā catuttho doso.",
  "atk-abh01a0:318_16": "Ativisāle caṅkame caṅkamantassa cittaṁ vidhāvati,",
  "atk-abh01a0:318_17": "ekaggataṁ na labhatīti ativisālatā pañcamo doso.",
  "atk-abh01a0:318_18": "Puthulato pana diyaḍḍharatanaṁ dvīsu passesu ratanamattaanucaṅkamaṁ dīghato saṭṭhihatthaṁ mudutalaṁ samavippakiṇṇavālukaṁ caṅkamaṁ vaṭṭati,",
  "atk-abh01a0:318_19": "cetiyagirimhi dīpappasādakamahāmahindattherassa caṅkamanaṁ viya,",
  "atk-abh01a0:318_20": "tādisaṁ taṁ ahosi.",
  "atk-abh01a0:318_21": "Tenāha “caṅkamaṁ tattha māpesiṁ,",
  "atk-abh01a0:318_22": "pañcadosavivajjita”nti.",
  "atk-abh01a0:319_0": "Aṭṭhaguṇasamupetanti aṭṭhahi samaṇasukhehi upetaṁ.",
  "atk-abh01a0:319_1": "Aṭṭhimāni samaṇasukhāni nāma dhanadhaññapariggahābhāvo anavajjapiṇḍapariyesanabhāvo,",
  "atk-abh01a0:319_2": "nibbutapiṇḍabhuñjanabhāvo,",
  "atk-abh01a0:319_3": "raṭṭhaṁ pīḷetvā dhanasāraṁ vā sīsakahāpaṇādīni vā gaṇhantesu rājakulesu raṭṭhapīḷanakilesābhāvo,",
  "atk-abh01a0:319_4": "upakaraṇesu nicchandarāgabhāvo,",
  "atk-abh01a0:319_5": "coravilope nibbhayabhāvo,",
  "atk-abh01a0:319_6": "rājarājamahāmaccehi asaṁsaṭṭhabhāvo catūsu disāsu appaṭihatabhāvoti.",
  "atk-abh01a0:319_7": "Idaṁ vuttaṁ hoti “yathā tasmiṁ assame vasantena sakkā honti imāni aṭṭha samaṇasukhāni vindituṁ,",
  "atk-abh01a0:319_8": "evaṁ aṭṭhaguṇasamupetaṁ taṁ assamaṁ māpesi” nti.",
  "atk-abh01a0:320_0": "Abhiññābalamāharinti pacchā tasmiṁ assame vasanto kasiṇaparikammaṁ katvā abhiññānañca samāpattīnañca",
  "atk-abh01a0:320_1": "uppādanatthāya aniccato dukkhato vipassanaṁ ārabhitvā thāmappattaṁ vipassanābalaṁ āhariṁ.",
  "atk-abh01a0:320_2": "Yathā tasmiṁ vasanto taṁ balaṁ āharituṁ sakkomi,",
  "atk-abh01a0:320_3": "evaṁ taṁ assamaṁ tassa abhiññatthāya vipassanābalassa anucchavikaṁ katvā māpesinti attho.",
  "atk-abh01a0:321_0": "Sāṭakaṁ pajahiṁ tattha,",
  "atk-abh01a0:321_1": "navadosamupāgatanti etthāyaṁ anupubbikathā,",
  "atk-abh01a0:321_2": "tadā kira kuṭileṇacaṅkamādipaṭimaṇḍitaṁ pupphūpagaphalūpagarukkhasañchannaṁ ramaṇīyaṁ madhurasalilāsayaṁ",
  "atk-abh01a0:321_3": "apagatavāḷamigabhiṁsanakasakuṇaṁ pavivekakkhamaṁ assamaṁ māpetvā alaṅkatacaṅkamassa ubhosu antesu ālambanaphalakaṁ",
  "atk-abh01a0:321_4": "saṁvidhāya nisīdanatthāya caṅkamavemajjhe samatalaṁ muggavaṇṇasilaṁ māpetvā antopaṇṇasālāyaṁ jaṭāmaṇḍalavākacīratidaṇḍakuṇḍikādike",
  "atk-abh01a0:321_5": "tāpasaparikkhāre maṇḍape pānīyaghaṭapānīyasaṅkhapānīyasarāvāni aggisālāyaṁ aṅgārakapalladāruādīnīti evaṁ",
  "atk-abh01a0:321_6": "yaṁ yaṁ pabbajitānaṁ upakārāya saṁvattati,",
  "atk-abh01a0:321_7": "taṁ taṁ sabbaṁ māpetvā paṇṇasālāya bhittiyaṁ “ye keci pabbajitukāmā ime parikkhāre gahetvā pabbajantū”ti",
  "atk-abh01a0:321_8": "akkharāni chinditvā devalokameva gate vissakammadevaputte sumedhapaṇḍito himavantapāde girikandarānusārena",
  "atk-abh01a0:321_9": "attano nivāsanānurūpaṁ phāsukaṭṭhānaṁ olokento nadīnivattane vissakammanimmitaṁ sakkadattiyaṁ ramaṇīyaṁ",
  "atk-abh01a0:321_10": "assamaṁ disvā caṅkamakoṭiṁ gantvā padavalañjaṁ apassanto “dhuvaṁ pabbajitā dhuragāme bhikkhaṁ pariyesitvā",
  "atk-abh01a0:321_11": "kilantarūpā āgantvā paṇṇasālaṁ pavisitvā nisinnā bhavissantī”ti cintetvā thokaṁ āgametvā “ativiya cirāyanti,",
  "atk-abh01a0:321_12": "jānissāmī”ti paṇṇasālakuṭidvāraṁ vivaritvā anto pavisitvā ito cito ca olokento mahābhittiyaṁ akkharāni vācetvā “mayhaṁ kappiyaparikkhārā ete,",
  "atk-abh01a0:321_13": "ime gahetvā pabbajissāmī”ti attanā nivatthapārutaṁ sāṭakayugaṁ pajahi.",
  "atk-abh01a0:321_14": "Tenāha “sāṭakaṁ pajahiṁ tatthā”ti.",
  "atk-abh01a0:321_15": "Evaṁ paviṭṭho ahaṁ sāriputta tassaṁ paṇṇasālāyaṁ sāṭakaṁ pajahiṁ.",
  "atk-abh01a0:322_0": "Navadosamupāgatanti sāṭakaṁ pajahanto nava dose disvā pajahinti dīpeti.",
  "atk-abh01a0:322_1": "Tāpasapabbajjaṁ pabbajitānañhi sāṭakasmiṁ nava dosā upaṭṭhahanti.",
  "atk-abh01a0:322_2": "Tesu tassa mahagghabhāvo eko doso,",
  "atk-abh01a0:322_3": "parapaṭibaddhatāya uppajjanabhāvo eko,",
  "atk-abh01a0:322_4": "paribhogena lahuṁ kilissanabhāvo eko,",
  "atk-abh01a0:322_5": "kiliṭṭho hi dhovitabbo ca rajitabbo ca hoti,",
  "atk-abh01a0:322_6": "paribhogena lahukaṁ jīraṇabhāvo eko jiṇṇassa hi tunnaṁ vā aggaḷadānaṁ vā kātabbaṁ hoti.",
  "atk-abh01a0:322_7": "Punapariyesanāya durabhisambhavabhāvo eko,",
  "atk-abh01a0:322_8": "tāpasapabbajjāya asāruppabhāvo eko,",
  "atk-abh01a0:322_9": "paccatthikānaṁ sādhāraṇabhāvo eko,",
  "atk-abh01a0:322_10": "yathā hi naṁ paccatthikā na gaṇhanti,",
  "atk-abh01a0:322_11": "evaṁ gopetabbo hoti.",
  "atk-abh01a0:322_12": "Paribhuñjantassa vibhūsanaṭṭhānabhāvo eko,",
  "atk-abh01a0:322_13": "gahetvā carantassa khandhabhāramahicchabhāvo ekoti.",
  "atk-abh01a0:323_0": "Vākacīraṁ nivāsesinti tadā ahaṁ sāriputta ime nava dose disvā sāṭakaṁ pahāya vākacīraṁ nivāsesiṁ muñjatiṇaṁ",
  "atk-abh01a0:323_1": "hīraṁ hīraṁ katvā ganthetvā kataṁ vākacīraṁ nivāsanapārupanatthāya ādiyinti attho.",
  "atk-abh01a0:324_0": "Dvādasaguṇamupāgatanti dvādasahi ānisaṁsehi samannāgataṁ,",
  "atk-abh01a0:324_1": "vākacīrasmiñhi dvādasānisaṁsā –",
  "atk-abh01a0:324_2": "appagghaṁ sundaraṁ kappiyanti ayaṁ tāva eko ānisaṁso,",
  "atk-abh01a0:324_3": "sahatthā kātuṁ sakkāti ayaṁ dutiyo,",
  "atk-abh01a0:324_4": "paribhogena saṇikaṁ kilissati dhoviyamānepi papañco natthīti ayaṁ tatiyo,",
  "atk-abh01a0:324_5": "paribhogena jiṇṇepi sibbitabbābhāvo catuttho,",
  "atk-abh01a0:324_6": "puna pariyesantassa sukhena karaṇabhāvo pañcamo,",
  "atk-abh01a0:324_7": "tāpasapabbajjāya sāruppabhāvo chaṭṭho,",
  "atk-abh01a0:324_8": "paccatthikānaṁ nirupabhogabhāvo sattamo,",
  "atk-abh01a0:324_9": "paribhuñjantassa vibhūsanaṭṭhānābhāvo aṭṭhamo,",
  "atk-abh01a0:324_10": "dhāraṇe sallahukabhāvo navamo,",
  "atk-abh01a0:324_11": "cīvarapaccaye appicchabhāvo dasamo,",
  "atk-abh01a0:324_12": "vākuppattiyā dhammikaanavajjabhāvo ekādasamo vākacīre naṭṭhepi anapekkhabhāvo dvādasamoti.",
  "atk-abh01a0:325_0": "Aṭṭhadosasamākiṇṇaṁ,",
  "atk-abh01a0:325_1": "pajahiṁ paṇṇasālakanti kathaṁ pajahiṁ?",
  "atk-abh01a0:325_2": "So kira varasāṭakayugaṁ omuñcanto cīvaravaṁse laggitaṁ anojapupphadāmasadisaṁ rattavākacīraṁ gahetvā",
  "atk-abh01a0:325_3": "nivāsetvā tassupari aparaṁ suvaṇṇavaṇṇaṁ vākacīraṁ paridahitvā punnāgapupphasantharasadisaṁ sakhuraṁ",
  "atk-abh01a0:325_4": "ajinacammaṁ ekaṁsaṁ katvā jaṭāmaṇḍalaṁ paṭimuñcitvā cūḷāya saddhiṁ niccalabhāvakaraṇatthaṁ sārasūciṁ",
  "atk-abh01a0:325_5": "pavesetvā muttājālasadisāya sikkāya pavāḷavaṇṇaṁ kuṇḍikaṁ odahitvā tīsu ṭhānesu vaṅkakājaṁ ādāya ekissā",
  "atk-abh01a0:325_6": "kājakoṭiyā kuṇḍikaṁ,",
  "atk-abh01a0:325_7": "ekissā aṅkusakapacchitidaṇḍakādīni olaggetvā khārikājaṁ aṁse katvā dakkhiṇena hatthena kattaradaṇḍaṁ",
  "atk-abh01a0:325_8": "gahetvā paṇṇasālato nikkhamitvā saṭṭhihatthe mahācaṅkame aparāparaṁ caṅkamanto attano vesaṁ oloketvā",
  "atk-abh01a0:325_9": "“mayhaṁ manoratho matthakaṁ patto,",
  "atk-abh01a0:325_10": "sobhati vata me pabbajjā,",
  "atk-abh01a0:325_11": "buddhapaccekabuddhādīhi sabbehipi dhīrapurisehi vaṇṇitā thomitā ayaṁ pabbajjā nāma,",
  "atk-abh01a0:325_12": "pahīnaṁ me gihibandhanaṁ,",
  "atk-abh01a0:325_13": "nikkhantosmi nekkhammaṁ,",
  "atk-abh01a0:325_14": "laddhā me uttamapabbajjā,",
  "atk-abh01a0:325_15": "karissāmi samaṇadhammaṁ,",
  "atk-abh01a0:325_16": "labhissāmi aggaphalasukha”nti ussāhajāto khārikājaṁ otāretvā caṅkamavemajjhe muggavaṇṇasilāpaṭṭe suvaṇṇapaṭimā",
  "atk-abh01a0:325_17": "viya nisinno divasabhāgaṁ vītināmetvā sāyanhasamayaṁ paṇṇasālaṁ pavisitvā bidalamañcakapasse kaṭṭhattharikāya",
  "atk-abh01a0:325_18": "nipanno sarīraṁ utuṁ gāhāpetvā balavapaccūse pabujjhitvā attano āgamanaṁ āvajjesi “ahaṁ gharāvāse ādīnavaṁ",
  "atk-abh01a0:325_19": "disvā amitabhogaṁ anantayasaṁ pahāya araññaṁ pavisitvā nekkhamagavesako hutvā pabbajito,",
  "atk-abh01a0:325_20": "ito dāni paṭṭhāya pamādacāraṁ carituṁ na vaṭṭati,",
  "atk-abh01a0:325_21": "pavivekañhi pahāya vicarantaṁ micchāvitakkamakkhikā khādanti,",
  "atk-abh01a0:325_22": "idāni mayā pavivekamanubrūhetuṁ vaṭṭati,",
  "atk-abh01a0:325_23": "ahañhi gharāvāsaṁ palibodhato disvā nikkhanto,",
  "atk-abh01a0:325_24": "ayañca manāpā paṇṇasālā,",
  "atk-abh01a0:325_25": "beluvapakkavaṇṇā paribhaṇḍakatā bhūmi,",
  "atk-abh01a0:325_26": "rajatavaṇṇā setabhittiyo,",
  "atk-abh01a0:325_27": "kapotapādavaṇṇaṁ paṇṇacchadanaṁ,",
  "atk-abh01a0:325_28": "vicittattharaṇavaṇṇo bidalamañcako,",
  "atk-abh01a0:325_29": "nivāsaphāsukaṁ vasanaṭṭhānaṁ,",
  "atk-abh01a0:325_30": "na etto atirekatarā viya me gehasampadā paññāyatī”ti paṇṇasālāya dose vicinanto aṭṭha dose passi.",
  "atk-abh01a0:326_0": "Paṇṇasālāparibhogasmiñhi aṭṭha ādīnavā –",
  "atk-abh01a0:326_1": "mahāsamārambhena?",
  "atk-abh01a0:326_2": "Dabbasambhāre samodhānetvā karaṇapariyesanabhāvo eko ādīnavo.",
  "atk-abh01a0:326_3": "Tiṇapaṇṇamattikāsu patitāsu tāsaṁ punappunaṁ ṭhapetabbatāya nibaddhajagganabhāvo dutiyo,",
  "atk-abh01a0:326_4": "senāsanaṁ nāma mahallakassa pāpuṇāti,",
  "atk-abh01a0:326_5": "avelāya vuṭṭhāpiyamānassa cittekaggatā na hotīti uṭṭhāpanīyabhāvo tatiyo,",
  "atk-abh01a0:326_6": "sītuṇhapaṭighātena kāyassa sukhumālakaraṇabhāvo catuttho,",
  "atk-abh01a0:326_7": "gehaṁ paviṭṭhena yaṁkiñci pāpaṁ sakkā kātunti garahapaṭicchādanabhāvo pañcamo,",
  "atk-abh01a0:326_8": "“mayha”nti pariggahakaraṇabhāvo chaṭṭho,",
  "atk-abh01a0:326_9": "gehassa atthibhāvo nāmesa dutiyakavāso viyāti sattamo ūkāmaṅgulagharagoḷikādīnaṁ sādhāraṇatāya bahusādhāraṇabhāvo",
  "atk-abh01a0:326_10": "aṭṭhamoti ime aṭṭha ādīnave disvā mahāsatto paṇṇasālaṁ pajahi.",
  "atk-abh01a0:326_11": "Tenāha “aṭṭhadosasamākiṇṇaṁ,",
  "atk-abh01a0:326_12": "pajahiṁ paṇṇasālaka”nti.",
  "atk-abh01a0:327_0": "Upāgamiṁ rukkhamūlaṁ guṇe dasahupāgatanti channaṁ paṭikkhipitvā dasahi guṇehi upetaṁ rukkhamūlaṁ upāgatosmīti vadati.",
  "atk-abh01a0:328_0": "Tatrime dasa guṇā –",
  "atk-abh01a0:328_1": "appasamārambhatā eko guṇo upagamanamattameva hi tattha hotīti.",
  "atk-abh01a0:328_2": "Appaṭijagganatā dutiyo tañhi sammaṭṭhampi asammaṭṭhampi paribhogaphāsukaṁ hotiyeva.",
  "atk-abh01a0:328_3": "Anuṭṭhāpanīyabhāvo tatiyo,",
  "atk-abh01a0:328_4": "garahaṁ nappaṭicchādeti,",
  "atk-abh01a0:328_5": "tattha hi pāpaṁ karonto lajjatīti garahāya appaṭicchādanabhāvo catuttho,",
  "atk-abh01a0:328_6": "abbhokāsāvāso viya kāyaṁ na santhambhetīti kāyassa asanthambhanabhāvo pañcamo.",
  "atk-abh01a0:328_7": "Pariggahakaraṇābhāvo chaṭṭho,",
  "atk-abh01a0:328_8": "gehālayapaṭikkhepo sattamo,",
  "atk-abh01a0:328_9": "bahusādhāraṇagehe viya “paṭijaggissāmi naṁ,",
  "atk-abh01a0:328_10": "nikkhamathā”ti nīharaṇābhāvo aṭṭhamo,",
  "atk-abh01a0:328_11": "vasantassa sappītikabhāvo navamo,",
  "atk-abh01a0:328_12": "rukkhamūlasenāsanassa gatagataṭṭhāne sulabhatāya anapekkhabhāvo dasamoti,",
  "atk-abh01a0:328_13": "ime dasa guṇe disvā rukkhamūlaṁ upāgatosmīti vadati.",
  "atk-abh01a0:329_0": "Imāni ettakāni kāraṇāni sallakkhetvā mahāsatto punadivase bhikkhāya gāmaṁ pāvisi.",
  "atk-abh01a0:329_1": "Athassa sampattagāme manussā mahantena ussāhena bhikkhaṁ adaṁsu.",
  "atk-abh01a0:329_2": "So bhattakiccaṁ niṭṭhāpetvā assamaṁ āgamma nisīditvā cintesi “nāhaṁ ‘āhāraṁ na labhāmī’ti pabbajito siniddhāhāro nāmesa mānamadapurisamade vaḍḍheti.",
  "atk-abh01a0:329_3": "Āhāramūlakassa dukkhassa anto natthi yaṁnūnāhaṁ vāpitaṁ ropitaṁ dhaññanibbattakaṁ āhāraṁ pajahitvā pavattaphalabhojano bhaveyya”nti.",
  "atk-abh01a0:329_4": "So tato paṭṭhāya tathā katvā ghaṭento vāyamanto sattāhabbhantareyeva aṭṭha samāpattiyo pañca ca abhiññāyo nibbattesi.",
  "atk-abh01a0:329_5": "Tena vuttaṁ –",
  "atk-abh01a0:330_0": "“Vāpitaṁ ropitaṁ dhaññaṁ, pajahiṁ niravasesato;",
  "atk-abh01a0:331_0": "Anekaguṇasampannaṁ, pavattaphalamādiyiṁ.",
  "atk-abh01a0:332_0": "“Tatthappadhānaṁ padahiṁ, nisajjaṭṭhānacaṅkame;",
  "atk-abh01a0:333_0": "Abbhantaramhi sattāhe, abhiññābala pāpuṇi”nti.",
  "atk-abh01a0:334_0": "Evaṁ me siddhippattassa, vasībhūtassa sāsane;",
  "atk-abh01a0:335_0": "Dīpaṅkaro nāma jino, uppajji lokanāyako.",
  "atk-abh01a0:336_0": "Uppajjante ca jāyante, bujjhante dhammadesane;",
  "atk-abh01a0:337_0": "Caturo nimitte nāddasaṁ, jhānaratisamappito.",
  "atk-abh01a0:338_0": "Paccantadesavisaye, nimantetvā tathāgataṁ;",
  "atk-abh01a0:339_0": "Tassa āgamanaṁ maggaṁ, sodhenti tuṭṭhamānasā.",
  "atk-abh01a0:340_0": "Ahaṁ tena samayena, nikkhamitvā sakassamā;",
  "atk-abh01a0:341_0": "Dhunanto vākacīrāni, gacchāmi ambare tadā.",
  "atk-abh01a0:342_0": "Vedajātaṁ janaṁ disvā, tuṭṭhahaṭṭhaṁ pamoditaṁ;",
  "atk-abh01a0:343_0": "Orohitvāna gaganā, manusse pucchi tāvade.",
  "atk-abh01a0:344_0": "“Tuṭṭhahaṭṭho pamudito, vedajāto mahājano;",
  "atk-abh01a0:345_0": "Kassa sodhīyati maggo, añjasaṁ vaṭumāyanaṁ”.",
  "atk-abh01a0:346_0": "Te me puṭṭhā viyākaṁsu “buddho loke anuttaro;",
  "atk-abh01a0:347_0": "Dīpaṅkaro nāma jino, uppajji lokanāyako;",
  "atk-abh01a0:348_0": "Tassa sodhīyati maggo, añjasaṁ vaṭumāyanaṁ”.",
  "atk-abh01a0:349_0": "“Buddho”ti vacanaṁ sutvāna, pīti uppajji tāvade;",
  "atk-abh01a0:350_0": "“Buddho buddho”ti kathayanto, somanassaṁ pavedayiṁ.",
  "atk-abh01a0:351_0": "Tattha ṭhatvā vicintesiṁ, tuṭṭho saṁviggamānaso;",
  "atk-abh01a0:352_0": "“Idha bījāni ropissaṁ, khaṇo ve mā upaccagā”.",
  "atk-abh01a0:353_0": "Yadi buddhassa sodhetha, ekokāsaṁ dadātha me;",
  "atk-abh01a0:354_0": "Ahampi sodhayissāmi, añjasaṁ vaṭumāyanaṁ.",
  "atk-abh01a0:355_0": "Adaṁsu te mamokāsaṁ, sodhetuṁ añjasaṁ tadā;",
  "atk-abh01a0:356_0": "“Buddho buddho”ti cintento, maggaṁ sodhemahaṁ tadā.",
  "atk-abh01a0:357_0": "Aniṭṭhite pamokāse, dīpaṅkaro mahāmuni;",
  "atk-abh01a0:358_0": "Catūhi satasahassehi, chaḷabhiññehi tādihi;",
  "atk-abh01a0:359_0": "Khīṇāsavehi vimalehi, paṭipajji añjasaṁ jino.",
  "atk-abh01a0:360_0": "Paccuggamanā vattanti, vajjanti bheriyo bahū;",
  "atk-abh01a0:361_0": "Āmoditā naramarū, sādhukāraṁ pavattayuṁ.",
  "atk-abh01a0:362_0": "Devā manusse passanti, manussāpi ca devatā;",
  "atk-abh01a0:363_0": "Ubhopi te pañjalikā, anuyanti tathāgataṁ.",
  "atk-abh01a0:364_0": "Devā dibbehi turiyehi, manussā mānusehi ca;",
  "atk-abh01a0:365_0": "Ubhopi te vajjayantā, anuyanti tathāgataṁ.",
  "atk-abh01a0:366_0": "Dibbaṁ mandāravaṁ pupphaṁ, padumaṁ pārichattakaṁ;",
  "atk-abh01a0:367_0": "Disodisaṁ okiranti, ākāsanabhagatā marū.",
  "atk-abh01a0:368_0": "Dibbaṁ candanacuṇṇañca, varagandhañca kevalaṁ;",
  "atk-abh01a0:369_0": "Disodisaṁ okiranti, ākāsanabhagatā marū.",
  "atk-abh01a0:370_0": "Campakaṁ salalaṁ nīpaṁ, nāgapunnāgaketakaṁ;",
  "atk-abh01a0:371_0": "Disodisaṁ ukkhipanti, bhūmitalagatā narā.",
  "atk-abh01a0:372_0": "Kese muñcitvāhaṁ tattha, vākacīrañca cammakaṁ;",
  "atk-abh01a0:373_0": "Kalale pattharitvāna, avakujjo nipajjahaṁ.",
  "atk-abh01a0:374_0": "Akkamitvāna maṁ buddho, saha sissehi gacchatu;",
  "atk-abh01a0:375_0": "Mā naṁ kalale akkamittha, hitāya me bhavissati.",
  "atk-abh01a0:376_0": "Pathaviyaṁ nipannassa, evaṁ me āsi cetaso;",
  "atk-abh01a0:377_0": "“Icchamāno ahaṁ ajja, kilese jhāpaye mama.",
  "atk-abh01a0:378_0": "“Kiṁ me aññātavesena, dhammaṁ sacchikatenidha;",
  "atk-abh01a0:379_0": "Sabbaññutaṁ pāpuṇitvā, buddho hessaṁ sadevake.",
  "atk-abh01a0:380_0": "“Kiṁ me ekena tiṇṇena, purisena thāmadassinā;",
  "atk-abh01a0:381_0": "Sabbaññutaṁ pāpuṇitvā, santāressaṁ sadevakaṁ.",
  "atk-abh01a0:382_0": "“Iminā me adhikārena, katena purisuttame;",
  "atk-abh01a0:383_0": "Sabbaññutaṁ pāpuṇitvā, tāremi janataṁ bahuṁ.",
  "atk-abh01a0:384_0": "“Saṁsārasotaṁ chinditvā, viddhaṁsetvā tayo bhave;",
  "atk-abh01a0:385_0": "Dhammanāvaṁ samāruyha, santāressaṁ sadevakaṁ”.",
  "atk-abh01a0:386_0": "Dīpaṅkaro lokavidū, āhutīnaṁ paṭiggaho;",
  "atk-abh01a0:387_0": "Ussīsake maṁ ṭhatvāna, idaṁ vacanamabrvi.",
  "atk-abh01a0:388_0": "“Passatha imaṁ tāpasaṁ, jaṭilaṁ uggatāpanaṁ;",
  "atk-abh01a0:389_0": "Aparimeyye ito kappe, buddho loke bhavissati.",
  "atk-abh01a0:390_0": "“Ahu kapilavhayā rammā, nikkhamitvā tathāgato;",
  "atk-abh01a0:391_0": "Padhānaṁ padahitvāna, katvā dukkarakārikaṁ.",
  "atk-abh01a0:392_0": "“Ajapālarukkhamūle, nisīditvā tathāgato;",
  "atk-abh01a0:393_0": "Tattha pāyāsaṁ paggayha, nerañjaramupehiti.",
  "atk-abh01a0:394_0": "“Nerañjarāya tīramhi, pāyāsaṁ ada so jino;",
  "atk-abh01a0:395_0": "Paṭiyattavaramaggena, bodhimūlamupehiti.",
  "atk-abh01a0:396_0": "“Tato padakkhiṇaṁ katvā, bodhimaṇḍaṁ anuttaro;",
  "atk-abh01a0:397_0": "Assattharukkhamūlamhi, bujjhissati mahāyaso.",
  "atk-abh01a0:398_0": "“Imassa janikā mātā, māyā nāma bhavissati;",
  "atk-abh01a0:399_0": "Pitā suddhodano nāma, ayaṁ hessati gotamo.",
  "atk-abh01a0:400_0": "“Anāsavā vītarāgā, santacittā samāhitā;",
  "atk-abh01a0:401_0": "Kolito upatisso ca, aggā hessanti sāvakā;",
  "atk-abh01a0:402_0": "Ānando nāmupaṭṭhāko, upaṭṭhissatimaṁ jinaṁ.",
  "atk-abh01a0:403_0": "“Khemā uppalavaṇṇā ca, aggā hessanti sāvikā;",
  "atk-abh01a0:404_0": "Anāsavā vītarāgā, santacittā samāhitā.",
  "atk-abh01a0:405_0": "“Bodhi tassa bhagavato, assatthoti pavuccati;",
  "atk-abh01a0:406_0": "Citto ca hatthāḷavako, aggā hessantupaṭṭhakā;",
  "atk-abh01a0:407_0": "Uttarā nandamātā ca, aggā hessantupaṭṭhikā”.",
  "atk-abh01a0:408_0": "Idaṁ sutvāna vacanaṁ, asamassa mahesino;",
  "atk-abh01a0:409_0": "Āmoditā naramarū, buddhabījaṁ kira ayaṁ.",
  "atk-abh01a0:410_0": "Ukkuṭṭhisaddā vattanti, apphoṭenti hasanti ca;",
  "atk-abh01a0:411_0": "Katañjalī namassanti, dasasahassī sadevakā.",
  "atk-abh01a0:412_0": "Yadimassa lokanāthassa, virajjhissāma sāsanaṁ;",
  "atk-abh01a0:413_0": "Anāgatamhi addhāne, hessāma sammukhā imaṁ.",
  "atk-abh01a0:414_0": "Yathā manussā nadiṁ tarantā, paṭititthaṁ virajjhiya;",
  "atk-abh01a0:415_0": "Heṭṭhā titthe gahetvāna, uttaranti mahānadiṁ.",
  "atk-abh01a0:416_0": "Evameva mayaṁ sabbe, yadi muñcāmimaṁ jinaṁ;",
  "atk-abh01a0:417_0": "Anāgatamhi addhāne, hessāma sammukhā imaṁ.",
  "atk-abh01a0:418_0": "Dīpaṅkaro lokavidū, āhutīnaṁ paṭiggaho;",
  "atk-abh01a0:419_0": "Mama kammaṁ pakittetvā, dakkhiṇaṁ pādamuddhari.",
  "atk-abh01a0:420_0": "Ye tatthāsuṁ jinaputtā, sabbe padakkhiṇamakaṁsu maṁ;",
  "atk-abh01a0:421_0": "Narā nāgā ca gandhabbā, abhivādetvāna pakkamuṁ.",
  "atk-abh01a0:422_0": "Dassanaṁ me atikkante, sasaṅghe lokanāyake;",
  "atk-abh01a0:423_0": "Haṭṭhatuṭṭhena cittena, āsanā vuṭṭhahiṁ tadā.",
  "atk-abh01a0:424_0": "Sukhena sukhito homi, pāmojjena pamodito;",
  "atk-abh01a0:425_0": "Pītiyā ca abhissanno, pallaṅkaṁ ābhujiṁ tadā.",
  "atk-abh01a0:426_0": "Pallaṅkena nisīditvā, evaṁ cintesahaṁ tadā;",
  "atk-abh01a0:427_0": "“Vasībhūto ahaṁ jhāne, abhiññāpāramiṁ gato.",
  "atk-abh01a0:428_0": "“Dasasahassilokamhi, isayo natthi me samā;",
  "atk-abh01a0:429_0": "Asamo iddhidhammesu, alabhiṁ īdisaṁ sukhaṁ”.",
  "atk-abh01a0:430_0": "Pallaṅkābhujane mayhaṁ, dasasahassādhivāsino;",
  "atk-abh01a0:431_0": "Mahānādaṁ pavattesuṁ, dhuvaṁ buddho bhavissasi.",
  "atk-abh01a0:432_0": "Yā pubbe bodhisattānaṁ, pallaṅkavaramābhuje;",
  "atk-abh01a0:433_0": "Nimittāni padissanti, tāni ajja padissare.",
  "atk-abh01a0:434_0": "Sītaṁ byapagataṁ hoti, uṇhañca upasammati;",
  "atk-abh01a0:435_0": "Tāni ajja padissanti, dhuvaṁ buddho bhavissasi.",
  "atk-abh01a0:436_0": "Dasasahassī lokadhātū, nissaddā honti nirākulā;",
  "atk-abh01a0:437_0": "Tāni ajja padissanti, dhuvaṁ buddho bhavissasi.",
  "atk-abh01a0:438_0": "Mahāvātā na vāyanti, na sandanti savantiyo;",
  "atk-abh01a0:439_0": "Tāni ajja padissanti, dhuvaṁ buddho bhavissasi.",
  "atk-abh01a0:440_0": "Thalajā dakajā pupphā, sabbe pupphanti tāvade;",
  "atk-abh01a0:441_0": "Tepajja pupphitā sabbe, dhuvaṁ buddho bhavissasi.",
  "atk-abh01a0:442_0": "Latā vā yadi vā rukkhā, phalabhārā honti tāvade;",
  "atk-abh01a0:443_0": "Tepajja phalitā sabbe, dhuvaṁ buddho bhavissasi.",
  "atk-abh01a0:444_0": "Ākāsaṭṭhā ca bhūmaṭṭhā, ratanā jotanti tāvade;",
  "atk-abh01a0:445_0": "Tepajja ratanā jotanti, dhuvaṁ buddho bhavissasi.",
  "atk-abh01a0:446_0": "Mānussakā ca dibbā ca, turiyā vajjanti tāvade;",
  "atk-abh01a0:447_0": "Tepajjubho abhiravanti, dhuvaṁ buddho bhavissasi.",
  "atk-abh01a0:448_0": "Vicittapupphā gaganā, abhivassanti tāvade;",
  "atk-abh01a0:449_0": "Tepi ajja pavassanti, dhuvaṁ buddho bhavissasi.",
  "atk-abh01a0:450_0": "Mahāsamuddo ābhujati, dasasahassī pakampati;",
  "atk-abh01a0:451_0": "Tepajjubho abhiravanti, dhuvaṁ buddho bhavissasi.",
  "atk-abh01a0:452_0": "Nirayepi dasasahasse, aggī nibbanti tāvade;",
  "atk-abh01a0:453_0": "Tepajja nibbutā aggī, dhuvaṁ buddho bhavissasi.",
  "atk-abh01a0:454_0": "Vimalo hoti sūriyo, sabbā dissanti tārakā;",
  "atk-abh01a0:455_0": "Tepi ajja padissanti, dhuvaṁ buddho bhavissasi.",
  "atk-abh01a0:456_0": "Anovaṭṭhena udakaṁ, mahiyā ubbhijji tāvade;",
  "atk-abh01a0:457_0": "Tampajjubbhijjate mahiyā, dhuvaṁ buddho bhavissasi.",
  "atk-abh01a0:458_0": "Tārāgaṇā virocanti, nakkhattā gaganamaṇḍale;",
  "atk-abh01a0:459_0": "Visākhā candimāyuttā, dhuvaṁ buddho bhavissasi.",
  "atk-abh01a0:460_0": "Bilāsayā darīsayā, nikkhamanti sakāsayā;",
  "atk-abh01a0:461_0": "Tepajja āsayā chuddhā, dhuvaṁ buddho bhavissasi.",
  "atk-abh01a0:462_0": "Na hoti arati sattānaṁ, santuṭṭhā honti tāvade;",
  "atk-abh01a0:463_0": "Tepajja sabbe santuṭṭhā, dhuvaṁ buddho bhavissasi.",
  "atk-abh01a0:464_0": "Rogā tadupasammanti, jighacchā ca vinassati;",
  "atk-abh01a0:465_0": "Tānipajja padissanti, dhuvaṁ buddho bhavissasi.",
  "atk-abh01a0:466_0": "Rogo tadā tanu hoti, doso moho vinassati;",
  "atk-abh01a0:467_0": "Tepajja vigatā sabbe, dhuvaṁ buddho bhavissasi.",
  "atk-abh01a0:468_0": "Bhayaṁ tadā na bhavati, ajjapetaṁ padissati;",
  "atk-abh01a0:469_0": "Tena liṅgena jānāma, dhuvaṁ buddho bhavissasi.",
  "atk-abh01a0:470_0": "Rajo nuddhaṁsati uddhaṁ, ajjapetaṁ padissati;",
  "atk-abh01a0:471_0": "Tena liṅgena jānāma, dhuvaṁ buddho bhavissasi.",
  "atk-abh01a0:472_0": "Aniṭṭhagandho pakkamati, dibbagandho pavāyati;",
  "atk-abh01a0:473_0": "Sopajja vāyati gandho, dhuvaṁ buddho bhavissasi.",
  "atk-abh01a0:474_0": "Sabbe devā padissanti, ṭhapayitvā arūpino;",
  "atk-abh01a0:475_0": "Tepajja sabbe dissanti, dhuvaṁ buddho bhavissasi.",
  "atk-abh01a0:476_0": "Yāvatā nirayā nāma, sabbe dissanti tāvade;",
  "atk-abh01a0:477_0": "Tepajja sabbe dissanti, dhuvaṁ buddho bhavissasi.",
  "atk-abh01a0:478_0": "Kuṭṭā kavāṭā selā ca, na hontāvaraṇā tadā;",
  "atk-abh01a0:479_0": "Akāsabhūtā tepajja, dhuvaṁ buddho bhavissasi.",
  "atk-abh01a0:480_0": "Cutī ca upapatti ca, khaṇe tasmiṁ na vijjati;",
  "atk-abh01a0:481_0": "Tānipajja padissanti, dhuvaṁ buddho bhavissasi.",
  "atk-abh01a0:482_0": "Daḷhaṁ paggaṇha vīriyaṁ, mā nivatta abhikkama;",
  "atk-abh01a0:483_0": "Mayampetaṁ vijānāma, dhuvaṁ buddho bhavissasi.",
  "atk-abh01a0:484_0": "Buddhassa vacanaṁ sutvā, dasasahassīnacūbhayaṁ;",
  "atk-abh01a0:485_0": "Tuṭṭhahaṭṭho pamodito, evaṁ cintesahaṁ tadā.",
  "atk-abh01a0:486_0": "Advejjhavacanā buddhā, amoghavacanā jinā;",
  "atk-abh01a0:487_0": "Vitathaṁ natthi buddhānaṁ, dhuvaṁ buddho bhavāmahaṁ.",
  "atk-abh01a0:488_0": "Yathā khittaṁ nabhe leḍḍu, dhuvaṁ patati bhūmiyaṁ;",
  "atk-abh01a0:489_0": "Tatheva buddhaseṭṭhānaṁ, vacanaṁ dhuvasassataṁ.",
  "atk-abh01a0:490_0": "Yathāpi sabbasattānaṁ, maraṇaṁ dhuvasassataṁ;",
  "atk-abh01a0:491_0": "Tatheva buddhaseṭṭhānaṁ, vacanaṁ dhuvasassataṁ.",
  "atk-abh01a0:492_0": "Yathā rattikkhaye patte, sūriyuggamanaṁ dhuvaṁ;",
  "atk-abh01a0:493_0": "Tatheva buddhaseṭṭhānaṁ, vacanaṁ dhuvasassataṁ.",
  "atk-abh01a0:494_0": "Yathā nikkhantasayanassa, sīhassa nadanaṁ dhuvaṁ;",
  "atk-abh01a0:495_0": "Tatheva buddhaseṭṭhānaṁ, vacanaṁ dhuvasassataṁ.",
  "atk-abh01a0:496_0": "Yathā āpannasattānaṁ, bhāramoropanaṁ dhuvaṁ;",
  "atk-abh01a0:497_0": "Tatheva buddhaseṭṭhānaṁ, vacanaṁ dhuvasassataṁ.",
  "atk-abh01a0:498_0": "Handa buddhakare dhamme, vicināmi ito cito;",
  "atk-abh01a0:499_0": "Uddhaṁ adho dasa disā, yāvatā dhammadhātuyā.",
  "atk-abh01a0:500_0": "Vicinanto tadādakkhiṁ, paṭhamaṁ dānapāramiṁ;",
  "atk-abh01a0:501_0": "Pubbakehi mahesīhi, anuciṇṇaṁ mahāpathaṁ.",
  "atk-abh01a0:502_0": "Imaṁ tvaṁ paṭhamaṁ tāva, daḷhaṁ katvā samādiya;",
  "atk-abh01a0:503_0": "Dānapāramitaṁ gaccha, yadi bodhiṁ pattumicchasi.",
  "atk-abh01a0:504_0": "Yathāpi kumbho sampuṇṇo, yassa kassaci adhokato;",
  "atk-abh01a0:505_0": "Vamate vudakaṁ nissesaṁ, na tattha parirakkhati.",
  "atk-abh01a0:506_0": "Tatheva yācake disvā, hīnamukkaṭṭhamajjhime;",
  "atk-abh01a0:507_0": "Dadāhi dānaṁ nissesaṁ, kumbho viya adhokato.",
  "atk-abh01a0:508_0": "Na hete ettakāyeva, buddhadhammā bhavissare;",
  "atk-abh01a0:509_0": "Aññepi vicinissāmi, ye dhammā bodhipācanā.",
  "atk-abh01a0:510_0": "Vicinanto tadādakkhiṁ, dutiyaṁ sīlapāramiṁ;",
  "atk-abh01a0:511_0": "Pubbakehi mahesīhi, āsevitanisevitaṁ.",
  "atk-abh01a0:512_0": "Imaṁ tvaṁ dutiyaṁ tāva, daḷhaṁ katvā samādiya;",
  "atk-abh01a0:513_0": "Sīlapāramitaṁ gaccha, yadi bodhiṁ pattumicchasi.",
  "atk-abh01a0:514_0": "Yathāpi camarī vālaṁ, kismiñci paṭilaggitaṁ;",
  "atk-abh01a0:515_0": "Upeti maraṇaṁ tattha, na vikopeti vāladhiṁ.",
  "atk-abh01a0:516_0": "Tatheva catūsu bhūmīsu, sīlāni paripūraya;",
  "atk-abh01a0:517_0": "Parirakkha sadā sīlaṁ, camarī viya vāladhiṁ.",
  "atk-abh01a0:518_0": "Na hete ettakāyeva, buddhadhammā bhavissare;",
  "atk-abh01a0:519_0": "Aññepi vicinissāmi, ye dhammā bodhipācanā.",
  "atk-abh01a0:520_0": "Vicinanto tadādakkhiṁ, tatiyaṁ nekkhammapāramiṁ;",
  "atk-abh01a0:521_0": "Pubbakehi mahesīhi, āsevitanisevitaṁ.",
  "atk-abh01a0:522_0": "Imaṁ tvaṁ tatiyaṁ tāva, daḷhaṁ katvā samādiya;",
  "atk-abh01a0:523_0": "Nekkhammapāramitaṁ gaccha, yadi bodhiṁ pattumicchasi.",
  "atk-abh01a0:524_0": "Yathā andughare puriso, ciravuttho dukhaṭṭito;",
  "atk-abh01a0:525_0": "Na tattha rāgaṁ janeti, muttimeva gavesati.",
  "atk-abh01a0:526_0": "Tatheva tvaṁ sabbabhave, passa andugharaṁ viya;",
  "atk-abh01a0:527_0": "Nekkhammābhimukho hoti, bhavato parimuttiyā.",
  "atk-abh01a0:528_0": "Na hete ettakāyeva, buddhadhammā bhavissare;",
  "atk-abh01a0:529_0": "Aññepi vicinissāmi, ye dhammā bodhipācanā.",
  "atk-abh01a0:530_0": "Vicinanto tadādakkhiṁ, catutthaṁ paññāpāramiṁ;",
  "atk-abh01a0:531_0": "Pubbakehi mahesīhi, āsevitanisevitaṁ.",
  "atk-abh01a0:532_0": "Imaṁ tvaṁ catutthaṁ tāva, daḷhaṁ katvā samādiya;",
  "atk-abh01a0:533_0": "Paññāpāramitaṁ gaccha, yadi bodhiṁ pattumicchasi.",
  "atk-abh01a0:534_0": "Yathāpi bhikkhu bhikkhanto, hīnamukkaṭṭhamajjhime;",
  "atk-abh01a0:535_0": "Kulāni na vivajjento, evaṁ labhati yāpanaṁ.",
  "atk-abh01a0:536_0": "Tatheva tvaṁ sabbakālaṁ, paripucchaṁ budhaṁ janaṁ;",
  "atk-abh01a0:537_0": "Paññāpāramitaṁ gantvā, sambodhiṁ pāpuṇissasi.",
  "atk-abh01a0:538_0": "Na hete ettakāyeva, buddhadhammā bhavissare;",
  "atk-abh01a0:539_0": "Aññepi vicinissāmi, ye dhammā bodhipācanā.",
  "atk-abh01a0:540_0": "Vicinanto tadādakkhiṁ, pañcamaṁ vīriyapāramiṁ;",
  "atk-abh01a0:541_0": "Pubbakehi mahesīhi, āsevitanisevitaṁ.",
  "atk-abh01a0:542_0": "Imaṁ tvaṁ pañcamaṁ tāva, daḷhaṁ katvā samādiya;",
  "atk-abh01a0:543_0": "Vīriyapāramitaṁ gaccha, yadi bodhiṁ pattumicchasi.",
  "atk-abh01a0:544_0": "Yathāpi sīho migarājā, nisajjaṭṭhānacaṅkame;",
  "atk-abh01a0:545_0": "Alīnavīriyo hoti, paggahitamano sadā.",
  "atk-abh01a0:546_0": "Tatheva tvaṁ sabbabhave, paggaṇha vīriyaṁ daḷhaṁ;",
  "atk-abh01a0:547_0": "Vīriyapāramitaṁ gantvā, sambodhiṁ pāpuṇissasi.",
  "atk-abh01a0:548_0": "Na hete ettakāyeva, buddhadhammā bhavissare;",
  "atk-abh01a0:549_0": "Aññepi vicinissāmi, ye dhammā bodhipācanā.",
  "atk-abh01a0:550_0": "Vicinanto tadādakkhiṁ, chaṭṭhamaṁ khantipāramiṁ;",
  "atk-abh01a0:551_0": "Pubbakehi mahesīhi, āsevitanisevitaṁ.",
  "atk-abh01a0:552_0": "Imaṁ tvaṁ chaṭṭhamaṁ tāva, daḷhaṁ katvā samādiya;",
  "atk-abh01a0:553_0": "Tattha advejjhamānaso, sambodhiṁ pāpuṇissasi.",
  "atk-abh01a0:554_0": "Yathāpi pathavī nāma, sucimpi asucimpi ca;",
  "atk-abh01a0:555_0": "Sabbaṁ sahati nikkhepaṁ, na karoti paṭighaṁ tayā.",
  "atk-abh01a0:556_0": "Tatheva tvampi sabbesaṁ, sammānāvamānakkhamo;",
  "atk-abh01a0:557_0": "Khantipāramitaṁ gantvā, sambodhiṁ pāpuṇissasi.",
  "atk-abh01a0:558_0": "Na hete ettakāyeva, buddhadhammā bhavissare;",
  "atk-abh01a0:559_0": "Aññepi vicinissāmi, ye dhammā bodhipācanā.",
  "atk-abh01a0:560_0": "Vicinanto tadādakkhiṁ, sattamaṁ saccapāramiṁ;",
  "atk-abh01a0:561_0": "Pubbakehi mahesīhi, āsevitanisevitaṁ.",
  "atk-abh01a0:562_0": "Imaṁ tvaṁ sattamaṁ tāva, daḷhaṁ katvā samādiya;",
  "atk-abh01a0:563_0": "Tattha advejjhavacano, sambodhiṁ pāpuṇissasi.",
  "atk-abh01a0:564_0": "Yathāpi osamī nāma, tulābhūtā sadevake;",
  "atk-abh01a0:565_0": "Samaye utuvasse vā, na vokkamati, vīthito.",
  "atk-abh01a0:566_0": "Tatheva tvampi saccesu, mā vokkamasi vīthito;",
  "atk-abh01a0:567_0": "Saccapāramitaṁ gantvā, sambodhiṁ pāpuṇissasi.",
  "atk-abh01a0:568_0": "Na hete ettakāyeva, buddhadhammā bhavissare;",
  "atk-abh01a0:569_0": "Aññepi vicinissāmi, ye dhammā bodhipācanā.",
  "atk-abh01a0:570_0": "Vicinanto tadādakkhiṁ, aṭṭhamaṁ adhiṭṭhānapāramiṁ;",
  "atk-abh01a0:571_0": "Pubbakehi mahesīhi, āsevitanisevitaṁ.",
  "atk-abh01a0:572_0": "Imaṁ tvaṁ aṭṭhamaṁ tāva, daḷhaṁ katvā samādiya;",
  "atk-abh01a0:573_0": "Tattha tvaṁ acalo hutvā, sambodhiṁ pāpuṇissasi.",
  "atk-abh01a0:574_0": "Yathāpi pabbato selo, acalo suppatiṭṭhito;",
  "atk-abh01a0:575_0": "Na kampati bhusavātehi, sakaṭṭhāneva tiṭṭhati.",
  "atk-abh01a0:576_0": "Tatheva tvampi adhiṭṭhāne, sabbadā acalo bhava;",
  "atk-abh01a0:577_0": "Adhiṭṭhānapāramitaṁ gantvā, sambodhiṁ pāpuṇissasi.",
  "atk-abh01a0:578_0": "Na hete ettakāyeva, buddhadhammā bhavissare;",
  "atk-abh01a0:579_0": "Aññepi vicinissāmi, ye dhammā bodhipācanā.",
  "atk-abh01a0:580_0": "Vicinanto tadādakkhiṁ, navamaṁ mettāpāramiṁ;",
  "atk-abh01a0:581_0": "Pubbakehi mahesīhi, āsevitanisevitaṁ.",
  "atk-abh01a0:582_0": "Imaṁ tvaṁ navamaṁ tāva, daḷhaṁ katvā samādiya;",
  "atk-abh01a0:583_0": "Mettāya asamo hohi, yadi bodhiṁ pattumicchasi.",
  "atk-abh01a0:584_0": "Yathāpi udakaṁ nāma, kalyāṇe pāpake jane;",
  "atk-abh01a0:585_0": "Samaṁ pharati sītena, pavāheti rajomalaṁ.",
  "atk-abh01a0:586_0": "Tatheva tvampi hitāhite, samaṁ mettāya bhāvaya;",
  "atk-abh01a0:587_0": "Mettāpāramitaṁ gantvā, sambodhiṁ pāpuṇissasi.",
  "atk-abh01a0:588_0": "Na hete ettakāyeva, buddhadhammā bhavissare;",
  "atk-abh01a0:589_0": "Aññepi vicinissāmi, ye dhammā bodhipācanā.",
  "atk-abh01a0:590_0": "Vicinanto tadādakkhiṁ, dasamaṁ upekkhāpāramiṁ;",
  "atk-abh01a0:591_0": "Pubbakehi mahesīhi, āsevitanisevitaṁ.",
  "atk-abh01a0:592_0": "Imaṁ tvaṁ dasamaṁ tāva, daḷhaṁ katvā samādiya;",
  "atk-abh01a0:593_0": "Tulābhūto daḷho hutvā, sambodhiṁ pāpuṇissasi.",
  "atk-abh01a0:594_0": "Yathāpi pathavī nāma, nikkhittaṁ asuciṁ suciṁ;",
  "atk-abh01a0:595_0": "Upekkhati ubhopete, kopānunayavajjitā.",
  "atk-abh01a0:596_0": "Tatheva tvampi sukhadukkhe, tulābhūto sadā bhava;",
  "atk-abh01a0:597_0": "Upekkhāpāramitaṁ gantvā, sambodhiṁ pāpuṇissasi.",
  "atk-abh01a0:598_0": "Ettakāyeva te loke, ye dhammā bodhipācanā;",
  "atk-abh01a0:599_0": "Tatuddhaṁ natthi aññatra, daḷhaṁ tattha patiṭṭhaha.",
  "atk-abh01a0:600_0": "Ime dhamme sammasato, sabhāvarasalakkhaṇe;",
  "atk-abh01a0:601_0": "Dhammatejena vasudhā, dasasahassī pakampatha.",
  "atk-abh01a0:602_0": "Calatā ravati pathavī, ucchuyantaṁva pīḷitaṁ;",
  "atk-abh01a0:603_0": "Telayante yathā cakkaṁ, evaṁ kampati medinī.",
  "atk-abh01a0:604_0": "Yāvatā parisā āsi, buddhassa parivesane;",
  "atk-abh01a0:605_0": "Pavedhamānā sā tattha, mucchitā sesi bhūmiyā.",
  "atk-abh01a0:606_0": "Ghaṭānekasahassāni, kumbhīnañca satā bahū;",
  "atk-abh01a0:607_0": "Sañcuṇṇamathitā tattha, aññamaññaṁ paghaṭṭitā.",
  "atk-abh01a0:608_0": "Ubbiggā tasitā bhītā, bhantā byāthitamānasā;",
  "atk-abh01a0:609_0": "Mahājanā samāgamma, dīpaṅkaramupāgamuṁ.",
  "atk-abh01a0:610_0": "Kiṁ bhavissati lokassa, kalyāṇamatha pāpakaṁ;",
  "atk-abh01a0:611_0": "Sabbo upadduto loko, taṁ vinodehi cakkhuma.",
  "atk-abh01a0:612_0": "Tesaṁ tadā saññāpesi, dīpaṅkaro mahāmuni;",
  "atk-abh01a0:613_0": "Vissatthā hotha mā bhātha, imasmiṁ pathavikampane.",
  "atk-abh01a0:614_0": "Yamahaṁ ajja byākāsiṁ, buddho loke bhavissati;",
  "atk-abh01a0:615_0": "Eso sammasati dhammaṁ, pubbakaṁ jinasevitaṁ.",
  "atk-abh01a0:616_0": "Tassa sammasato dhammaṁ, buddhabhūmiṁ asesato;",
  "atk-abh01a0:617_0": "Tenāyaṁ kampitā pathavī, dasasahassī sadevake.",
  "atk-abh01a0:618_0": "Buddhassa vacanaṁ sutvā, mano nibbāyi tāvade;",
  "atk-abh01a0:619_0": "Sabbe maṁ upasaṅkamma, punāpi abhivandisuṁ.",
  "atk-abh01a0:620_0": "Samādayitvā buddhaguṇaṁ, daḷhaṁ katvāna mānasaṁ;",
  "atk-abh01a0:621_0": "Dīpaṅkaraṁ namassitvā, āsanā vuṭṭhahiṁ tadā.",
  "atk-abh01a0:622_0": "Dibbaṁ mānusakaṁ pupphaṁ, devā mānusakā ubho;",
  "atk-abh01a0:623_0": "Samokiranti pupphehi, vuṭṭhahantassa āsanā.",
  "atk-abh01a0:624_0": "Vedayanti ca te sotthiṁ, devā mānusakā ubho;",
  "atk-abh01a0:625_0": "Mahantaṁ patthitaṁ tuyhaṁ, taṁ labhassu yathicchitaṁ.",
  "atk-abh01a0:626_0": "Sabbītiyo vivajjantu, soko rogo vinassatu;",
  "atk-abh01a0:627_0": "Mā te bhavantvantarāyā, phusa khippaṁ bodhimuttamaṁ.",
  "atk-abh01a0:628_0": "Yathāpi samaye patte, pupphanti pupphino dumā;",
  "atk-abh01a0:629_0": "Tatheva tvaṁ mahāvīra, buddhañāṇena pupphasu.",
  "atk-abh01a0:630_0": "Yathā ye keci sambuddhā, pūrayuṁ dasapāramī;",
  "atk-abh01a0:631_0": "Tatheva tvaṁ mahāvīra, pūrehi dasapāramī.",
  "atk-abh01a0:632_0": "Yathā ye keci sambuddhā, bodhimaṇḍamhi bujjhare;",
  "atk-abh01a0:633_0": "Tatheva tvaṁ mahāvīra, bujjhassu jinabodhiyaṁ.",
  "atk-abh01a0:634_0": "Yathā ye keci sambuddhā, dhammacakkaṁ pavattayuṁ;",
  "atk-abh01a0:635_0": "Tatheva tvaṁ mahāvīra, dhammacakkaṁ pavattaya.",
  "atk-abh01a0:636_0": "Puṇṇamāye yathā cando, parisuddho virocati;",
  "atk-abh01a0:637_0": "Tatheva tvaṁ puṇṇamano, viroca dasasahassiyaṁ.",
  "atk-abh01a0:638_0": "Rāhumutto yathā sūriyo, tāpena atirocati;",
  "atk-abh01a0:639_0": "Tatheva lokā muñcitvā, viroca siriyā tuvaṁ.",
  "atk-abh01a0:640_0": "Yathā yā kāci nadiyo, osaranti mahodadhiṁ;",
  "atk-abh01a0:641_0": "Evaṁ sadevakā lokā, osarantu tavantike.",
  "atk-abh01a0:642_0": "Tehi thutappasattho so, dasa dhamme samādiya;",
  "atk-abh01a0:643_0": "Te dhamme paripūrento, pavanaṁ pāvisī tadā.",
  "atk-abh01a0:644_0": "Sumedhakathā niṭṭhitā.",
  "atk-abh01a0:645_0": "Tadā te bhojayitvāna, sasaṅghaṁ lokanāyakaṁ;",
  "atk-abh01a0:646_0": "Upagacchuṁ saraṇaṁ tassa, dīpaṅkarassa satthuno.",
  "atk-abh01a0:647_0": "Saraṇāgamane kañci, nivesesi tathāgato;",
  "atk-abh01a0:648_0": "Kañci pañcasu sīlesu, sīle dasavidhe paraṁ.",
  "atk-abh01a0:649_0": "Kassaci deti sāmaññaṁ, caturo phalamuttame;",
  "atk-abh01a0:650_0": "Kassaci asame dhamme, deti so paṭisambhidā.",
  "atk-abh01a0:651_0": "Kassaci varasamāpattiyo, aṭṭha deti narāsabho;",
  "atk-abh01a0:652_0": "Tisso kassaci vijjāyo, chaḷabhiññā pavecchati.",
  "atk-abh01a0:653_0": "Tena yogena janakāyaṁ, ovadati mahāmuni;",
  "atk-abh01a0:654_0": "Tena vitthārikaṁ āsi, lokanāthassa sāsanaṁ.",
  "atk-abh01a0:655_0": "Mahāhanusabhakkhandho, dīpaṅkarasanāmako;",
  "atk-abh01a0:656_0": "Bahū jane tārayati, parimoceti duggatiṁ.",
  "atk-abh01a0:657_0": "Bodhaneyyaṁ janaṁ disvā, satasahassepi yojane;",
  "atk-abh01a0:658_0": "Khaṇena upagantvāna, bodheti taṁ mahāmuni.",
  "atk-abh01a0:659_0": "Paṭhamābhisamaye buddho, koṭisatamabodhayi;",
  "atk-abh01a0:660_0": "Dutiyābhisamaye nātho, navutikoṭimabodhayi.",
  "atk-abh01a0:661_0": "Yadā ca devabhavanamhi, buddho dhammadesayi;",
  "atk-abh01a0:662_0": "Navutikoṭisahassānaṁ, tatiyābhisamayo ahu.",
  "atk-abh01a0:663_0": "Sannipātā tayo āsuṁ, dīpaṅkarassa satthuno;",
  "atk-abh01a0:664_0": "Koṭisatasahassānaṁ, paṭhamo āsi samāgamo.",
  "atk-abh01a0:665_0": "Puna nāradakūṭamhi, pavivekagate jine;",
  "atk-abh01a0:666_0": "Khīṇāsavā vītamalā, samiṁsu satakoṭiyo.",
  "atk-abh01a0:667_0": "Yamhi kāle mahāvīro, sudassanasiluccaye;",
  "atk-abh01a0:668_0": "Navutikoṭisahassehi, pavāresi mahāmuni.",
  "atk-abh01a0:669_0": "Ahaṁ tena samayena, jaṭilo uggatāpano;",
  "atk-abh01a0:670_0": "Antalikkhamhi caraṇo, pañcābhiññāsu pāragū.",
  "atk-abh01a0:671_0": "Dasavīsasahassānaṁ, dhammābhisamayo ahu;",
  "atk-abh01a0:672_0": "Ekadvinnaṁ abhisamayā, gaṇanāto asaṅkhiyā.",
  "atk-abh01a0:673_0": "Vitthārikaṁ bāhujaññaṁ, iddhaṁ phītaṁ ahu tadā;",
  "atk-abh01a0:674_0": "Dīpaṅkarassa bhagavato, sāsanaṁ suvisodhitaṁ.",
  "atk-abh01a0:675_0": "Cattāri satasahassāni, chaḷabhiññā mahiddhikā;",
  "atk-abh01a0:676_0": "Dīpaṅkaraṁ lokaviduṁ, parivārenti sabbadā.",
  "atk-abh01a0:677_0": "Ye keci tena samayena, jahanti mānusaṁ bhavaṁ;",
  "atk-abh01a0:678_0": "Appattamānasā sekhā, garahitā bhavanti te.",
  "atk-abh01a0:679_0": "Supupphitaṁ pāvacanaṁ, arahantehi tādihi;",
  "atk-abh01a0:680_0": "Khīṇāsavehi vimalehi, upasobhati sadevake.",
  "atk-abh01a0:681_0": "Nagaraṁ rammavatī nāma, sudevo nāma khattiyo;",
  "atk-abh01a0:682_0": "Sumedhā nāma janikā, dīpaṅkarassa satthuno.",
  "atk-abh01a0:683_0": "Sumaṅgalo ca tisso ca, ahesuṁ aggasāvakā;",
  "atk-abh01a0:684_0": "Sāgato nāmupaṭṭhāko, dīpaṅkarassa satthuno.",
  "atk-abh01a0:685_0": "Nandā ceva sunandā ca, ahesuṁ aggasāvikā;",
  "atk-abh01a0:686_0": "Bodhi tassa bhagavato, pipphalīti pavuccati.",
  "atk-abh01a0:687_0": "Asītihatthamubbedho, dīpaṅkaro mahāmuni;",
  "atk-abh01a0:688_0": "Sobhati dīparukkhova, sālarājāva pupphito;",
  "atk-abh01a0:689_0": "Pabhā vidhāvati tassa, samantā dvādasayojane.",
  "atk-abh01a0:690_0": "Satasahassavassāni, āyu tassa mahesino;",
  "atk-abh01a0:691_0": "Tāvatā tiṭṭhamāno so, tāresi janataṁ bahuṁ.",
  "atk-abh01a0:692_0": "Jotayitvāna saddhammaṁ, santāretvā mahājanaṁ;",
  "atk-abh01a0:693_0": "Jalitvā aggikkhandhova, nibbuto so sasāvako.",
  "atk-abh01a0:694_0": "Sā ca iddhi so ca yaso, tāni ca pādesu cakkaratanāni;",
  "atk-abh01a0:695_0": "Sabbaṁ tamantarahitaṁ, nanu rittā sabbasaṅkhārāti.",
  "atk-abh01a0:696_0": "Dīpaṅkarassa bhagavato aparabhāge ekaṁ asaṅkhyeyyaṁ atikkamitvā koṇḍañño nāma satthā udapādi.",
  "atk-abh01a0:696_1": "Tassāpi tayo sāvakasannipātā ahesuṁ.",
  "atk-abh01a0:696_2": "Paṭhamasannipāte koṭisatasahassaṁ.",
  "atk-abh01a0:696_3": "Dutiye koṭisahassaṁ,",
  "atk-abh01a0:696_4": "tatiye navutikoṭiyo.",
  "atk-abh01a0:697_0": "Tadā bodhisatto vijitāvī nāma cakkavattī hutvā koṭisatasahassasaṅkhassa buddhappamukhassa bhikkhusaṅghassa mahādānaṁ adāsi.",
  "atk-abh01a0:697_1": "Satthā bodhisattaṁ “buddho bhavissatī”ti byākaritvā dhammaṁ desesi.",
  "atk-abh01a0:697_2": "So satthu dhammakathaṁ sutvā rajjaṁ niyyātetvā pabbaji.",
  "atk-abh01a0:697_3": "So tīṇi piṭakāni uggahetvā aṭṭha samāpattiyo,",
  "atk-abh01a0:697_4": "pañca ca abhiññāyo uppādetvā aparihīnajjhāno brahmaloke nibbatti.",
  "atk-abh01a0:697_5": "Koṇḍaññabuddhassa pana rammavatī nāma nagaraṁ,",
  "atk-abh01a0:697_6": "sunando nāma khattiyo pitā,",
  "atk-abh01a0:697_7": "sujātā nāma mātā,",
  "atk-abh01a0:697_8": "bhaddo ca subhaddo ca dve aggasāvakā,",
  "atk-abh01a0:697_9": "anuruddho nāma upaṭṭhāko,",
  "atk-abh01a0:697_10": "tissā ca upatissā ca dve aggasāvikā,",
  "atk-abh01a0:697_11": "sālakalyāṇī bodhi,",
  "atk-abh01a0:697_12": "aṭṭhāsītihatthubbedhaṁ sarīraṁ,",
  "atk-abh01a0:697_13": "vassasatasahassaṁ āyuppamāṇaṁ ahosi.",
  "atk-abh01a0:698_0": "Tassa aparabhāge ekaṁ asaṅkhyeyyaṁ atikkamitvā ekasmiṁyeva kappe cattāro buddhā nibbattiṁsu maṅgalo sumano revato sobhitoti.",
  "atk-abh01a0:698_1": "Maṅgalassa pana bhagavato tīsu sāvakasannipātesu paṭhamasannipāte koṭisatasahassabhikkhū ahesuṁ.",
  "atk-abh01a0:698_2": "Dutiye koṭisahassaṁ.",
  "atk-abh01a0:698_3": "Tatiye navutikoṭiyo.",
  "atk-abh01a0:698_4": "Vemātikabhātā panassa ānandakumāro nāma navutikoṭisaṅkhyāya parisāya saddhiṁ dhammasavanatthāya satthu santikaṁ agamāsi,",
  "atk-abh01a0:698_5": "satthā tassa anupubbikathaṁ kathesi.",
  "atk-abh01a0:698_6": "So saddhiṁ parisāya saha paṭisambhidāhi arahattaṁ pāpuṇi.",
  "atk-abh01a0:698_7": "Satthā tesaṁ kulaputtānaṁ pubbacariyakaṁ olokento iddhimayapattacīvarassa upanissayaṁ disvā dakkhiṇahatthaṁ pasāretvā “etha bhikkhavo”ti āha.",
  "atk-abh01a0:698_8": "Sabbe taṅkhaṇaññeva iddhimayapattacīvaradharā saṭṭhivassikattherā viya ākappasampannā hutvā satthāraṁ",
  "atk-abh01a0:698_9": "vanditvā parivārayiṁsu ayamassa tatiyo sāvakasannipāto ahosi.",
  "atk-abh01a0:699_0": "Yathā pana aññesaṁ buddhānaṁ samantā asītihatthappamāṇāyeva sarīrappabhā hoti, na,",
  "atk-abh01a0:699_1": "evaṁ tassa.",
  "atk-abh01a0:699_2": "Tassa pana bhagavato sarīrappabhā niccakālaṁ dasasahassilokadhātuṁ pharitvā aṭṭhāsi.",
  "atk-abh01a0:699_3": "Rukkhapathavīpabbatasamuddādayo antamaso ukkhaliyādīni upādāya suvaṇṇapaṭa pariyonaddhā viya ahesuṁ.",
  "atk-abh01a0:699_4": "Āyuppamāṇaṁ panassa navutivassasahassāni ahosi.",
  "atk-abh01a0:699_5": "Ettakaṁ kālaṁ candimasūriyādayo attano pabhāya virocituṁ nāsakkhiṁsu,",
  "atk-abh01a0:699_6": "rattindivaparicchedo na paññāyittha.",
  "atk-abh01a0:699_7": "Divā sūriyālokena viya sattā niccaṁ buddhālokeneva vicariṁsu.",
  "atk-abh01a0:699_8": "Sāyaṁ pupphitānaṁ kusumānaṁ,",
  "atk-abh01a0:699_9": "pāto ravanakasakuṇānañca vasena loko rattindivaparicchedaṁ sallakkhesi.",
  "atk-abh01a0:699_10": "Kiṁ pana aññesaṁ buddhānaṁ ayamānubhāvo natthīti?",
  "atk-abh01a0:699_11": "No natthi,",
  "atk-abh01a0:699_12": "tepi hi ākaṅkhamānā dasasahassiṁ vā lokadhātuṁ,",
  "atk-abh01a0:699_13": "tato vā bhiyyo ābhāya phareyyuṁ.",
  "atk-abh01a0:699_14": "Maṅgalassa pana bhagavato pubbapatthanāvasena aññesaṁ byāmappabhā viya sarīrappabhā niccameva dasasahassilokadhātuṁ pharitvā aṭṭhāsi.",
  "atk-abh01a0:700_0": "So kira bodhisattacariyakāle vessantarasadise attabhāve ṭhito saputtadāro vaṅkapabbatasadise pabbate vasi.",
  "atk-abh01a0:700_1": "Atheko kharadāṭhiko nāma yakkho mahāpurisassa dānajjhāsayataṁ sutvā brāhmaṇavaṇṇena upasaṅkamitvā mahāsattaṁ dve dārake yāci.",
  "atk-abh01a0:700_2": "Mahāsatto “dadāmi brāhmaṇassa puttake”ti haṭṭhapahaṭṭho udakapariyantaṁ pathaviṁ kampento dvepi dārake adāsi.",
  "atk-abh01a0:700_3": "Yakkho caṅkamanakoṭiyaṁ ālambanaphalakaṁ nissāya ṭhatvā passantasseva mahāsattassa muḷālakalāpaṁ viya dve dārake khādi.",
  "atk-abh01a0:700_4": "Mahāpurisassa yakkhaṁ oloketvā vivaṭamatte aggijālaṁ viya lohitadhāraṁ uggiramānaṁ tassa mukhaṁ disvāpi kesaggamattampi domanassaṁ nuppajji,",
  "atk-abh01a0:700_5": "“sudinnaṁ vata me dāna”nti cintayato panassa sarīre mahantaṁ pītisomanassaṁ udapādi.",
  "atk-abh01a0:700_6": "So “imassa me nissandena anāgate imināva nīhārena sarīrato rasmiyo nikkhamantū”ti patthanaṁ akāsi.",
  "atk-abh01a0:700_7": "Tassa taṁ patthanaṁ nissāya buddhabhūtassa sarīrato rasmiyo nikkhamitvā ettakaṁ ṭhānaṁ phariṁsu.",
  "atk-abh01a0:701_0": "Aparampissa pubbacaritaṁ atthi.",
  "atk-abh01a0:701_1": "So kira bodhisattakāle ekassa buddhassa cetiyaṁ disvā “imassa buddhassa mayā jīvitaṁ pariccajituṁ vaṭṭatī”ti",
  "atk-abh01a0:701_2": "daṇḍakadīpikāveṭhananiyāmena sakalasarīraṁ veṭhāpetvā ratanamattamakulaṁ satasahassagghanikaṁ suvaṇṇapātiṁ",
  "atk-abh01a0:701_3": "sappissa pūrāpetvā tattha sahassavaṭṭiyo jālāpetvā taṁ sīsenādāya sakalasarīraṁ jālāpetvā cetiyaṁ padakkhiṇaṁ",
  "atk-abh01a0:701_4": "karonto sakalarattiṁ vītināmesi.",
  "atk-abh01a0:701_5": "Evaṁ yāva aruṇuggamanā vāyamantassāpissa lomakūpamattampi usumaṁ na gaṇhi,",
  "atk-abh01a0:701_6": "padumagabbhaṁ paviṭṭhakālo viya ahosi.",
  "atk-abh01a0:701_7": "Dhammo hi nāmesa attānaṁ rakkhantaṁ rakkhati.",
  "atk-abh01a0:701_8": "Tenāha bhagavā –",
  "atk-abh01a0:702_0": "“Dhammo have rakkhati dhammacāriṁ,",
  "atk-abh01a0:703_0": "Dhammo suciṇṇo sukhamāvahāti;",
  "atk-abh01a0:704_0": "Esānisaṁso dhamme suciṇṇe,",
  "atk-abh01a0:705_0": "Na duggatiṁ gacchati dhammacārī”ti. ;",
  "atk-abh01a0:706_0": "Imassāpi kammassa nissandena tassa bhagavato sarīrobhāso dasasahassilokadhātuṁ pharitvā aṭṭhāsi.",
  "atk-abh01a0:707_0": "Tadā amhākaṁ bodhisatto suruci nāma brāhmaṇo hutvā “satthāraṁ nimantessāmī”ti upasaṅkamitvā madhuradhammakathaṁ",
  "atk-abh01a0:707_1": "sutvā “sve mayhaṁ bhikkhaṁ gaṇhatha bhante”ti āha.",
  "atk-abh01a0:707_2": "Brāhmaṇa kittakehi te bhikkhūhi atthoti,",
  "atk-abh01a0:707_3": "kittakā pana vo bhante parivārā bhikkhūti.",
  "atk-abh01a0:707_4": "Tadā satthu paṭhamasannipātoyeva hoti.",
  "atk-abh01a0:707_5": "Tasmā “koṭisatasahassa”nti āha. “Bhante,",
  "atk-abh01a0:707_6": "sabbehipi saddhiṁ mayhaṁ bhikkhaṁ gaṇhathā”ti āha.",
  "atk-abh01a0:707_7": "Satthā adhivāsesi.",
  "atk-abh01a0:707_8": "Brāhmaṇo svātanāya nimantetvā gehaṁ gacchanto cintesi “ahaṁ ettakānaṁ bhikkhūnaṁ yāgubhattavatthādīni dātuṁ no na sakkomi,",
  "atk-abh01a0:707_9": "nisīdanaṭṭhānaṁ pana kathaṁ bhavissatī”ti.",
  "atk-abh01a0:707_10": "Tassa sā cintā caturāsītiyojanasahassamatthake ṭhitassa devarañño paṇḍukambalasilāsanassa uṇhabhāvaṁ janesi.",
  "atk-abh01a0:707_11": "Sakko “ko nu kho maṁ imasmā ṭhānā cāvetukāmo”ti dibbacakkhunā olokento mahāpurisaṁ disvā “ayaṁ suruci",
  "atk-abh01a0:707_12": "brāhmaṇo buddhappamukhaṁ bhikkhusaṅghaṁ nimantetvā nisīdanaṭṭhānatthāya cintesi,",
  "atk-abh01a0:707_13": "mayāpi tattha gantvā puññakoṭṭhāsaṁ gahetuṁ vaṭṭatī”ti vaḍḍhakivaṇṇaṁ nimminitvā vāsipharasuhattho mahāpurisassa purato pāturahosi.",
  "atk-abh01a0:707_14": "“Atthi nu kho kassaci bhatiyā kattabbakicca”nti āha.",
  "atk-abh01a0:707_15": "Mahāpuriso taṁ disvā “kiṁ kammaṁ karissasī”ti āha.",
  "atk-abh01a0:707_16": "Mama ajānanasippaṁ nāma natthi,",
  "atk-abh01a0:707_17": "gehaṁ vā maṇḍapaṁ vā yo yaṁ kāreti,",
  "atk-abh01a0:707_18": "tassa taṁ kātuṁ jānāmīti.",
  "atk-abh01a0:707_19": "Tena hi mayhaṁ kammaṁ atthīti. Kiṁ, ayyāti?",
  "atk-abh01a0:707_20": "Svātanāya me koṭisatasahassabhikkhū nimantitā,",
  "atk-abh01a0:707_21": "tesaṁ nisīdanamaṇḍapaṁ karissasīti.",
  "atk-abh01a0:707_22": "Ahaṁ nāma kareyyaṁ,",
  "atk-abh01a0:707_23": "sace me bhatiṁ dātuṁ sakkhissathāti.",
  "atk-abh01a0:707_24": "Sakkhissāmi, tātāti.",
  "atk-abh01a0:707_25": "“Sādhu karissāmī”ti gantvā ekaṁ padesaṁ olokesi.",
  "atk-abh01a0:708_0": "Dvādasaterasayojanappamāṇo padeso kasiṇamaṇḍalaṁ viya samatalo ahosi.",
  "atk-abh01a0:708_1": "So “ettake ṭhāne sattaratanamayo maṇḍapo uṭṭhahatū”ti cintetvā olokesi.",
  "atk-abh01a0:708_2": "Tāvadeva pathaviṁ bhinditvā maṇḍapo uṭṭhahi.",
  "atk-abh01a0:708_3": "Tassa suvaṇṇamayesu thambhesu rajatamayā ghaṭakā ahesuṁ,",
  "atk-abh01a0:708_4": "rajatamayesu thambhesu suvaṇṇamayā,",
  "atk-abh01a0:708_5": "maṇitthambhesu pavāḷamayā,",
  "atk-abh01a0:708_6": "pavāḷatthambhesu maṇimayā,",
  "atk-abh01a0:708_7": "sattaratanamayesu thambhesu sattaratanamayāva ghaṭakā ahesuṁ.",
  "atk-abh01a0:708_8": "Tato “maṇḍapassa antarantena kiṅkiṇikajālaṁ olambatū”ti olokesi.",
  "atk-abh01a0:708_9": "Saha olokaneneva kiṅkiṇikajālaṁ olambi,",
  "atk-abh01a0:708_10": "yassa mandavāteritassa pañcaṅgikasseva tūriyassa madhurasaddo niggacchati.",
  "atk-abh01a0:708_11": "Dibbasaṅgītivattanakālo viya ahosi.",
  "atk-abh01a0:708_12": "“Antarantarā gandhadāmamālādāmāni olambantū”ti cintesi.",
  "atk-abh01a0:708_13": "Tāvadeva dāmāni olambiṁsu.",
  "atk-abh01a0:708_14": "“Koṭisatasahassasaṅkhyānaṁ bhikkhūnaṁ āsanāni ca ādhārakāni ca pathaviṁ bhinditvā uṭṭhahantū”ti cintesi.",
  "atk-abh01a0:708_15": "Tāvadeva uṭṭhahiṁsu.",
  "atk-abh01a0:708_16": "“Koṇe koṇe ekekā udakacāṭiyo uṭṭhahantū”ti cintesi,",
  "atk-abh01a0:708_17": "tāvadeva udakacāṭiyo uṭṭhahiṁsu ettakaṁ māpetvā brāhmaṇassa santikaṁ gantvā “ehi ayya tava maṇḍapaṁ oloketvā mayhaṁ bhatiṁ dehī”ti āha.",
  "atk-abh01a0:708_18": "Mahāpuriso gantvā maṇḍapaṁ olokesi.",
  "atk-abh01a0:708_19": "Olokentassevassa sakalasarīraṁ pañcavaṇṇāya pītiyā nirantaraṁ phuṭaṁ ahosi.",
  "atk-abh01a0:708_20": "Athassa maṇḍapaṁ oloketvā etadahosi “nāyaṁ maṇḍapo manussabhūtena kato,",
  "atk-abh01a0:708_21": "mayhaṁ pana ajjhāsayaṁ mayhaṁ guṇaṁ āgamma addhā sakkassa bhavanaṁ uṇhaṁ ahosi.",
  "atk-abh01a0:708_22": "Tato sakkena devaraññā ayaṁ maṇḍapo kārito bhavissatī”ti.",
  "atk-abh01a0:708_23": "“Na kho pana me yuttaṁ evarūpe maṇḍape ekadivasaṁyeva dānaṁ dātuṁ,",
  "atk-abh01a0:708_24": "sattāhaṁ dassāmī”ti cintesi.",
  "atk-abh01a0:709_0": "Bāhirakadānañhi tattakampi samānaṁ bodhisattānaṁ tuṭṭhiṁ kātuṁ na sakkoti.",
  "atk-abh01a0:709_1": "Alaṅkatasīsaṁ pana chinditvā añjitaakkhīni uppāṭetvā,",
  "atk-abh01a0:709_2": "hadayamaṁsaṁ vā uppāṭetvā dinnakāle bodhisattānaṁ cāgaṁ nissāya tuṭṭhi nāma hoti.",
  "atk-abh01a0:709_3": "Amhākampi hi bodhisattassa sivijātake devasikaṁ pañcasatasahassakahāpaṇāni vissajjetvā catūsu nagaradvāresu,",
  "atk-abh01a0:709_4": "majjhe nagare ca dānaṁ dadantassa taṁ dānaṁ tuṭṭhiṁ uppādetuṁ nāsakkhi.",
  "atk-abh01a0:709_5": "Yadā panassa brāhmaṇavaṇṇena āgantvā sakko devarājā akkhīni yāci,",
  "atk-abh01a0:709_6": "tadā tāni uppāṭetvā dadamānasseva hāso uppajji,",
  "atk-abh01a0:709_7": "kesaggamattampi cittassa aññathattaṁ nāhosi.",
  "atk-abh01a0:709_8": "Evaṁ dānaṁ nissāya bodhisattānaṁ titti nāma natthi.",
  "atk-abh01a0:709_9": "Tasmā sopi mahāpuriso “sattāhaṁ mayā koṭisatasahassasaṅkhyānaṁ bhikkhūnaṁ dānaṁ dātuṁ vaṭṭatī”ti cintetvā",
  "atk-abh01a0:709_10": "tasmiṁ maṇḍape buddhappamukhaṁ bhikkhusaṅghaṁ nisīdāpetvā sattāhaṁ gavapānaṁ nāma adāsi.",
  "atk-abh01a0:709_11": "Gavapānanti mahante mahante kolambe khīrassa pūretvā uddhanesu āropetvā ghanapākapakke khīre thoke taṇḍule",
  "atk-abh01a0:709_12": "pakkhipitvā pakkamadhusakkaracuṇṇasappīhi abhisaṅkhataṁ bhojanaṁ vuccati.",
  "atk-abh01a0:709_13": "Manussāyeva pana parivisituṁ nāsakkhiṁsu,",
  "atk-abh01a0:709_14": "devāpi ekantarikā hutvā parivisiṁsu.",
  "atk-abh01a0:709_15": "Dvādasaterasayojanappamāṇaṁ ṭhānampi bhikkhū gaṇhituṁ nappahotiyeva.",
  "atk-abh01a0:709_16": "Te pana bhikkhū attano ānubhāvena nisīdiṁsu.",
  "atk-abh01a0:709_17": "Pariyosānadivase sabbabhikkhūnaṁ pattāni dhovāpetvā bhesajjatthāya sappinavanītatelamadhuphāṇitānaṁ pūretvā ticīvarehi saddhiṁ adāsi.",
  "atk-abh01a0:709_18": "Saṅghanavakabhikkhunā laddhaticīvarasāṭakā satasahassagghanikā ahesuṁ.",
  "atk-abh01a0:709_19": "Satthā anumodanaṁ karonto “ayaṁ puriso evarūpaṁ mahādānaṁ adāsi,",
  "atk-abh01a0:709_20": "ko nu kho bhavissatī”ti upadhārento “anāgate kappasatasahassādhikānaṁ dvinnaṁ asaṅkhyeyyānaṁ matthake",
  "atk-abh01a0:709_21": "gotamo nāma buddho bhavissatī”ti disvā mahāpurisaṁ āmantetvā “tvaṁ ettakaṁ nāma kālaṁ atikkamitvā gotamo",
  "atk-abh01a0:709_22": "nāma buddho bhavissasī”ti byākāsi.",
  "atk-abh01a0:710_0": "Mahāpuriso byākaraṇaṁ sutvā “ahaṁ kira buddho bhavissāmi,",
  "atk-abh01a0:710_1": "ko me gharāvāsena attho,",
  "atk-abh01a0:710_2": "pabbajissāmī”ti cintetvā tathārūpaṁ sampattiṁ kheḷapiṇḍaṁ viya pahāya satthu santike pabbaji.",
  "atk-abh01a0:710_3": "Pabbajitvā ca buddhavacanaṁ uggaṇhitvā abhiññā,",
  "atk-abh01a0:710_4": "samāpattiyo ca nibbattetvā āyupariyosane brahmaloke nibbatti.",
  "atk-abh01a0:711_0": "Maṅgalassa pana bhagavato uttaraṁ nāma nagaraṁ ahosi.",
  "atk-abh01a0:711_1": "Pitāpi uttaro nāma khattiyo,",
  "atk-abh01a0:711_2": "mātāpi uttarā nāma,",
  "atk-abh01a0:711_3": "sudevo ca dhammaseno ca dve aggasāvakā,",
  "atk-abh01a0:711_4": "pālito nāma upaṭṭhāko,",
  "atk-abh01a0:711_5": "sīvalī ca asokā ca dve aggasāvikā,",
  "atk-abh01a0:711_6": "nāgarukkho bodhi,",
  "atk-abh01a0:711_7": "aṭṭhāsītihatthubbedhaṁ sarīraṁ ahosi.",
  "atk-abh01a0:711_8": "Navutivassasahassāni ṭhatvā parinibbute pana tasmiṁ ekappahāreneva dasacakkavāḷasahassāni ekandhakārāni ahesuṁ.",
  "atk-abh01a0:711_9": "Sabbacakkavāḷesu manussānaṁ mahantaṁ ārodanaparidevanaṁ ahosi.",
  "atk-abh01a0:712_0": "Evaṁ dasasahassilokadhātuṁ andhakāraṁ katvā parinibbutassa tassa bhagavato aparabhāge sumano nāma satthā udapādi.",
  "atk-abh01a0:712_1": "Tassāpi tayo sāvakasannipātā.",
  "atk-abh01a0:712_2": "Paṭhamasannipāte koṭisatasahassabhikkhū ahesuṁ.",
  "atk-abh01a0:712_3": "Dutiye kañcanapabbatamhi navutikoṭisahassāni,",
  "atk-abh01a0:712_4": "tatiye asītikoṭisahassāni.",
  "atk-abh01a0:712_5": "Tadā mahāsatto atulo nāma nāgarājā ahosi mahiddhiko mahānubhāvo,",
  "atk-abh01a0:712_6": "so “buddho uppanno”ti sutvā ñātisaṅghaparivuto nāgabhavanā nikkhamitvā koṭisatasahassabhikkhuparivārassa",
  "atk-abh01a0:712_7": "tassa bhagavato dibbatūriyehi upahāraṁ kārāpetvā mahādānaṁ pavattetvā paccekaṁ dussayugāni datvā saraṇesu",
  "atk-abh01a0:712_8": "patiṭṭhāsi.",
  "atk-abh01a0:712_9": "Sopi naṁ satthā “anāgate buddho bhavissasī”ti byākāsi.",
  "atk-abh01a0:713_0": "Tassa bhagavato nagaraṁ mekhalaṁ nāma ahosi,",
  "atk-abh01a0:713_1": "sudatto nāma rājā pitā,",
  "atk-abh01a0:713_2": "sirimā nāma mātā,",
  "atk-abh01a0:713_3": "saraṇo ca bhāvitatto ca dve aggasāvakā,",
  "atk-abh01a0:713_4": "udeno nāma upaṭṭhāko,",
  "atk-abh01a0:713_5": "soṇā ca upasoṇā ca dve aggasāvikā,",
  "atk-abh01a0:713_6": "nāgarukkhova bodhi,",
  "atk-abh01a0:713_7": "navutihatthubbedhaṁ sarīraṁ,",
  "atk-abh01a0:713_8": "navutiyeva vassasahassāni āyuppamāṇaṁ ahosīti.",
  "atk-abh01a0:714_0": "Tassa aparabhāge revato nāma satthā udapādi.",
  "atk-abh01a0:714_1": "Tassāpi tayo sāvakasannipātā ahesuṁ,",
  "atk-abh01a0:714_2": "paṭhamasannipāte gaṇanā nāma natthi,",
  "atk-abh01a0:714_3": "dutiye koṭisatasahassabhikkhū ahesuṁ,",
  "atk-abh01a0:714_4": "tathā tatiye.",
  "atk-abh01a0:714_5": "Tadā bodhisatto atidevo nāma brāhmaṇo hutvā satthu dhammadesanaṁ sutvā saraṇesu patiṭṭhāya sirasmiṁ añjaliṁ",
  "atk-abh01a0:714_6": "ṭhapetvā tassa satthuno kilesappahāne vaṇṇaṁ vatvā uttarāsaṅgena pūjamakāsi.",
  "atk-abh01a0:714_7": "Sopi naṁ “buddho bhavissasī”ti byākāsi.",
  "atk-abh01a0:715_0": "Tassa pana bhagavato nagaraṁ sudhaññavatī nāma ahosi,",
  "atk-abh01a0:715_1": "pitā vipulo nāma khattiyo,",
  "atk-abh01a0:715_2": "mātāpi vipulā nāma,",
  "atk-abh01a0:715_3": "varuṇo ca brahmadevo ca dve aggasāvakā,",
  "atk-abh01a0:715_4": "sambhavo nāma upaṭṭhāko,",
  "atk-abh01a0:715_5": "bhaddā ca subhaddā ca dve aggasāvikā,",
  "atk-abh01a0:715_6": "nāgarukkhova bodhi,",
  "atk-abh01a0:715_7": "sarīraṁ asītihatthubbedhaṁ ahosi,",
  "atk-abh01a0:715_8": "āyu saṭṭhivassasahassānīti.",
  "atk-abh01a0:716_0": "Tassa aparabhāge sobhito nāma satthā udapādi.",
  "atk-abh01a0:716_1": "Tassāpi tayo sāvakasannipātā,",
  "atk-abh01a0:716_2": "paṭhamasannipāte koṭisatabhikkhū ahesuṁ,",
  "atk-abh01a0:716_3": "dutiye navutikoṭiyo,",
  "atk-abh01a0:716_4": "tatiye asītikoṭiyo.",
  "atk-abh01a0:716_5": "Tadā bodhisatto ajito nāma brāhmaṇo hutvā satthu dhammadesanaṁ sutvā saraṇesu patiṭṭhāya buddhappamukhassa bhikkhusaṅghassa mahādānaṁ adāsi.",
  "atk-abh01a0:716_6": "Sopi naṁ “buddho bhavissasī”ti byākāsi.",
  "atk-abh01a0:717_0": "Tassa pana bhagavato nagaraṁ sudhammaṁ nāma ahosi,",
  "atk-abh01a0:717_1": "pitā sudhammo nāma rājā,",
  "atk-abh01a0:717_2": "mātāpi sudhammā nāma,",
  "atk-abh01a0:717_3": "asamo ca sunetto ca dve aggasāvakā,",
  "atk-abh01a0:717_4": "anomo nāma upaṭṭhāko,",
  "atk-abh01a0:717_5": "nakulā ca sujātā ca dve aggasāvikā,",
  "atk-abh01a0:717_6": "nāgarukkhova bodhi,",
  "atk-abh01a0:717_7": "aṭṭhapaṇṇāsahatthubbedhaṁ sarīraṁ ahosi,",
  "atk-abh01a0:717_8": "navuti vassasahassāni āyuppamāṇanti.",
  "atk-abh01a0:718_0": "Tassa aparabhāge ekaṁ asaṅkhyeyyaṁ atikkamitvā ekasmiṁyeva kappe tayo buddhā nibbattiṁsu anomadassī, padumo, nāradoti.",
  "atk-abh01a0:718_1": "Anomadassissa bhagavato tayo sāvakasannipātā,",
  "atk-abh01a0:718_2": "paṭhame aṭṭha bhikkhusatasahassāni ahesuṁ,",
  "atk-abh01a0:718_3": "dutiye satta,",
  "atk-abh01a0:718_4": "tatiye cha tadā bodhisatto eko yakkhasenāpati ahosi mahiddhiko mahānubhāvo anekakoṭisatasahassānaṁ yakkhānaṁ adhipati.",
  "atk-abh01a0:718_5": "So “buddho uppanno”ti sutvā āgantvā buddhappamukhassa bhikkhusaṅghassa mahādānaṁ adāsi.",
  "atk-abh01a0:718_6": "Satthāpi naṁ “anāgate buddho bhavissasī”ti byākāsi.",
  "atk-abh01a0:719_0": "Anomadassissa pana bhagavato candavatī nāma nagaraṁ ahosi,",
  "atk-abh01a0:719_1": "yasavā nāma rājā pitā,",
  "atk-abh01a0:719_2": "yasodharā nāma mātā,",
  "atk-abh01a0:719_3": "nisabho ca anomo ca dve aggasāvakā,",
  "atk-abh01a0:719_4": "varuṇo nāma upaṭṭhāko,",
  "atk-abh01a0:719_5": "sundarī ca sumanā ca dve aggasāvikā,",
  "atk-abh01a0:719_6": "ajjunarukkho bodhi,",
  "atk-abh01a0:719_7": "sarīraṁ aṭṭhapaṇṇāsahatthubbedhaṁ ahosi,",
  "atk-abh01a0:719_8": "vassasatasahassaṁ āyūti.",
  "atk-abh01a0:720_0": "Tassa aparabhāge padumo nāma satthā udapādi.",
  "atk-abh01a0:720_1": "Tassāpi tayo sāvakasannipātā,",
  "atk-abh01a0:720_2": "paṭhamasannipāte koṭisatasahassabhikkhū ahesuṁ,",
  "atk-abh01a0:720_3": "dutiye tīṇisatasahassāni,",
  "atk-abh01a0:720_4": "tatiye agāmake araññe mahāvanasaṇḍavāsīnaṁ bhikkhūnaṁ dve satasahassāni.",
  "atk-abh01a0:720_5": "Tadā tathāgate tasmiṁyeva vanasaṇḍe vasante bodhisatto sīho hutvā satthāraṁ nirodhasamāpattisamāpannaṁ",
  "atk-abh01a0:720_6": "disvā pasannacitto vanditvā padakkhiṇaṁ katvā pītisomanassajāto tikkhattuṁ sīhanādaṁ naditvā sattāhaṁ",
  "atk-abh01a0:720_7": "buddhārammaṇaṁ pītiṁavijahitvā pītisukheneva gocarāya apakkamitvā jīvitapariccāgaṁ katvā payirupāsamāno aṭṭhāsi.",
  "atk-abh01a0:720_8": "Satthā sattāhaccayena nirodhā vuṭṭhito sīhaṁ oloketvā “bhikkhusaṅghepi cittaṁ pasādetvā saṅghaṁ vandissatī”ti “bhikkhusaṅgho āgacchatū”ti cintesi.",
  "atk-abh01a0:720_9": "Bhikkhū tāvadeva āgamiṁsu.",
  "atk-abh01a0:720_10": "Sīho saṅghe cittaṁ pasādeti.",
  "atk-abh01a0:720_11": "Satthā tassa mānasaṁ oloketvā “anāgate buddho bhavissasī”ti byākāsi.",
  "atk-abh01a0:721_0": "Padumassa pana bhagavato campakaṁ nagaraṁ ahosi asamo nāma rājā pitā,",
  "atk-abh01a0:721_1": "mātā asamā nāma,",
  "atk-abh01a0:721_2": "sālo ca upasālo ca dve aggasāvakā,",
  "atk-abh01a0:721_3": "varuṇo nāma upaṭṭhāko,",
  "atk-abh01a0:721_4": "rāmā ca surāmā ca dve aggasāvikā,",
  "atk-abh01a0:721_5": "soṇarukkho nāma bodhi aṭṭhapaṇṇāsahatthubbedhaṁ sarīraṁ ahosi,",
  "atk-abh01a0:721_6": "āyu vassasatasahassanti.",
  "atk-abh01a0:722_0": "Tassa aparabhāge nārado nāma satthā udapādi.",
  "atk-abh01a0:722_1": "Tassāpi tayo sāvakasannipātā,",
  "atk-abh01a0:722_2": "paṭhamasannipāte koṭisatasahassabhikkhū ahesuṁ,",
  "atk-abh01a0:722_3": "dutiye navutikoṭisahassāni,",
  "atk-abh01a0:722_4": "tatiye asītikoṭisahassāni.",
  "atk-abh01a0:722_5": "Tadā bodhisatto isipabbajjaṁ pabbajitvā pañcasu abhiññāsu,",
  "atk-abh01a0:722_6": "aṭṭhasu ca samāpattīsu ciṇṇavasī hutvā buddhappamukhassa bhikkhusaṅghassa mahādānaṁ datvā lohitacandanena pūjamakāsi,",
  "atk-abh01a0:722_7": "sopi naṁ “anāgate buddho bhavissasī”ti byākāsi.",
  "atk-abh01a0:723_0": "Tassa pana bhagavato dhaññavatī nāma nagaraṁ ahosi,",
  "atk-abh01a0:723_1": "sudevo nāma khattiyo pitā,",
  "atk-abh01a0:723_2": "anomā nāma mātā,",
  "atk-abh01a0:723_3": "bhaddasālo ca jitamitto ca dve aggasāvakā,",
  "atk-abh01a0:723_4": "vāsiṭṭho nāma upaṭṭhāko,",
  "atk-abh01a0:723_5": "uttarā ca phaggunī ca dve aggasāvikā,",
  "atk-abh01a0:723_6": "mahāsoṇarukkho bodhi,",
  "atk-abh01a0:723_7": "sarīraṁ aṭṭhāsītihatthubbedhaṁ ahosi,",
  "atk-abh01a0:723_8": "navuti vassasahassāni āyūti.",
  "atk-abh01a0:724_0": "Nāradabuddhassa pana aparabhāge ekaṁ asaṅkhyeyyaṁ atikkamitvā ito satasahassakappamatthake ekasmiṁ kappe ekova padumuttaro nāma buddho udapādi.",
  "atk-abh01a0:724_1": "Tassāpi tayo sāvakasannipātā,",
  "atk-abh01a0:724_2": "paṭhamasannipāte koṭisatasahassabhikkhū ahesuṁ,",
  "atk-abh01a0:724_3": "dutiye vebhārapabbate navutikoṭisahassāni,",
  "atk-abh01a0:724_4": "tatiye asītikoṭisahassāni.",
  "atk-abh01a0:724_5": "Tadā bodhisatto jaṭilo nāma mahāraṭṭhiyo hutvā buddhappamukhassa bhikkhusaṅghassa sacīvaraṁ dānaṁ adāsi.",
  "atk-abh01a0:724_6": "Sopi naṁ “anāgate buddho bhavissasī”ti byākāsi.",
  "atk-abh01a0:724_7": "Padumuttarassa pana bhagavato kāle titthiyā nāma nāhesuṁ sabbe devamanussā buddhameva saraṇamakaṁsu.",
  "atk-abh01a0:725_0": "Tassa nagaraṁ haṁsavatī nāma ahosi,",
  "atk-abh01a0:725_1": "pitā ānando nāma khattiyo,",
  "atk-abh01a0:725_2": "mātā sujātā nāma,",
  "atk-abh01a0:725_3": "devalo ca sujāto ca dve aggasāvakā sumano nāma upaṭṭhāko,",
  "atk-abh01a0:725_4": "amitā ca asamā ca dve aggasāvikā,",
  "atk-abh01a0:725_5": "salalarukkho bodhi,",
  "atk-abh01a0:725_6": "sarīraṁ aṭṭhāsītihatthubbedhaṁ ahosi,",
  "atk-abh01a0:725_7": "sarīrappabhā samantato dvādasa yojanāni gaṇhi vassasatasahassaṁ āyūti.",
  "atk-abh01a0:726_0": "Tassa aparabhāge sattatikappasahassāni atikkamitvā ito tiṁsakappasahassamatthake sumedho ca sujāto cāti ekasmiṁ kappe dve buddhā nibbattiṁsu.",
  "atk-abh01a0:726_1": "Sumedhassāpi tayo sāvakasannipātā,",
  "atk-abh01a0:726_2": "paṭhamasannipāte sudassananagare koṭisatakhīṇāsavā ahesuṁ,",
  "atk-abh01a0:726_3": "dutiye navutikoṭiyo,",
  "atk-abh01a0:726_4": "tatiye asītikoṭiyo.",
  "atk-abh01a0:726_5": "Tadā bodhisatto uttaro nāma brāhmaṇamāṇavo hutvā nidahitvā ṭhapitaṁyeva asītikoṭidhanaṁ vissajjetvā buddhappamukhassa",
  "atk-abh01a0:726_6": "bhikkhusaṅghassa mahādānaṁ datvā dhammaṁ sutvā saraṇesu patiṭṭhāya nikkhamitvā pabbaji.",
  "atk-abh01a0:726_7": "Sopi naṁ “anāgate buddho bhavissasī”ti byākāsi.",
  "atk-abh01a0:727_0": "Sumedhassa bhagavato sudassanaṁ nāma nagaraṁ ahosi,",
  "atk-abh01a0:727_1": "sudatto nāma rājā pitā,",
  "atk-abh01a0:727_2": "mātāpi sudattā nāma,",
  "atk-abh01a0:727_3": "saraṇo ca sabbakāmo ca dve aggasāvakā,",
  "atk-abh01a0:727_4": "sāgaro nāma upaṭṭhāko,",
  "atk-abh01a0:727_5": "rāmā ca surāmā ca dve aggasāvikā,",
  "atk-abh01a0:727_6": "mahānīparukkho bodhi,",
  "atk-abh01a0:727_7": "sarīraṁ aṭṭhāsītihatthubbedhaṁ ahosi,",
  "atk-abh01a0:727_8": "āyu navuti vassasahassānīti.",
  "atk-abh01a0:728_0": "Tassa aparabhāge sujāto nāma satthā udapādi.",
  "atk-abh01a0:728_1": "Tassāpi tayo sāvakasannipātā,",
  "atk-abh01a0:728_2": "paṭhamasannipāte saṭṭhibhikkhusatasahassāni ahesuṁ,",
  "atk-abh01a0:728_3": "dutiye paññāsaṁ,",
  "atk-abh01a0:728_4": "tatiye cattālīsaṁ.",
  "atk-abh01a0:728_5": "Tadā bodhisatto cakkavattirājā hutvā “buddho uppanno”ti sutvā upasaṅkamitvā dhammaṁ sutvā buddhappamukhassa",
  "atk-abh01a0:728_6": "bhikkhusaṅghassa saddhiṁ sattahi ratanehi catumahādīparajjaṁ datvā satthu santike pabbaji.",
  "atk-abh01a0:728_7": "Sakalaraṭṭhavāsino raṭṭhuppādaṁ gahetvā ārāmikakiccaṁ sādhentā buddhappamukhassa bhikkhusaṅghassa niccaṁ mahādānaṁ adaṁsu.",
  "atk-abh01a0:728_8": "Sopi naṁ satthā byākāsi.",
  "atk-abh01a0:729_0": "Tassa bhagavato nagaraṁ sumaṅgalaṁ nāma ahosi,",
  "atk-abh01a0:729_1": "uggato nāma rājā pitā,",
  "atk-abh01a0:729_2": "pabhāvatī nāma mātā,",
  "atk-abh01a0:729_3": "sudassano ca sudevo ca dve aggasāvakā,",
  "atk-abh01a0:729_4": "nārado nāma upaṭṭhāko,",
  "atk-abh01a0:729_5": "nāgā ca nāgasamālā ca dve aggasāvikā,",
  "atk-abh01a0:729_6": "mahāveḷurukkho bodhi,",
  "atk-abh01a0:729_7": "so kira mandacchiddo ghanakkhandho upariniggatāhi mahāsākhāhi morapiñchakalāpo viya virocittha.",
  "atk-abh01a0:729_8": "Tassa bhagavato sarīraṁ paṇṇāsahatthubbedhaṁ ahosi,",
  "atk-abh01a0:729_9": "āyu navutivassasahassānīti.",
  "atk-abh01a0:730_0": "Tassa aparabhāge ito aṭṭhārasakappasatamatthake ekasmiṁ kappe piyadassī,",
  "atk-abh01a0:730_1": "atthadassī,",
  "atk-abh01a0:730_2": "dhammadassīti tayo buddhā nibbattiṁsu.",
  "atk-abh01a0:730_3": "Piyadassissāpi tayo sāvakasannipātā.",
  "atk-abh01a0:730_4": "Paṭhame koṭisatasahassabhikkhū ahesuṁ,",
  "atk-abh01a0:730_5": "dutiye navutikoṭiyo,",
  "atk-abh01a0:730_6": "tatiye asītikoṭiyo.",
  "atk-abh01a0:730_7": "Tadā bodhisatto kassapo nāma māṇavo tiṇṇaṁ vedānaṁ pāraṅgato hutvā satthu dhammadesanaṁ sutvā koṭisatasahassadhanapariccāgena",
  "atk-abh01a0:730_8": "saṅghārāmaṁ kāretvā saraṇesu ca sīlesu ca patiṭṭhāsi.",
  "atk-abh01a0:730_9": "Atha naṁ satthā “aṭṭhārasakappasataccayena buddho bhavissasī”ti byākāsi.",
  "atk-abh01a0:731_0": "Tassa bhagavato anomaṁ nāma nagaraṁ ahosi,",
  "atk-abh01a0:731_1": "pitā sudinno nāma rājā,",
  "atk-abh01a0:731_2": "mātā candā nāma,",
  "atk-abh01a0:731_3": "pālito ca sabbadassī ca dve aggasāvakā,",
  "atk-abh01a0:731_4": "sobhito nāma upaṭṭhāko,",
  "atk-abh01a0:731_5": "sujātā ca dhammadinnā ca dve aggasāvikā,",
  "atk-abh01a0:731_6": "piyaṅgurukkho bodhi,",
  "atk-abh01a0:731_7": "sarīraṁ asītihatthubbedhaṁ ahosi,",
  "atk-abh01a0:731_8": "navutivassasahassāni āyūti.",
  "atk-abh01a0:732_0": "Tassa aparabhāge atthadassī nāma bhagavā udapādi.",
  "atk-abh01a0:732_1": "Tassāpi tayo sāvakasannipātā.",
  "atk-abh01a0:732_2": "Paṭhame aṭṭhanavutibhikkhusatasahassāni ahesuṁ,",
  "atk-abh01a0:732_3": "dutiye aṭṭhāsītisahassāni,",
  "atk-abh01a0:732_4": "tathā tatiye.",
  "atk-abh01a0:732_5": "Tadā bodhisatto susīmo nāma mahiddhiko tāpaso hutvā devalokato mandāravapupphacchattaṁ āharitvā satthāraṁ pūjesi.",
  "atk-abh01a0:732_6": "Sopi naṁ satthā byākāsi.",
  "atk-abh01a0:733_0": "Tassa bhagavato sobhaṇaṁ nāma nagaraṁ ahosi,",
  "atk-abh01a0:733_1": "sāgaro nāma rājā pitā,",
  "atk-abh01a0:733_2": "sudassanā nāma mātā,",
  "atk-abh01a0:733_3": "santo ca upasanto ca dve aggasāvakā,",
  "atk-abh01a0:733_4": "abhayo nāma upaṭṭhāko,",
  "atk-abh01a0:733_5": "dhammā ca sudhammā ca dve aggasāvikā,",
  "atk-abh01a0:733_6": "campakarukkho bodhi,",
  "atk-abh01a0:733_7": "sarīraṁ asītihatthubbedhaṁ ahosi,",
  "atk-abh01a0:733_8": "sarīrappabhā samantato sabbakālaṁ yojanamattaṁ pharitvā aṭṭhāsi,",
  "atk-abh01a0:733_9": "āyu vassasatasahassanti.",
  "atk-abh01a0:734_0": "Tassa aparabhāge dhammadassī nāma satthā udapādi.",
  "atk-abh01a0:734_1": "Tassāpi tayo sāvakasannipātā.",
  "atk-abh01a0:734_2": "Paṭhamasannipāte koṭisatabhikkhū ahesuṁ,",
  "atk-abh01a0:734_3": "dutiye navutikoṭiyo,",
  "atk-abh01a0:734_4": "tatiye asītikoṭiyo.",
  "atk-abh01a0:734_5": "Tadā bodhisatto sakko devarājā hutvā dibbagandhapupphehi ca dibbatūriyehi ca pūjamakāsi.",
  "atk-abh01a0:734_6": "Sopi naṁ satthā byākāsi.",
  "atk-abh01a0:735_0": "Tassa bhagavato saraṇaṁ nāma nagaraṁ ahosi,",
  "atk-abh01a0:735_1": "pitā saraṇo nāma rājā,",
  "atk-abh01a0:735_2": "mātā sunandā nāma,",
  "atk-abh01a0:735_3": "padumo ca phussadevo ca dve aggasāvakā,",
  "atk-abh01a0:735_4": "sunetto nāma upaṭṭhāko,",
  "atk-abh01a0:735_5": "khemā ca sabbanāmā ca dve aggasāvikā,",
  "atk-abh01a0:735_6": "rattaṅkurarukkho bodhi,",
  "atk-abh01a0:735_7": "“kakudharukkho”tipi “bimbijālo”tipi vuccati sarīraṁ panassa asītihatthubbedhaṁ ahosi,",
  "atk-abh01a0:735_8": "vassasatasahassaṁ āyūti.",
  "atk-abh01a0:736_0": "Tassa aparabhāge ito catunavutikappamatthake ekasmiṁ kappe ekova siddhattho nāma buddho udapādi.",
  "atk-abh01a0:736_1": "Tassāpi tayo sāvakasannipātā.",
  "atk-abh01a0:736_2": "Paṭhamasannipāte koṭisatasahassabhikkhū ahesuṁ,",
  "atk-abh01a0:736_3": "dutiye navutikoṭiyo tatiye asītikoṭiyo.",
  "atk-abh01a0:736_4": "Tadā bodhisatto uggatejo abhiññābalasampanno maṅgalo nāma tāpaso hutvā mahājambuphalaṁ āharitvā tathāgatassa adāsi.",
  "atk-abh01a0:736_5": "Satthā taṁ phalaṁ paribhuñjitvā “catunavutikappamatthake buddho bhavissasī”ti bodhisattaṁ byākāsi.",
  "atk-abh01a0:737_0": "Tassa bhagavato nagaraṁ vebhāraṁ nāma ahosi,",
  "atk-abh01a0:737_1": "pitā jayaseno nāma rājā,",
  "atk-abh01a0:737_2": "mātā suphassā nāma,",
  "atk-abh01a0:737_3": "sambalo ca sumitto ca dve aggasāvakā,",
  "atk-abh01a0:737_4": "revato nāma upaṭṭhāko,",
  "atk-abh01a0:737_5": "sīvalā ca surāmā ca dve aggasāvikā,",
  "atk-abh01a0:737_6": "kaṇikārarukkho bodhi,",
  "atk-abh01a0:737_7": "sarīraṁ saṭṭhihatthubbedhaṁ ahosi,",
  "atk-abh01a0:737_8": "vassasatasahassaṁ āyūti.",
  "atk-abh01a0:738_0": "Tassa aparabhāge ito dvenavutikappamatthake tisso phussoti ekasmiṁ kappe dve buddhā nibbattiṁsu.",
  "atk-abh01a0:738_1": "Tissassa pana bhagavato tayo sāvakasannipātā.",
  "atk-abh01a0:738_2": "Paṭhamasannipāte bhikkhūnaṁ koṭisataṁ ahosi,",
  "atk-abh01a0:738_3": "dutiye navutikoṭiyo,",
  "atk-abh01a0:738_4": "tatiye asītikoṭiyo.",
  "atk-abh01a0:738_5": "Tadā bodhisatto mahābhogo mahāyaso sujāto nāma khattiyo hutvā isipabbajjaṁ pabbajitvā mahiddhikabhāvaṁ",
  "atk-abh01a0:738_6": "patvā “buddho uppanno”ti sutvā dibbamandāravapadumapāricchattakapupphāni ādāya catuparisamajjhe gacchantaṁ",
  "atk-abh01a0:738_7": "tathāgataṁ pūjesi,",
  "atk-abh01a0:738_8": "ākāse pupphavitānaṁ hutvā aṭṭhāsi.",
  "atk-abh01a0:738_9": "Sopi naṁ satthā “ito dvenavutikappamatthake buddho bhavissasī”ti byākāsi.",
  "atk-abh01a0:739_0": "Tassa bhagavato khemaṁ nāma nagaraṁ ahosi,",
  "atk-abh01a0:739_1": "pitā janasandho nāma khattiyo,",
  "atk-abh01a0:739_2": "mātā padumā nāma,",
  "atk-abh01a0:739_3": "brahmadevo ca udayo ca dve aggasāvakā samaṅgo nāma upaṭṭhāko,",
  "atk-abh01a0:739_4": "phussā ca sudattā ca dve aggasāvikā asanarukkho bodhi,",
  "atk-abh01a0:739_5": "sarīraṁ saṭṭhihatthubbedhaṁ ahosi,",
  "atk-abh01a0:739_6": "vassasatasahassaṁ āyūti.",
  "atk-abh01a0:740_0": "Tassa aparabhāge phusso nāma satthā udapādi.",
  "atk-abh01a0:740_1": "Tassāpi tayo sāvakasannipātā,",
  "atk-abh01a0:740_2": "paṭhamasannipāte saṭṭhi bhikkhusatasahassāni ahesuṁ,",
  "atk-abh01a0:740_3": "dutiye paṇṇāsa,",
  "atk-abh01a0:740_4": "tatiye dvattiṁsa.",
  "atk-abh01a0:740_5": "Tadā bodhisatto vijitāvī nāma khattiyo hutvā mahārajjaṁ pahāya satthu santike pabbajitvā tīṇi piṭakāni uggahetvā mahājanassa dhammakathaṁ kathesi.",
  "atk-abh01a0:740_6": "Sīlapāramiñca pūresi.",
  "atk-abh01a0:740_7": "Sopi naṁ “buddho bhavissasī”ti byākāsi.",
  "atk-abh01a0:741_0": "Tassa bhagavato kāsi nāma nagaraṁ ahosi,",
  "atk-abh01a0:741_1": "jayaseno nāma rājā pitā,",
  "atk-abh01a0:741_2": "sirimā nāma mātā,",
  "atk-abh01a0:741_3": "surakkhito ca dhammaseno ca dve aggasāvakā,",
  "atk-abh01a0:741_4": "sabhiyo nāma upaṭṭhāko,",
  "atk-abh01a0:741_5": "cālā ca upacālā ca dve aggasāvikā,",
  "atk-abh01a0:741_6": "āmalakarukkho bodhi,",
  "atk-abh01a0:741_7": "sarīraṁ aṭṭhapaṇṇāsahatthubbedhaṁ ahosi,",
  "atk-abh01a0:741_8": "navuti vassasahassāni āyūti.",
  "atk-abh01a0:742_0": "Tassa aparabhāge ito ekanavutikappe vipassī nāma bhagavā udapādi.",
  "atk-abh01a0:742_1": "Tassāpi tayo sāvakasannipātā,",
  "atk-abh01a0:742_2": "paṭhamasannipāte aṭṭhasaṭṭhibhikkhusatasahassāni ahesuṁ,",
  "atk-abh01a0:742_3": "dutiye ekasatasahassaṁ,",
  "atk-abh01a0:742_4": "tatiye asītisahassāni.",
  "atk-abh01a0:742_5": "Tadā bodhisatto mahiddhiko mahānubhāvo atulo nāma nāgarājā hutvā sattaratanakhacitaṁ sovaṇṇamayaṁ mahāpīṭhaṁ bhagavato adāsi.",
  "atk-abh01a0:742_6": "Sopi naṁ satthā “ito ekanavutikappe buddho bhavissasī”ti byākāsi.",
  "atk-abh01a0:743_0": "Tassa bhagavato bandhumatī nāma nagaraṁ ahosi,",
  "atk-abh01a0:743_1": "bandhumā nāma rājā pitā.",
  "atk-abh01a0:743_2": "Bandhumatī nāma mātā,",
  "atk-abh01a0:743_3": "khaṇḍo ca tisso ca dve aggasāvakā,",
  "atk-abh01a0:743_4": "asoko nāma upaṭṭhāko,",
  "atk-abh01a0:743_5": "candā ca candamittā ca dve aggasāvikā pāṭalirukkho bodhi,",
  "atk-abh01a0:743_6": "sarīraṁ asītihatthubbedhaṁ ahosi,",
  "atk-abh01a0:743_7": "sarīrappabhā sadā satta yojanāni pharitvā aṭṭhāsi,",
  "atk-abh01a0:743_8": "asītivassasahassāni āyūti.",
  "atk-abh01a0:744_0": "Tassa aparabhāge ito ekatiṁsakappe sikhī,",
  "atk-abh01a0:744_1": "vessabhū cāti dve buddhā ahesuṁ.",
  "atk-abh01a0:744_2": "Sikhissāpi bhagavato tayo sāvakasannipātā,",
  "atk-abh01a0:744_3": "paṭhamasannipāte bhikkhusatasahassaṁ ahosi,",
  "atk-abh01a0:744_4": "dutiye asītisahassāni,",
  "atk-abh01a0:744_5": "tatiye sattati.",
  "atk-abh01a0:744_6": "Tadā bodhisatto arindamo nāma rājā hutvā buddhappamukhassa bhikkhusaṅghassa sacīvaraṁ mahādānaṁ pavattetvā",
  "atk-abh01a0:744_7": "sattaratanapaṭimaṇḍitaṁ hatthiratanaṁ datvā hatthippamāṇaṁ katvā kappiyabhaṇḍaṁ adāsi.",
  "atk-abh01a0:744_8": "Sopi naṁ “ito ekatiṁsakappe buddho bhavissasī”ti byākāsi.",
  "atk-abh01a0:745_0": "Tassa pana bhagavato aruṇavatī nāma nagaraṁ ahosi,",
  "atk-abh01a0:745_1": "aruṇavā nāma khattiyo pitā,",
  "atk-abh01a0:745_2": "pabhāvatī nāma mātā,",
  "atk-abh01a0:745_3": "abhibhū ca sambhavo ca dve aggasāvakā khemaṅkaro nāma upaṭṭhāko,",
  "atk-abh01a0:745_4": "sakhilā ca padumā ca dve aggasāvikā,",
  "atk-abh01a0:745_5": "puṇḍarīkarukkho bodhi,",
  "atk-abh01a0:745_6": "sarīraṁ sattatihatthubbedhaṁ ahosi,",
  "atk-abh01a0:745_7": "sarīrappabhā yojanattayaṁ pharitvā aṭṭhāsi,",
  "atk-abh01a0:745_8": "sattahivassasahassāni āyūti.",
  "atk-abh01a0:746_0": "Tassa aparabhāge vessabhū nāma satthā udapādi.",
  "atk-abh01a0:746_1": "Tassāpi tayo sāvakasannipātā paṭhamasannipāte asītibhikkhusahassāni ahesuṁ dutiye sattati,",
  "atk-abh01a0:746_2": "tatiye saṭṭhi.",
  "atk-abh01a0:746_3": "Tadā bodhisatto sudassano nāma rājā hutvā buddhappamukhassa bhikkhusaṅghassa sacīvaraṁ mahādānaṁ datvā",
  "atk-abh01a0:746_4": "satthu santike pabbajitvā ācāraguṇasampanno buddharatane cittīkārapītibahulo ahosi.",
  "atk-abh01a0:746_5": "Sopi naṁ “ito ekatiṁse kappe buddho bhavissasī”ti byākāsi.",
  "atk-abh01a0:747_0": "Tassa pana bhagavato anomaṁ nāma nagaraṁ ahosi,",
  "atk-abh01a0:747_1": "suppatīto nāma rājā pitā,",
  "atk-abh01a0:747_2": "yasavatī nāma mātā,",
  "atk-abh01a0:747_3": "soṇo ca uttaro ca dve aggasāvakā upasanto nāma upaṭṭhāko dāmā ca samālā ca dve aggasāvikā,",
  "atk-abh01a0:747_4": "sālarukkho bodhi,",
  "atk-abh01a0:747_5": "sarīraṁ saṭṭhihatthubbedhaṁ ahosi,",
  "atk-abh01a0:747_6": "saṭṭhivassasahassāni āyūti.",
  "atk-abh01a0:748_0": "Tassa aparabhāge imasmiṁ kappe cattāro buddhā nibbattā kakusandho,",
  "atk-abh01a0:748_1": "koṇāgamano, kassapo,",
  "atk-abh01a0:748_2": "amhākaṁ bhagavāti.",
  "atk-abh01a0:748_3": "Kakusandhassa bhagavato eko sāvakasannipāto,",
  "atk-abh01a0:748_4": "tattha cattālīsabhikkhusahassāni ahesuṁ.",
  "atk-abh01a0:748_5": "Tadā bodhisatto khemo nāma rājā hutvā buddhappamukhassa bhikkhusaṅghassa sapattacīvaraṁ mahādānañca añjanādibhesajjāni",
  "atk-abh01a0:748_6": "ca datvā satthu dhammadesanaṁ sutvā pabbaji.",
  "atk-abh01a0:748_7": "Sopi naṁ satthā byākāsi.",
  "atk-abh01a0:749_0": "Kakusandhassa pana bhagavato khemaṁ nāma nagaraṁ ahosi,",
  "atk-abh01a0:749_1": "aggidatto nāma brāhmaṇo pitā,",
  "atk-abh01a0:749_2": "visākhā nāma brāhmaṇī mātā,",
  "atk-abh01a0:749_3": "vidhuro ca sañjīvo ca dve aggasāvakā,",
  "atk-abh01a0:749_4": "buddhijo nāma upaṭṭhāko sāmā ca campā ca dve aggasāvikā mahāsirīsarukkho bodhi sarīraṁ cattālīsahatthubbedhaṁ ahosi,",
  "atk-abh01a0:749_5": "cattālīsavassasahassāni āyūti.",
  "atk-abh01a0:750_0": "Tassa aparabhāge koṇāgamano nāma satthā udapādi.",
  "atk-abh01a0:750_1": "Tassāpi eko sāvakasannipāto,",
  "atk-abh01a0:750_2": "tattha tiṁsabhikkhusahassāni ahesuṁ.",
  "atk-abh01a0:750_3": "Tadā bodhisatto pabbato nāma rājā hutvā amaccagaṇaparivuto satthu santikaṁ gantvā dhammadesanaṁ sutvā",
  "atk-abh01a0:750_4": "buddhappamukhaṁ bhikkhusaṅghaṁ nimantetvā mahādānaṁ pavattetvā pattuṇṇacīnapaṭakoseyyakambaladukulāni",
  "atk-abh01a0:750_5": "ceva suvaṇṇapādukañca datvā satthu santike pabbaji.",
  "atk-abh01a0:750_6": "Sopi naṁ satthā byākāsi.",
  "atk-abh01a0:751_0": "Tassa bhagavato sobhavatī nāma nagaraṁ ahosi,",
  "atk-abh01a0:751_1": "yaññadatto nāma brāhmaṇo pitā,",
  "atk-abh01a0:751_2": "uttarā nāma brāhmaṇī mātā,",
  "atk-abh01a0:751_3": "bhiyyoso ca uttaro ca dve aggasāvakā,",
  "atk-abh01a0:751_4": "sotthijo nāma upaṭṭhāko,",
  "atk-abh01a0:751_5": "samuddā ca uttarā ca dve aggasāvikā,",
  "atk-abh01a0:751_6": "udumbararukkho bodhi,",
  "atk-abh01a0:751_7": "sarīraṁ tiṁsahatthubbedhaṁ ahosi,",
  "atk-abh01a0:751_8": "tiṁsavassasahassāni āyūti.",
  "atk-abh01a0:752_0": "Tassa aparabhāge kassapo nāma satthā udapādi.",
  "atk-abh01a0:752_1": "Tassāpi ekova sāvakasannipāto,",
  "atk-abh01a0:752_2": "tattha vīsatibhikkhusahassāni ahesuṁ.",
  "atk-abh01a0:752_3": "Tadā bodhisatto jotipālo nāma māṇavo tiṇṇaṁ vedānaṁ pāragū bhūmiyañceva antalikkhe ca pākaṭo ghaṭikārassa kumbhakārassa mitto ahosi,",
  "atk-abh01a0:752_4": "so tena saddhiṁ satthāraṁ upasaṅkamitvā dhammakathaṁ sutvā pabbajitvā āraddhavīriyo tīṇi piṭakāni uggahetvā vattasampattiyā buddhasāsanaṁ sobhesi.",
  "atk-abh01a0:752_5": "Sopi naṁ satthā byākāsi.",
  "atk-abh01a0:753_0": "Tassa bhagavato jātanagaraṁ bārāṇasī nāma ahosi.",
  "atk-abh01a0:753_1": "Brahmadatto nāma brāhmaṇo pitā,",
  "atk-abh01a0:753_2": "dhanavatī nāma brāhmaṇī mātā,",
  "atk-abh01a0:753_3": "tisso ca bhāradvājo ca dve aggasāvakā,",
  "atk-abh01a0:753_4": "sabbamitto nāma upaṭṭhāko anuḷā ca uruveḷā ca dve aggasāvikā,",
  "atk-abh01a0:753_5": "nigrodharukkho bodhi sarīraṁ vīsatihatthubbedhaṁ ahosi,",
  "atk-abh01a0:753_6": "vīsativassasahassāni āyūti.",
  "atk-abh01a0:754_0": "Tassa pana bhagavato orabhāge ṭhapetvā imaṁ sammāsambuddhaṁ añño buddho nāma natthi.",
  "atk-abh01a0:754_1": "Iti dīpaṅkarādīnaṁ catuvīsatiyā buddhānaṁ santike laddhabyākaraṇo pana bodhisatto yenena –",
  "atk-abh01a0:755_0": "“Manussattaṁ liṅgasampatti, hetu satthāradassanaṁ;",
  "atk-abh01a0:756_0": "Pabbajjā guṇasampatti, adhikāro ca chandatā;",
  "atk-abh01a0:757_0": "Aṭṭhadhammasamodhānā, abhinīhāro samijjhatī”ti. ;",
  "atk-abh01a0:758_0": "Ime aṭṭha dhamme samodhānetvā dīpaṅkarapādamūle katābhinīhārena “handa buddhakare dhamme vicināmi ito cito”ti ussāhaṁ katvā “vicinanto tadādakkhiṁ,",
  "atk-abh01a0:758_1": "paṭhamaṁ dānapārami”nti dānapāramitādayo buddhakarā dhammā diṭṭhā,",
  "atk-abh01a0:758_2": "te pūrento yāva vessantarattabhāvā āgami.",
  "atk-abh01a0:758_3": "Āgacchanto ca ye te katābhinīhārānaṁ bodhisattānaṁ ānisaṁsā saṁvaṇṇitā –",
  "atk-abh01a0:759_0": "“Evaṁ sabbaṅgasampannā, bodhiyā niyatā narā;",
  "atk-abh01a0:760_0": "Saṁsaraṁ dīghamaddhānaṁ, kappakoṭisatehipi.",
  "atk-abh01a0:761_0": "“Avīcimhi nuppajjanti, tathā lokantaresu ca;",
  "atk-abh01a0:762_0": "Nijjhāmataṇhā khuppipāsā, na honti kālakañjikā.",
  "atk-abh01a0:763_0": "“Na honti khuddakā pāṇā, uppajjantāpi duggatiṁ;",
  "atk-abh01a0:764_0": "Jāyamānā manussesu, jaccandhā na bhavanti te.",
  "atk-abh01a0:765_0": "“Sotavekallatā natthi, na bhavanti mūgapakkhikā;",
  "atk-abh01a0:766_0": "Itthibhāvaṁ na gacchanti, ubhatobyañjanapaṇḍakā.",
  "atk-abh01a0:767_0": "“Na bhavanti pariyāpannā, bodhiyā niyatā narā;",
  "atk-abh01a0:768_0": "Muttā ānantarikehi, sabbattha suddhagocarā.",
  "atk-abh01a0:769_0": "“Micchādiṭṭhiṁ na sevanti, kammakiriyadassanā;",
  "atk-abh01a0:770_0": "Vasamānāpi saggesu, asaññaṁ nupapajjare.",
  "atk-abh01a0:771_0": "“Suddhāvāsesu devesu, hetu nāma na vijjati;",
  "atk-abh01a0:772_0": "Nekkhammaninnā sappurisā, visaṁyuttā bhavābhave;",
  "atk-abh01a0:773_0": "Caranti lokatthacariyāyo, pūrenti sabbapāramī”ti.",
  "atk-abh01a0:774_0": "Te ānisaṁse adhigantvāva āgato.",
  "atk-abh01a0:774_1": "Pāramiyo pūrentassa ca tassa akittibrāhmaṇakāle saṅkhabrāhmaṇakāle dhanañcayarājakāle mahāsudassanarājakāle",
  "atk-abh01a0:774_2": "mahāgovindakāle nimimahārājakāle candakumārakāle visayhaseṭṭhikāle sivirājakāle vessantararājakāleti",
  "atk-abh01a0:774_3": "dānapāramitāya pūritattabhāvānaṁ parimāṇaṁ nāma natthi.",
  "atk-abh01a0:774_4": "Ekantena panassa sasapaṇḍitajātakāle –",
  "atk-abh01a0:775_0": "“Bhikkhāya upagataṁ disvā, sakattānaṁ pariccajiṁ;",
  "atk-abh01a0:776_0": "Dānena me samo natthi, esā me dānapāramī”ti. (cariyā. 1.143 tassuddāna –",
  "atk-abh01a0:777_0": "Evaṁ attapariccāgaṁ karontassa dānapāramitā paramatthapāramī nāma jātā.",
  "atk-abh01a0:778_0": "Tathā sīlavanāgarājakāle campeyyanāgarājakāle bhūridattanāgarājakāle chaddantanāgarājakāle jayaddisarājaputtakāle",
  "atk-abh01a0:778_1": "alīnasattukumārakāleti sīlapāramitāya pūritattabhāvānaṁ parimāṇaṁ nāma natthi.",
  "atk-abh01a0:778_2": "Ekantena panassa saṅkhapālajātakāle –",
  "atk-abh01a0:779_0": "“Sūlehipi vijjhiyanto, koṭṭiyantopi sattihi;",
  "atk-abh01a0:780_0": "Bhojaputte na kuppāmi, esā me sīlapāramī”ti. –",
  "atk-abh01a0:781_0": "Evaṁ attapariccāgaṁ karontassa sīlapāramitā paramatthapāramī nāma jātā.",
  "atk-abh01a0:782_0": "Tathā somanassakumārakāle hatthipālakumārakāle ayogharapaṇḍitakāleti mahārajjaṁ pahāya nekkhammapāramitāya pūritattabhāvānaṁ parimāṇaṁ nāma natthi.",
  "atk-abh01a0:782_1": "Ekantena panassa cūḷasutasomajātakāle –",
  "atk-abh01a0:783_0": "“Mahārajjaṁ hatthagataṁ, kheḷapiṇḍaṁva chaḍḍayiṁ;",
  "atk-abh01a0:784_0": "Cajato na hoti laganaṁ, esā me nekkhammapāramī”ti. –",
  "atk-abh01a0:785_0": "Evaṁ nissaṅgatāya rajjaṁ chaḍḍetvā nikkhamantassa nekkhammapāramitā paramatthapāramī nāma jātā.",
  "atk-abh01a0:786_0": "Tathā vidhurapaṇḍitakāle mahāgovindapaṇḍitakāle kudālapaṇḍitakāle arakapaṇḍitakāle bodhiparibbājakakāle",
  "atk-abh01a0:786_1": "mahosadhapaṇḍitakāleti paññāpāramitāya pūritattabhāvānaṁ parimāṇaṁ nāma natthi.",
  "atk-abh01a0:786_2": "Ekantena panassa sattubhastajātake senakapaṇḍitakāle –",
  "atk-abh01a0:787_0": "“Paññāya vicinantohaṁ, brāhmaṇaṁ mocayiṁ dukhā;",
  "atk-abh01a0:788_0": "Paññāya me samo natthi, esā me paññāpāramī”ti. –",
  "atk-abh01a0:789_0": "Antobhastagataṁ sappaṁ dassentassa paññāpāramitā paramatthapāramī nāma jātā.",
  "atk-abh01a0:790_0": "Tathā vīriyapāramitādīnampi pūritattabhāvānaṁ parimāṇaṁ nāma natthi.",
  "atk-abh01a0:790_1": "Ekantena panassa mahājanakajātake –",
  "atk-abh01a0:791_0": "“Atīradassī jalamajjhe, hatā sabbeva mānusā;",
  "atk-abh01a0:792_0": "Cittassa aññathā natthi, esā me vīriyapāramī”ti. –",
  "atk-abh01a0:793_0": "Evaṁ mahāsamuddaṁ tarantassa vīriyapāramitā paramatthapāramī nāma jātā.",
  "atk-abh01a0:794_0": "Khantivādījātake –",
  "atk-abh01a0:795_0": "“Acetanaṁva koṭṭente, tiṇhena pharasunā mamaṁ;",
  "atk-abh01a0:796_0": "Kāsirāje na kuppāmi, esā me khantipāramī”ti. –",
  "atk-abh01a0:797_0": "Evaṁ acetanabhāvena viya mahādukkhaṁ adhivāsentassa khantipāramitā paramatthapāramī nāma jātā.",
  "atk-abh01a0:798_0": "Mahāsutasomajātake –",
  "atk-abh01a0:799_0": "“Saccavācaṁ anurakkhanto, cajitvā mama jīvitaṁ;",
  "atk-abh01a0:800_0": "Mocesiṁ ekasataṁ khattiye, esā me saccapāramī”ti. –",
  "atk-abh01a0:801_0": "Evaṁ jīvitaṁ cavitvā saccamanurakkhantassa saccapāramitā paramatthapāramī nāma jātā.",
  "atk-abh01a0:802_0": "Mūgapakkhajātake –",
  "atk-abh01a0:803_0": "“Mātā pitā na me dessā, napi dessaṁ mahāyasaṁ;",
  "atk-abh01a0:804_0": "Sabbaññutaṁ piyaṁ mayhaṁ, tasmā vatamadhiṭṭhahi”nti. –",
  "atk-abh01a0:805_0": "Evaṁ jīvitaṁ cajitvā vataṁ adhiṭṭhahantassa adhiṭṭhānapāramitā paramatthapāramī nāma jātā.",
  "atk-abh01a0:806_0": "Ekarājajātake –",
  "atk-abh01a0:807_0": "“Na maṁ koci uttasati, napihaṁ bhāyāmi kassaci;",
  "atk-abh01a0:808_0": "Mettābalenupatthaddho, ramāmi pavane tadā”ti. –",
  "atk-abh01a0:809_0": "Evaṁ jīvitaṁ anapaloketvā mettāyantassa mettāpāramitā paramatthapāramī nāma jātā.",
  "atk-abh01a0:810_0": "Lomahaṁsajātake –",
  "atk-abh01a0:811_0": "“Susāne seyyaṁ kappemi, chavaṭṭhikaṁ upanidhāyahaṁ;",
  "atk-abh01a0:812_0": "Gāmaṇḍalā upāgantvā, rūpaṁ dassenti nappaka”nti. –",
  "atk-abh01a0:813_0": "Evaṁ gāmadārakesu niṭṭhubhanādīhi ceva mālāgandhūpahārādīhi ca sukhadukkhaṁ uppādentesupi upekkhanaṁ",
  "atk-abh01a0:813_1": "anativattentassa upekkhāpāramitā paramatthapāramī nāma jātā.",
  "atk-abh01a0:813_2": "Ayamettha saṅkhepo,",
  "atk-abh01a0:813_3": "vitthārato panesa attho cariyāpiṭakato gahetabbo.",
  "atk-abh01a0:814_0": "Evaṁ pāramiyo pūretvā vessantarattabhāve ṭhito –",
  "atk-abh01a0:815_0": "“Acetanāyaṁ pathavī, aviññāya sukhaṁ dukhaṁ;",
  "atk-abh01a0:816_0": "Sāpi dānabalā mayhaṁ, sattakkhattuṁ pakampathā”ti. ;",
  "atk-abh01a0:817_0": "Evaṁ mahāpathavīkampanāni mahāpuññāni katvā āyupariyosāne tato cuto tusitabhavane nibbatti,",
  "atk-abh01a0:817_1": "tattha aññe deve dasahi ṭhānehi adhigaṇhitvā “yāvatāyukaṁ dibbasampattiṁ anubhavanto manussagaṇanāya",
  "atk-abh01a0:817_2": "idāni sattahi divasehi āyukkhayaṁ pāpuṇissatī”ti vatthāni kilissanti,",
  "atk-abh01a0:817_3": "mālā milāyanti,",
  "atk-abh01a0:817_4": "kacchehi sedā muccanti,",
  "atk-abh01a0:817_5": "kāye vevaṇṇiyaṁ okkamati,",
  "atk-abh01a0:817_6": "devo devāsane na saṇṭhahatīti imesu pañcasu pubbanimittesu uppannesu tāni disvā “suññā vata bho saggā",
  "atk-abh01a0:817_7": "bhavissantī”ti saṁvegajātāhi devatāhi mahāsattassa pūritapāramibhāvaṁ ñatvā “imasmiṁ idāni aññaṁ devalokaṁ",
  "atk-abh01a0:817_8": "anupagantvā manussaloke uppajjitvā buddhabhāvaṁ patte puññāni katvā cutā cutā manussā devalokaṁ paripūressantī”ti",
  "atk-abh01a0:817_9": "cintetvā –",
  "atk-abh01a0:818_0": "“Yatohaṁ tusite kāye, santusito nāmahaṁ tadā;",
  "atk-abh01a0:819_0": "Dasasahassī samāgantvā, yācanti pañjalī mamaṁ.",
  "atk-abh01a0:820_0": "“Kālo deva mahāvīra, uppajja mātukucchiyaṁ;",
  "atk-abh01a0:821_0": "Sadevakaṁ tārayanto, bujjhassu amataṁ pada”nti. ;",
  "atk-abh01a0:822_0": "Evaṁ buddhabhāvatthāya āyācito kālaṁ, dīpaṁ, desaṁ, kulaṁ,",
  "atk-abh01a0:822_1": "janettiyā āyuppamāṇanti imāni pañca mahāvilokanāni viloketvā katasanniṭṭhāno tato cuto sakyarājakule",
  "atk-abh01a0:822_2": "paṭisandhiṁ gahetvā tattha mahāsampattiyā parihariyamāno anukkamena bhadrayobbanaṁ anupāpuṇi.",
  "atk-abh01a0:822_3": "Imasmiṁ antare “sato sampajāno ānanda bodhisatto tusitā kāyā cavitvā mātukucchiṁ okkamī”tiādīnaṁ suttapadānañceva",
  "atk-abh01a0:822_4": "tesaṁ aṭṭhakathāya ca vasena vitthāro veditabbo.",
  "atk-abh01a0:823_0": "So tiṇṇaṁ utūnaṁ anucchavikesu tīsu pāsādesu devalokasiriṁ viya rajjasiriṁ anubhavamāno uyyānakīḷāya",
  "atk-abh01a0:823_1": "gamanasamaye anukkamena jiṇṇabyādhimatasaṅkhāte tayo devadūte disvā sañjātasaṁvego nivattitvā catutthavāre",
  "atk-abh01a0:823_2": "pabbajitaṁ disvā ‘sādhu pabbajjā’ti pabbajjāya ruciṁ uppādetvā uyyānaṁ gantvā tattha divasabhāgaṁ khepetvā",
  "atk-abh01a0:823_3": "maṅgalapokkharaṇītīre nisinno kappakavesaṁ gahetvā āgatena vissakammena devaputtena alaṅkatapaṭiyatto",
  "atk-abh01a0:823_4": "rāhulabhaddassa jātasāsanaṁ sutvā puttasinehassa balavabhāvaṁ ñatvā ‘yāva idaṁ bandhanaṁ na vaḍḍhati",
  "atk-abh01a0:823_5": "tāvadeva naṁ chindissāmī’ti cintetvā sāyaṁ nagaraṁ pavisanto –",
  "atk-abh01a0:824_0": "“Nibbutā nūna sā mātā, nibbuto nūna so pitā;",
  "atk-abh01a0:825_0": "Nibbutā nūna sā nārī, yassāyaṁ īdiso patī”ti. ;",
  "atk-abh01a0:826_0": "Kisāgotamiyā nāma pitucchādhītāya bhāsitaṁ imaṁ gāthaṁ sutvā,",
  "atk-abh01a0:826_1": "‘ahaṁ imāya nibbutapadaṁ sāvito’ti gīvato satasahassagghanikaṁ muttāhāraṁ muñcitvā,",
  "atk-abh01a0:826_2": "tassā pesetvā,",
  "atk-abh01a0:826_3": "attano bhavanaṁ pavisitvā,",
  "atk-abh01a0:826_4": "sirisayane nisinno niddāvasena nāṭakānaṁ vippakāraṁ disvā,",
  "atk-abh01a0:826_5": "nibbinnahadayo channaṁ uṭṭhāpetvā,",
  "atk-abh01a0:826_6": "kaṇḍakaṁ āharāpetvā,",
  "atk-abh01a0:826_7": "kaṇḍakaṁ āruyha,",
  "atk-abh01a0:826_8": "channasahāyova dasasahassilokadhātudevatāhi kataparivāro mahābhinikkhamanaṁ nikkhamitvā,",
  "atk-abh01a0:826_9": "teneva rattāvasesena tīṇi mahārajjāni atikkamma anomānadītīre pabbajitvā,",
  "atk-abh01a0:826_10": "anukkamena rājagahaṁ gantvā,",
  "atk-abh01a0:826_11": "tattha piṇḍāya caritvā,",
  "atk-abh01a0:826_12": "paṇḍavapabbatapabbhāre nisinno magadharājena rajjena nimantiyamāno taṁ paṭikkhipitvā,",
  "atk-abh01a0:826_13": "sabbaññutaṁ patvā tassa vijitaṁ āgamanatthāya tena gahitapaṭiñño,",
  "atk-abh01a0:826_14": "āḷārañca udakañca upasaṅkamitvā,",
  "atk-abh01a0:826_15": "tesaṁ santike adhigatavisesena aparituṭṭho chabbassāni mahāpadhānaṁ padahitvā,",
  "atk-abh01a0:826_16": "visākhāpuṇṇamadivase pātova senānigame sujātāya dinnaṁ pāyāsaṁ paribhuñjitvā,",
  "atk-abh01a0:826_17": "nerañjarāya nadiyā suvaṇṇapātiṁ pavāhetvā,",
  "atk-abh01a0:826_18": "nerañjarāya tīre mahāvanasaṇḍe nānāsamāpattīhi divasabhāgaṁ vītināmetvā,",
  "atk-abh01a0:826_19": "sāyanhasamaye sotthiyena dinnaṁ aṭṭhatiṇamuṭṭhiṁ gahetvā,",
  "atk-abh01a0:826_20": "kāḷena nāgarājena abhitthutaguṇo bodhimaṇḍaṁ āruyha tiṇāni santharitvā,",
  "atk-abh01a0:826_21": "‘na tāvimaṁ pallaṅkaṁ bhindissāmi yāva me na anupādāya āsavehi cittaṁ vimuccissatī’ti paṭiññaṁ katvā,",
  "atk-abh01a0:826_22": "pācīnadisābhimukho nisīditvā,",
  "atk-abh01a0:826_23": "sūriye anatthaṅgamiteyeva mārabalaṁ vidhamitvā,",
  "atk-abh01a0:826_24": "paṭhamayāme pubbenivāsañāṇaṁ,",
  "atk-abh01a0:826_25": "majjhimayāme cutūpapātañāṇaṁ patvā,",
  "atk-abh01a0:826_26": "pacchimayāmāvasāne dasabalacatuvesārajjādisabbabuddhaguṇapaṭimaṇḍitaṁ sabbaññutaññāṇaṁ paṭivijjhantoyeva imaṁ abhidhammanayasamuddaṁ adhigañchi.",
  "atk-abh01a0:826_27": "Evamassa adhigamanidānaṁ veditabbaṁ.",
  "atk-abh01a0:827_0": "Evaṁ adhigatābhidhammo ekapallaṅkena nisinnasattāhaṁ animisasattāhaṁ caṅkamanasattāhañca atikkamitvā,",
  "atk-abh01a0:827_1": "catutthe sattāhe sayambhūñāṇādhigamena adhigataṁ abhidhammaṁ vicinitvā aparānipi ajapālamucalindarājāyatanesu tīṇi sattāhāni vītināmetvā,",
  "atk-abh01a0:827_2": "aṭṭhame sattāhe ajapālanigrodharukkhamūle nisinno dhammagambhīratāpaccavekkhaṇena appossukkataṁ āpajjamāno",
  "atk-abh01a0:827_3": "dasasahassimahābrahmaparivārena sahampatibrahmunā āyācitadhammadesano buddhacakkhunā lokaṁ oloketvā,",
  "atk-abh01a0:827_4": "brahmuno ajjhesanaṁ ādāya “kassa nu kho ahaṁ paṭhamaṁ dhammaṁ deseyya’nti olokento āḷārudakānaṁ kālaṅkatabhāvaṁ ñatvā,",
  "atk-abh01a0:827_5": "pañcavaggiyānaṁ bhikkhūnaṁ bahūpakārataṁ anussaritvā,",
  "atk-abh01a0:827_6": "uṭṭhāyāsanā kāsipuraṁ gacchanto antarāmagge upakena saddhiṁ mantetvā,",
  "atk-abh01a0:827_7": "āsāḷhīpuṇṇamadivase isipatane migadāye pañcavaggiyānaṁ bhikkhūnaṁ vasanaṭṭhānaṁ patvā,te ananucchavikena samudācārena samudācarante saññāpetvā,",
  "atk-abh01a0:827_8": "dhammacakkaṁ pavattento aññāsikoṇḍaññattherappamukhā aṭṭhārasa brahmakoṭiyo amatapānaṁ pāyesi.",
  "atk-abh01a0:827_9": "Evaṁ yāva dhammacakkappavattanā desanānidānaṁ veditabbaṁ.",
  "atk-abh01a0:827_10": "Ayamettha saṅkhepo.",
  "atk-abh01a0:827_11": "Vitthāro pana sāṭṭhakathānaṁ ariyapariyesana pabbajjasuttādīnaṁ vasena veditabbo.",
  "atk-abh01a0:828_0": "Evaṁ adhigamanidānadesanānidānasampannassa panassa abhidhammassa aparānipi dūrenidānaṁ,",
  "atk-abh01a0:828_1": "avidūrenidānaṁ,",
  "atk-abh01a0:828_2": "santikenidānanti tīṇi nidānāni.",
  "atk-abh01a0:828_3": "Tattha dīpaṅkarapādamūlato paṭṭhāya yāva tusitapurā dūrenidānaṁ veditabbaṁ.",
  "atk-abh01a0:828_4": "Tusitapurato paṭṭhāya yāva bodhimaṇḍā avidūrenidānaṁ.",
  "atk-abh01a0:828_5": "‘Ekaṁ samayaṁ bhagavā devesu viharati tāvatiṁsesu pāricchattakamūle paṇḍukambalasilāyaṁ,",
  "atk-abh01a0:828_6": "tattha kho bhagavā devānaṁ tāvatiṁsānaṁ abhidhammakathaṁ kathesī’ti idamassa santikenidānaṁ.",
  "atk-abh01a0:828_7": "Ayaṁ tāva nidānakathā.",
  "atk-abh01a0:829_0": "Nidānakathā niṭṭhitā."
}