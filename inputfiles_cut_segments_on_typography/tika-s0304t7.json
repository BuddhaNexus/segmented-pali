{
  "tika-s0304t7:0_0": "8. Gāmaṇisaṁyuttaṁ",
  "tika-s0304t7:1_0": "1. Caṇḍasuttavaṇṇanā",
  "tika-s0304t7:2_0": "353.",
  "tika-s0304t7:2_1": "“Yena midhekacco caṇḍo caṇḍotveva saṅkhaṁ gacchatī”ti evaṁ pañhapucchanena dhammasaṅgāhakattherehi caṇḍoti gahitanāmo.",
  "tika-s0304t7:2_2": "Pākaṭaṁ karotīti dasseti attano caṇḍabhāvaṁ.",
  "tika-s0304t7:3_0": "Caṇḍasuttavaṇṇanā niṭṭhitā.",
  "tika-s0304t7:4_0": "2. Tālapuṭasuttavaṇṇanā",
  "tika-s0304t7:5_0": "354.",
  "tika-s0304t7:5_1": "Vāloti vuccati tālo,",
  "tika-s0304t7:5_2": "tassa tālapuṭaṁ nāma.",
  "tika-s0304t7:5_3": "Yathā āmalakīphalasamānakaṁ,",
  "tika-s0304t7:5_4": "so pana tālasadisamukhavaṇṇattā tālapuṭoti evaṁnāmako.",
  "tika-s0304t7:5_5": "Tenāha “tassa kirā”tiādi.",
  "tika-s0304t7:5_6": "Abhinīhārasampanno anekesu kappesu sambhatasāvakabodhisambhāro.",
  "tika-s0304t7:5_7": "Tathā hesa asītiyā mahāsāvakesu abbhantaro jāto.",
  "tika-s0304t7:5_8": "Sahassaṁ denti naccaṁ passitukāmā.",
  "tika-s0304t7:5_9": "Samajjavesanti nepaccavesaṁ.",
  "tika-s0304t7:5_10": "Kīḷaṁ katvāti naccakīḷitaṁ kīḷitvā,",
  "tika-s0304t7:5_11": "naccitvāti attho.",
  "tika-s0304t7:6_0": "Pubbe tathāpavattavuttantadassane saccena,",
  "tika-s0304t7:6_1": "tabbipariyāye alikena.",
  "tika-s0304t7:6_2": "Rāgapaccayāti rāguppattiyā kāraṇabhūtā.",
  "tika-s0304t7:6_3": "Mukhato…pe…",
  "tika-s0304t7:6_4": "dassanādayoti ādi-",
  "tika-s0304t7:6_5": "saddena mukhato aggijālanikkhamadassanādike saṅgaṇhāti.",
  "tika-s0304t7:6_6": "Aññe ca…pe…",
  "tika-s0304t7:6_7": "abhinayāti kāmassādasaṁyuttānaṁ siṅgārahassaabbhutarasānañceva “aññe cā”ti vuttasantabībhaccharasānañca dassanakā abhinayā.",
  "tika-s0304t7:6_8": "Dosapaccayāti dosuppattiyā kāraṇabhūtā.",
  "tika-s0304t7:6_9": "Hatthapādacchedādīti ādi-",
  "tika-s0304t7:6_10": "saddena saṅgahitānaṁ ruddavīrabhayānakarasānaṁ dassanakā abhinayā.",
  "tika-s0304t7:6_11": "Mohapaccayāti mohuppattiyā kāraṇabhūtā.",
  "tika-s0304t7:6_12": "Evamādayoti ādi-",
  "tika-s0304t7:6_13": "saddena saṅgahitānaṁ karuṇāsantabhayānakarasānaṁ dassanakā abhinayā.",
  "tika-s0304t7:6_14": "Te hi rase sandhāya pāḷiyaṁ “ye dhammā rajanīyā,",
  "tika-s0304t7:6_15": "ye dhammā dosanīyā,",
  "tika-s0304t7:6_16": "ye dhammā mohanīyā”ti ca vuttaṁ.",
  "tika-s0304t7:7_0": "Naṭavesaṁgahetvāva paccanti kammasarikkhavipākavasena.",
  "tika-s0304t7:7_1": "Taṁ sandhāyāti taṁ yathāvuttaṁ niraye paccanaṁ sandhāya.",
  "tika-s0304t7:7_2": "Etaṁ “pahāso nāma nirayo,",
  "tika-s0304t7:7_3": "tattha upapajjatī”ti vuttaṁ.",
  "tika-s0304t7:7_4": "Yathā loke atthavisesavasena sakammakānipi padāni akammakāni bhavanti “vimuccati puriso”ti,",
  "tika-s0304t7:7_5": "evaṁ idha atthavisesavasena akammakaṁ sakammakaṁ katvā vuttaṁ – “nāhaṁ, bhante,",
  "tika-s0304t7:7_6": "etaṁ rodāmī”ti.",
  "tika-s0304t7:7_7": "Ko pana so atthaviseso?",
  "tika-s0304t7:7_8": "Asahanaṁ akkhamanaṁ,",
  "tika-s0304t7:7_9": "tasmā na rodāmi na sahāmi,",
  "tika-s0304t7:7_10": "na akkhamāmīti attho.",
  "tika-s0304t7:7_11": "Rodanakāraṇañhi asahanto tena abhibhūto rodati.",
  "tika-s0304t7:7_12": "Tamevassa sakammakabhāvassa kāraṇabhūtaṁ atthavisesaṁ “na assuvimocanamattenā”ti vuttaṁ. Mataṁ vā, amma,",
  "tika-s0304t7:7_13": "rodantīti etthāpi mataṁ rodanti,",
  "tika-s0304t7:7_14": "tassa maraṇaṁ na sahanti,",
  "tika-s0304t7:7_15": "nakkhamantīti pākaṭoyamatthoti.",
  "tika-s0304t7:8_0": "Tālapuṭasuttavaṇṇanā niṭṭhitā.",
  "tika-s0304t7:9_0": "3-5. Yodhājīvasuttādivaṇṇanā",
  "tika-s0304t7:10_0": "355- 357.",
  "tika-s0304t7:10_1": "Yujjhanaṁ yodho,",
  "tika-s0304t7:10_2": "so ājīvo etassāti yodhājīvo. Tenāha –",
  "tika-s0304t7:10_3": "“yuddhena jīvikaṁ kappanako”ti,",
  "tika-s0304t7:10_4": "ussāhaṁ vāyāmaṁ karotīti yujjhanavasena ussāhaṁ vāyāmaṁ karoti.",
  "tika-s0304t7:10_5": "Pariyāpādentīti maraṇapariyantikaṁ āpadaṁ pāpenti.",
  "tika-s0304t7:10_6": "Tenāha “maraṇaṁ paṭipajjāpentī”ti.",
  "tika-s0304t7:10_7": "Duṭṭhu ṭhapitanti duṭṭhākārena attano paresañca atthāvahabhāvaṁ na gataṁ paṭipannaṁ.",
  "tika-s0304t7:10_8": "Parehi saṅgāme jitā hatā ettha jāyantīti parajito nāma nirayo.",
  "tika-s0304t7:10_9": "Asidhanugadāyasaṅkucakkāni pañcāvudhāni.",
  "tika-s0304t7:10_10": "Taṁ sandhāyāti taṁ yodhājīvaṁ puggalaṁ sandhāya.",
  "tika-s0304t7:10_11": "Etaṁ “yo so”tiādi vuttaṁ.",
  "tika-s0304t7:10_12": "Catutthapañcamesūti hatthārohaassārohasuttesu.",
  "tika-s0304t7:10_13": "Eseva nayoti eso tatiye vutto eva atthato visesābhāvato.",
  "tika-s0304t7:11_0": "Yodhājīvasuttādivaṇṇanā niṭṭhitā.",
  "tika-s0304t7:12_0": "6. Asibandhakaputtasuttavaṇṇanā",
  "tika-s0304t7:13_0": "358.Pacchābhūmivāsinoti aparadesavāsino.",
  "tika-s0304t7:13_1": "Udakasuddhikabhāvajānanatthāyāti attano udakasuddhikabhāvaṁ jānanatthañceva lokassa ca udakena suddhi hotīti imassa atthassa jānanatthañca.",
  "tika-s0304t7:13_2": "Upari yāpentīti upari brahmalokaṁ yāpenti.",
  "tika-s0304t7:13_3": "Sammā ñāpentīti sammā ujukaṁyeva saggaṁ lokaṁ gamenti. Tenāha –",
  "tika-s0304t7:13_4": "“saggaṁ nāma okkāmentī”ti,",
  "tika-s0304t7:13_5": "avakkāmenti ogāhāpentīti attho.",
  "tika-s0304t7:13_6": "Anuparigaccheyyāti anuparito gaccheyya.",
  "tika-s0304t7:14_0": "Asibandhakaputtasuttavaṇṇanā niṭṭhitā.",
  "tika-s0304t7:15_0": "7. Khettūpamasuttavaṇṇanā",
  "tika-s0304t7:16_0": "359.Thaddhanti kathinaṁ lūkhaṁ.",
  "tika-s0304t7:16_1": "Ūsaranti ūsajātaṁ.",
  "tika-s0304t7:16_2": "Catūhipi oghehi anabhibhavanīyatāya ahaṁ dīpo.",
  "tika-s0304t7:16_3": "Sabbaparissayehi anabhibhavanīyatāya ahaṁ leṇo.",
  "tika-s0304t7:16_4": "Sabbadukkhaparittāsanato tāyanaṭṭhena ahaṁ tāṇaṁ.",
  "tika-s0304t7:16_5": "Sabbabhayahiṁsanato ahaṁ saraṇanti yojetabbaṁ.",
  "tika-s0304t7:17_0": "Udakamaṇikoti mahantaṁ udakabhājanaṁ.",
  "tika-s0304t7:17_1": "Bahi vissandanavasena udakaṁ na haratīti ahārī,",
  "tika-s0304t7:17_2": "parito na paggharatīti aparihārī.",
  "tika-s0304t7:17_3": "Sakkaccameva desenti saddhammagāravassa sabbasattesu mahākaruṇāya ca buddhānaṁ samānarasattā.",
  "tika-s0304t7:17_4": "Catasso pana parisā satthugāravena attano ca saddhāsampannatāya saddahitvā okappetvā suṇanti,",
  "tika-s0304t7:17_5": "tasmā tā desanāphalena yujjanti.",
  "tika-s0304t7:17_6": "Kiccasiddhiyā satthu desanā tattha sakkaccadesanā nāma jātā.",
  "tika-s0304t7:18_0": "Khettūpamasuttavaṇṇanā niṭṭhitā.",
  "tika-s0304t7:19_0": "8. Saṅkhadhamasuttavaṇṇanā",
  "tika-s0304t7:20_0": "360.",
  "tika-s0304t7:20_1": "“Yo koci puriso pāṇātipātī musāvādī,",
  "tika-s0304t7:20_2": "sabbo so āpāyiko”ti vatvā puna “yaṁbahulaṁ yaṁbahulaṁ karoti,",
  "tika-s0304t7:20_3": "tena duggatiṁ gacchatī”ti vadanto attanāva attano vādaṁ bhindati.",
  "tika-s0304t7:20_4": "Evaṁ santeti yadi bahuso katena pāpakammena āpāyiko,",
  "tika-s0304t7:20_5": "“yo koci pāṇamatipātetī”tiādivacanaṁ micchāti.",
  "tika-s0304t7:20_6": "Cattāri padānīti “yo koci pāṇamatipātetī”tiādinā nayena vuttā cattāro atthakoṭṭhāsā.",
  "tika-s0304t7:20_7": "Diṭṭhiyā paccayā honti “atthi kho pana mayā”tiādinā ayoniso ummujjantassa.",
  "tika-s0304t7:20_8": "Balasampannoti samattho.",
  "tika-s0304t7:20_9": "Saṅkhadhamakoti saṅkhassa dhamanakicce cheko.",
  "tika-s0304t7:20_10": "Adukkhenāti sukhena.",
  "tika-s0304t7:20_11": "Upacāropi appanāpi vaṭṭati ubhinnaṁ sāmaññavacanabhāvato.",
  "tika-s0304t7:20_12": "Appamāṇakatabhāvo labbhateva.",
  "tika-s0304t7:20_13": "Tathā hi taṁ kilesānaṁ vikkhambhanasamatthatāya dīghasantānatāya vipulaphalatāya ca “mahaggata”nti vuccati.",
  "tika-s0304t7:21_0": "Na ohīyatīti yasmiṁ santāne kāmāvacarakammaṁ,",
  "tika-s0304t7:21_1": "mahaggatakammañca katūpacitaṁ vipākadāne laddhāvasaraṁ hutvā ṭhitaṁ,",
  "tika-s0304t7:21_2": "tesu kāmāvacarakammaṁ itaraṁ nīharitvā sayaṁ tattha ohīyitvā attano vipākaṁ dātuṁ na sakkoti,",
  "tika-s0304t7:21_3": "mahaggatakammameva pana itaraṁ paṭibāhitvā attano vipākaṁ dātuṁ sakkoti garubhāvato.",
  "tika-s0304t7:21_4": "Tenāha “taṁ kāmāvacarakamma”ntiādi.",
  "tika-s0304t7:21_5": "Kilesavasenāti pāpakammassa mūlabhūtakilesavasena.",
  "tika-s0304t7:21_6": "Pāṇātipātādayo hi dosamohalobhādimūlakilesasamuṭṭhānā.",
  "tika-s0304t7:21_7": "Kilesavasenāti vā kammakilesavasena.",
  "tika-s0304t7:21_8": "Vuttañhetaṁ –",
  "tika-s0304t7:21_9": "“pāṇātipāto kho,",
  "tika-s0304t7:21_10": "gahapatiputta,",
  "tika-s0304t7:21_11": "kammakileso”tiādi.",
  "tika-s0304t7:21_12": "Yathānusandhināva gatanti yathānusandhisaṅkhātaanusandhinā osānaṁ gataṁ saṁkilesasammukhena uṭṭhitāya vodānadhammavasena niṭṭhāpitattā.",
  "tika-s0304t7:22_0": "Saṅkhadhamasuttavaṇṇanā niṭṭhitā.",
  "tika-s0304t7:23_0": "9. Kulasuttavaṇṇanā",
  "tika-s0304t7:24_0": "361.Evaṁ pavattaīhitikāti evaṁ dvidhā pavattaīhitikā.",
  "tika-s0304t7:24_1": "Dvīhitikā dukkarajīvikapayogā.",
  "tika-s0304t7:24_2": "Salākamattaṁ vuttaṁ etthāti salākā vuttā,",
  "tika-s0304t7:24_3": "purimapade uttarapadalopo.",
  "tika-s0304t7:24_4": "Ubhatokoṭikanti yadi “kulānudayaṁ na vaṇṇemī”ti vadati,",
  "tika-s0304t7:24_5": "“bhūtā nikkaruṇā samaṇa tumhe”ti vādaṁ āropehi.",
  "tika-s0304t7:24_6": "Atha sabbadāpi “kulānudayaṁ vaṇṇemī”ti vadati.",
  "tika-s0304t7:24_7": "Evaṁ sante “kasmā evaṁ dubbhikkhe kāle mahatiyā parisāya parivuto janapadacārikaṁ carantā kulūpacchedāya",
  "tika-s0304t7:24_8": "paṭipajjathā”ti evaṁ ubhatokoṭikaṁ vādaṁ āropehīti gāmaṇiṁ uyyojesi.",
  "tika-s0304t7:25_0": "Dve anteti ubho koṭiyo.",
  "tika-s0304t7:25_1": "Bahi nīharitunti na vaṇṇemi vaṇṇemīti dve ante mocento taṁ pucchitamatthaṁ bahi nīharati nāma.",
  "tika-s0304t7:25_2": "Tattha dosaṁ datvā codento taṁ apucchaṁ karonto gilitvā viya anto paveseti nāma.",
  "tika-s0304t7:26_0": "Ito so gāmaṇītiādi attano bhikkhūnaṁ aññesañca atthakāmānaṁ bhikkhappadānena aniṭṭhappattiabhāvadassanatthaṁ āraddhaṁ.",
  "tika-s0304t7:26_1": "Dānena sambhūtānīti dānamayena puññakiriyavatthunā sammadeva bhūtiṁ vaḍḍhiṁ pattāni.",
  "tika-s0304t7:26_2": "Saccena ariyavohārena sammadeva bhūtāni uppannāni saccasambhūtānīti āha “saccaṁ nāma saccavāditā”ti.",
  "tika-s0304t7:26_3": "Sesasīlanti aṭṭhavidhaariyavohārato aññasīlaṁ.",
  "tika-s0304t7:26_4": "Nihitanti tasmiṁ kule pubbapurisehi nidhānabhāvena nihitaṁ.",
  "tika-s0304t7:26_5": "Duppayuttāti kasivāṇijjādivasena duṭṭhu payuttā kammantā.",
  "tika-s0304t7:26_6": "Vipajjantīti nassanti.",
  "tika-s0304t7:26_7": "Kulaṅgāroti kulassa aṅgārasadiso vināsakapuggalo.",
  "tika-s0304t7:26_8": "Aniccatāti maraṇaṁ.",
  "tika-s0304t7:26_9": "Tasmiṁ kule padhānapurisānaṁ bhogānaṁ vā sabbaso vināso.",
  "tika-s0304t7:26_10": "Tenāha “hutvā abhāvo”tiādi.",
  "tika-s0304t7:27_0": "Kulasuttavaṇṇanā niṭṭhitā.",
  "tika-s0304t7:28_0": "10. Maṇicūḷakasuttavaṇṇanā",
  "tika-s0304t7:29_0": "362.Taṁparisanti taṁ rājantepure nisinnaṁ rājaparisaṁ.",
  "tika-s0304t7:29_1": "Nayaggāheti kutocipi asutvā kevalaṁ attano eva matiyā nayaggahaṇe ṭhatvā.",
  "tika-s0304t7:30_0": "Kāretuṁ vaṭṭati sati sambhave paṭisaṅkhārassa,",
  "tika-s0304t7:30_1": "senāsanavināso na ajjhupekkhitabboti adhippāyo.",
  "tika-s0304t7:30_2": "Attano ettha kiccāvasāne yaṁ gihīnaṁyeva santakaṁ tāvakālikaṁ,",
  "tika-s0304t7:30_3": "taṁ gihivikatanti āha “gihivikataṁ katvā”ti.",
  "tika-s0304t7:30_4": "Na vadāmi pabbajjitāsāruppato.",
  "tika-s0304t7:31_0": "Maṇicūḷakasuttavaṇṇanā niṭṭhitā.",
  "tika-s0304t7:32_0": "11. Bhadrakasuttavaṇṇanā",
  "tika-s0304t7:33_0": "363.Evaṁnāmaketi mallā nāma jānapadino rājakumārā,",
  "tika-s0304t7:33_1": "nesaṁ nivāsatāya “mallā”icceva bahuvacanavasena laddhanāmattā evaṁnāmake janapade.",
  "tika-s0304t7:33_2": "Natthi etassa pattiyā kālantarasaññito kāloti akālo,",
  "tika-s0304t7:33_3": "so eva akāliko. Tenāha –",
  "tika-s0304t7:33_4": "“kālaṁ anatikkamitvā pattenā”ti.",
  "tika-s0304t7:33_5": "So pana “yaṁkiñci dukkhaṁ uppajjamānaṁ uppajjati,",
  "tika-s0304t7:33_6": "sabbaṁ taṁ chandamūlaka”nti evaṁ vutto dukkhassa chandamūlabhāvo,",
  "tika-s0304t7:33_7": "evaṁ chandamūlakassa dukkhassa kathitattā “imasmiṁ sutte vaṭṭadukkhaṁ kathita”nti vuttaṁ.",
  "tika-s0304t7:34_0": "Bhadrakasuttavaṇṇanā niṭṭhitā.",
  "tika-s0304t7:35_0": "12. Rāsiyasuttavaṇṇanā",
  "tika-s0304t7:36_0": "364.Rāsiṁ katvā mārapāsavasena,",
  "tika-s0304t7:36_1": "tatrāpi antarabhedena vibhajitvā pucchitabbapañhe ekato rāsiṁ katvā.",
  "tika-s0304t7:36_2": "Tapanaṁ attaparitāpanaṁ tapo,",
  "tika-s0304t7:36_3": "so etassa atthīti tapassī,",
  "tika-s0304t7:36_4": "taṁ tapassiṁ.",
  "tika-s0304t7:36_5": "So pana taṁ tapaṁ nissāya ṭhito nāma hotīti vuttaṁ “tapanissitaka”nti.",
  "tika-s0304t7:36_6": "So pana anekākārabhedena lūkhaṁ pharusaṁ jīvanasīlattā lūkhajīvī nāma.",
  "tika-s0304t7:36_7": "Tenāha “lūkhajīvika”nti.",
  "tika-s0304t7:36_8": "Majjhimāya paṭipattiyā uppathabhāvena avaniyā gandhabbāti antā,",
  "tika-s0304t7:36_9": "tato eva lāmakattā antā.",
  "tika-s0304t7:36_10": "Lāmakampi “anto”ti vuccati “antamidaṁ,",
  "tika-s0304t7:36_11": "bhikkhave,",
  "tika-s0304t7:36_12": "jīvikānaṁ,",
  "tika-s0304t7:36_13": "eko anto”ti evamādīsu.",
  "tika-s0304t7:36_14": "Aṭṭhakathāyaṁ pana aññamaññaādhārabhāvaṁ urīkatvā “koṭṭhāsā”ti vuttaṁ.",
  "tika-s0304t7:36_15": "Hīno gāmoti pāḷi. Gāma-",
  "tika-s0304t7:36_16": "saddo hīnapariyāyoti adhippāyenāha “gāmmo”ti.",
  "tika-s0304t7:36_17": "Gāme bhavoti gāmmo. Gāma-",
  "tika-s0304t7:36_18": "saddo cettha gāmavāsivisayo “gāmo āgato”tiādīsu viya.",
  "tika-s0304t7:36_19": "Aṭṭhakathāyaṁ pana “gāmavāsīnaṁ dhammo”ti vuttaṁ,",
  "tika-s0304t7:36_20": "tesaṁ cārittanti attho. Atta-",
  "tika-s0304t7:36_21": "saddo idha sarīrapariyāyo “attantapo”tiādīsu viyāti āha “sarīradukkhakaraṇanti attho”ti.",
  "tika-s0304t7:37_0": "Etthāti etasmiṁ tapanissitagarahitabbapade kasmā antadvayamajjhimapaṭipadāgahaṇaṁ?",
  "tika-s0304t7:37_1": "Attakilamathānuyogo tāva gayhatu idamatthitāyāti adhippāyo.",
  "tika-s0304t7:37_2": "Kāmabhogītapanissitakanijjaravatthūnaṁ dassane yathādhippetassa atthassa vibhajitvā kathanaṁ sambhavatīti te dassetvā adhippetattho kathito.",
  "tika-s0304t7:38_0": "Tamatthanti yo “kāmabhogītapanissitakesu garahitabbeyeva garahati,",
  "tika-s0304t7:38_1": "pasaṁsitabbeyeva ca pasaṁsatī”ti vutto attho,",
  "tika-s0304t7:38_2": "tamatthaṁ pakāsento.",
  "tika-s0304t7:38_3": "Sāhasikakammenāti ayuttena kammena.",
  "tika-s0304t7:38_4": "Dhammena ca adhammena cāti dhammikena adhammikena ca.",
  "tika-s0304t7:38_5": "Ayoniso pavattaṁ bāhirakaṁ sandhāya codako “katha”ntiādimāha.",
  "tika-s0304t7:38_6": "Itaro nayidaṁ tādisaṁ attaparitāpanaṁ adhippetaṁ,",
  "tika-s0304t7:38_7": "atha kho yoniso pavattaṁ sāsanikamevāti dassento “caturaṅgavīriyavasena cā”ti āha.",
  "tika-s0304t7:38_8": "Tattha “kāmaṁ taco ca nhāru ca aṭṭhi ca avasissatū”tiādinā nayena vuttā sarīrenirapekkhavipassanāya ussukkāpanavasena",
  "tika-s0304t7:38_9": "pavattā vīriyabhāvanā “caturaṅgavīriyavasenā”ti vuttā.",
  "tika-s0304t7:38_10": "Tathā abbhokāsikanesajjikatapādinissitāva kilesanimmathanayogyā vīriyabhāvanā “dhutaṅgavasena cā”ti vuttāti.",
  "tika-s0304t7:38_11": "Ariyamaggena nissesakilesānaṁ pajahanā nijjarā.",
  "tika-s0304t7:38_12": "Sā ca attapaccakkhatāya sandiṭṭhikā tiṇṇaṁ mūlakilesānaṁ pajahanena “tisso”ti ca vuttā.",
  "tika-s0304t7:38_13": "Tenāha “ekopī”tiādi.",
  "tika-s0304t7:39_0": "Rāsiyasuttavaṇṇanā niṭṭhitā.",
  "tika-s0304t7:40_0": "13. Pāṭaliyasuttavaṇṇanā",
  "tika-s0304t7:41_0": "365.",
  "tika-s0304t7:41_1": "“Māyañcāhaṁ pajānāmī”ti vacanaṁ kāmaṁ tesaṁ māyāvībhāvadassanaparaṁ,",
  "tika-s0304t7:41_2": "bhagavato pana māyāsāṭheyyādikassa sabbassa pāpadhammassa bodhimūle eva setughāto,",
  "tika-s0304t7:41_3": "tasmā sabbaso pahīnamāyo,",
  "tika-s0304t7:41_4": "sabbaññutāya māyaṁ aññe ca ñeyye sabbaso jānāti.",
  "tika-s0304t7:41_5": "Tena vuttaṁ “māyañcāhaṁ, gāmaṇi,",
  "tika-s0304t7:41_6": "pajānāmī”tiādi.",
  "tika-s0304t7:41_7": "Māyañca pajānāmīti na kevalamahaṁ māyaṁ eva jānāmi,",
  "tika-s0304t7:41_8": "atha kho aññampi idañcidañca jānāmīti.",
  "tika-s0304t7:42_0": "Itthikāmehīti itthīhi ceva tadaññakāmehi ca.",
  "tika-s0304t7:42_1": "Ekasmiṁ ṭhāneti ekasmiṁ padese.",
  "tika-s0304t7:42_2": "Ekekasseva āgantukassa gahaṭṭhassa vā pabbajitassa vā.",
  "tika-s0304t7:42_3": "Sattianurūpenāti vibhavasattianurūpena.",
  "tika-s0304t7:42_4": "Balānurūpenāti parivārabalānurūpena.",
  "tika-s0304t7:42_5": "Sattianurūpenāti vā saddhāsattianurūpena.",
  "tika-s0304t7:42_6": "Balānurūpenāti vibhavabalānurūpena.",
  "tika-s0304t7:42_7": "Dhammesu samādhi dasakusaladhammesu samādhānaṁ.",
  "tika-s0304t7:42_8": "Aggahitacittatā pariyuṭṭhakāritā.",
  "tika-s0304t7:42_9": "Tena lokiyasīlavisuddhi diṭṭhivisuddhi ca vuttā.",
  "tika-s0304t7:42_10": "Tathā cāha –",
  "tika-s0304t7:42_11": "“ko cādi kusalānaṁ dhammānaṁ,",
  "tika-s0304t7:42_12": "sīlañca suvisuddhaṁ diṭṭhi ca ujukā”ti.",
  "tika-s0304t7:42_13": "Tattha patiṭṭhitassa upari kattabbaṁ dassetuṁ “dhammasamādhismiṁ ṭhito”tiādi vuttaṁ.",
  "tika-s0304t7:42_14": "Ayaṁ paṭipadāti tassa kammaphalavādino satthu vacanaṁ sabbesañca ayaṁ mayhaṁ sīlasaṁvarabrahmavihārabhāvanāsaṅkhātāpaṭipadā",
  "tika-s0304t7:42_15": "anaparādhakatāya eva saṁvattati.",
  "tika-s0304t7:42_16": "Jayaggāhoti ubhayathāpi mayhaṁ kāci jāni natthi.",
  "tika-s0304t7:43_0": "Pañca dhammā dhammasamādhi nāma,",
  "tika-s0304t7:43_1": "vipassanāmaggaphaladhammamattaṁ vā.",
  "tika-s0304t7:43_2": "Tatiyavikappe sīlādivisuddhiyā saddhiṁ brahmavihārā yathāvuttatividhadhammāvahattā eva dhammasamādhi nāma.",
  "tika-s0304t7:43_3": "Pūrentassa uppannā cittekaggatāti vuttakhaṇikacittekaggatā.",
  "tika-s0304t7:43_4": "Sāpi cittassa samādhānato “cittasamādhī”ti vuttā,",
  "tika-s0304t7:43_5": "tassa paṭipakkhaṁ vikkhambhantī samucchindantī ca hutvā pavattā yathāvuttasamādhi eva visesena cittasamādhi nāma.",
  "tika-s0304t7:44_0": "Pāṭaliyasuttavaṇṇanā niṭṭhitā.",
  "tika-s0304t7:45_0": "Gāmaṇisaṁyuttavaṇṇanā niṭṭhitā."
}