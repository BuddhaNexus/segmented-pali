{
  "tika-vin09t22:0_0": "Saṅghādisesakaṇḍaṁ",
  "tika-vin09t22:1_0": "1. Ussayavādikāsikkhāpadavaṇṇanā",
  "tika-vin09t22:2_0": "Mānussayavasenakodhūssayavasenāti bāhullanayena vuttaṁ.",
  "tika-vin09t22:2_1": "Teneva vakkhati “ticittaṁ tivedana”nti.",
  "tika-vin09t22:2_2": "Aḍḍakaraṇatthāyāti ettha aḍḍoti vohārikavinicchayo vuccati.",
  "tika-vin09t22:2_3": "Yaṁ pabbajitā “adhikaraṇa”ntipi vadanti,",
  "tika-vin09t22:2_4": "tassa karaṇatthāya vohārikavinicchayatthāyāti vuttaṁ hoti.",
  "tika-vin09t22:2_5": "Vītikkamakkhaṇeyevāti vatthujjhācārakkhaṇeyeva,",
  "tika-vin09t22:2_6": "na tatiyāya samanubhāsanāyāti adhippāyo.",
  "tika-vin09t22:2_7": "Bhikkhuniṁ saṅghato nissāretīti āpannaṁ bhikkhuniṁ bhikkhunisaṅghamhā nissāreti.",
  "tika-vin09t22:2_8": "Hetumhi cāyaṁ kattuvohāro “nissāraṇahetubhūtadhammo ‘nissāraṇīyo’ti vutto”ti katvā.",
  "tika-vin09t22:3_0": "Yattha ṭhitāyāti upassayabhikkhācāramaggādīsu yasmiṁ ṭhāne ṭhitāya.",
  "tika-vin09t22:3_1": "Tato paṭṭhāya gacchantiyāti tato paṭṭhāya vohārikānaṁ santikaṁ gacchantiyā.",
  "tika-vin09t22:3_2": "Dutiyeti dutiyārocane.",
  "tika-vin09t22:3_3": "Tenāti upāsakena.",
  "tika-vin09t22:3_4": "Evaṁ vuttāyāti “mama ca tava ca kathaṁ tvaṁyeva ārocehī”ti vuttāya.",
  "tika-vin09t22:3_5": "Aññena kathāpetīti kappiyakārakena kathāpeti.",
  "tika-vin09t22:3_6": "Yathā vā tathā vā hi ārociyamāneti kappiyakārako vā bhikkhuniyā kathaṁ paṭhamaṁ ārocetu,",
  "tika-vin09t22:3_7": "itaro vā attano kathaṁ.",
  "tika-vin09t22:3_8": "Kappiyakārako vā ubhinnampi kathaṁ,",
  "tika-vin09t22:3_9": "itaro vā ubhinnampi kathaṁ ārocetūti evaṁ yathā tathā ārociyamāne.",
  "tika-vin09t22:3_10": "Ubhinnampi pana kathaṁ sutvāti yathā tathā vā ārocitaṁ pana ubhinnampi kathaṁ sutvā.",
  "tika-vin09t22:4_0": "Ākaḍḍhiyamānā gacchatīti vuccamānā vohārikānaṁ santikaṁ gacchati,",
  "tika-vin09t22:4_1": "imassa “tassā anāpattī”ti iminā sambandho.",
  "tika-vin09t22:4_2": "Evaṁ sesesupi.",
  "tika-vin09t22:4_3": "Rakkhaṁ yācatīti dhammikaṁ rakkhaṁ yācati.",
  "tika-vin09t22:4_4": "Idāni yathā yācitā rakkhā dhammikā hoti,",
  "tika-vin09t22:4_5": "taṁ dassetuṁ “upassaye aññehi kataṁ anācāraṁ anodissa ācikkhantī”ti vuttaṁ.",
  "tika-vin09t22:4_6": "Tattha atītaṁ ārabbha atthi odissa ācikkhanā,",
  "tika-vin09t22:4_7": "atthi anodissa ācikkhanā,",
  "tika-vin09t22:4_8": "anāgataṁ ārabbhāpi atthi odissa ācikkhanā,",
  "tika-vin09t22:4_9": "atthi anodissa ācikkhanā.",
  "tika-vin09t22:5_0": "Kathaṁ atītaṁ ārabbha odissa ācikkhanā hoti?",
  "tika-vin09t22:5_1": "Bhikkhunupassaye gāmadārakā,",
  "tika-vin09t22:5_2": "dhuttādayo vā ye keci anācāraṁ vā ācaranti,",
  "tika-vin09t22:5_3": "rukkhaṁ vā chindanti,",
  "tika-vin09t22:5_4": "phalāphalaṁ vā haranti,",
  "tika-vin09t22:5_5": "parikkhāre vā acchindanti.",
  "tika-vin09t22:5_6": "Bhikkhunī vohārike upasaṅkamitvā “amhākaṁ upassaye idaṁ nāma kata”nti vadati.",
  "tika-vin09t22:5_7": "“Kenā”ti vutte “asukena ca asukena cā”ti ācikkhati.",
  "tika-vin09t22:5_8": "Evaṁ atītaṁ ārabbha odissa ācikkhanā hoti,",
  "tika-vin09t22:5_9": "sā na vaṭṭati.",
  "tika-vin09t22:5_10": "Tañce sutvā te vohārikā tesaṁ daṇḍaṁ karonti,",
  "tika-vin09t22:5_11": "sabbaṁ bhikkhuniyā gīvā hoti.",
  "tika-vin09t22:5_12": "“Daṇḍaṁ gaṇhissantī”ti adhippāyepi sati gīvāyeva hoti.",
  "tika-vin09t22:5_13": "Sace pana tassa “daṇḍaṁ gaṇhathā”ti vadati,",
  "tika-vin09t22:5_14": "pañcamāsakamatte gahite pārājikaṁ hoti.",
  "tika-vin09t22:6_0": "Tehi “kenā”ti vutte pana “asukenā’ti vattuṁ amhākaṁ na vaṭṭati,",
  "tika-vin09t22:6_1": "tumheyeva jānissatha.",
  "tika-vin09t22:6_2": "Kevalañhi mayaṁ rakkhaṁ yācāma,",
  "tika-vin09t22:6_3": "taṁ no detha,",
  "tika-vin09t22:6_4": "avahaṭabhaṇḍampi āharāpethā”ti vattabbaṁ.",
  "tika-vin09t22:6_5": "Evaṁ anodissa ācikkhanā hoti,",
  "tika-vin09t22:6_6": "sā vaṭṭati.",
  "tika-vin09t22:6_7": "Evaṁ vutte sacepi te vohārikā te kārake gavesitvā tesaṁ daṇḍaṁ karonti,",
  "tika-vin09t22:6_8": "sabbaṁ sāpateyyampi gahitaṁ,",
  "tika-vin09t22:6_9": "bhikkhuniyā neva gīvā,",
  "tika-vin09t22:6_10": "na āpatti.",
  "tika-vin09t22:7_0": "Parikkhāraṁ harante disvā tesaṁ anatthakāmatāya “coro coro”ti vattumpi na vaṭṭati.",
  "tika-vin09t22:7_1": "Evaṁ vuttepi hi yaṁ tesaṁ daṇḍaṁ karonti,",
  "tika-vin09t22:7_2": "sabbaṁ bhikkhuniyā gīvā hoti.",
  "tika-vin09t22:7_3": "Attano vacanakaraṁ pana “iminā me parikkhāro gahito,",
  "tika-vin09t22:7_4": "taṁ āharāpehi,",
  "tika-vin09t22:7_5": "mā cassa daṇḍaṁ karothā”ti vattuṁ vaṭṭati.",
  "tika-vin09t22:7_6": "Dāsadāsivāpiādīnaṁ atthāya aḍḍaṁ karonti,",
  "tika-vin09t22:7_7": "ayaṁ akappiyaaḍḍo nāma,",
  "tika-vin09t22:7_8": "na vaṭṭati.",
  "tika-vin09t22:8_0": "Kathaṁ anāgataṁ ārabbha odissa ācikkhanā hoti?",
  "tika-vin09t22:8_1": "Vuttanayeneva parehi anācārādīsu katesu bhikkhunī vohārike evaṁ vadati “amhākaṁ upassaye idañcidañca karonti,",
  "tika-vin09t22:8_2": "rakkhaṁ no detha āyatiṁ akaraṇatthāyā”ti.",
  "tika-vin09t22:8_3": "“Kena evaṁ kata”nti vutte “asukena ca asukena cā”ti ācikkhati.",
  "tika-vin09t22:8_4": "Evaṁ anāgataṁ ārabbha odissa ācikkhanā hoti,",
  "tika-vin09t22:8_5": "sāpi na vaṭṭati.",
  "tika-vin09t22:8_6": "Tesañhi daṇḍe kate purimanayeneva sabbaṁ bhikkhuniyā gīvā.",
  "tika-vin09t22:8_7": "Sesaṁ purimasadisameva.",
  "tika-vin09t22:9_0": "Sace pana vohārikā bhikkhunupassaye evarūpaṁ anācāraṁ karontānaṁ “imaṁ nāma daṇḍaṁ karomā”ti bheriṁ carāpetvā",
  "tika-vin09t22:9_1": "āṇāya atiṭṭhamāne pariyesitvā daṇḍaṁ karonti,",
  "tika-vin09t22:9_2": "bhikkhuniyā neva gīvā,",
  "tika-vin09t22:9_3": "na āpatti.",
  "tika-vin09t22:10_0": "Yo cāyaṁ bhikkhunīnaṁ vutto,",
  "tika-vin09t22:10_1": "bhikkhūnampi eseva nayo.",
  "tika-vin09t22:10_2": "Bhikkhunopi hi odissa ācikkhanā na vaṭṭati,",
  "tika-vin09t22:10_3": "yaṁ tathā ācikkhite tesaṁ daṇḍaṁ karonti,",
  "tika-vin09t22:10_4": "taṁ sabbaṁ gīvā hoti.",
  "tika-vin09t22:10_5": "Vuttanayeneva daṇḍaṁ gaṇhāpentassa pārājikaṁ.",
  "tika-vin09t22:10_6": "Yo pana “daṇḍaṁ karissantī”ti jānantopi anodissa katheti,",
  "tika-vin09t22:10_7": "te ca pariyesitvā daṇḍaṁ karontiyeva, na doso.",
  "tika-vin09t22:10_8": "Vihārasīmāya rukkhādīni chindantānaṁ vāsipharasuādīni gahetvā pāsāṇe koṭṭenti,",
  "tika-vin09t22:10_9": "na vaṭṭati.",
  "tika-vin09t22:10_10": "Sace dhārā bhijjati,",
  "tika-vin09t22:10_11": "kārāpetvā dātabbā.",
  "tika-vin09t22:10_12": "Upadhāvitvā tesaṁ parikkhāre gaṇhanti,",
  "tika-vin09t22:10_13": "tampi na kātabbaṁ.",
  "tika-vin09t22:10_14": "Lahuparivattañhi cittaṁ,",
  "tika-vin09t22:10_15": "theyyacetanāya uppannāya mūlacchejjampi gaccheyya.",
  "tika-vin09t22:11_0": "Ussayavādikāsikkhāpadavaṇṇanā niṭṭhitā.",
  "tika-vin09t22:12_0": "2. Corivuṭṭhāpikāsikkhāpadavaṇṇanā",
  "tika-vin09t22:13_0": "Mallagaṇabhaṭiputtagaṇādikantiādīsu mallagaṇo nāma nārāyanabhattiko tattha tattha pānīyaṭṭhapanapokkharaṇikhaṇanādipuññakammakārako gaṇo.",
  "tika-vin09t22:13_1": "Bhaṭiputtagaṇo nāma kumārabhattikagaṇo.",
  "tika-vin09t22:13_2": "Dhammagaṇoti sāsanabhattiko anekappakārapuññakammakārako gaṇo.",
  "tika-vin09t22:13_3": "Gandhikaseṇīti anekappakārasugandhivikatikārako gaṇo.",
  "tika-vin09t22:13_4": "Dussikaseṇīti dussavāṇijasamūho,",
  "tika-vin09t22:13_5": "pesakāragaṇoti attho.",
  "tika-vin09t22:14_0": "Vuṭṭhāpentiyāti upasampādentiyā.",
  "tika-vin09t22:14_1": "Kenaci karaṇīyena pakkantāsu bhikkhunīsu agantvā khaṇḍasīmaṁ yathānisinnaṭṭhāneyeva attano nissitakaparisāya",
  "tika-vin09t22:14_2": "saddhiṁ vuṭṭhāpentiyā vācācittato samuṭṭhāti,",
  "tika-vin09t22:14_3": "aññaṁ sīmaṁ vā nadiṁ vā gantvā vuṭṭhāpentiyā kāyavācācittato samuṭṭhātīti āha “corivuṭṭhāpanasamuṭṭhāna”nti.",
  "tika-vin09t22:14_4": "Anāpucchā vuṭṭhāpanavasena kiriyākiriyaṁ.",
  "tika-vin09t22:14_5": "Paññattiṁ ajānantā ariyāpi vuṭṭhāpentīti vā kammavācāpariyosāne āpattikkhaṇe vipākābyākatasamaṅgitāvasena vā ticittaṁ.",
  "tika-vin09t22:15_0": "Corivuṭṭhāpikāsikkhāpadavaṇṇanā niṭṭhitā.",
  "tika-vin09t22:16_0": "3. Ekagāmantaragamanasikkhāpadavaṇṇanā",
  "tika-vin09t22:17_0": "Añño gāmo gāmantaraṁ.",
  "tika-vin09t22:17_1": "Nadipāranti nadiyā pārimatīraṁ.",
  "tika-vin09t22:17_2": "“Gāmantaraṁ gaccheyyā”ti vuttattā aññasmiṁ gāmeyeva āpatti,",
  "tika-vin09t22:17_3": "na sakagāmeti āha “sakagāmato tāvā”tiādi.",
  "tika-vin09t22:17_4": "Parikkhepe vā upacāre vā atikkanteti parikkhittassa gāmassa parikkhepe vā aparikkhittassa gāmassa parikkhepārahaṭṭhāne vā atikkante.",
  "tika-vin09t22:17_5": "Dutiyena atikkantamatteti dutiyena pādena itarassa gāmassa parikkhepe vā upacāre vā atikkantamatte.",
  "tika-vin09t22:17_6": "Yesu pana potthakesu “ekena pādena itarassa gāmassa parikkhepe vā atikkante,",
  "tika-vin09t22:17_7": "upacāre vā okkante thullaccayaṁ,",
  "tika-vin09t22:17_8": "dutiyena atikkantamatte,",
  "tika-vin09t22:17_9": "okkantamatte vā saṅghādiseso”ti pāṭho dissati,",
  "tika-vin09t22:17_10": "tattha “okkante,",
  "tika-vin09t22:17_11": "okkantamatte vā”ti etāni dve padāni pāḷiyā virujjhanti.",
  "tika-vin09t22:17_12": "“Aparikkhittassa gāmassa upacāraṁ atikkāmentiyā”ti hi pāḷi.",
  "tika-vin09t22:17_13": "Tathā samantapāsādikāyapi virujjhanti.",
  "tika-vin09t22:17_14": "Tattha hi –",
  "tika-vin09t22:18_0": "“Parikkhepārahaṭṭhānaṁ ekena pādena atikkamati,",
  "tika-vin09t22:18_1": "thullaccayaṁ.",
  "tika-vin09t22:18_2": "Dutiyena atikkantamatte saṅghādiseso.",
  "tika-vin09t22:18_3": "Apicettha sakagāmato…pe…",
  "tika-vin09t22:18_4": "ekena pādena itarassa gāmassa parikkhepe vā upacārevā atikkantamatte thullaccayaṁ,",
  "tika-vin09t22:18_5": "dutiyena atikkantamatte saṅghādiseso”ti –",
  "tika-vin09t22:19_0": "Vuttaṁ.",
  "tika-vin09t22:19_1": "“Paṭhamaṁ pādaṁ atikkāmentiyā”tiādivacanato padasā gamanameva idhādhippetanti āha “padasā pavisantiyā āpattī”ti.",
  "tika-vin09t22:19_2": "Iminā sacepi hatthipiṭṭhiādīhi vā iddhiyā vā pavisati,",
  "tika-vin09t22:19_3": "vaṭṭatiyevāti dasseti.",
  "tika-vin09t22:19_4": "Ayamettha saṅkhepo,",
  "tika-vin09t22:19_5": "vitthāro pana samantapāsādikāya vuttoti adhippāyo.",
  "tika-vin09t22:20_0": "Nadipāragamane vuttalakkhaṇāya nadiyāti “nadī nāma timaṇḍalaṁ paṭicchādetvā yattha katthaci uttarantiyā",
  "tika-vin09t22:20_1": "antaravāsako temiyatī”ti nadipāragamanavibhaṅge vuttalakkhaṇāya nadiyā.",
  "tika-vin09t22:20_2": "Nadipāragamanavibhaṅgo hi idha nadipāragamanasaddena vutto.",
  "tika-vin09t22:20_3": "Puna orimatīrameva paccuttarantiyā vāti paratīraṁ gantukāmatāya otiṇṇattā vuttaṁ.",
  "tika-vin09t22:20_4": "Itarissā pana ayaṁ pakkantaṭṭhāne ṭhitā hoti,",
  "tika-vin09t22:20_5": "tasmā paratīraṁ gacchantiyā anāpatti.",
  "tika-vin09t22:20_6": "Sace sajjhāyaṁ vā padhānaṁ vā aññaṁ vā kiñci kammaṁ kurumānā “pure aruṇeyeva dutiyikāya santikaṁ gamissāmī”ti ābhogaṁ karoti,",
  "tika-vin09t22:20_7": "ajānantiyā eva tassā aruṇo uggacchati,",
  "tika-vin09t22:20_8": "anāpattīti āha “pure aruṇeyevā”tiādi.",
  "tika-vin09t22:20_9": "Atha pana “yāva aruṇuggamanā idheva bhavissāmī”ti vā anābhogena vā vihārassa ekadese acchati,",
  "tika-vin09t22:20_10": "dutiyikāya hatthapāsaṁ na otarati,",
  "tika-vin09t22:20_11": "aruṇuggamane saṅghādiseso.",
  "tika-vin09t22:20_12": "Hatthapāsoyeva hi idha pamāṇaṁ.",
  "tika-vin09t22:20_13": "Hatthapāsātikkame ekagabbhopi na rakkhati.",
  "tika-vin09t22:20_14": "Tenāha “ekagabbhe…pe…",
  "tika-vin09t22:20_15": "āpattī”ti.",
  "tika-vin09t22:21_0": "Dassanūpacāraṁ vā savanūpacāraṁ vāti ettha dassanūpacāro nāma yattha ṭhitaṁ dutiyikā passati.",
  "tika-vin09t22:21_1": "Savanūpacāro nāma yattha ṭhitā maggamūḷhasaddena viya,",
  "tika-vin09t22:21_2": "dhammassavanārocanasaddena viya ca “ayye”ti saddāyantiyā saddaṁ suṇāti.",
  "tika-vin09t22:21_3": "Tasmāti yasmā ohīyanaṁ nāma dassanūpacārasavanūpacārānamaññatarassa vijahanaṁ, tasmā.",
  "tika-vin09t22:21_4": "Antogāme pana ohīyanaṁ vaṭṭatīti āha “indakhīlātikkamato paṭṭhāyā”ti ādi.",
  "tika-vin09t22:21_5": "Tattha indakhīlātikkamatoti ummārātikkamato.",
  "tika-vin09t22:21_6": "Bahigāmeti gāmassa bahipadese.",
  "tika-vin09t22:21_7": "Maggamūḷhā uccāsaddaṁ karontīti āha “maggamūḷhasaddena viyā”ti.",
  "tika-vin09t22:21_8": "Maggamūḷhaṁ avhāyantassa saddena viyātipi vadanti.",
  "tika-vin09t22:21_9": "Saddāyantiyāti saddaṁ karontiyā.",
  "tika-vin09t22:21_10": "“Saddassavanātikkame āpattiyevā”ti iminā dassanūpacāro evarūpe savanūpacāre vijahite na rakkhati,",
  "tika-vin09t22:21_11": "jahitamatteva āpatti saṅghādisesassāti dasseti.",
  "tika-vin09t22:22_0": "Maggaṁ gacchantīti ekamaggaṁ gacchanti.",
  "tika-vin09t22:22_1": "Sace purimāyo aññena maggena gacchanti,",
  "tika-vin09t22:22_2": "pakkantā nāma honti,",
  "tika-vin09t22:22_3": "anāpattiyeva.",
  "tika-vin09t22:22_4": "Dvinnaṁ gacchantīnaṁ ekā anubandhituṁ asakkontī “gacchatu aya”nti ohīyati,",
  "tika-vin09t22:22_5": "itarāpi “ohīyatu aya”nti gacchati,",
  "tika-vin09t22:22_6": "dvinnampi āpatti.",
  "tika-vin09t22:22_7": "Sace pana gacchantīsu purimāpi aññaṁ maggaṁ gaṇhāti,",
  "tika-vin09t22:22_8": "pacchimāpi aññaṁ,",
  "tika-vin09t22:22_9": "ekā ekissā pakkantaṭṭhāne tiṭṭhati,",
  "tika-vin09t22:22_10": "dvinnampi anāpatti.",
  "tika-vin09t22:23_0": "“Saṅghādisesā caturo”ti ayaṁ pañho aruṇuggamane gāmantarapariyāpannaṁ nadipāraṁ okkantabhikkhuniṁ sandhāya vutto.",
  "tika-vin09t22:23_1": "Sā hi sakagāmato paccūsasamaye nikkhamitvā aruṇuggamanakāle vuttappakāraṁ nadipāraṁ okkantamattāva rattivippavāsagāmantaranadipāragamanagaṇamhāohīyanalakkhaṇe",
  "tika-vin09t22:23_2": "ekappahāreneva caturo saṅghādisese āpajjati.",
  "tika-vin09t22:24_0": "Pakkhasaṅkantāya vāti titthāyatanaṁ saṅkantāya. Anantarāyenāti hatthimocanādiantarāyaṁ vinā.",
  "tika-vin09t22:25_0": "Ekagāmantaragamanasikkhāpadavaṇṇanā niṭṭhitā.",
  "tika-vin09t22:26_0": "4. Ukkhittakaosāraṇasikkhāpadavaṇṇanā",
  "tika-vin09t22:27_0": "Tassevakārakasaṅghassāti yo ukkhepanīyakammakārako gaṇo,",
  "tika-vin09t22:27_1": "tasseva kārakasaṅghassa.",
  "tika-vin09t22:27_2": "Vatte vā vattantinti tecattālīsappabhede netthāravatte vattamānaṁ.",
  "tika-vin09t22:28_0": "Ukkhittakaosāraṇasikkhāpadavaṇṇanā niṭṭhitā.",
  "tika-vin09t22:29_0": "5. Bhojanappaṭiggahaṇapaṭhamasikkhāpadavaṇṇanā",
  "tika-vin09t22:30_0": "Ekatoavassuteti puggalassa vā bhikkhuniyā vā avassute.",
  "tika-vin09t22:30_1": "Mahāpaccariyaṁ panettha “bhikkhuniyā avassutabhāveti daṭṭhabba”nti vuttaṁ.",
  "tika-vin09t22:30_2": "Taṁ “anavassutoti jānantī paṭiggaṇhātī”ti imāya pāḷiyā na sameti.",
  "tika-vin09t22:30_3": "Yadi hi puggalassa avassutabhāvo nappamāṇaṁ,",
  "tika-vin09t22:30_4": "kiṁ “anavassutoti jānantī”ti iminā vacanena,",
  "tika-vin09t22:30_5": "“anāpatti ubhatoanavassutā honti,",
  "tika-vin09t22:30_6": "anavassutā paṭiggaṇhātī”ti ettakameva vattabbaṁ siyā.",
  "tika-vin09t22:30_7": "Ubhosu anavassutesūti puggalo ceva bhikkhunī cāti ubhosu anavassutesu gaṇhantiyā sabbathāpi anāpatti.",
  "tika-vin09t22:30_8": "“Anavassuto”ti vā ñatvā gaṇhantiyāti sayaṁ anavassutā samānā avassutepi “anavassuto aya”nti saññāya tassa hatthato paṭiggaṇhantiyā.",
  "tika-vin09t22:30_9": "Atha sayaṁ anavassutāpi aññaṁ avassutaṁ vā anavassutaṁ vā “avassuto”ti ñatvā paṭiggaṇhāti,",
  "tika-vin09t22:30_10": "dukkaṭameva.",
  "tika-vin09t22:30_11": "Vuttañhetaṁ anantarasikkhāpade “kissa tvaṁ, ayye,",
  "tika-vin09t22:30_12": "na paṭiggaṇhāsīti, avassutā, ayyeti,",
  "tika-vin09t22:30_13": "tvaṁ pana, ayye,",
  "tika-vin09t22:30_14": "avassutāti, nāhaṁ, ayye,",
  "tika-vin09t22:30_15": "avassutā”ti.",
  "tika-vin09t22:31_0": "Bhojanappaṭiggahaṇapaṭhamasikkhāpadavaṇṇanā niṭṭhitā.",
  "tika-vin09t22:32_0": "6. Bhojanappaṭiggahaṇadutiyasikkhāpadavaṇṇanā",
  "tika-vin09t22:33_0": "Dukkaṭādikā saṅghādisesapariyosānā āpattiyo iminā sikkhāpadena uyyojikāyeva,",
  "tika-vin09t22:33_1": "itarissā pana āpattibhedo paṭhamasikkhāpadenāti āha “sā evaṁ uyyojanenā”tiādi.",
  "tika-vin09t22:34_0": "Kulānuddayatāyāti kulānukampakatāya.",
  "tika-vin09t22:35_0": "Bhojanappaṭiggahaṇadutiyasikkhāpadavaṇṇanā niṭṭhitā.",
  "tika-vin09t22:36_0": "7-13. Sañcarittādisikkhāpadavaṇṇanā",
  "tika-vin09t22:37_0": "Sattamādīni uttānatthāneva.",
  "tika-vin09t22:38_0": "Sañcarittādisikkhāpadavaṇṇanā niṭṭhitā.",
  "tika-vin09t22:39_0": "14-17. Saṅghabhedakādisikkhāpadavaṇṇanā",
  "tika-vin09t22:40_0": "Bhikkhunī saṅghaṁ na bhindatīti kammaṁ,",
  "tika-vin09t22:40_1": "uddeso cāti dvīhi bhedo,",
  "tika-vin09t22:40_2": "so tāya saddhiṁ natthīti bhikkhunī saṅghaṁ na bhindati.",
  "tika-vin09t22:40_3": "Na kevalaṁ parivāsābhāvoyevāti āha “chādanapaccayāpī”tiādi.",
  "tika-vin09t22:40_4": "Ettha ca “chādanapaccayāpi na dukkaṭaṁ āpajjatī”ti pāṭho daṭṭhabbo,",
  "tika-vin09t22:40_5": "chādanapaccayāpi dukkaṭaṁ na āpajjatīti attho.",
  "tika-vin09t22:40_6": "Evañca katvā –",
  "tika-vin09t22:41_0": "“Āpajjati garukaṁ sāvasesaṁ;",
  "tika-vin09t22:42_0": "Chādeti anādariyaṁ paṭicca;",
  "tika-vin09t22:43_0": "Na bhikkhunī no ca phuseyya vajjaṁ;",
  "tika-vin09t22:44_0": "Pañhāmesā kusalehi cintitā”ti. –",
  "tika-vin09t22:45_0": "Ettha bhikkhuninisedho upapanno hoti.",
  "tika-vin09t22:45_1": "Yesu pana potthakesu “chādanapaccayā pana dukkaṭaṁ āpajjatī”ti vinā na-",
  "tika-vin09t22:45_2": "kāraṁ pāṭho dissati,",
  "tika-vin09t22:45_3": "so pamādalekhoti daṭṭhabbaṁ.",
  "tika-vin09t22:45_4": "Tasmāti yasmā parivāso nāma natthi, tasmā.",
  "tika-vin09t22:45_5": "Attano sīmaṁ sodhetvā vihārasīmāya vāti vihāre baddhasīmameva sandhāya vuttaṁ.",
  "tika-vin09t22:45_6": "Sodhetuṁ asakkontīhīti vihārasīmaṁ sodhetuṁ asakkontīhi.",
  "tika-vin09t22:46_0": "Mukhamattanidassananti pavesopāyamattanidassanaṁ. Etthāha –",
  "tika-vin09t22:46_1": "atha kasmā yathā bhikkhumānattakathāya “parikkhittassa vihārassa parikkhepato,",
  "tika-vin09t22:46_2": "aparikkhittassa vihārassa parikkhepārahaṭṭhānato dve leḍḍupāte atikkammā”ti vuttaṁ,",
  "tika-vin09t22:46_3": "evamavatvā “gāmūpacārato ca bhikkhūnaṁ vihārūpacārato ca dve leḍḍupāte atikkamitvā”ti idha vuttanti?",
  "tika-vin09t22:46_4": "Tatra ceke vadanti “bhikkhūnaṁ vuttappakāraṁ padesaṁ atikkamitvā gāmepi taṁ kammaṁ kātuṁ vaṭṭati,",
  "tika-vin09t22:46_5": "bhikkhunīnaṁ pana gāme na vaṭṭati,",
  "tika-vin09t22:46_6": "tasmā evaṁ vutta”nti.",
  "tika-vin09t22:46_7": "Apare pana bhaṇanti “bhikkhūnampi gāme na vaṭṭati,",
  "tika-vin09t22:46_8": "bhikkhuvihāro nāma pubbeyeva gāmūpacāraṁ atikkamitvā tiṭṭhati,",
  "tika-vin09t22:46_9": "tasmā gāmaṁ avatvā vihārūpacārameva heṭṭhā vuttaṁ.",
  "tika-vin09t22:46_10": "Bhikkhunīnaṁ pana vihāro gāmeyeva, na bahi,",
  "tika-vin09t22:46_11": "tasmā gāmūpacārañca vihārūpacārañca ubhayamevettha dassitaṁ.",
  "tika-vin09t22:46_12": "Tasmā ubhayatthāpi atthato nānātthaṁ natthī”ti.",
  "tika-vin09t22:46_13": "Vīmaṁsitvā yañcettha yujjati,",
  "tika-vin09t22:46_14": "taṁ gahetabbaṁ.",
  "tika-vin09t22:47_0": "Tato paṭṭhāyāti ārocitakālato paṭṭhāya.",
  "tika-vin09t22:48_0": "Saṅghabhedakādisikkhāpadavaṇṇanā niṭṭhitā.",
  "tika-vin09t22:49_0": "Iti kaṅkhāvitaraṇiyā pātimokkhavaṇṇanāya",
  "tika-vin09t22:50_0": "Vinayatthamañjūsāyaṁ līnatthappakāsaniyaṁ",
  "tika-vin09t22:51_0": "Bhikkhunipātimokkhe saṅghādisesavaṇṇanā niṭṭhitā."
}