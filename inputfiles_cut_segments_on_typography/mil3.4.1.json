{
  "mil3.4.1:0.1_0": "Milindapañha",
  "mil3.4.1:0.2_0": "Nibbānavagga",
  "mil3.4.1:0.3_0": "1. Phassādivinibbhujanapañha",
  "mil3.4.1:1.1_0": "Rājā āha—",
  "mil3.4.1:1.2_0": "“bhante nāgasena,",
  "mil3.4.1:1.2_1": "sakkā imesaṁ dhammānaṁ ekatobhāvagatānaṁ vinibbhujitvā vinibbhujitvā nānākaraṇaṁ paññāpetuṁ ‘ayaṁ phasso,",
  "mil3.4.1:1.2_2": "ayaṁ vedanā,",
  "mil3.4.1:1.2_3": "ayaṁ saññā,",
  "mil3.4.1:1.2_4": "ayaṁ cetanā,",
  "mil3.4.1:1.2_5": "idaṁ viññāṇaṁ,",
  "mil3.4.1:1.2_6": "ayaṁ vitakko,",
  "mil3.4.1:1.2_7": "ayaṁ vicāro’”ti?",
  "mil3.4.1:1.3_0": "“Na sakkā, mahārāja,",
  "mil3.4.1:1.3_1": "imesaṁ dhammānaṁ ekatobhāvagatānaṁ vinibbhujitvā vinibbhujitvā nānākaraṇaṁ paññāpetuṁ ‘ayaṁ phasso,",
  "mil3.4.1:1.3_2": "ayaṁ vedanā,",
  "mil3.4.1:1.3_3": "ayaṁ saññā,",
  "mil3.4.1:1.3_4": "ayaṁ cetanā,",
  "mil3.4.1:1.3_5": "idaṁ viññāṇaṁ,",
  "mil3.4.1:1.3_6": "ayaṁ vitakko,",
  "mil3.4.1:1.3_7": "ayaṁ vicāro’”ti.",
  "mil3.4.1:2.1_0": "“Opammaṁ karohī”ti.",
  "mil3.4.1:2.2_0": "“Yathā, mahārāja,",
  "mil3.4.1:2.2_1": "rañño sūdo arasaṁ vā rasaṁ vā kareyya,",
  "mil3.4.1:2.2_2": "so tattha dadhimpi pakkhipeyya,",
  "mil3.4.1:2.2_3": "loṇampi pakkhipeyya,",
  "mil3.4.1:2.2_4": "siṅgiverampi pakkhipeyya,",
  "mil3.4.1:2.2_5": "jīrakampi pakkhipeyya,",
  "mil3.4.1:2.2_6": "maricampi pakkhipeyya,",
  "mil3.4.1:2.2_7": "aññānipi pakārāni pakkhipeyya,",
  "mil3.4.1:2.2_8": "tamenaṁ rājā evaṁ vadeyya,",
  "mil3.4.1:2.2_9": "‘dadhissa me rasaṁ āhara,",
  "mil3.4.1:2.2_10": "loṇassa me rasaṁ āhara,",
  "mil3.4.1:2.2_11": "siṅgiverassa me rasaṁ āhara,",
  "mil3.4.1:2.2_12": "jīrakassa me rasaṁ āhara,",
  "mil3.4.1:2.2_13": "maricassa me rasaṁ āhara,",
  "mil3.4.1:2.2_14": "sabbesaṁ me pakkhittānaṁ rasaṁ āharā’ti.",
  "mil3.4.1:2.3_0": "Sakkā nu kho, mahārāja,",
  "mil3.4.1:2.3_1": "tesaṁ rasānaṁ ekatobhāvagatānaṁ vinibbhujitvā vinibbhujitvā rasaṁ āharituṁ ambilattaṁ vā lavaṇattaṁ vā",
  "mil3.4.1:2.3_2": "tittakattaṁ vā kaṭukattaṁ vā kasāyattaṁ vā madhurattaṁ vā”ti?",
  "mil3.4.1:2.4_0": "“Na hi, bhante,",
  "mil3.4.1:2.4_1": "sakkā tesaṁ rasānaṁ ekatobhāvagatānaṁ vinibbhujitvā vinibbhujitvā rasaṁ āharituṁ ambilattaṁ vā lavaṇattaṁ",
  "mil3.4.1:2.4_2": "vā tittakattaṁ vā kaṭukattaṁ vā kasāyattaṁ vā madhurattaṁ vā,",
  "mil3.4.1:2.4_3": "api ca kho pana sakena sakena lakkhaṇena upaṭṭhahantī”ti.",
  "mil3.4.1:2.5_0": "“Evameva kho, mahārāja,",
  "mil3.4.1:2.5_1": "na sakkā imesaṁ dhammānaṁ ekatobhāvagatānaṁ vinibbhujitvā vinibbhujitvā nānākaraṇaṁ paññāpetuṁ ‘ayaṁ phasso,",
  "mil3.4.1:2.5_2": "ayaṁ vedanā,",
  "mil3.4.1:2.5_3": "ayaṁ saññā,",
  "mil3.4.1:2.5_4": "ayaṁ cetanā,",
  "mil3.4.1:2.5_5": "idaṁ viññāṇaṁ,",
  "mil3.4.1:2.5_6": "ayaṁ vitakko,",
  "mil3.4.1:2.5_7": "ayaṁ vicāro’ti,",
  "mil3.4.1:2.5_8": "api ca kho pana sakena sakena lakkhaṇena upaṭṭhahantī”ti.",
  "mil3.4.1:3.1_0": "“Kallosi, bhante nāgasenā”ti.",
  "mil3.4.1:4.1_0": "Phassādivinibbhujanapañho paṭhamo."
}