{
  "anya-e0702n2:0_0": "2. Sīhaḷadīpikasāsanavaṁsakathāmaggo",
  "anya-e0702n2:1_0": "2. Idāni sīhaḷadīpasāsanakathāmaggaṁ vattuṁ okāso anuppatto, tasmā taṁ vakkhāmi.",
  "anya-e0702n2:2_0": "Sīhaḷadīpañhi sāsanassa patiṭṭhānabhūtattā cetiyagabbhasadisaṁ hoti.",
  "anya-e0702n2:2_1": "Sammāsambuddho kira sīhaḷadīpaṁ dharamānakālepi tikkhattuṁ agamāsi.",
  "anya-e0702n2:2_2": "Paṭhamaṁ yakkhānaṁ damanatthaṁ ekakova gantvā yakkhe dametvā mayi parinibbute sīhaḷadīpe sāsanaṁ patiṭṭhahissatīti",
  "anya-e0702n2:2_3": "tambapaṇṇidīpe ārakkhaṁ karonto tikkhattuṁ dīpaṁ āviñchi.",
  "anya-e0702n2:2_4": "Dutiyaṁ mātulabhāgineyyānaṁ nāgarā jūnaṁ damanatthāya ekakova gantvā te dametvā agamāsi.",
  "anya-e0702n2:2_5": "Tatiyaṁ pañcabhikkhusataparivāro gantvā mahācetiyaṭṭhāne ca thūpārāmacetiyaṭṭhāne ca mahābodhipatiṭṭhitaṭṭhāne",
  "anya-e0702n2:2_6": "ca mahiyaṅgaṇacetiyaṭṭhāne ca mudiṅgaṇacetiyaṭṭhāne ca dīghavāpi cetiyaṭṭhāne ca kalyāṇiyacetiyaṭṭhāne",
  "anya-e0702n2:2_7": "ca nirodhasamāpattiṁ samāpajjitvā nisīdi.",
  "anya-e0702n2:3_0": "Tadā ca pana sāsanaṁ ogāhetvāna tāva tiṭṭhati.",
  "anya-e0702n2:3_1": "Pacchā pana yathāvuttattheraparamparāya samabhiniviṭṭhena mahāmoggaliputtatissattherena pesito mahindatthero",
  "anya-e0702n2:3_2": "jinacakke pañcatiṁsādhike dvisate sampatte dutiyakattikamāse iṭṭiyena uttiyena sambulena bhaddasālena",
  "anya-e0702n2:3_3": "cāti etehi therehi saddhiṁ sīhaḷadīpaṁ agamāsi.",
  "anya-e0702n2:3_4": "Soṇuttarattherādayo jinacakke pañcatiṁsādhike dvisate sampatte dutiyakattikamāseyeva sāsanassa patiṭṭhāpanatthāya",
  "anya-e0702n2:3_5": "attano attano sampattabhārabhūtaṁ taṁ taṁ ṭhānaṁ agamaṁsu.",
  "anya-e0702n2:4_0": "Mahāmahindatthero pana sattamāsāni āgametvā jinacakke chattiṁsādhike dvisate sampatte jeṭṭhamāsassa puṇṇamiyaṁ",
  "anya-e0702n2:4_1": "sīhaḷadīpaṁ sāsanassa patiṭṭhāpanatthāya agamāsi.",
  "anya-e0702n2:4_2": "Teneva tesu navasu ṭhānesu sīhaḷadīpaṁ chattiṁsādhike dvisa te agamāsi.",
  "anya-e0702n2:4_3": "Aññāni pana aṭṭha ṭhānāni pañcatiṁsādhikadvisateyeva agamāsīti visuṁva vatthapetabbo.",
  "anya-e0702n2:5_0": "Kasmā pana mahāmahindatthero sattamāsāni āgametvā sabbapacchā sīhaḷadīpaṁ gacchatīti.",
  "anya-e0702n2:5_1": "Sīhaḷadīpe muṭabhivo nāma rājā jarādubbalo ahoti,",
  "anya-e0702n2:5_2": "sāsanaṁ paggahetuṁ asamattho,",
  "anya-e0702n2:5_3": "tassa pana putto devānaṁ piya tisso nāma rājakumāro daharo sāsanaṁ paggahetuṁ samattho bhavissati,",
  "anya-e0702n2:5_4": "so ca devānaṁ viyatisso rajjaṁ tāva labhatu vedissakagirinagare mātuyā saddhiṁ ñātake tāva passāmīti",
  "anya-e0702n2:5_5": "apekkhitvā sattamāsāni āgametvā chattiṁsādhikadvisateyeva jinacakke mahāmahindatthero sīhaḷadīpaṁ gacchatīti",
  "anya-e0702n2:5_6": "veditabbaṁ.",
  "anya-e0702n2:6_0": "Mahāmahindatthero ca iṭṭiyādīhi therehi catūhi bhāgineyyena sumanasāmaṇerena bhaṇḍukena nāma upāsake",
  "anya-e0702n2:6_1": "na cāti etehi saddhiṁ chattiṁsādhike dvisate jinacakke jeṭṭhamāsapuṇṇamiyaṁ suvaṇṇahaṁsā viya jeṭṭhamāse",
  "anya-e0702n2:6_2": "nabhaṁ uggantvā ākāsamaggena anurādhapurassa puratthimadisābhāge missa kapabbatakūṭe patiṭṭhāsi.",
  "anya-e0702n2:7_0": "Jeṭṭhamāsassa ca puṇṇamiyaṁ laṅkādīpe jeṭṭhamūlanakkhattasabhā hutvā manussā chaṇaṁ akaṁsu.",
  "anya-e0702n2:7_1": "Tenevāha sāratthadīpaniyaṁ nāma vinayaḍīkāyaṁ,",
  "anya-e0702n2:7_2": "jeṭṭhamāsassa puṇṇamiyaṁ jeṭṭhanakkhattaṁ mūlanakkhattaṁ vā hotīti.",
  "anya-e0702n2:7_3": "Tattha ca puṇṇaminakkhattaṁ rājamattante puṇṇaminakkhattavicāraṇanayena vuttanti daṭṭhabbaṁ.",
  "anya-e0702n2:8_0": "Devānaṁ piya tisso ca rājā nakkhattaṁ nāma ghosāpetvā chaṇaṁ kārethāti amacce āṇāpetvā cattālī sapurisasahassaparivāro",
  "anya-e0702n2:8_1": "nagaramhā nikkhamitvā yena missa kapabbato,",
  "anya-e0702n2:8_2": "tena pāyāsi migavaṁ kīḷitukāmo.",
  "anya-e0702n2:8_3": "Atha tasmiṁ pabbate adhivatthā ekā devatā migarūpena rājānaṁ phalobhetvā pakkositvā therassa abhimukhaṁ akāsi.",
  "anya-e0702n2:9_0": "Thero rājānaṁ āgacchantaṁ disvā mamaṁyeva rājā passatu mā itareti adhiṭṭhahitvā tissa tissa ito ehīti āha.",
  "anya-e0702n2:9_1": "Rājā taṁ sutvā cintesi,",
  "anya-e0702n2:9_2": "imasmiṁ dīpe jāto sakalopi manusso maṁ tissoti nāmaṁ gahetvā ālapituṁ samattho nāma natthi,",
  "anya-e0702n2:9_3": "ayaṁ pana bhinnabhinnapaṭadharo bhaṇḍukāsāva vasano maṁ nāmena ālapati,",
  "anya-e0702n2:9_4": "ko nukho ayaṁ bhavissati,",
  "anya-e0702n2:9_5": "manusso vā amanusso vāti.",
  "anya-e0702n2:9_6": "Thero āha,–",
  "anya-e0702n2:10_0": "Samaṇā mayaṁ mahārāja, dhammarājassa sāvakā;",
  "anya-e0702n2:11_0": "Taveva anukampāya, jambudīpā idhāgatāti.",
  "anya-e0702n2:12_0": "Tadā ca devānaṁ piyatisso rājā asokaraññā pesitena abhisekena ekamāsābhisitto ahosi.",
  "anya-e0702n2:12_1": "Visākhapuṇṇamāyaṁ hissa abhisekamakaṁsu.",
  "anya-e0702n2:12_2": "So ca asokaraññā pesite dhammapaṇṇākāre ratanattayaguṇappaṭisaṁyuttaṁ sāsanappavattiṁ acirasutaṁ anussaramāno taṁ therassa samaṇā mayaṁ mahārāja,",
  "anya-e0702n2:12_3": "dhammarājassa sāvakāti vacanaṁ sutvā ayyā nukho āgatāti tāvadeva āvudhaṁ nikkhipitvā ekamantaṁ nisīdi sammodanīyaṁ kathaṁ kathayamāno. Yathāha,–",
  "anya-e0702n2:13_0": "Āvudhaṁ nikkhipitvāna, ekamantaṁ upāvisi;",
  "anya-e0702n2:14_0": "Nisajja rājā sammodi, bahuṁ atthūpasañhitanti.",
  "anya-e0702n2:15_0": "Sammodanīyaṁ kathañca kurumāneyeva tasmiṁ tānipi cattālīsapurisasahassāni āgantvā samparivāresuṁ.",
  "anya-e0702n2:15_1": "Tadāthero itarepi cha jane dassesi.",
  "anya-e0702n2:15_2": "Rājā disvā ime kadā āgatāti āha.",
  "anya-e0702n2:15_3": "Mayā saddhiṁyeva mahārājāti.",
  "anya-e0702n2:15_4": "Idāni pana jambudīpe aññepi evarūpā samaṇā santīti.",
  "anya-e0702n2:15_5": "Santi mahārāja etarahijambudīpo kālāvapajjoto isivātapaṭivāto, tasmiṁ–",
  "anya-e0702n2:16_0": "Tevijjā iddhipattā ca, cetopariyakovidā;",
  "anya-e0702n2:17_0": "Khīṇāsavā arahanto, bahū buddhassa sāvakāti.",
  "anya-e0702n2:18_0": "Bhante kena āgatatthāti.",
  "anya-e0702n2:18_1": "Neva mahārāja udakena,",
  "anya-e0702n2:18_2": "na thalenāti.",
  "anya-e0702n2:18_3": "Rājā ākāsena āgatāti aññāsi.",
  "anya-e0702n2:18_4": "Thero atthi nukho rañño passāveyyattikanti vīmaṁsanatthāya āsannaṁ ambarukkhaṁ ārabbha pañhaṁ pucchi, –",
  "anya-e0702n2:19_0": "Kinnāmo mahārāja ayaṁ rukkhoti.",
  "anya-e0702n2:19_1": "Ambarukkho nāma bhanteti.",
  "anya-e0702n2:19_2": "Imaṁ pana mahārāja ambaṁ muñcitvā añño ambo atthi vā natthi vāti.",
  "anya-e0702n2:19_3": "Atthi bhante aññepi bahū ambarukkhāti.",
  "anya-e0702n2:19_4": "Imañca ambaṁ te ca ambe muñcitvā atthi nukho mahārāja aññe rukkhāti.",
  "anya-e0702n2:19_5": "Atthi bhante,",
  "anya-e0702n2:19_6": "te pana na ambarukkhāti.",
  "anya-e0702n2:19_7": "Aññe ca ambe anambe ca muñcitvā atthi pana añño rukkhoti.",
  "anya-e0702n2:19_8": "Ayameva bhante amba rukkhoti.",
  "anya-e0702n2:19_9": "Sādhu mahārāja paṇḍitosīti.",
  "anya-e0702n2:20_0": "Atthi pana mahārāja te ñātakāti.",
  "anya-e0702n2:20_1": "Atthi bhante bahūjanāti.",
  "anya-e0702n2:20_2": "Te muñcitvā keci aññātakāpi atthi mahārājāti.",
  "anya-e0702n2:20_3": "Aññātakā bhante ñātakehi bahutarāti.",
  "anya-e0702n2:20_4": "Tavañātake ca aññātake ca muñcitvā atthañño koci mahārājāti.",
  "anya-e0702n2:20_5": "Ahameva bhanteti.",
  "anya-e0702n2:20_6": "Sādhu mahārāja attā nāma attano neva ñātako na aññātakoti.",
  "anya-e0702n2:21_0": "Atha thero paṇḍito rājā sakkhissati dhammaṁ aññātunti cūḷahatthipadopamasuttaṁ kathesi.",
  "anya-e0702n2:21_1": "Kathāpariyosāne rājā tīsu saraṇesu patiṭṭhahi saddhiṁ cattālīsāya pāṇasahassehīti.",
  "anya-e0702n2:21_2": "Tato paraṁ yaṁ yaṁ vattabbaṁ,",
  "anya-e0702n2:21_3": "taṁ taṁ samantapāsādikādīsu vuttanayena veditabbaṁ.",
  "anya-e0702n2:22_0": "Iccevaṁ sīhaḷadīpe sāsanānuggahaṇa mahindattherato āgatā sissaparamparā bahū honti,",
  "anya-e0702n2:22_1": "gaṇanapathaṁ vīti vattā. Kathaṁ.",
  "anya-e0702n2:22_2": "Mahāmahindattherassa sisso ariṭṭho nāma thero,",
  "anya-e0702n2:22_3": "tassa sisso tissadatto,",
  "anya-e0702n2:22_4": "tassa sisso kāḷasumano,",
  "anya-e0702n2:22_5": "tassa sisso dīgho,",
  "anya-e0702n2:22_6": "tassa sisso dīgha sumano,",
  "anya-e0702n2:22_7": "tassa sisso kāḷasumano,",
  "anya-e0702n2:22_8": "tassa sisso nāgo,",
  "anya-e0702n2:22_9": "tassa sisso buddharakkhito,",
  "anya-e0702n2:22_10": "tassa sisso tisso,",
  "anya-e0702n2:22_11": "tassa sisso revo,",
  "anya-e0702n2:22_12": "tassa sisso sumano,",
  "anya-e0702n2:22_13": "tassa sisso cūḷanāgo,",
  "anya-e0702n2:22_14": "tassa sisso dhammapāli etā,",
  "anya-e0702n2:22_15": "tassa sisso khemo,",
  "anya-e0702n2:22_16": "tassa sisso upalisso,",
  "anya-e0702n2:22_17": "tassa sisso phussadevo,",
  "anya-e0702n2:22_18": "tassa sisso sumano,",
  "anya-e0702n2:22_19": "tassa sisso mahāpadumo,",
  "anya-e0702n2:22_20": "tassa sisso mahāsīvo,",
  "anya-e0702n2:22_21": "tassa sisso upāli,",
  "anya-e0702n2:22_22": "tassa sisso mahānāgo,",
  "anya-e0702n2:22_23": "tassa sisso abhayo,",
  "anya-e0702n2:22_24": "tassa sisso tisso,",
  "anya-e0702n2:22_25": "tassa sisso sumano,",
  "anya-e0702n2:22_26": "tassa sisso cūḷābhayo,",
  "anya-e0702n2:22_27": "tassa sisso tisso,",
  "anya-e0702n2:22_28": "tassa sisso cūḷadevo,",
  "anya-e0702n2:22_29": "tassa sisso sīvoti.",
  "anya-e0702n2:22_30": "Ayaṁ yāva potthakāruḷasaṅkhātā catutthasaṅgītikā,",
  "anya-e0702n2:22_31": "tāva theraparamparāti daṭṭhabbā.",
  "anya-e0702n2:23_0": "Vuttañhetaṁ aṭṭhakathāyaṁ,–",
  "anya-e0702n2:23_1": "yāvajjabhanā tesaṁyeva antevāsikaparamparabhūtāya ācariyaparamparāya ābhatantiti veditabbanti.",
  "anya-e0702n2:24_0": "Evaṁ tesaṁ sissaparamparabhūtā ācariyaparamparā yāvajjatanā sāsane pākaṭā hutvā āgacchantīti veditabba.",
  "anya-e0702n2:25_0": "Sāsane vinayadharehi nāma tilakkhaṇasampannehi bhavitabbaṁ.",
  "anya-e0702n2:25_1": "Tīṇi hi vinayadharassa lakkhaṇāni icchi tabbāni.",
  "anya-e0702n2:25_2": "Katamāni tīṇi.",
  "anya-e0702n2:25_3": "Suttañcassa svāgataṁ hoti suppavatti suvinicchitaṁ suttato anubyañjanatoti idamekaṁ lakkhaṇaṁ,",
  "anya-e0702n2:25_4": "vinaye kho pana ṭhito hoti asaṁhīroti idaṁ dutiyaṁ,",
  "anya-e0702n2:25_5": "ācariyaparamparā kho panassa suggahitā hoti sumanasikatā supadhāritāti idaṁ tatiyaṁ.",
  "anya-e0702n2:26_0": "Tattha ācariyaparamparā kho panassa suggahitā hotīti theraparamparā vaṁsaparamparā cassa suṭṭhugahitā hoti.",
  "anya-e0702n2:26_1": "Sumanasikatāti suṭṭhu manasikatā,",
  "anya-e0702n2:26_2": "āvajjitamatte ñajjali tappadīpo viya hoti.",
  "anya-e0702n2:27_0": "Supadhāritāti suṭṭhu upadhāritā,",
  "anya-e0702n2:27_1": "pubbāparānusandhito atthato kāraṇato ca upa dhāritā.",
  "anya-e0702n2:27_2": "Attano matiṁ pahāya ācariyasuddhiyā vattā hoti,",
  "anya-e0702n2:27_3": "mayhaṁ ācariyo asukācariyassa santike uggaṇhi,",
  "anya-e0702n2:27_4": "so asukassāti evaṁ sabbaṁ ācariyaparamparaṁ thera vādaṅgaṁ āharitvā yāva upālitthero sammāsambuddhassa santike uggaṇhīti pāpetvā ṭhapeti.",
  "anya-e0702n2:27_5": "Tatopi āharitvā upālitthero sammāsambuddhassa santike uggaṇhi,",
  "anya-e0702n2:27_6": "dāsakatthero attano upajjhāyassa upālittherassa,",
  "anya-e0702n2:27_7": "soṇakatthero attano upajjhāyassa dosakattherassa,",
  "anya-e0702n2:27_8": "siggavatthero attano upajjhāyassa soṇakattherassa,",
  "anya-e0702n2:27_9": "moggaliputtatissatthero attano upajjhāyassa siggavattherassa caṇḍa vajjittherassa cāti evaṁ sabbaṁ ācariyaparamparaṁ",
  "anya-e0702n2:27_10": "theravādaṅgaṁ āharitvā attano ācariyaṁ pāpetvā ṭhapeti.",
  "anya-e0702n2:27_11": "Evaṁ uggahitā hi ācariyaparamparā suggahitā hoti.",
  "anya-e0702n2:28_0": "Evaṁ asakkontena pana dve tayo parivaṭṭā uggahetabbā.",
  "anya-e0702n2:28_1": "Sabbapacchimena hi nayena yathā ācariyo ca ācariyācariyo ca pāḷiñca paripuñchañca vadanti,",
  "anya-e0702n2:28_2": "tathā ñātuṁ vattatīti.",
  "anya-e0702n2:29_0": "Yathā vuttattheraparamparā pana bhagavato dharamānakālato paṭṭhāya yāva potthakāruḷā mukhapāṭheneva piṭakattayaṁ dhāresuṁ,",
  "anya-e0702n2:29_1": "paripuṇṇaṁ pana katvā potthake likhitvā na ṭhapenti.",
  "anya-e0702n2:29_2": "Evaṁ mahātherā dukkarakammaṁ katvā sāsanaṁ paggaṇhiṁsu.",
  "anya-e0702n2:29_3": "Tatridaṁ vatthu,–",
  "anya-e0702n2:30_0": "Sīhaḷadīpe kira caṇḍālatissabhayena saṅkhubbhitvā devo ca avassitvā dubbhikkhabhayaṁ uppajji.",
  "anya-e0702n2:30_1": "Tadā akko devānamindo āgantvā tumhe bhante piṭakaṁ dhāretuṁ na sakkhissatha,",
  "anya-e0702n2:30_2": "nāvaṁ pana ārūhitvā jambudīpaṁ gacchatha,",
  "anya-e0702n2:30_3": "sace nāvā appahonakā bhaveyya,",
  "anya-e0702n2:30_4": "kaṭṭhena vā veḷunā vā taratha,",
  "anya-e0702n2:30_5": "abhayatthāya pana mayaṁ rakkhissāmāti āha.",
  "anya-e0702n2:31_0": "Tadā saṭṭhimattā bhikkhū samuddatīraṁ gantvā puna etadahosi,–",
  "anya-e0702n2:31_1": "mayaṁ jambudīpaṁ na gacchissāma,",
  "anya-e0702n2:31_2": "idheva vasitvā tepiṭakaṁ dhārissāmāti.",
  "anya-e0702n2:31_3": "Tato pacchā nāvā titthato nivattitvā sīhaḷadīpekadesaṁ malayajanapadaṁ gantvā mūlaphalādīhiyeva yāpetvā sajjhāyaṁ akaṁsu.",
  "anya-e0702n2:31_4": "Chātakabhayena atipīḷitā hutvā evampi kātuṁ asakkonto vāḷukatale uraṁ ṭhapetvā sīsena sīsaṁ abhimukhaṁ katvā vācaṁ anicchāretvā manasāyeva akaṁsu.",
  "anya-e0702n2:31_5": "Evaṁ dvādasavassāni saddhiṁ aṭṭhakathāya tepiṭakaṁ rakkhitvā sāsanaṁ anuggahesuṁ.",
  "anya-e0702n2:32_0": "Dvādasavassesu pana atikkantesu taṁ bhayaṁ vūpasamitvā pubbe jambudīpaṁ gacchantā sattabhikkhusatā āgantvā",
  "anya-e0702n2:32_1": "sīhaḷadīpekadesaṁ rāmajanapade maṇḍalārāmavihāraṁ āpajjiṁsu.",
  "anya-e0702n2:32_2": "Tepi saṭṭhimattā bhikkhū tameva vihāraṁ gantvā aññamaññaṁ sammantetvā sajjhāyiṁsu.",
  "anya-e0702n2:32_3": "Tadā aññamaññaṁ samenti,",
  "anya-e0702n2:32_4": "na virujjhanti,",
  "anya-e0702n2:32_5": "gaṅgādakena viya yamunodakaṁ saṁsandenti.",
  "anya-e0702n2:32_6": "Evaṁ piṭakattayaṁ mukhapāṭheneva dhāretvā mahātherā dukkarakammaṁ karontīti veditabbā.",
  "anya-e0702n2:33_0": "Yampi pariyattiṁ ekapadamattampi avirajjhitvā dhārenti, taṁ dukkarakammameva.",
  "anya-e0702n2:34_0": "Sīhaḷadīpe kira punabbasukassa nāma kuṭumbikassa putto tissatthero buddhavacanaṁ uggaṇhitvā imaṁ jambudīpaṁ",
  "anya-e0702n2:34_1": "āgantvā yonakadhammarakkhitattherassa santike buddhavacanaṁ uggaṇhitvā gacchanto nāvaṁ abhirūhanatitthe",
  "anya-e0702n2:34_2": "ekasmiṁ pade uppannakaṅkho yojanasatamaggaṁ nivattitvā ācariyassa santikaṁ āgacchanto antarāmagge ekassa",
  "anya-e0702n2:34_3": "kuṭumbikassa pañhaṁ kathesi.",
  "anya-e0702n2:34_4": "So pasīditvā satasahassagghanakaṁ kampalaṁ adāsi.",
  "anya-e0702n2:34_5": "Sopi taṁ āharitvā ācariyassa adāsi.",
  "anya-e0702n2:34_6": "Thero vā siyā koṭṭetvā nisīdanaṭṭhāne paribhaṇḍaṁ kāresi.",
  "anya-e0702n2:34_7": "Kimatthāyāti.",
  "anya-e0702n2:34_8": "Pacchimāya janatāya anuggahatthāya.",
  "anya-e0702n2:34_9": "Evaṁ kirassa ahosi,–",
  "anya-e0702n2:34_10": "amhākaṁ gatamaggaṁ āvajjitvā anāgate sabrahmacārino paṭipattiṁ pūretabbaṁ maññissantīti.",
  "anya-e0702n2:34_11": "Tissattheropi ācariyassa santike kaṅkhaṁ chinditvā sīhaḷadīpameva sakaṭṭhānaṁ āgamāsīti.",
  "anya-e0702n2:34_12": "Iccevaṁ pariyattiṁ ekapadamattampi avirajjhitvā dhāraṇampi dukkarakammamevāti daṭṭhabbaṁ.",
  "anya-e0702n2:35_0": "Yampi yebhuyyena paguṇaṁ na karonti,",
  "anya-e0702n2:35_1": "tassa anantaradhānatthāya asammosatthāya uggahadhāraṇādivasena rakkhanampi karonti,",
  "anya-e0702n2:35_2": "taṁ dukkarakammameva.",
  "anya-e0702n2:36_0": "Sīhaḷadīpeyeva kira mahābhaye ekasseva bhikkhuno mahāniddeso paguṇo ahosi.",
  "anya-e0702n2:36_1": "Atha catunikāyikatissattherassa upajjhāyo mahātipiṭakatthero nāma mahārakkhitattheraṁāha,–",
  "anya-e0702n2:36_2": "āvuso mahārakkhita asukassa santike mahāniddesaṁ gaṇhāhīti.",
  "anya-e0702n2:36_3": "Pāpokirāyaṁ bhante na gaṇhāmīti.",
  "anya-e0702n2:36_4": "Gaṇhāvuso ahaṁ te santike nisīdissāmīti.",
  "anya-e0702n2:36_5": "Sādhu bhante tumhesu nisinnesu gaṇhissāmīti paṭṭhapatvā rattindivaṁ nirantaraṁ pariyāpuṇanto osānadivase",
  "anya-e0702n2:36_6": "heṭṭhāmañce itthiṁ disvā bhante sutaṁyeva me pubbe,",
  "anya-e0702n2:36_7": "sacāhaṁ evaṁ jāneyyaṁ,",
  "anya-e0702n2:36_8": "na īdisassa santike dhammaṁ pariyāpuṇeyyanti āha.",
  "anya-e0702n2:36_9": "Tassa pana santike bahū mahātherā uggaṇhitvā mahāniddesaṁ patiṭṭhāpesuṁ.",
  "anya-e0702n2:36_10": "Evaṁ yaṁ yebhuyyena paguṇaṁ na karonti,",
  "anya-e0702n2:36_11": "tassa anantaradhānatthāya asammosattāya uggahadhāraṇādivasena rakkhanampi dukkarakammaṁ yevāti daṭṭhabbaṁ.",
  "anya-e0702n2:37_0": "Iccevaṁ bhagavato dharamānakālato pabhuti cirakālaṁ yathāvuttamahātheraparamparā pariyattiṁ mukhapāṭheneva dhāresuṁ.",
  "anya-e0702n2:37_1": "Ahovata porāṇikānaṁ mahātherānaṁ satipaññāsamādhivepullatāya hi te mukhapāṭheneva dhāretu sakkāti.",
  "anya-e0702n2:37_2": "Mukhapāṭheneva porāṇakattherānaṁ pariyattidhāraṇaṁ pañcanavutādhikāni catusatāni ahosi.",
  "anya-e0702n2:38_0": "Bhagavato parinibbānato mahāvaṁsasāratthasaṅgahesu āgatanayena jinacakke paṇṇāssādhike catusate sampatte",
  "anya-e0702n2:38_1": "tambapaṇṇidīpe rājūnaṁ aṭṭhārasamako’saddhātissassa nāma rañño putto vaṭṭagāmaṇi nāma rājā rajjaṁ patvā",
  "anya-e0702n2:38_2": "chavassakāle anāgate sattā hīnasatipaññāsamādhikā hutvā na sakkhissanti mukhapāṭhena dhāretunti upaparikkhitvā",
  "anya-e0702n2:38_3": "pubbe vuttehi mahātherehi anupubbena āgatā pañcamattā mahātherasatā vaṭṭagāmaṇirājānaṁ nissāya tambapaṇṇidīpekadese",
  "anya-e0702n2:38_4": "malayajanapade ālokaleṇe aṭṭhakathāya sahapiṭakattayaṁ potthake āropesuṁ.",
  "anya-e0702n2:39_0": "Tañca yathāvuttasaṅgītiyo upanidhāya catutthasaṅgītiyeva nāmāti veditabbā.",
  "anya-e0702n2:39_1": "Vuttañhetaṁ sāratthadīpaniyaṁ nāma vinayaṭīkāyaṁ,–",
  "anya-e0702n2:39_2": "catutthasaṅgītisadisā hi potthakārohasaṅgītīti.",
  "anya-e0702n2:40_0": "Sīhaḷadīpe pana vaṭṭagāmaṇirājā marammaraṭṭhe sirikhettanagare eko nāma kukkuṭasīsarājā ca ekakālena rajjaṁ kāresi.",
  "anya-e0702n2:40_1": "Amarapuramāpakassa rañño kāle sīhaḷadīpabhikkhuhi idha pesitasandesakathāyaṁ pana tettiṁsādhikacatusate sampatte potthakāruḷaṁ akaṁsūti āgataṁ.",
  "anya-e0702n2:40_2": "Vuttañhetaṁ tattha,–",
  "anya-e0702n2:40_3": "tettiṁsādhikacatuvassasataparimāṇakālanti.",
  "anya-e0702n2:41_0": "Idaṁ sīhaḷadīpe yāva potthakāruḷhā",
  "anya-e0702n2:42_0": "Sāsanassa patiṭṭhānaṁ.",
  "anya-e0702n2:43_0": "Athāparaṁ jambudīpe sīhaḷadīpe ca bhikkhū visuṁ visuṁ gaṇavasena bhijjiṁsu,",
  "anya-e0702n2:43_1": "yathā anotattadahato nikkhamananadiyā gaṅgāyamunādivasena bhijjantīti.",
  "anya-e0702n2:43_2": "Tattha jambudīpe gaṇānaṁ bhijjamānataṁ upariyeva vakkhāma.",
  "anya-e0702n2:44_0": "Sīhaḷadīpe pana gaṇānaṁ bhijjamānatā evaṁ daṭṭhabbā. Kathaṁ.",
  "anya-e0702n2:44_1": "Sīhaḷadīpe hi sāsanassa patiṭṭhamānakālato aṭṭhārasādhi kadvivassasate sampatte vaṭṭagāmaṇiraññā kārāvite",
  "anya-e0702n2:44_2": "abhayagirivihāre parivārakhandhakaṁ pāṭhato ca atthato ca vipallāsaṁ katvā mahāvihāravāsigaṇato puthu",
  "anya-e0702n2:44_3": "hutvā eko gaṇo bhijji,",
  "anya-e0702n2:44_4": "so abhayagirivāsigaṇo nāma,",
  "anya-e0702n2:44_5": "dhammarucigaṇoti ca tasseva nāmaṁ.",
  "anya-e0702n2:45_0": "Abhayagirivāsigaṇassa bhijjamānato dvecattālīsādhikativassasate sampatte mahāsenena nāma raññā kārāpite",
  "anya-e0702n2:45_1": "jetavanavihāre bhikkhū ubhatovisaṅgapāṭhe viparītavasena abhisaṅkharitvā abhayagirivāsigaṇato visuṁ eko",
  "anya-e0702n2:45_2": "gaṇo ahosi,",
  "anya-e0702n2:45_3": "so jetavanavāsigaṇo nāma,",
  "anya-e0702n2:45_4": "sāgaliyagaṇoti ca tasseva nāmaṁ.",
  "anya-e0702n2:46_0": "Jetavana vāsigaṇassa bhijjamānakālato ekapaññāsavassādhikānaṁ tiṇṇaṁ vassasatānaṁ upari kurundavāsino",
  "anya-e0702n2:46_1": "ca kolambavāsino ca bhikkhū bhāgineyyaṁ dāṭhāpatiṁ nāma rājānaṁ nissāya ubhatovibhaṅgaparivārakhandhakapāṭhe",
  "anya-e0702n2:46_2": "viparītavasena abhisaṅkharitvā vuttehi dvīhi gaṇehi visuṁ hutvā mahāvihāra vāsigaṇhattamaṁ tulayitvā",
  "anya-e0702n2:46_3": "upadhāretvā mahāvihāranāmaṁ gahetvā eko gaṇo bhijji.",
  "anya-e0702n2:46_4": "Evaṁ sīhaḷadīpe mahāmahindattherādīnaṁ vaṁsabhūtena mahāvihāravāsi gaṇena saddhiṁ cattāro gaṇā bhijjiṁsu.",
  "anya-e0702n2:47_0": "Tattha mahāvihāravāsi gaṇoyeva eko dhammavādī ahosi,",
  "anya-e0702n2:47_1": "sesā pana adhammavādino.",
  "anya-e0702n2:47_2": "Te ca tayo adhammavādino gaṇā bhūtatthaṁ pahāya abhūtatthena dhammaṁ agaruṁ katvā cariṁsūti vacanato",
  "anya-e0702n2:47_3": "sīhaḷadīpe adhammavādino tayopi alajjino gaṇā parimaṇḍalasuppaṭicchannādisikkhāpadāni anādiyitvā vicariṁsu.",
  "anya-e0702n2:47_4": "Tato paṭṭhāya sāsane ekaccānaṁ bhikkhūnaṁ nānappakāravasena nivāsanapārupanādīni dissantiti veditabbaṁ.",
  "anya-e0702n2:48_0": "Adhammavādigaṇānaṁ bhijjamānakālato sattavīsādhikānaṁ pañcasatānaṁ vassānañca upari sirisaṅghabodhi nāma",
  "anya-e0702n2:48_1": "rājā mahāvihāra gaṇassa pakkho hutvā adhammavādinā tayo gaṇe niggahitvā jinasāsanaṁ paggahesi.",
  "anya-e0702n2:48_2": "So ca sirisaṅgha bodhirājā amhākaṁ marammaraṭṭhe arimandananagare anuruddhena nāma raññā samakālavasena rajjasampattiṁ anubhavi.",
  "anya-e0702n2:49_0": "Tato pacchā sīhaḷadīpe vohārakatissassa nāma rañño kāle kapilena nāma amaccena saddhiṁ mantetvā mahāvihāra",
  "anya-e0702n2:49_1": "vāsino bhikkhū nissāya adhammavādigaṇe niggaṇhitvā jinasāsanaṁ paggaṇhāti.",
  "anya-e0702n2:50_0": "Tato pacchā ca goṭṭhābhayassa nāma rañño kāle abhayagiri vāsino bhikkhū parasamuddaṁ pabbājetvā mahāvihāra vāsino bhikkhū nissāya sāsanaṁ visodhayi.",
  "anya-e0702n2:51_0": "Tato pacchāpi goṭṭhābhayarañño puttabhūtassa mahāsenassa nāma rañño kāle abhayagirivāsīnaṁ bhikkhūnaṁ",
  "anya-e0702n2:51_1": "abbhantare saṅghamitto nāma eko bhikkhu rañño padhānācariyo hutvā mahāmahindattherādīnaṁ arahantānaṁ",
  "anya-e0702n2:51_2": "nivāsaṭṭhānabhūtaṁ mahāvihārārāmaṁ vinassituṁ mahāsenaraññā mantetvā ārabhi.",
  "anya-e0702n2:51_3": "Tadā navavassāni mahāvihāre bhikkhu sañño ahosi.",
  "anya-e0702n2:51_4": "Ahovata mahātherānaṁ mahiddhikānaṁ nivāsaṭṭhānaṁ alajjino bhikkhū vinassāpesuṁ,",
  "anya-e0702n2:51_5": "suvaṇṇahaṁssānaṁ nivāsaṭṭhānaṁ kākā viyāti.",
  "anya-e0702n2:52_0": "Jetavanavāsīnañca bhikkhūnaṁ abbhantare eko tisso nāma bhikkhu teneva raññā mantetvā mahāvihāre sīmaṁ samūhani.",
  "anya-e0702n2:52_1": "Achekattā pana tesaṁ sīmasamūhanakammaṁ na sampajjīti.",
  "anya-e0702n2:52_2": "Ahovata dussīlānaṁ pāpakānaṁ kammaṁ acchariyaṁ,",
  "anya-e0702n2:52_3": "seyyathāpi nāma sākhamigo aggaggho kāsivatthaṁ mahagghaṁ bhinnati,",
  "anya-e0702n2:52_4": "evameva bhinditabbavatthunā bhedakapuggalo ativiya dūro ahosīti.",
  "anya-e0702n2:52_5": "Bhavanti cettha, –",
  "anya-e0702n2:53_0": "Yathā sākhamigo pāpo, appagghoyeva kāsikaṁ;",
  "anya-e0702n2:54_0": "Mahagghaṁ kacca bhinnaṁbhinnaṁ, mahussāhena chindati.",
  "anya-e0702n2:55_0": "Evaṁ adhammavādī pāpo, dhammavādigaṇaṁ subhaṁ;",
  "anya-e0702n2:56_0": "Mahussāhena bhindayi, aho acchariyo ayaṁ.",
  "anya-e0702n2:57_0": "Ārakā dūrato āsuṁ, bhinditabbehi bhedakā;",
  "anya-e0702n2:58_0": "Bhūmitova bhavagganto, aho kammaṁ ajānatanti.",
  "anya-e0702n2:59_0": "Iccevaṁ adhammavādigaṇānaṁ balavatāya dhammavādigaṇo parihāyati.",
  "anya-e0702n2:59_1": "Yathā hi gijjhasakuṇassa pakkhavātena suvaṇṇahaṁsā pakatiyā ṭhātuṁ na sakkonti,",
  "anya-e0702n2:59_2": "evameva adhammavādīnaṁ balavatāya dhammavādī parihāyati.",
  "anya-e0702n2:59_3": "Byagghavane viya suvaṇṇamigo nillayitvā gocaraṁ gaṇhāti,",
  "anya-e0702n2:59_4": "yathārucivasena dhammaṁ carituṁ okāsaṁ na labhi.",
  "anya-e0702n2:60_0": "Sīhaḷadīpe sāsanassa patiṭṭhānato dvisattatādhikānaṁ catusatānaṁ vassasahassānañca upari sammāsambuddhassa",
  "anya-e0702n2:60_1": "parinibbānato aṭṭhasattasatādhikānaṁ vassasahassānaṁ upari mahārājā nāma bhūpālo rajjaṁ kāresi.",
  "anya-e0702n2:60_2": "So pana rājā ñadumbaragirivāsikassapattheraggamukhā mahāvihāravāsino bhikkhū tameva rājānaṁ nissāya sāsane malaṁ visodhesuṁ,",
  "anya-e0702n2:60_3": "yathā heraññiko hiraññe malanti.",
  "anya-e0702n2:61_0": "Mahāvihāravāsigaṇato aññe adhammavādinā uppabbā jetvā visodhesuṁ.",
  "anya-e0702n2:61_1": "So ca mahārājā amhākaṁ marammaraṭṭhe arimaddananagare narapaticaññisūnā nāma raññā samakāla vasena rajjaṁ kāresīti veditabbo.",
  "anya-e0702n2:62_0": "Tato pacchā vi vijayabāhurājānaṁ parakkamabāhurājānañca nissāya mahāvihāra vāsino bhikkhū sāsanaṁ parisuddhaṁ akaṁsu,",
  "anya-e0702n2:62_1": "adhammavādino sabbepi uppabbājetvā mahāvihāravāsigaṇoyeva eko patiṭṭhahi,",
  "anya-e0702n2:62_2": "yathā abbhādiupakkilesamalehi vimutto nisānāthoti.",
  "anya-e0702n2:63_0": "Sirisaṅghabodhirājā vohārikatissarājā goṭṭhābhayarājāti ete rājāno sāsanaṁ visodhentopi sabbena sabbaṁ",
  "anya-e0702n2:63_1": "adhammavādigaṇānaṁ avinassanato sāsanaṁ parisuddhaṁ na tāva ahosi.",
  "anya-e0702n2:63_2": "Sirisaṅghabodhirañño mahārañño vijayabāhurañño parakkamabāhuraññoti etesaṁyeva rājūnaṁ kāle sabbena sabbaṁ",
  "anya-e0702n2:63_3": "adhammavādīnaṁ vinassanato sāsanaṁ parisuddhaṁ ahosi.",
  "anya-e0702n2:63_4": "Tadā pana adhammavādinā sīsampi uṭṭhahituṁ na sakkā,",
  "anya-e0702n2:63_5": "yathā aruṇugge kosiyāti.",
  "anya-e0702n2:64_0": "Aparabhāge pana ciraṁ kālaṁ atikkante micchādiṭṭhikānaṁ vijātiyānaṁ bhayena laṅkādīpe sāsanaṁ osakkitvā",
  "anya-e0702n2:64_1": "gaṇapūraṇamattassapi bhikkhusaṅghassa avijjamānatāya mahāvijayabāhurañño kāle rāmaññadesato saṅghaṁ ānetvā",
  "anya-e0702n2:64_2": "sāsanaṁ patiṭṭhāpesi.",
  "anya-e0702n2:65_0": "Tato pacchā ca vimaladhammasūriyassa nāma rañño kāle rakkhāpuraraṭṭhato saṅghaṁ ānetvā sāsanaṁ patiṭṭhāpesi.",
  "anya-e0702n2:65_1": "Tato pacchā ca vimalassa nāma rañño kāle tatoyeva saṅghaṁ ānetvā sāsanaṁ patiṭṭhāpesi.",
  "anya-e0702n2:65_2": "Tato pacchā ca kittissirirājasīhassa nāma rañño kāle syāmaraṭṭhato saṅghaṁ ānetvā tatheva akāsīti.",
  "anya-e0702n2:66_0": "Ayaṁ sīhaḷadīpe sāsanassa osakkanakathā.",
  "anya-e0702n2:67_0": "Tato pacchā jinasāsane navutādhike aṭṭhavassasate sampatte buddhadāsassa nāma rañño kāle eko dhamma kathikatthero",
  "anya-e0702n2:67_1": "ṭhapetvā vinayapiṭakaṁ abhidhammapiṭakañca avasesaṁ suttantapiṭakaṁ sīhaḷabhāsāya parivattitvā abhisaṅkharitvā ṭhapesi.",
  "anya-e0702n2:67_2": "Tañca kāraṇaṁ cūḷavaṁse vuttaṁ.",
  "anya-e0702n2:68_0": "Tassa kira buddhadāsassa rañño puttā asītimattā asītimahāsāvakānaṁ nāmeneva vohāritā ahesuṁ.",
  "anya-e0702n2:68_1": "Tesu puttesu sāriputtattherassa nāmena vohārito eko upatisso nāma rājakumāro pitari devaṅgate dvecattālīsavassāni rajjaṁ karesi.",
  "anya-e0702n2:69_0": "Tato pacchā kaniṭṭho mahānāmo nāma rājakumāro dvāvīsavassāni rajjaṁ kāresi.",
  "anya-e0702n2:69_1": "Tassa rañño kāle jina cakke tettiṁsādhikanavasatavasse sīhaḷadīpe chasaṭṭhimattānaṁ rājūnaṁ pūraṇakāle",
  "anya-e0702n2:69_2": "buddhaghoso nāma thero sīhaḷadīpaṁ gantvā sīhaḷabhāsāya likhite aṭṭhakathāganthe māgadhabhāsāya parivattitvā likhi.",
  "anya-e0702n2:70_0": "So pana mahānāma rājā amhākaṁ marammaraṭṭhe siripaccayanagare savilaññikrovi nāmakena raññā samakālo hutvā rajjaṁ kāresi.",
  "anya-e0702n2:70_1": "Parittaniddāne pana brūmavi?Thī?",
  "anya-e0702n2:70_2": "Nāmakena raññā samakālo hutvā rajjaṁ kāresīti vuttaṁ.",
  "anya-e0702n2:70_3": "Taṁ na yujjatiyeva.",
  "anya-e0702n2:71_0": "Sīhaḷadīpe pana kittissirimegho nāma rājā hutvā navame vasse tasmiṁyeva dīpe rājūnaṁ dvāsaṭṭhimattānaṁ",
  "anya-e0702n2:71_1": "pūraṇakāle jinacakke tiṁsādhike aṭṭhasatavasse jambudīpe kaliṅgapurato kuhasivassa nāma rañño jāmātā",
  "anya-e0702n2:71_2": "dantakumāro hemamālaṁ nāma rājadhītaṁ gahetvā dāṭhādhātuṁ thenetvā navāya taritvā sīhaḷadīpaṁ agamāsi.",
  "anya-e0702n2:71_3": "Jinacakke tiṁsādhikaaṭṭhavassasate jeṭṭhatissarājā navavassāni rajjaṁ kāresi.",
  "anya-e0702n2:72_0": "Buddhadāsarājā ekūnatiṁsati vassāni upalissarājā cadvicattālīsavassāni mahānāmarājā dvāvīsavassānīti",
  "anya-e0702n2:72_1": "sabbāni sampiṇḍitvā jinasāsanaṁ dvattiṁsādhikanavavassasatappamāṇaṁ hoti.",
  "anya-e0702n2:73_0": "Tasmiñca kāle yadā dvīhi vassehi ūnaṁ ahosi,",
  "anya-e0702n2:73_1": "tadā mahānāmarañño kāle tiṁsādhikanavavassasatamatte sāsane buddhaghoso nāma thero laṅkādīpaṁ agamāsi.",
  "anya-e0702n2:74_0": "Amarapuramāpakassa rañño kāle sīhaḷadīpikehi bhikkhūhi pesitasannesapaṇṇe pana chapaṇṇāsādhikanavavassasatātikkante sūti vuttaṁ.",
  "anya-e0702n2:75_0": "Ettha ṭhatvā buddhaghosattherassa aṭṭhuppattiṁsaṅkhepamattaṁ vakkhāma. Kathaṁ.",
  "anya-e0702n2:75_1": "Sīhaḷabhāsakkharehi parivattitaṁ pariyattisāsanaṁ māgadhasāsakkharena ko nāma puggalo parivattituṁ sakkhissatīti",
  "anya-e0702n2:75_2": "mahātherā nimantayitvā tāvatiṁsabhavanaṁ gantvā ghosaṁ devaputtaṁ disvā saddhiṁ sakkena devānamindena",
  "anya-e0702n2:75_3": "taṁ yācitvā bodhirukkhasamīpe ghosagāme kesassa nāma brāhmaṇassa kesiyā nāma brāhmaṇiyā kucchimhi paṭisandhiṁ",
  "anya-e0702n2:75_4": "gaṇhāpesuṁ.",
  "anya-e0702n2:75_5": "Khādatha bhonto pivatha bhontotiādinā brāhmaṇānaṁ aññamaññaṁ ghosakāle vijāyanattā ghosoti nāmaṁ akāsi.",
  "anya-e0702n2:75_6": "Sattavassikakāle so tiṇṇaṁ vedānaṁ pāragū ahosi.",
  "anya-e0702n2:76_0": "Atha kho ekena arahantena saddhiṁ vedakathaṁ sallapanto taṁ kathaṁ niṭṭhāpetvā kusalā dhammā akusalā",
  "anya-e0702n2:76_1": "dhammā abyākatā dhammātiādinā paramatthavedaṁ nāma buddhamantaṁ pucchi.",
  "anya-e0702n2:76_2": "Tadā so sutvā uggaṇhitukāmo hutvā tassa arahantassa santike pabbajitvā devasikaṁ devasikaṁ piṭakattayaṁ saṭṭhimattehi padasahassehi sajjhāyaṁ akāsi,",
  "anya-e0702n2:76_3": "vācuggataṁ akāsi.",
  "anya-e0702n2:76_4": "Ekamāseneva tiṇṇaṁ piṭakānaṁ pāragū ahosi.",
  "anya-e0702n2:77_0": "Tato paccā raho ekakova nisinnassa etadahosi,–",
  "anya-e0702n2:77_1": "buddhabhāsite piṭakattaye mama vā paññā adhikā,",
  "anya-e0702n2:77_2": "udāhu upajjhāyassa vāti.",
  "anya-e0702n2:77_3": "Taṁ kāraṇaṁ ñatvā upajjhācariyo niggahaṁ katvā ovadi.",
  "anya-e0702n2:77_4": "So saṁvegappatto hutvā khamāpetuṁ vandi.",
  "anya-e0702n2:77_5": "Upajjhācariyo tvaṁ āvuso sīhaḷadīpaṁ gantvā piṭakattayaṁ sīhaḷassāsakkharena likhitaṁ māgadhabhāsakkharena likhāhi,",
  "anya-e0702n2:77_6": "evaṁ sati ahaṁ khamissāmīti āha.",
  "anya-e0702n2:78_0": "Buddhaghoso ca pitaraṁ micchādiṭṭhibhāvato mocetvā ācariyassa vacanaṁ sirasā paṭiggahetvā piṭakattayaṁ likhituṁ sīhaḷadīpaṁ nāvāya agamāsi.",
  "anya-e0702n2:78_1": "Tadā samuddamajjhe tīhi divasehi tarante buddhadattatthero ca sīhaḷadīpato nāvāya āgacchanto antarāmagge",
  "anya-e0702n2:78_2": "devāna ānubhāvena aññamaññaṁ passitvā kāraṇaṁ pucchitvā jāni.",
  "anya-e0702n2:78_3": "Jānitvā ca buddhadattatthero evamāha,-",
  "anya-e0702n2:78_4": "mayā āvuso kato jinālaṅkāro appassāroti maññitvā piṭakattayaṁ parivattituṁ likhituṁ okāsaṁ nādāsuṁ,",
  "anya-e0702n2:78_5": "tvaṁ pana piṭakattayaṁ saṁvaṇṇehīti vatvā attano sakkena devānamindena dinnaṁ haritakiphalaṁ ayomayalekhana",
  "anya-e0702n2:78_6": "daṇḍaṁ nisitasilañca buddhaghosattherassa adāsi.",
  "anya-e0702n2:78_7": "Evaṁ tesaṁ dvinnaṁ therānaṁ aññamaññaṁ sallapantānaṁyeva nāvā sayameva apanetvā gacchiṁsu.",
  "anya-e0702n2:79_0": "Buddhaghosatthero ca sīhaḷadīpaṁ patvā paṭhamaṁ saṅghapālattheraṁ passitvā piṭakattayaṁ māgadhabhāsakkharena",
  "anya-e0702n2:79_1": "parivattetuṁ āgatomhīti kāraṇaṁ ārocetvā sīhaḷabhikkhū ca sīle patiṭṭhāyātiādigāthaṁ niyyādetvā imissā",
  "anya-e0702n2:79_2": "gāthāya atthaṁ piṭakattayaṁ āloletvā saṁvaṇṇehīti uyyojesuṁ,",
  "anya-e0702n2:79_3": "tasmiṁyeva divase sāyanhakālato paṭṭhāya yathāvuttagāthaṁ pamukhaṁ katvā visuddhimaggaṁ akāsi.",
  "anya-e0702n2:79_4": "Katvā taṁ kammaṁ nipphādetvā tassa ñāṇappabhavaṁ vīmaṁsetukāmo devānamindo tañca ganthaṁ antaradhāpesi.",
  "anya-e0702n2:79_5": "Punāpi thero akāsi.",
  "anya-e0702n2:79_6": "Tatheva devānamindo antaradhāpesi.",
  "anya-e0702n2:79_7": "Punāpi thero akāsi.",
  "anya-e0702n2:79_8": "Evaṁ tikkhattuṁ kārāpetvā pubbaganthepi dassesi.",
  "anya-e0702n2:79_9": "Tiṇṇampi ganthānaṁ aññamaññaṁ ekapadamattenapi visesatā natthi saṅghapālatthero ca taṁ ārādhayitvā piṭakattayaṁ niyyādesi.",
  "anya-e0702n2:79_10": "Evaṁ visuddhimagge saṅghapālattherassa yācanaṁ ārabbha visuddhimaggo katoti āgataṁ.",
  "anya-e0702n2:79_11": "Buddhaghosuppattikathāyaṁ pana saṅgharājattherassa āyācanaṁ ārabbhāti āgataṁ.",
  "anya-e0702n2:80_0": "Ayaṁ buddhaghosuppattikathāyaṁ āgatanayena dassitabuddhaghosuppattikathāsaṅkhepo.",
  "anya-e0702n2:81_0": "Cūḷavaṁse panevaṁ āgato.",
  "anya-e0702n2:81_1": "Buddhaghosatthero nāma mahābodhirukkhasamīpe ekasmiṁ brāhmaṇagāme vijāto tiṇṇampi vedānaṁ pāragū ahosi tesu tesu vādesu ca aticheko.",
  "anya-e0702n2:81_2": "So aññehi ca saddhiṁ pucchābyākaraṇakammaṁ kattukāmo jambunīpatale āhiṇḍanto ekaṁ vihāraṁ patvā tasmiṁ vā āgantukabhāvena nisīdi.",
  "anya-e0702n2:81_3": "Tasmiñca vihāre revato nāma thero vasi.",
  "anya-e0702n2:81_4": "Tena therena saddhiṁ bhallapanto so brāhmaṇamāṇavo tīsu vedesu aloletvā pañhaṁ pucchi.",
  "anya-e0702n2:81_5": "Pucchitaṁ pucchitaṁ thero byākāsi.",
  "anya-e0702n2:81_6": "Therassa pana pucchitaṁ pañhaṁ māṇavo na sakkā byākātuṁ.",
  "anya-e0702n2:81_7": "Atha māṇavo pucchi,–ko nāmāyaṁ bhante mantoti.",
  "anya-e0702n2:81_8": "Buddhamanto nāmāyanti vutte uggaṇhitukāmo hutvā therassa santike pabbajitvā piṭakattayaṁ uggaṇhi.",
  "anya-e0702n2:81_9": "Aciraneva tiṇṇampi piṭakānaṁ pāragū ahosi.",
  "anya-e0702n2:81_10": "Buddhasseva ghoso yassa atthīti buddhaghosoti nāmena pākaṭo ahosi.",
  "anya-e0702n2:82_0": "Buddhaghoso ca āyasmato revatassa santike nisīdanto ñāṇodayaṁ nāma ganthaṁ aṭṭhassāliniñca nāma ganthaṁ akāsi.",
  "anya-e0702n2:82_1": "Tato pacchā parittaṭṭhakathaṁ kattukāmo hutvā ārabhi.",
  "anya-e0702n2:82_2": "Tadā ācariyo evamāha,–",
  "anya-e0702n2:82_3": "jambudīpe pana āvuso pāḷimattaṁyeva atthi,",
  "anya-e0702n2:82_4": "aṭṭhakathā pana natthi,",
  "anya-e0702n2:82_5": "ācariyavādo ca bhinno hutvā atthi,",
  "anya-e0702n2:82_6": "teneva mahāmahindhattherena ānitā aṭṭhakathā tīsu ca saṅgītīsu āruḷo pāḷiyo sāriputtattherādīhi desito kathāmaggo sīhaḷadīpe atthi,",
  "anya-e0702n2:82_7": "tvaṁ gantvā māgadhabhāsakkharena likhehīti uyyojiyamāno buddhaghosatthero sīhaḷadīpaṁ gantvā anurādhapure",
  "anya-e0702n2:82_8": "mahāvihāraṁ pavisitvā saṅghapālattherassa santike saddhiṁ sīhaḷaṭṭhakathāya theravāde sutvā aṭṭhakathaṁ",
  "anya-e0702n2:82_9": "karissamīti ārocesi.",
  "anya-e0702n2:82_10": "Sīhaḷabhikkhū ca pubbe vuttanayeneva sīle patiṭṭhāyātiādi gāthā niyyādesuṁ.",
  "anya-e0702n2:82_11": "Buddhaghoso ca saddhiṁ aṭṭhakathāya piṭakattayaṁ saṅkhipitvā visuddhimaggaṁ akāsi.",
  "anya-e0702n2:83_0": "Pubbe vuttanayeneva sakko antaradhāpetvā tikkhattuṁ kārāpesi.",
  "anya-e0702n2:83_1": "Saṅghapālattheropi arādhayitvā piṭakattayaṁ niyyādesīti.",
  "anya-e0702n2:84_0": "Kiñcāpi nānā ganthesu nānākārehi buddhaghosuppatti āgatā,",
  "anya-e0702n2:84_1": "tathāpi buddhaghosattherassa sīhaḷadīpaṁ gantvā piṭakattayassa likhanaṁ aṭṭhakathānañca karaṇameva pamāṇanti manokiliṭṭhaṁ na uppādetabbanti.",
  "anya-e0702n2:84_2": "Buddhaghosatthero vikaṭattayaṁ likhitvā jambudīpaṁ paccāgamāsi.",
  "anya-e0702n2:85_0": "Iccevaṁ pāḷibhāsāya pariyattiṁ parivattitvā pacchā ācariyaparamparasissānusissavasena sīhaḷadīpe jinacakkaṁ majjhanti kaṁsumāsī viya atidibbati,",
  "anya-e0702n2:85_1": "anekakoṭippamāṇehi sotāpannasakadāgāmianāgāmiarahantehi laṅkādīpaṁ atisobhati,",
  "anya-e0702n2:85_2": "sabbapāliphullena tiyojanikapāricchattakarukkhena tāvatiṁsabhavanaṁ viya satapattapadumādīhi mahāpokkharaṇī",
  "anya-e0702n2:85_3": "viya tesu tesu ṭhānesu maggamahāmaggaāpakagharadvāratitthavanapabbataguhamandiravihārasālādīsu aladdhamaggaphalaṭṭhānaṁ",
  "anya-e0702n2:85_4": "nāma kiñci natthi,",
  "anya-e0702n2:85_5": "thokaṁ āgametvā piṇḍāya patiṭṭhamānapadesepi maggaphalāni labhiṁsuyeva.",
  "anya-e0702n2:86_0": "Maggaphalāni sacchikarontānaṁ puggalānaṁ bāhullatāya ayaṁ puthujjano ayaṁ puthujjanoti aṅguliṁ pasāretvā dassetabbo hoti.",
  "anya-e0702n2:86_1": "Ekasmiṁ kāle sīhaḷadīpe puthujjana bhikkhu nāma natthi.",
  "anya-e0702n2:86_2": "Tathā hi vuttaṁ vibhaṅgaṭṭhakathāyaṁ,",
  "anya-e0702n2:86_3": "ekavāraṁ puthujjanabhikkhu nāma natthīti.",
  "anya-e0702n2:87_0": "Abhiññālābhīnaṁ kira mahiddhikānaṁ gamanāgamanavasena sūriyossāsaṁ alabhitvā dhaññakoṭṭakā mātugāmā dhaññakoṭṭituṁ okāsaṁ na labhiṁsu.",
  "anya-e0702n2:88_0": "Devalokato sumanasāmaṇero dakkhiṇakkhakaṁ sīhaḷadīpaṁ anetvā tassa pāṭihāriyaṁ dassanavasena uddhakabindhūhi",
  "anya-e0702n2:88_1": "tiyojanasataṁ sakalampi laṅkādīpaṁ byāpatvā bhagavatā paribhuttacetiyaṅgaṇaṁ viya hutvā navāya gacchantā",
  "anya-e0702n2:88_2": "mahāsamudde udakato nāḷikeramattampi disvā sakalaṅkādīpaṁ pūjenti,",
  "anya-e0702n2:88_3": "mahāmahindattherassa santike ariṭṭhattherena saddhiṁ pañcamattā bhikkhusatā paṭhamaṁ tāva vinayapiṭakaṁ",
  "anya-e0702n2:88_4": "uggaṇhiṁsūti imehi kāraṇehi laṅkādīpaṁ jinacakkassa patiṭṭhānaṁ hutvā varadīpanti nāmaṁ paṭilabhi.",
  "anya-e0702n2:89_0": "Sīhaḷadīpeyeva piṭakattayaṁ potthakāruḷavasena patiṭṭhāpetvā tato pacchā coranāgassa nāma rañño kāle",
  "anya-e0702n2:89_1": "sakalalaṅkādīpaṁ dubbhikkhabhayena pīḷetvā piṭakattayaṁ dhārentā bhikkhū jambudīpaṁ āgamaṁsu.",
  "anya-e0702n2:89_2": "Anāgantvā tattheva ṭhitāpi bhikkhū chātakabhayena pīḷetvā udarapaṭalaṁ bandhitvā kucchiṁ vālukarāsimhi ṭhapetvā piṭakattayaṁ dhāresuṁ.",
  "anya-e0702n2:90_0": "Kuṭa kaṇṇatissassa rañño kāleyeva dubbhikkhabhayaṁ vūpasamitvā jambudīpato bhikkhū puna gantvā sīhaḷadīpe",
  "anya-e0702n2:90_1": "ṭhitehi bhikkhūhi saddhiṁ mahāvihāre piṭakattayaṁ avirodhāpetvā samasamaṁ katvā ṭhapesuṁ.",
  "anya-e0702n2:90_2": "Ṭhapetvā ca pana sīhaḷadīpeyeva suṭṭhu dhāresuṁ.",
  "anya-e0702n2:91_0": "Tattheva aṭṭhakathāyo buddhaghosatthero māgadhabhāsāya parivattetvā viraci.",
  "anya-e0702n2:91_1": "Pacchā ca yebhuyyena tattheva aṭṭhakathāṭīkāanumadhulakkhaṇagaṇṭhiganthantarāni akaṁsu.",
  "anya-e0702n2:91_2": "Puna sāsanaṁ nabhe ravinduva pākaṭanti.",
  "anya-e0702n2:92_0": "Tattha buddhavaṁsaṭṭhakathaṁ buddhadattatthere akāsi.",
  "anya-e0702n2:92_1": "Itivuttodānacariyāpiṭakatherātherīvimānavatthupetavatthunettiaṭṭhakathāyo ācariyadhammapālatthero akāsi.",
  "anya-e0702n2:92_2": "So ca ācariyadhammapālatthero sīhaḷadīpassa samīpe damilaraṭṭhe badaratitthamhi nivāsitattā sīhaḷadīpeyeva saṅgahetvā vattabbo.",
  "anya-e0702n2:93_0": "Paṭisambhidāmaggaṭṭhakathaṁ mahānāmo nāma thero ākāsi.",
  "anya-e0702n2:93_1": "Mahāniddesaṭṭhakathaṁ upaseno nāma thero akāsi.",
  "anya-e0702n2:93_2": "Abhidhammaṭīkaṁ pana ānandatthero akāsi.",
  "anya-e0702n2:93_3": "Sā ca sabbāsaṁ ṭīkānaṁ ādibhūtattā mūlaṭīkāti pākaṭā.",
  "anya-e0702n2:94_0": "Visuddhimaggassa mahāṭīkaṁ dīghanikāyaṭṭhakathāya ṭīkaṁ majjhimanikāyaṭṭhakathāya ṭīkaṁ saṁyuttanikāyaṭṭhakathāya",
  "anya-e0702n2:94_1": "ṭīkañhāti imāyo ācariyadhammapālatthero akāsi.",
  "anya-e0702n2:95_0": "Sāratthadīpaniṁ nāma vinayaṭīkaṁ aṅguttaranikāyaṭīkañca parakkamabāhuraññā yācito sāriputtatthero akāsi.",
  "anya-e0702n2:95_1": "Vimativinodaniṁ nāma vinayaṭīkaṁ damilaraṭṭhavāsikassapatthero akāsi.",
  "anya-e0702n2:96_0": "Anuṭīkaṁ pana ācariyadhammapālatthero.",
  "anya-e0702n2:96_1": "Sā ca mūlaṭīkāya anuttānatthāni uttānāni saṁvaṇṇitattā anuṭīkā tivuccati.",
  "anya-e0702n2:97_0": "Visuddhimaggassa cūḷaṭīkaṁ makhudīpaniñca aññetarā therā akaṁsu.",
  "anya-e0702n2:97_1": "Sā ca mūlaṭīkāya atthāvasesāti ca anuttānatthāti ca katvā mūlaṭīkāya saddhiṁ saṁsanditvā katattā madhura sattā ca madhudīpaninti vuccati.",
  "anya-e0702n2:97_2": "Mohavicchedaniṁ pana lakkhaṇaganthaṁ kassapatthero akāsi.",
  "anya-e0702n2:98_0": "Ābhidhammāvatāraṁ pana rupārūpavibhāgaṁ vinayavinicchayañca buddha dattatthero.",
  "anya-e0702n2:98_1": "Vinayasaṅgahaṁ sāriputtatthero.",
  "anya-e0702n2:98_2": "Khuddasikkhaṁ dhammasiritthero.",
  "anya-e0702n2:98_3": "Paramatthavinicchayaṁ nāmarūpaparicchedaṁ abhidhammatthasaṅgañca anuruddhatthero.",
  "anya-e0702n2:98_4": "Saccasaṅkhepaṁ dhammapālatthero.",
  "anya-e0702n2:98_5": "Khemaṁ khematthero.",
  "anya-e0702n2:98_6": "Te ca saṅkhepato saṁvaṇṇitattā sukhena ca lakkhaṇiyattā lakkhaṇaganthāti vuccanti.",
  "anya-e0702n2:99_0": "Tesaṁ pana saṁvaṇṇanāsu abhidhammatthasaṅgahassa porāṇaṭīkaṁ navavimalabuddhitthero akāsi.",
  "anya-e0702n2:99_1": "Saccaṁsaṅkhepanāmarūpaparicchedakhemāabhidhammāvatārānaṁ porāṇaṭīkaṁ vācissaramahāsāmitthero.",
  "anya-e0702n2:99_2": "Paramatthavinicchayassa porāṇaṭīkaṁ mahābodhitthero.",
  "anya-e0702n2:100_0": "Abhidhamatthasaṅgahābhidhammāvatārābhinava ṭīkāyo sumaṅgalasāmitthero.",
  "anya-e0702n2:100_1": "Saccasaṅkhepābhinavaṭīkaṁ araññavāsitthero.",
  "anya-e0702n2:100_2": "Nāmarūpaparicchedābhinavaṭīkaṁ mahāsāmitthero.",
  "anya-e0702n2:100_3": "Paramatthavinicchayābhinavaṭīkaṁ aññataratthero.",
  "anya-e0702n2:100_4": "Vinayavinicchayaṭīkaṁ revatatthero.",
  "anya-e0702n2:100_5": "Khuddasikkhāya purāṇaṭīkaṁ mahāyasatthero.",
  "anya-e0702n2:100_6": "Tāyayeva abhinavaṭīkaṁ saṅgharakkhitattheroti.",
  "anya-e0702n2:101_0": "Vajirabuddhiṁ nāma vinayagaṇṭhipadatthaṁ vajirabuddhitthero.",
  "anya-e0702n2:101_1": "Cūḷagaṇṭhiṁ majjhimagaṇṭhiṁ mahāgaṇṭhiñca sīhaḷadīpavāsino therā.",
  "anya-e0702n2:101_2": "Te ca padakkamena asaṁvaṇṇetvā anuttānatthāyeva saṁvaṇṇitattā gaṇṭhipadatthāti vuccanti.",
  "anya-e0702n2:102_0": "Abhidhānappadīpikaṁ pana mahāmoggalānatthero.",
  "anya-e0702n2:102_1": "Atthabyakkhānaṁ cūḷabuddhatthero.",
  "anya-e0702n2:102_2": "Vuttodayaṁ sambandhacintanaṁ subodhālaṅkārañca saṅgharakkhitatthero.",
  "anya-e0702n2:102_3": "Byākaraṇaṁ moggalānatthero.",
  "anya-e0702n2:103_0": "Mahāvaṁsaṁ cūḷavaṁsaṁ dīpavaṁsaṁ thūpavaṁsaṁ bodhivaṁsaṁ dhātuvaṁ sañca sīhaḷadīpavāsino therā.",
  "anya-e0702n2:103_1": "Dāṭhādhātuvaṁsaṁ pana dhammakittitthero akāsi.",
  "anya-e0702n2:103_2": "Ete ca pāḷimuttakavasena vuttattā ganthantarāti vuccanti.",
  "anya-e0702n2:104_0": "Iccevaṁ buddhaghosādayo thera varā yathābalaṁ yathāsattiṁ pariyattiṁ sāsanaṁ upatthambhetvā bahūhi mūlehi",
  "anya-e0702n2:104_1": "bahuhisākhāhi bahūhi ca viṭapehi upatthambhiyamāno vepullamā pajjamāno mahānigrodharukkho viya thiraṁ",
  "anya-e0702n2:104_2": "hutvā cirakālaṁ tiṭṭhatīti veditabbaṁ.",
  "anya-e0702n2:105_0": "Idaṁ sīhaḷadīpe potthakāruḷhato pacchā sāsanassa patiṭṭhānaṁ.",
  "anya-e0702n2:106_0": "Etepi ca mahāthero, yathāsattiṁ yathābalaṁ;",
  "anya-e0702n2:107_0": "Aṭṭhakathādayo katvā, maccumukhaṁ upāgamuṁ.",
  "anya-e0702n2:108_0": "Seyyathāpi ca lokasmiṁ, obhāsitvāna candimā;",
  "anya-e0702n2:109_0": "Āvahitvāna sattānaṁ, hitaṁ atthaṁva gacchati.",
  "anya-e0702n2:110_0": "Evameva mahātherā, ñāṇobhāsehi bhāsiya;",
  "anya-e0702n2:111_0": "Āvahitvāna sattānaṁ, hitaṁ atthaṁva gacchati.",
  "anya-e0702n2:112_0": "Iti sāsanavaṁse sīhaḷadīpikasāsanavaṁsakathāmaggo",
  "anya-e0702n2:113_0": "Nāma dutiyo paricchedo."
}