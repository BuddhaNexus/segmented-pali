{
  "anya-e0105n22:0_0": "Āyācanakāraṇaṁ",
  "anya-e0105n22:1_0": "Kasmā pana te taṁ āyāciṁsūti? Vuccate,",
  "anya-e0105n22:1_1": "mahāvihāravāsino hi āditoyeva paṭṭhāya piṭakattayaṁ yathā tīsu saṅgītīsu pāḷibhāsāya saṅgītaṁ,",
  "anya-e0105n22:1_2": "yathā ca vaṭṭagāmaṇirājakāle (455- 467- bu-",
  "anya-e0105n22:1_3": "va) potthakesu āropitaṁ,",
  "anya-e0105n22:1_4": "tathā porāṇaṁ pāḷipiṭakameva uggaṇhanti ceva vācenti ca,",
  "anya-e0105n22:1_5": "na sakkatāropitapiṭakaṁ.",
  "anya-e0105n22:1_6": "Aṭṭhakathāyo ca tivassasatamattato pure katā.",
  "anya-e0105n22:1_7": "Tathā hi aṭṭhakathāsu vasabharājakālato (609- 653- bu-",
  "anya-e0105n22:1_8": "0) pacchā sīhaḷikattherānañceva aññesañca vatthu na dissati ṭhapetvā mahāsenarājavatthuṁ pārā. aṭṭha. 2.236- 237,",
  "anya-e0105n22:1_9": "yāva ācariyabuddhaghosakālāpi ca tā eva porāṇaṭṭhakathāyo atthi na abhinavīkatā.",
  "anya-e0105n22:1_10": "Tena tesaṁ piṭakesu yebhuyyena janā paricayaṁ kātuṁ asañjātābhilāsā honti asañjātussāhā.",
  "anya-e0105n22:1_11": "Dīpantaresu ca attano piṭakaṁ pattharāpetuṁ na sakkonti aṭṭhakathānaṁ dīpabhāsāya abhisaṅkhatattā.",
  "anya-e0105n22:1_12": "Abhayagirivāsino pana vaṭṭagāmaṇirājakālato paṭṭhāya sakkatabhāsāropitaṁ dhammarucinikāyādipiṭakampi",
  "anya-e0105n22:1_13": "mahāyānapiṭakampi navaṁ navaṁ pariyāpuṇanti ceva vācenti ca,",
  "anya-e0105n22:1_14": "tena tesaṁ piṭakesu yebhuyyena janā paricayaṁ kātuṁ sañjātābhilāsā honti sañjātussāhā,",
  "anya-e0105n22:1_15": "navaṁ navameva hi sattā piyāyanti.",
  "anya-e0105n22:1_16": "Tatoyeva te dīpantaresupi attano vādaṁ pattharāpetuṁ sakkonti.",
  "anya-e0105n22:1_17": "Tasmā te mahāvihāravāsino therā attano sīhaḷaṭṭhakathāyo pāḷibhāsāya abhisaṅkharitukāmā tathā kātuṁ samatthaṁ",
  "anya-e0105n22:1_18": "ācariyabuddhaghosattherassa ñāṇappabhāvavisesaṁ yathāvuttaguṇasampannabhāvañca ñatvā āyāciṁsūti veditabbaṁ."
}