{
  "tika-vin04t13:0_0": "Saṅghādisesakaṇḍo",
  "tika-vin04t13:1_0": "1. Ussayavādikāsikkhāpadavaṇṇanā",
  "tika-vin04t13:2_0": "Saṅghādisesesu paṭhame ussayavādikāti mānussayavasena kodhussayavasena aḍḍakaraṇatthāya vinicchayamahāmattānaṁ santike vivadamānā.",
  "tika-vin04t13:2_1": "Gahapatinā vātiādīhi ṭhapetvā pañca sahadhammike avasesā gahaṭṭhapabbajitā saṅgahitā.",
  "tika-vin04t13:2_2": "Ayaṁ bhikkhunī paṭhamāpattikanti ādimhi paṭhamaṁ āpatti etassāti paṭhamāpattiko,",
  "tika-vin04t13:2_3": "vītikkamakkhaṇeyeva āpajjitabboti attho,",
  "tika-vin04t13:2_4": "taṁ paṭhamāpattikaṁ.",
  "tika-vin04t13:2_5": "Āpannāti aḍḍapariyosāne āpannā.",
  "tika-vin04t13:2_6": "Bhikkhuniṁ saṅghato nissāretīti nissāraṇīyo,",
  "tika-vin04t13:2_7": "taṁ nissāraṇīyaṁ.",
  "tika-vin04t13:2_8": "Saṅghādisesanti evaṁnāmakaṁ.",
  "tika-vin04t13:3_0": "Sāvatthiyaṁ thullanandaṁ ārabbha ussayavādikavatthusmiṁ paññattaṁ,",
  "tika-vin04t13:3_1": "sāṇattikaṁ,",
  "tika-vin04t13:3_2": "“aḍḍaṁ karissāmī”ti yaṁkiñci dutiyikaṁ vā sakkhiṁ vā sahāyaṁ vā pariyesantiyā pariyesane dukkaṭaṁ,",
  "tika-vin04t13:3_3": "yattha ṭhitāya “aḍḍaṁ kātuṁ gacchāmī”ti cittaṁ uppajjati,",
  "tika-vin04t13:3_4": "tato paṭṭhāya gacchantiyā pade pade dukkaṭaṁ,",
  "tika-vin04t13:3_5": "yatthakatthaci antamaso bhikkhunupassayaṁ āgatepi vohārike disvā attano kathaṁ ārocentiyā dukkaṭaṁ.",
  "tika-vin04t13:3_6": "Itarena attano kathāya ārocitāya bhikkhuniyā thullaccayaṁ,",
  "tika-vin04t13:3_7": "paṭhamaṁ itarena pacchā bhikkhuniyā ārocanepi eseva nayo.",
  "tika-vin04t13:3_8": "Sace pana bhikkhunī taṁ vadati “mama ca tava ca kathaṁ tvaṁyeva ārocehī”ti,",
  "tika-vin04t13:3_9": "so attano vā kathaṁ paṭhamaṁ ārocetu, tassā vā,",
  "tika-vin04t13:3_10": "paṭhamārocane bhikkhuniyā dukkaṭaṁ,",
  "tika-vin04t13:3_11": "dutiye thullaccayaṁ,",
  "tika-vin04t13:3_12": "tena evaṁ vuttāya bhikkhuniyā ārocanepi eseva nayo.",
  "tika-vin04t13:3_13": "Sace pana bhikkhunī aññena kathāpeti,",
  "tika-vin04t13:3_14": "tatrāpi eseva nayo.",
  "tika-vin04t13:3_15": "Yathā vā tathā vā hi ārociyamāne paṭhamārocane bhikkhuniyā dukkaṭaṁ,",
  "tika-vin04t13:3_16": "dutiye thullaccayaṁ.",
  "tika-vin04t13:3_17": "Ubhinnaṁ pana kathaṁ sutvā vohārikehi vinicchaye kate aḍḍapariyosānaṁ nāma hoti,",
  "tika-vin04t13:3_18": "tasmiṁ aḍḍapariyosāne bhikkhuniyā jayepi parājayepi saṅghādiseso.",
  "tika-vin04t13:4_0": "Yā pana paccatthikamanussehi dūtaṁ vā pahiṇitvā,",
  "tika-vin04t13:4_1": "sayaṁ vā āgantvā “ehi,",
  "tika-vin04t13:4_2": "ayye”ti ākaḍḍhiyamānā gacchati,",
  "tika-vin04t13:4_3": "yā vā upassaye aññehi kataṁ anācāraṁ anodissa ācikkhantī rakkhaṁ yācati,",
  "tika-vin04t13:4_4": "yāya ca kiñci avuttā vohārikā aññato sutvā sayameva aḍḍaṁ pariyosāpenti, tassā,",
  "tika-vin04t13:4_5": "ummattikādīnañca anāpatti.",
  "tika-vin04t13:4_6": "Aññehi anākaḍḍhitāya aḍḍakaraṇaṁ,",
  "tika-vin04t13:4_7": "aḍḍapariyosānanti imānettha dve aṅgāni.",
  "tika-vin04t13:4_8": "Samuṭṭhānādīni paṭhamakathinasadisāni,",
  "tika-vin04t13:4_9": "idaṁ pana kiriyamevāti.",
  "tika-vin04t13:5_0": "Ussayavādikāsikkhāpadavaṇṇanā niṭṭhitā.",
  "tika-vin04t13:6_0": "2. Corivuṭṭhāpikāsikkhāpadavaṇṇanā",
  "tika-vin04t13:7_0": "Dutiye yāya pañcamāsagghanakato paṭṭhāya yaṁkiñci parasantakaṁ avaharitaṁ,",
  "tika-vin04t13:7_1": "ayaṁ corī nāma,",
  "tika-vin04t13:7_2": "taṁ coriṁ.",
  "tika-vin04t13:7_3": "Vajjhaṁ viditanti tena kammena “vadhārahā aya”nti evaṁ viditaṁ.",
  "tika-vin04t13:7_4": "Anapaloketvāti anāpucchā.",
  "tika-vin04t13:7_5": "Gaṇanti mallagaṇabhaṭiputtagaṇādikaṁ.",
  "tika-vin04t13:7_6": "Pūganti dhammagaṇaṁ.",
  "tika-vin04t13:7_7": "Seṇinti gandhikaseṇidussikaseṇiādikaṁ.",
  "tika-vin04t13:7_8": "Yattha yattha hi rājāno gaṇādīnaṁ gāmanigame niyyātenti “tumheva ettha anusāsathā”ti,",
  "tika-vin04t13:7_9": "tattha tattha teyeva issarā honti,",
  "tika-vin04t13:7_10": "tasmā te sandhāya idaṁ vuttaṁ.",
  "tika-vin04t13:7_11": "Ettha ca rājānaṁ vā gaṇādike vā apaloketvāpi bhikkhunisaṅgho apaloketabbova.",
  "tika-vin04t13:7_12": "Aññatra kappāti titthiyesu vā aññabhikkhunīsu vā pabbajitapubbā kappā nāma,",
  "tika-vin04t13:7_13": "taṁ ṭhapetvā aññaṁ upasampādentiyā gaṇaācarinī pattacīvarapariyesanesu sīmāsammutiyā ñattiyā ca dukkaṭaṁ,",
  "tika-vin04t13:7_14": "dvīhi kammavācāhi thullaccayaṁ,",
  "tika-vin04t13:7_15": "kammavācāpariyosāne saṅghādiseso.",
  "tika-vin04t13:8_0": "Sāvatthiyaṁ thullanandaṁ ārabbha coriṁ vuṭṭhāpanavatthusmiṁ paññattaṁ,",
  "tika-vin04t13:8_1": "coriyā vematikāya dukkaṭaṁ,",
  "tika-vin04t13:8_2": "tathā acoriyā corisaññāya ceva vematikāya ca.",
  "tika-vin04t13:8_3": "Acorisaññāya,",
  "tika-vin04t13:8_4": "ajānantiyā,",
  "tika-vin04t13:8_5": "apaloketvā vuṭṭhāpentiyā,",
  "tika-vin04t13:8_6": "kappaṁ vuṭṭhāpentiyā,",
  "tika-vin04t13:8_7": "ummattikādīnañca anāpatti. Coritā,",
  "tika-vin04t13:8_8": "corisaññitā,",
  "tika-vin04t13:8_9": "aññatra anuññātakāraṇā vuṭṭhāpananti,",
  "tika-vin04t13:8_10": "imānettha tīṇi aṅgāni.",
  "tika-vin04t13:8_11": "Corivuṭṭhāpanasamuṭṭhānaṁ,",
  "tika-vin04t13:8_12": "kiriyākiriyaṁ,",
  "tika-vin04t13:8_13": "saññāvimokkhaṁ,",
  "tika-vin04t13:8_14": "sacittakaṁ,",
  "tika-vin04t13:8_15": "paṇṇattivajjaṁ,",
  "tika-vin04t13:8_16": "kāyakammaṁ,",
  "tika-vin04t13:8_17": "vacīkammaṁ, ticittaṁ,",
  "tika-vin04t13:8_18": "tivedananti.",
  "tika-vin04t13:9_0": "Corivuṭṭhāpikāsikkhāpadavaṇṇanā niṭṭhitā.",
  "tika-vin04t13:10_0": "3. Ekagāmantaragamanasikkhāpadavaṇṇanā",
  "tika-vin04t13:11_0": "Tatiye gāmantarantiādīsu sakagāmato tāva nikkhamantiyā anāpatti,",
  "tika-vin04t13:11_1": "nikkhamitvā pana aññaṁ gāmaṁ gacchantiyā pade pade dukkaṭaṁ,",
  "tika-vin04t13:11_2": "ekena pādena itarassa gāmassa parikkhepe vā upacāre vā atikkante thullaccayaṁ,",
  "tika-vin04t13:11_3": "dutiyena atikkantamatte saṅghādiseso,",
  "tika-vin04t13:11_4": "tato nikkhamitvā puna sakagāmaṁ pavisantiyāpi eseva nayo.",
  "tika-vin04t13:11_5": "Sace pana khaṇḍapākārena vā vaticchiddena vā bhikkhunivihārabhūmiṁyeva sakkā hoti pavisituṁ,",
  "tika-vin04t13:11_6": "evaṁ pavisamānāya kappiyabhūmiyā paviṭṭhā nāma hoti,",
  "tika-vin04t13:11_7": "tasmā vaṭṭati.",
  "tika-vin04t13:11_8": "Bahigāme ṭhatvā yaṁkiñci sakagāmaṁ vā paragāmaṁ vā akappiyabhūmiṁ padasā pavisantiyā āpattīti ayamettha saṅkhepo.",
  "tika-vin04t13:12_0": "Nadipāragamane vuttalakkhaṇāya nadiyā dutiyikaṁ vinā paratīraṁ gacchantiyā vā antarānadiyaṁ dutiyikāya",
  "tika-vin04t13:12_1": "saddhiṁ bhaṇḍitvā puna orimatīrameva paccuttarantiyā vā paṭhamapādaṁ uddharitvā tīre ṭhapitakkhaṇe thullaccayaṁ,",
  "tika-vin04t13:12_2": "dutiyapāduddhāre saṅghādiseso.",
  "tika-vin04t13:12_3": "Iddhisetuyānanāvāhi pana paratīraṁ otarituṁ,",
  "tika-vin04t13:12_4": "nahānādikāraṇena ca otiṇṇāya orimatīraṁ padasāpi paccuttarituṁ vaṭṭati.",
  "tika-vin04t13:13_0": "Rattivippavāse “purearuṇeyeva dutiyikāya hatthapāsaṁ okkamissāmī”ti ābhogaṁ vinā ekagabbhepi dutiyikāya",
  "tika-vin04t13:13_1": "hatthapāsātikkame ṭhatvā aruṇaṁ uṭṭhāpentiyā āpatti.",
  "tika-vin04t13:14_0": "Ekā vā gaṇamhāti ettha pana ekā bhikkhunīpi gaṇoyeva.",
  "tika-vin04t13:14_1": "Ohīyeyyāti avahīyeyya,",
  "tika-vin04t13:14_2": "dassanūpacāraṁ vā savanūpacāraṁ vā vijaheyyāti attho.",
  "tika-vin04t13:14_3": "Tasmā indakhīlātikkamato paṭṭhāya bahigāme rukkhathambhasāṇipākārādiantaritabhāvenāpi dutiyikāya dassanūpacāre vijahite sacepi savanūpacāro atthi,",
  "tika-vin04t13:14_4": "āpattiyeva.",
  "tika-vin04t13:14_5": "Ajjhokāse pana dūrepi dassanūpacāro hoti,",
  "tika-vin04t13:14_6": "tattha maggamūḷhasaddena viya dhammassavanārocanasaddena viya ca ‘ayye’ti saddāyantiyā saddassavanātikkame āpattiyeva.",
  "tika-vin04t13:14_7": "Sace pana maggaṁ gacchantī ohīyitvā “idāni pāpuṇissāmī”ti saussāhā anubandhati, vaṭṭati.",
  "tika-vin04t13:15_0": "Sāvatthiyaṁ aññataraṁ bhikkhuniṁ ārabbha gāmantaragamanavatthusmiṁ paññattaṁ,",
  "tika-vin04t13:15_1": "“ekā vā nadipāra”ntiādikā ettha tividhā anupaññatti,",
  "tika-vin04t13:15_2": "pure aruṇe sakagāmato nikkhamitvā aruṇuggamanakāle gāmantarapariyāpannaṁ nadipāraṁ okkamanantiyā pana catassopi āpattiyo ekakkhaṇeyeva honti.",
  "tika-vin04t13:15_3": "Vuttampi cetaṁ –",
  "tika-vin04t13:16_0": "“Sikkhāpadā buddhavarena vaṇṇitā;",
  "tika-vin04t13:17_0": "Saṅghādisesā caturo bhaveyyuṁ;",
  "tika-vin04t13:18_0": "Āpajjeyya ekapayogena sabbā;",
  "tika-vin04t13:19_0": "Pañhā mesā kusalehi cintitā”ti. ;",
  "tika-vin04t13:20_0": "Etenupāyena tiṇṇaṁ,",
  "tika-vin04t13:20_1": "dvinnañca ekatobhāvo veditabbo.",
  "tika-vin04t13:20_2": "Dutiyikāya pana pakkantāya vā vibbhantāya vā kālaṅkatāya vā pakkhasaṅkantāya vā āpadāsu vā gāmantaragamanādīni karontiyā ummattikādīnañca anāpatti.",
  "tika-vin04t13:20_3": "Antarāyena ekatobhāvo,",
  "tika-vin04t13:20_4": "gāmantaragamanādīsu aññataratāpajjanaṁ,",
  "tika-vin04t13:20_5": "āpadāya abhāvoti imānettha tīṇi aṅgāni.",
  "tika-vin04t13:20_6": "Samuṭṭhānādīni paṭhamapārājikasadisāni,",
  "tika-vin04t13:20_7": "idaṁ pana paṇṇattivajjaṁ, ticittaṁ,",
  "tika-vin04t13:20_8": "tivedananti.",
  "tika-vin04t13:21_0": "Ekagāmantaragamanasikkhāpadavaṇṇanā niṭṭhitā.",
  "tika-vin04t13:22_0": "4. Ukkhittakaosāraṇasikkhāpadavaṇṇanā",
  "tika-vin04t13:23_0": "Catutthe ukkhittanti āpattiyā adassanādīsu ukkhittaṁ.",
  "tika-vin04t13:23_1": "Anaññāya gaṇassachandanti tasseva kārakasaṅghassa chandaṁ ajānitvā.",
  "tika-vin04t13:23_2": "Osāreyyāti osāraṇakammaṁ kareyya.",
  "tika-vin04t13:23_3": "Tassā evaṁ karontiyā,",
  "tika-vin04t13:23_4": "gaṇapariyesane sīmāsammutiyā ñattiyā ca dukkaṭaṁ,",
  "tika-vin04t13:23_5": "dvīhi kammavācāhi thullaccayaṁ,",
  "tika-vin04t13:23_6": "kammavācāpariyosāne saṅghādiseso.",
  "tika-vin04t13:24_0": "Sāvatthiyaṁ thullanandaṁ ārabbha evaṁ osāraṇavatthusmiṁ paññattaṁ,",
  "tika-vin04t13:24_1": "tikasaṅghādisesaṁ,",
  "tika-vin04t13:24_2": "adhammakamme tikadukkaṭaṁ,",
  "tika-vin04t13:24_3": "kārakasaṅghaṁ vā āpucchitvā,",
  "tika-vin04t13:24_4": "gaṇassa vā chandaṁ jānitvā,",
  "tika-vin04t13:24_5": "vatte vā vattantiṁ,",
  "tika-vin04t13:24_6": "asante kārakasaṅghe osārentiyā,",
  "tika-vin04t13:24_7": "ummattikādīnañca anāpatti.",
  "tika-vin04t13:24_8": "Dhammakammena ukkhittatā,",
  "tika-vin04t13:24_9": "aññatra anuññātakāraṇā osāraṇanti imānettha dve aṅgāni.",
  "tika-vin04t13:24_10": "Samuṭṭhānādīni saṅghabhedasikkhāpade vuttanayāneva,",
  "tika-vin04t13:24_11": "idaṁ pana kiriyākiriyanti.",
  "tika-vin04t13:25_0": "Ukkhittakaosāraṇasikkhāpadavaṇṇanā niṭṭhitā.",
  "tika-vin04t13:26_0": "5. Bhojanappaṭiggahaṇapaṭhamasikkhāpadavaṇṇanā",
  "tika-vin04t13:27_0": "Pañcame avassutāti chandarāgena tintā.",
  "tika-vin04t13:27_1": "Avassutassāti tādisasseva.",
  "tika-vin04t13:27_2": "Khādeyya vā bhuñjeyya vāti ettha paṭiggahaṇe thullaccayaṁ,",
  "tika-vin04t13:27_3": "ajjhohāre ajjhohāre saṅghādiseso.",
  "tika-vin04t13:28_0": "Sāvatthiyaṁ sundarīnandaṁ ārabbha avassutāya avassutassa hatthato āmisappaṭiggahaṇavatthusmiṁ paññattaṁ,",
  "tika-vin04t13:28_1": "ekatoavassute paṭiggahaṇe dukkaṭaṁ,",
  "tika-vin04t13:28_2": "ajjhohāre ajjhohāre thullaccayaṁ,",
  "tika-vin04t13:28_3": "yakkhapetapaṇḍakatiracchānagatamanussaviggahānaṁ hatthato ubhatoavassutepi sati eseva nayo.",
  "tika-vin04t13:28_4": "Tattha pana ekatoavassute sati dukkaṭaṁ,",
  "tika-vin04t13:28_5": "sabbattha udakadantaponaggahaṇepi paribhogepi dukkaṭameva.",
  "tika-vin04t13:28_6": "Ubhosu anavassutesu,",
  "tika-vin04t13:28_7": "“anavassuto”ti vā ñatvā gaṇhantiyā,",
  "tika-vin04t13:28_8": "ummattikādīnañca anāpatti.",
  "tika-vin04t13:28_9": "Udakadantaponato aññaṁ ajjhoharaṇīyaṁ,",
  "tika-vin04t13:28_10": "ubhatoavassutatā,",
  "tika-vin04t13:28_11": "sahatthā gahaṇaṁ,",
  "tika-vin04t13:28_12": "ajjhoharaṇanti imānettha cattāri aṅgāni.",
  "tika-vin04t13:28_13": "Samuṭṭhānādīni paṭhamapārājikasadisānīti.",
  "tika-vin04t13:29_0": "Bhojanappaṭiggahaṇapaṭhamasikkhāpadavaṇṇanā niṭṭhitā.",
  "tika-vin04t13:30_0": "6. Bhojanappaṭiggahaṇadutiyasikkhāpadavaṇṇanā",
  "tika-vin04t13:31_0": "Chaṭṭhe yato tvanti yasmā tvaṁ.",
  "tika-vin04t13:31_1": "Iṅghāti uyyojanatthe nipāto.",
  "tika-vin04t13:31_2": "Ayampīti yā evaṁ uyyojeti,",
  "tika-vin04t13:31_3": "sā evaṁ uyyojanena ca tena vacanena itarissā paṭiggahaṇena ca dukkaṭāni,",
  "tika-vin04t13:31_4": "ajjhohāragaṇanāya thullaccayāni ca āpajjitvā bhojanapariyosāne saṅghādisesaṁ āpajjati.",
  "tika-vin04t13:32_0": "Sāvatthiyaṁ aññataraṁ bhikkhuniṁ ārabbha evaṁ uyyojanavatthusmiṁ paññattaṁ,",
  "tika-vin04t13:32_1": "sāṇattikameva,",
  "tika-vin04t13:32_2": "purisassa vā yakkhādīnaṁ vā hatthato udakadantaponappaṭiggahaṇuyyojane ca tesaṁ paribhoge ca dukkaṭaṁ,",
  "tika-vin04t13:32_3": "esa nayo yakkhādīnaṁ hatthato avasesaggahaṇatthaṁ uyyojane,",
  "tika-vin04t13:32_4": "tesaṁ gahaṇe,",
  "tika-vin04t13:32_5": "ajjhohāre ca.",
  "tika-vin04t13:32_6": "Bhojanapariyosāne pana thullaccayaṁ.",
  "tika-vin04t13:32_7": "“Anavassuto”ti ñatvā vā,",
  "tika-vin04t13:32_8": "“kupitā na paṭiggaṇhatī”ti vā,",
  "tika-vin04t13:32_9": "“kulānuddayatāya na paṭiggaṇhatī”ti vā uyyojentiyā,",
  "tika-vin04t13:32_10": "ummattikādīnañca anāpatti.",
  "tika-vin04t13:32_11": "Manussapurisatā,",
  "tika-vin04t13:32_12": "aññatra anuññātakāraṇā,",
  "tika-vin04t13:32_13": "“khādanīyaṁ bhojanīyaṁ gahetvā bhuñjā”ti uyyojanā,",
  "tika-vin04t13:32_14": "tena vacanena gahetvā itarissā bhojanapariyosānanti imānettha tīṇi aṅgāni.",
  "tika-vin04t13:32_15": "Samuṭṭhānādīni adinnādānasadisānīti.",
  "tika-vin04t13:33_0": "Bhojanappaṭiggahaṇadutiyasikkhāpadavaṇṇanā niṭṭhitā.",
  "tika-vin04t13:34_0": "7-8-9. Sañcarittādisikkhāpadavaṇṇanā",
  "tika-vin04t13:35_0": "Sattamaaṭṭhamanavamasikkhāpadānaṁ sañcarittādittaye vuttanayeneva vinicchayo veditabbo.",
  "tika-vin04t13:36_0": "Sañcarittādisikkhāpadavaṇṇanā niṭṭhitā.",
  "tika-vin04t13:37_0": "10. Sikkhaṁpaccācikkhaṇasikkhāpadavaṇṇanā",
  "tika-vin04t13:38_0": "Dasame kiṁnumāva samaṇiyoti kiṁnu imā eva samaṇiyo.",
  "tika-vin04t13:38_1": "Tāsāhanti tāsaṁ ahaṁ.",
  "tika-vin04t13:38_2": "Yāvatatiyakapadattho bhikkhupātimokkhavaṇṇanāyaṁ,",
  "tika-vin04t13:38_3": "avasesavinicchayo ca tattheva saṅghabhedasikkhāpadavaṇṇanāyaṁ vuttanayeneva veditabbo,",
  "tika-vin04t13:38_4": "idaṁ pana sāvatthiyaṁ caṇḍakāḷibhikkhuniṁ ārabbha “buddhaṁ paccācikkhāmī”tiādivacanavatthusmiṁ paññattaṁ,",
  "tika-vin04t13:38_5": "evaṁ vacanameva cettha catūsu aṅgesu paṭhamaṁ aṅganti ayaṁ viseso,",
  "tika-vin04t13:38_6": "sesaṁ tādisamevāti.",
  "tika-vin04t13:39_0": "Sikkhaṁpaccācikkhaṇasikkhāpadavaṇṇanā niṭṭhitā.",
  "tika-vin04t13:40_0": "11. Adhikaraṇakupitasikkhāpadavaṇṇanā",
  "tika-vin04t13:41_0": "Ekādasame kismiñcideva adhikaraṇeti catunnaṁ aññatarasmiṁ.",
  "tika-vin04t13:41_1": "Paccākatāti parājitā.",
  "tika-vin04t13:41_2": "Idampi sāvatthiyaṁ caṇḍakāḷiṁ ārabbha “chandagāminiyo ca bhikkhuniyo”tiādivacanavatthusmiṁ paññattaṁ,",
  "tika-vin04t13:41_3": "sesaṁ dasame vuttanayeneva veditabbanti.",
  "tika-vin04t13:42_0": "Adhikaraṇakupitasikkhāpadavaṇṇanā niṭṭhitā.",
  "tika-vin04t13:43_0": "12. Pāpasamācārapaṭhamasikkhāpadavaṇṇanā",
  "tika-vin04t13:44_0": "Dvādasame saṁsaṭṭhāti pabbajitānaṁ ananulomena gihīnaṁ koṭṭanapacanasāsanaharaṇādinā kāyikavācasikena missībhūtā.",
  "tika-vin04t13:44_1": "Pāpo kāyikavācasiko ācāro etāsanti pāpācārā.",
  "tika-vin04t13:44_2": "Pāpo kittisaddo etāsanti pāpasaddā.",
  "tika-vin04t13:44_3": "Pāpo ājīvasaṅkhāto siloko etāsanti pāpasilokā.",
  "tika-vin04t13:44_4": "Bhikkhunisaṅghassa vihesikāti aññamaññissā kamme kariyamāne paṭikkosanena vihesikā.",
  "tika-vin04t13:44_5": "Vajjappaṭicchādikāti khuddānukhuddakassa vajjassa paṭicchādikā.",
  "tika-vin04t13:45_0": "Sāvatthiyaṁ sambahulā bhikkhuniyo ārabbha saṁsaṭṭhavihāravatthusmiṁ paññattaṁ,",
  "tika-vin04t13:45_1": "sesametthāpi dasame vuttanayeneva veditabbaṁ,",
  "tika-vin04t13:45_2": "samanubhāsanakammakāle pana dvetisso ekato samanubhāsitabbāti.",
  "tika-vin04t13:46_0": "Pāpasamācārapaṭhamasikkhāpadavaṇṇanā niṭṭhitā.",
  "tika-vin04t13:47_0": "13. Pāpasamācāradutiyasikkhāpadavaṇṇanā",
  "tika-vin04t13:48_0": "Terasame evaṁ vadeyyāti tā samanubhaṭṭhā bhikkhuniyo evaṁ vadeyya.",
  "tika-vin04t13:48_1": "Evācārāti evaṁācārā,",
  "tika-vin04t13:48_2": "yādiso tumhākaṁ ācāro,",
  "tika-vin04t13:48_3": "tādiso ācāroti attho,",
  "tika-vin04t13:48_4": "esa nayo sabbattha.",
  "tika-vin04t13:48_5": "Uññāyāti avaññāya nīcaṁ katvā jānanāya.",
  "tika-vin04t13:48_6": "Paribhavenāti “kiṁ imā karissantī”ti evaṁ paribhavitvā jānanena.",
  "tika-vin04t13:48_7": "Akkhantiyāti asahanatāya,",
  "tika-vin04t13:48_8": "kodhenāti attho.",
  "tika-vin04t13:48_9": "Vebhassiyāti balavantassa bhāvena,",
  "tika-vin04t13:48_10": "attano balappakāsanena samutrāsenāti attho.",
  "tika-vin04t13:48_11": "Dubbalyāti tumhākaṁ dubbalabhāvena,",
  "tika-vin04t13:48_12": "sabbattha uññāya ca paribhavena cāti evaṁ samuccayattho daṭṭhabbo.",
  "tika-vin04t13:48_13": "Viviccathāti nānā hotha,",
  "tika-vin04t13:48_14": "ananulomikaṁ kāyikavācasikasaṁsaggaṁ pajahathāti attho.",
  "tika-vin04t13:49_0": "Sāvatthiyaṁ thullanandaṁ ārabbha “saṁsaṭṭhāva, ayye,",
  "tika-vin04t13:49_1": "tumhe viharatha,",
  "tika-vin04t13:49_2": "mā tumhe nānā viharitthā”ti uyyojanavatthusmiṁ paññattaṁ,",
  "tika-vin04t13:49_3": "sesametthāpi dasame vuttanayeneva veditabbanti.",
  "tika-vin04t13:50_0": "Pāpasamācāradutiyasikkhāpadavaṇṇanā niṭṭhitā.",
  "tika-vin04t13:51_0": "14. Saṅghabhedakādisikkhāpadavaṇṇanā",
  "tika-vin04t13:52_0": "Saṅghabhedādīsu catūsu vuttanayeneva vinicchayo veditabbo.",
  "tika-vin04t13:52_1": "Kevalañhi bhikkhunī saṅghaṁ na bhindati,",
  "tika-vin04t13:52_2": "bhedāya pana parakkamati ceva anuvattati ca.",
  "tika-vin04t13:52_3": "Uddiṭṭhā kho ayyāyo sattarasa saṅghādisesā dhammāti bhikkhū ārabbha paññattā sādhāraṇā satta,",
  "tika-vin04t13:52_4": "asādhāraṇā dasāti evaṁ sattarasa.",
  "tika-vin04t13:52_5": "Ubhatosaṅghe pakkhamānattaṁ caritabbanti bhikkhuniyā hi āpattiṁ chādentiyāpi parivāso nāma natthi,",
  "tika-vin04t13:52_6": "chādanapaccayāpi na dukkaṭaṁ āpajjati,",
  "tika-vin04t13:52_7": "tasmā chādetvāpi achādetvāpi ekaṁ pakkhamānattameva caritabbaṁ.",
  "tika-vin04t13:52_8": "Taṁ bhikkhunīhi attano sīmaṁ sodhetvā vihārasīmāya vā,",
  "tika-vin04t13:52_9": "sodhetuṁ asakkontīhi khaṇḍasīmāya vā sabbantimena paricchedena catuvaggaṁ gaṇaṁ sannipātāpetvā dātabbaṁ.",
  "tika-vin04t13:52_10": "Sace ekā āpatti hoti,",
  "tika-vin04t13:52_11": "ekissā vasena,",
  "tika-vin04t13:52_12": "sace dve vā tisso vā sambahulā vā ekavatthukā vā nānāvatthukā vā,",
  "tika-vin04t13:52_13": "tāsaṁ tāsaṁ vasena bhikkhupātimokkhavaṇṇanāyaṁ vuttavatthugottanāmaāpattibhedesu yaṁ yaṁ icchati,",
  "tika-vin04t13:52_14": "taṁ taṁ ādāya yojanā kātabbā.",
  "tika-vin04t13:53_0": "Tatridaṁ paṭhamāpattivasena mukhamattanidassanaṁ –",
  "tika-vin04t13:53_1": "tāya āpannāya bhikkhuniyā bhikkhunisaṅghaṁ upasaṅkamitvā ekaṁsaṁ uttarāsaṅgaṁ karitvā vuḍḍhānaṁ bhikkhunīnaṁ",
  "tika-vin04t13:53_2": "pāde vanditvā ukkuṭikaṁ nisīditvā añjaliṁ paggahetvā evamassavacanīyo “ahaṁ, ayye,",
  "tika-vin04t13:53_3": "ekaṁ āpattiṁ āpajjiṁ ussayavādaṁ, sāhaṁ, ayye,",
  "tika-vin04t13:53_4": "saṅghaṁ ekissā āpattiyā ussayavādāya pakkhamānattaṁ yācāmī”ti,",
  "tika-vin04t13:53_5": "evaṁ tikkhattuṁ yācāpetvā byattāya bhikkhuniyā paṭibalāya saṅgho ñāpetabbo –",
  "tika-vin04t13:54_0": "“Suṇātu me, ayye, saṅgho,",
  "tika-vin04t13:54_1": "ayaṁ itthannāmā bhikkhunī ekaṁ āpattiṁ āpajjiṁ ussayavādaṁ,",
  "tika-vin04t13:54_2": "sā saṅghaṁ ekissā āpattiyā ussayavādāya pakkhamānattaṁ yācati,",
  "tika-vin04t13:54_3": "yadi saṅghassa pattakallaṁ,",
  "tika-vin04t13:54_4": "saṅgho itthannāmāya bhikkhuniyā ekissā āpattiyā ussayavādāya pakkhamānattaṁ dadeyya,",
  "tika-vin04t13:54_5": "esā ñatti.",
  "tika-vin04t13:55_0": "“Suṇātu me, ayye, saṅgho,",
  "tika-vin04t13:55_1": "ayaṁ itthannāmā bhikkhunī…pe…",
  "tika-vin04t13:55_2": "dutiyampi…pe…",
  "tika-vin04t13:55_3": "tatiyampi etamatthaṁ vadāmi,",
  "tika-vin04t13:55_4": "suṇātu me, ayye,",
  "tika-vin04t13:55_5": "saṅgho…pe…",
  "tika-vin04t13:55_6": "sā bhāseyya.",
  "tika-vin04t13:55_7": "Dinnaṁ saṅghena itthannāmāya bhikkhuniyā ekissā āpattiyā ussayavādāya pakkhamānattaṁ.",
  "tika-vin04t13:55_8": "Khamati saṅghassa,",
  "tika-vin04t13:55_9": "tasmā tuṇhī,",
  "tika-vin04t13:55_10": "evametaṁ dhārayāmī”ti.",
  "tika-vin04t13:56_0": "Kammavācāpariyosāne “vattaṁ samādiyāmi,",
  "tika-vin04t13:56_1": "mānattaṁ samādiyāmī”ti samādiyitvā saṅghassa ārocetvā nikkhittavattena tāva vasitukāmāya tattheva saṅghamajjhe",
  "tika-vin04t13:56_2": "vā pakkantāsu bhikkhunīsu ekabhikkhuniyā vā dutiyikāya vā santike “vattaṁ nikkhipāmi,",
  "tika-vin04t13:56_3": "mānattaṁ nikkhipāmī”ti nikkhipitabbaṁ.",
  "tika-vin04t13:56_4": "Aññissā pana āgantukāya santike ārocetvā nikkhipitabbaṁ,",
  "tika-vin04t13:56_5": "nikkhittakālato paṭṭhāya pakatattaṭṭhāne tiṭṭhati,",
  "tika-vin04t13:56_6": "tato purearuṇeyeva catūhi bhikkhunīhi taṁ bhikkhuniṁ gahetvā gāmūpacārato ca bhikkhūnaṁ vihārūpacārato",
  "tika-vin04t13:56_7": "ca dve leḍḍupāte atikkamitvā mahāmaggā okkamma gumbavatiādīhi paṭicchanne okāse nisīditabbaṁ.",
  "tika-vin04t13:56_8": "Catūhi bhikkhūhipi tattha gantabbaṁ,",
  "tika-vin04t13:56_9": "gantvā bhikkhunīnaṁ avidūre visuṁ nisīditabbaṁ.",
  "tika-vin04t13:56_10": "Atha tāya bhikkhuniyā vuttanayeneva vattaṁ samādiyitvā bhikkhunisaṅghassa tāva evaṁ ārocetabbaṁ –",
  "tika-vin04t13:57_0": "“Ahaṁ, ayye,",
  "tika-vin04t13:57_1": "ekaṁ āpattiṁ āpajjiṁ ussayavādaṁ,",
  "tika-vin04t13:57_2": "sāhaṁ saṅghaṁ ekissā āpattiyā ussayavādāya pakkhamānattaṁ yāciṁ,",
  "tika-vin04t13:57_3": "tassā me saṅgho ekissā āpattiyā ussayavādāya pakkhamānattaṁ adāsi,",
  "tika-vin04t13:57_4": "sāhaṁ mānattaṁ carāmi,",
  "tika-vin04t13:57_5": "vedayāmahaṁ, ayye,",
  "tika-vin04t13:57_6": "‘vedayatī’ti maṁ saṅgho dhāretū”ti.",
  "tika-vin04t13:58_0": "Tato bhikkhusaṅghassa santikaṁ gantvā evaṁ ārocetabbaṁ “ahaṁ, ayyā,",
  "tika-vin04t13:58_1": "ekaṁ āpattiṁ āpajjiṁ…pe…",
  "tika-vin04t13:58_2": "vedayāmahaṁ, ayyā,",
  "tika-vin04t13:58_3": "‘vedayatī’ti maṁ saṅgho dhāretū”ti.",
  "tika-vin04t13:58_4": "Ārocetvā bhikkhunisaṅghasseva santike nisīditabbaṁ,",
  "tika-vin04t13:58_5": "tato paṭṭhāya bhikkhūsu vā,",
  "tika-vin04t13:58_6": "dutiyikaṁ ṭhapetvā bhikkhunīsu vā pakkantāsupi ubhatosaṅghe mānattaṁ ciṇṇameva hoti.",
  "tika-vin04t13:58_7": "Yāva aruṇaṁ na uṭṭhahati,",
  "tika-vin04t13:58_8": "tāva yaṁ paṭhamaṁ passati bhikkhuṁ vā bhikkhuniṁ vā,",
  "tika-vin04t13:58_9": "tassā ārocetabbaṁ.",
  "tika-vin04t13:58_10": "Uṭṭhite aruṇe vattaṁ nikkhipitvā upassayaṁ gantabbaṁ,",
  "tika-vin04t13:58_11": "evaṁ pañcadasa aruṇā gahetabbā.",
  "tika-vin04t13:59_0": "Anikkhittavattāya pana āgantukesu asati catunnaṁ bhikkhūnañca bhikkhunīnañca devasikaṁ ārocetvā,",
  "tika-vin04t13:59_1": "āgantukesu sati sabbesampi āgantukānaṁ ārocentiyā pañcadasa divasāni pārivāsikakkhandhake vuttanayeneva sammā vattitabbanti ayamettha saṅkhepo,",
  "tika-vin04t13:59_2": "vitthāro pana samantapāsādikāyaṁ vutto,",
  "tika-vin04t13:59_3": "ciṇṇamānattāya bhikkhuniyāti yadā evaṁ ciṇṇamānattā bhikkhunī hoti,",
  "tika-vin04t13:59_4": "athassā yattha siyā vīsatigaṇo bhikkhunisaṅghoti vuttanayeneva abbhānakammaṁ kātabbaṁ,",
  "tika-vin04t13:59_5": "sesaṁ uttānamevāti.",
  "tika-vin04t13:60_0": "Kaṅkhāvitaraṇiyā pātimokkhavaṇṇanāya",
  "tika-vin04t13:61_0": "Bhikkhunipātimokkhe",
  "tika-vin04t13:62_0": "Saṅghādisesavaṇṇanā niṭṭhitā."
}