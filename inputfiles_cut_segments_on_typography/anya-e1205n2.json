{
  "anya-e1205n2:0_0": "3. Dhātuparamparākathā",
  "anya-e1205n2:1_0": "Dhātusu pana vibhajitvā dīyamānesu satthuno nalāṭadhātu kosinārakānaṁ mallānaṁ laddhakoṭṭhāseyeva ahosi.",
  "anya-e1205n2:1_1": "Mahākassapatthero te upasaṅkamitvā satthuno nalāṭadhātu tumhākaṁ koṭṭhāse ahosi,",
  "anya-e1205n2:1_2": "taṁ gahetuṁ āgato,",
  "anya-e1205n2:1_3": "bhagavā hi dharamāneyeva tambapaṇṇidīpassa anujāni,",
  "anya-e1205n2:1_4": "‘tasmā taṁ amhākaṁ dethā’ti.",
  "anya-e1205n2:1_5": "Taṁ sutvā mallarājāno?’Evaṁ patigaṇhatha bhante dhātu’ti mahākassapattherassa adaṁsu.",
  "anya-e1205n2:1_6": "So attano saddhivihārikaṁ mahānandattheraṁ pakkosāpetvā nalāṭadhātuṁ therassa niyyādetvā’ imaṁ dhātuṁ",
  "anya-e1205n2:1_7": "tambapaṇṇi dīpe mahāvālukagaṅgāya dakkhiṇabhāge serunāma dahassa ante varāha nāma soṇḍimatthake kākavaṇṇatisso",
  "anya-e1205n2:1_8": "nāma rājā patiṭṭhāpessati,",
  "anya-e1205n2:1_9": "cetiyaṁ saṅghārāmaṁ kārāpessati,",
  "anya-e1205n2:1_10": "tvaṁ imaṁ dhātuṁ gahetvā vesāliyaṁ upanissāya mahāvanavihāre kuṭāgārasālāyaṁ satthuno vasitagandhakuṭiyaṁ",
  "anya-e1205n2:1_11": "ṭhapetvā dhātupūjaṁ katvā āyusaṅkhāre ossaṭṭhe parinibbāpayamāne attano saddhivihārikassa candaguttattherassa",
  "anya-e1205n2:1_12": "dhātuvaṁsaṁ kathetvā appamatto hohī’ti vatvā dhātuṁ therassa datvā anupādisesanibbānadhātuyā parinibbāyi.",
  "anya-e1205n2:2_0": "Sāvako satthukappo so pabhīnnapaṭisambhido;",
  "anya-e1205n2:3_0": "Gahetvā mānayī dhātuṁ mahānando mahāvane.",
  "anya-e1205n2:4_0": "Tassa therassa saddhivihāriko candaguttatthero dhātuṁ gahetvā ākāsaṁ uggantvā sāvatthīyaṁ jetavanamahāvihāre",
  "anya-e1205n2:4_1": "dasabalena vasitagandhakuṭiyaṁ ṭhapetvā dhātupūjaṁ katvā ciraṁ vihāsi.",
  "anya-e1205n2:4_2": "Sopi āyusaṅkhāre ossaṭṭhe parinibbāpayamāne attano.",
  "anya-e1205n2:4_3": "Saddhivihārikaṁ bhaddasenattheraṁ pakkosāpetvā dhātuṁ therassa niyyādetvā dhātuvaṁsaṁ kathetvā anusāsitvā anupādisesāya nibbānadhātuyā parinibbāyi.",
  "anya-e1205n2:5_0": "Candagutto mahāpañño chaḷabhiñño visārado;",
  "anya-e1205n2:6_0": "Ramme jetavane dhātuṁ ṭhapetvā vandanaṁ akā.",
  "anya-e1205n2:7_0": "Tassa sisso bhaddasenatthero dhātuṁ gahetvā ākāsena gantvā dhammacakkappavattane isipatane mahā vihāre",
  "anya-e1205n2:7_1": "satthuno vasitagandhakuṭiyaṁ ṭhapetvā gandhamālādīhi pūjetvā ciraṁ vihāsi.",
  "anya-e1205n2:7_2": "So parinibbāpayamāno attano saddhivihārikassa jayasenattherassa dhātuṁ niyyādetvā dhātuvaṁsaṁ kathetvā anupādisesāya nibbānadhātuyā parinibbāyi.",
  "anya-e1205n2:8_0": "Bhaddaseno mahāthero katakicco mahāisi;",
  "anya-e1205n2:9_0": "Dhātuṁ ṭhapetvā isipatane vanditvā nibbutiṁ gato.",
  "anya-e1205n2:10_0": "So pana jayasenatthero taṁ dhātuṁ gahetvā veluvanamahāvihāre satthuno vasitagandhakuṭiyaṁ ṭhapetvā gandhamālādīhi",
  "anya-e1205n2:10_1": "pūjetvā ciraṁ vasitvā parinibbāpayamāno attano saddhivihārikassa mahāsaṅgharakkhitattherassa dhātuṁ niyyādetvā",
  "anya-e1205n2:10_2": "dhātuvaṁsaṁ kathetvā anupādisesāya nibbānadhātuyā parinibbāyi.",
  "anya-e1205n2:11_0": "Gahetvāna dhātuvaraṁ jayaseno mahāmuni;",
  "anya-e1205n2:12_0": "Nidhāya veluvane ramme akā pūjaṁ manoramaṁ.",
  "anya-e1205n2:13_0": "So panāyasmā saṅgharakkhitatthero dhātuṁ gahetvā ākāsena āgantvā kosambiṁ upanissāya ghosita seṭṭhinā",
  "anya-e1205n2:13_1": "kārāpite ghositārāme bhagavato vasitagandhakuṭiyaṁ ṭhapetvā gandhamālādīhi pūjaṁ katvā ciraṁ vihāsi.",
  "anya-e1205n2:13_2": "So’pi parinibbāpayamāno attano saddhivihārikaṁ mahādevattheraṁ pakkosāpetvā dhātuvaṁsaṁ kathetvā appamatto",
  "anya-e1205n2:13_3": "hohī’ti vatvā anupādisesāya nibbānadhātuyā parinibbāyi.",
  "anya-e1205n2:14_0": "Saṅgharakkhitavhayo thero cando viya supākaṭo;",
  "anya-e1205n2:15_0": "Ṭhapetvā ghositārāme akā pūjaṁ manoramaṁ.",
  "anya-e1205n2:16_0": "Tassa therassa saddhivihāriko mahādevatthero dhātuṁ gahetvā devānampiyatissassa mahārañño bhātu mahānāgassa",
  "anya-e1205n2:16_1": "uparājassa mahāgāme setacchattaṁ ussāpitakāle hatthoṭṭha nāmajanapade kukkuṭapabbatantare mahāsālarukkhamūle",
  "anya-e1205n2:16_2": "ākāsato otaritvā nisīdi.",
  "anya-e1205n2:16_3": "Tasmiṁ samaye mahākāḷo nāma upāsako attano puttadārehi saddhiṁ mālāgandhavilepanaṁ dhajapatākādīni gāhāpetvā",
  "anya-e1205n2:16_4": "divasassa tikkhattuṁ mahantehi pūjāvidhānehi dhātuṁ pariharitvā ciraṁ vasi.",
  "anya-e1205n2:16_5": "Māsassa aṭṭha-",
  "anya-e1205n2:16_6": "uposathadivase dhātuto chabbaṇṇaraṁsiyo uggacchiṁsu.",
  "anya-e1205n2:16_7": "Tasmiṁ samaye so padeso buddhassa dharamānakālo viya ahosi.",
  "anya-e1205n2:16_8": "Janapadavāsī manussāpi therassa santike sīlāni gaṇhanti,",
  "anya-e1205n2:16_9": "uposathavāsaṁ vasanti,",
  "anya-e1205n2:16_10": "dānaṁ denti,",
  "anya-e1205n2:16_11": "cetiyassa mahantaṁ pūjaṁ karontī.",
  "anya-e1205n2:16_12": "Tato aparabhāge uparājā mahāgāme viharanto bheriṁ carāpesi?",
  "anya-e1205n2:16_13": "Yo amhākaṁ dasabalassa dhātuṁ gahetvā idhāgato,",
  "anya-e1205n2:16_14": "tassa mahantaṁ sampattiṁ dassāmīti.",
  "anya-e1205n2:16_15": "Tasmiṁ kāle kuṭumbiko mahākāḷo uparājaṁ passissāmīti tassa anucchavikaṁ paṇṇākāraṁ gahetvā rājadvāre ṭhatvā sāsanaṁ pahiṇi.",
  "anya-e1205n2:16_16": "Uparājā taṁ pakkosāpesi.",
  "anya-e1205n2:16_17": "So gantvā vanditvā ṭhito taṁ paṇṇākāraṁ rājapurisānaṁ paṭicchāpesi. Uparājā?",
  "anya-e1205n2:16_18": "Mātula mahākāḷa,",
  "anya-e1205n2:16_19": "tumhākaṁ janapade amhākaṁ satthuno dhātu atthī’ti āha.",
  "anya-e1205n2:16_20": "Mahākāḷo upa rājassa kathaṁ sutvā atthi deva,",
  "anya-e1205n2:16_21": "mayhaṁ kulupagattherassa santike ādāsamaṇḍalappamāṇaṁ satthuno nalāṭadhātu chabbaṇṇaraṁsīhi ākāsappadese",
  "anya-e1205n2:16_22": "sūriyasahassacandasahassānaṁ uṭṭhitakālo viya obhāseti.",
  "anya-e1205n2:16_23": "So janapado buddhassa uppannakālo viya ahosīti āha.",
  "anya-e1205n2:16_24": "Tassa kuṭumbikassa kathaṁ suṇantassaeva rañño sakalasarīraṁ pañcavaṇṇāya pītiyā paripuṇṇaṁ ahosi.",
  "anya-e1205n2:16_25": "Ativiya somanassappatto rājā mayhaṁ mātulassa mahākāḷassa satasahassaṁ kahāpaṇāni ca catusindhavayuttarathañca",
  "anya-e1205n2:16_26": "suvaṇṇālaṅkārehi susajjitaṁ ekaṁ assañca udakaphāsukaṭṭhānake khettañca pañcadāsīsatañca dethā’ti vatvā",
  "anya-e1205n2:16_27": "aññañca pasādaṁ dāpesi.",
  "anya-e1205n2:16_28": "So uparājā ettakaṁ kuṭumbikassa dāpetvā taṁ divasameva nagare bheriṁ carāpetvā hatthassarathayānāni gahetvā",
  "anya-e1205n2:16_29": "kuṭumbikaṁ maggadesakaṁ katvā anupubbena hatthoṭṭhajanapadaṁ patvā ramaṇīye bhūmippadese khandhāvāraṁ",
  "anya-e1205n2:16_30": "bandhitvā amaccagaṇaparivuto kuṭumbikaṁ gahetvā therassa vasanaṭṭhānaṁ gantvā vanditvā ekamantaṁ aṭṭhāsi.",
  "anya-e1205n2:16_31": "Sesā amaccā kuṭumbiko ca theraṁ vanditvā ekamantaṁ aṭṭhaṁsu.",
  "anya-e1205n2:16_32": "Uparājā theraṁ vanditvā sārāṇīyaṁ kathaṁ katvā ekamantaṁ nisinno paṭisanthāramakāsi.",
  "anya-e1205n2:16_33": "Mahādevattheropi sammodanīyaṁ kathaṁ katvā kissa tvaṁ mahārāja idhāgatosi āgatakāraṇaṁ me ārocehī’ti āha.",
  "anya-e1205n2:16_34": "Bhante tumhākaṁ.",
  "anya-e1205n2:16_35": "Santike amhākaṁ bhagavato nalāṭadhātu atthī kira.",
  "anya-e1205n2:16_36": "Taṁ vandissāmi’ti āgatomhī’ti āha. Thero?",
  "anya-e1205n2:16_37": "Bhaddakaṁ mahā rāja tayā katanti vatvā dhātugharadvāraṁ vivaritvā mahārāja buddhassa nalāṭadhātu atidullabhā’ti āha.",
  "anya-e1205n2:16_38": "Rājā soḷasehi gandhodakehi nahāyitvā sabbālaṅkārapatimaṇḍito ekaṁsaṁ uttarāsaṅgaṁ karitvā añjaliṁ paggayha namassamāno aṭṭhāsi.",
  "anya-e1205n2:16_39": "Buddhārammaṇāya pītiyā sakalasarīraṁ phuṭaṁ ahosi.",
  "anya-e1205n2:17_0": "(Rājā pītivegena imā gāthā āha;",
  "anya-e1205n2:18_0": "Namāmi vīra pāde te cakkaṅkita tale subhe;",
  "anya-e1205n2:19_0": "Vandite naradevehi amataṁ dehi vandite.",
  "anya-e1205n2:20_0": "Lokanātha tuvaṁ eko saraṇaṁ sabbapāṇinaṁ;",
  "anya-e1205n2:21_0": "Loke tayā samo natthi tārehi janataṁ bahuṁ.",
  "anya-e1205n2:22_0": "Mahaṇṇave mayaṁ bhante nimuggā dīghasambhave;",
  "anya-e1205n2:23_0": "Appatissā appatiṭṭhā saṁsarāma ciraṁ tahiṁ.",
  "anya-e1205n2:24_0": "Etarahi tumhe āpajja patiṭṭhaṁ adhigacchare;",
  "anya-e1205n2:25_0": "Tumhākaṁ vandanaṁ katvā uttiṇṇamha bhavaṇṇavā’ti.)",
  "anya-e1205n2:26_0": "Tasmiṁ khaṇe dhātuto rasmiyo nikkhamiṁsu.",
  "anya-e1205n2:26_1": "Sakala laṅkādīpaṁ suvaṇṇarasadhārāhi sañchannaṁ viya ahosi.",
  "anya-e1205n2:26_2": "Mahantaṁ pītisomanassaṁ uppajji.",
  "anya-e1205n2:26_3": "Rājā mahantaṁ somanassaṁ patto hutvā haṭṭhatuṭṭho ahosi.",
  "anya-e1205n2:26_4": "So dhātugharato nikkhamitvā therena saddhiṁ alaṅkatamaṇḍape ekamantaṁ nisīdi.",
  "anya-e1205n2:26_5": "Ekamantaṁ nisinno (nisajjādose vajjetvā seyyathidaṁ?",
  "anya-e1205n2:26_6": "Atiduraccāsanta-",
  "anya-e1205n2:26_7": "uparivāta-",
  "anya-e1205n2:26_8": "unnatappadesa-",
  "anya-e1205n2:26_9": "atisammukha-",
  "anya-e1205n2:26_10": "atipacachā’ti.",
  "anya-e1205n2:26_11": "Atidūre nisinno sace kathetukāmo uccāsaddena kathetabbaṁ hoti.",
  "anya-e1205n2:26_12": "Accāsanne nisinno saṅkaraṁ karoti.",
  "anya-e1205n2:26_13": "Uparivāte nisinno sarīragandho vāyati.",
  "anya-e1205n2:26_14": "Unnatappadese nisinno agāravaṁ karoti.",
  "anya-e1205n2:26_15": "Atisammukhe nisinno cakkhunā cakkhuṁ paharitvā daṭṭhabbaṁ hoti.",
  "anya-e1205n2:26_16": "Atipacchā nisinno gīvaṁ parivattetvā daṭṭhabbaṁ hoti.",
  "anya-e1205n2:26_17": "Iti nisajjādosaṁ vajjetvā nisinno). Evamāha.",
  "anya-e1205n2:26_18": "Bhante imaṁ dhātuṁ mayhaṁ detha.",
  "anya-e1205n2:26_19": "Mahantaṁ pūjāsakkaraṁ katvā pariharāmīti.",
  "anya-e1205n2:26_20": "Bhaddakaṁ mahārāja imāya dhātuyā sammāsambuddho dharamānoyeva vyākaraṇaṁ akāsi.",
  "anya-e1205n2:26_21": "Tumhākaṁ vaṁse jāto kākavaṇṇatisso nāma rājā imasmiṁ dīpe mahāvālukagaṅgāya dakkhiṇatīre seru nāma dahassa",
  "anya-e1205n2:26_22": "ante varāha nāma soṇḍiyā matthake patiṭṭhapetvā mahantaṁ thūpaṁ karissatī’ti vatvā satthā tattha samāpattiṁ",
  "anya-e1205n2:26_23": "samāpajjitvā pañcasatakhīṇāsavehi saddhiṁ tikkhattuṁ padakkhiṇaṁ katvā gato.",
  "anya-e1205n2:26_24": "Tasmā gaṇhatha mahārājā’ti vatvā dhātuṁ adāsi.",
  "anya-e1205n2:27_0": "Rājā dhātuṁ gahetvā caturassapallaṅke dhātukaraṇḍakaṁ nidahitvā karaṇḍake dhātuṁ patiṭṭhāpetvā taṁ kumudapattasannihamaṅgalasindhavayuttarathe",
  "anya-e1205n2:27_1": "ṭhapetvā samantā ārakkhaṁ saṁvidahitvā (rājā dhātuṁ gahetvā) pañcaṅgaturiye paggaṇhāpayamāno pacchā āgacchatu’ti",
  "anya-e1205n2:27_2": "mahājanassa sāsanaṁ vatvā mahādevattherassa santikaṁ gantvā?",
  "anya-e1205n2:27_3": "Tumhe bhante,",
  "anya-e1205n2:27_4": "dhātuyā upaṭṭhānaṁ karonto āgacchathā’ti āha.",
  "anya-e1205n2:27_5": "Thero tassa kathaṁ sutvā;’mahārāja ayaṁ dhātu paramparā āgatā.",
  "anya-e1205n2:27_6": "Ahaṁ bhagavato dhammabhaṇḍāgārikaānandatthero viya imaṁ dhātuṁ pariharissāmī’ti vatvā attano paccayadāyakaṁ",
  "anya-e1205n2:27_7": "kuṭumbikaṁ āpucchitvā pattacīvaramādāya dhātuṁ upaṭṭhahiyamāno pacchato pacchato gacchati.",
  "anya-e1205n2:27_8": "Rājā dhātuṁ gahetvā anupubbena mahāgāmaṁ patto mahāsenaguttaṁ pakkosāpetvā nagaraṁ alaṅkarāpehī’ti āha.",
  "anya-e1205n2:27_9": "So nagare bheriṁ carāpetvā aṭṭhārasa vīthiyo sammajjantu,",
  "anya-e1205n2:27_10": "puṇṇaghaṭe ṭhapentu,",
  "anya-e1205n2:27_11": "dhajapatākādayo ussāpentu,",
  "anya-e1205n2:27_12": "toraṇāni ussāpentu,",
  "anya-e1205n2:27_13": "pañcavaṇṇāni pupphāni okirantu,",
  "anya-e1205n2:27_14": "sakalanagaraṁ alaṅkarontu,",
  "anya-e1205n2:27_15": "gandhamālādayo gahetvā suddhuttarāsaṅgā hutvā sakalanāgarā paṭipathaṁ āgacchantuti āṇāpesi.",
  "anya-e1205n2:27_16": "Tato mahājano sabbaturiyāni ghosāpayamāno gandhamālādihattho paṭipathaṁ nikkhanto.",
  "anya-e1205n2:27_17": "Devamanussā bhikkhubhikkhuniyo upāsakopāsikā appamāṇā ahesuṁ.",
  "anya-e1205n2:27_18": "(Gandhamālādi puṇṇaghaṭasamussitadhajākiṇṇā) parisā velukkhepasahassāni pavattayiṁsu.",
  "anya-e1205n2:27_19": "Sugandhavātābhighātasamuddaghoso viya sakalanagaraṁ ekaninnādajātaṁ.",
  "anya-e1205n2:27_20": "So rājā nagare bandhanāgāre sabbasatte bandhanā muñcantu,",
  "anya-e1205n2:27_21": "dhammena samena anusāsantuti vatvā dhātuṁ gahetvā attano nagaraṁ pavesetvā attano rājanivesanaṁ āgantvā nāṭakīnaṁ saññamadāsi dhātuṁ vandantuti.",
  "anya-e1205n2:27_22": "Nāṭakī nānābharaṇehi patimaṇḍitā rājagehato nikkhamitvā dhātuṁ vanditvā attano attano hatthagatāni turiyabhaṇḍāni",
  "anya-e1205n2:27_23": "sādhukaṁ paggaṇhitvā mahantaṁ pūjamakaṁsu.",
  "anya-e1205n2:28_0": "Tato vaḍḍhakiṁ pakkosāpetvā rājanivesanato nātidūre nāccāsante subhumitale dhātugharaṁ kārāpetvā mālākammalatākammādiṁ",
  "anya-e1205n2:28_1": "patiṭṭhāpetvā dhātughare vicittamaṇḍapaṁ kārāpetvāna sattaratanamayaṁ dhātukaraṇḍakaṁ kārāpetvā dhātukaraṇḍake",
  "anya-e1205n2:28_2": "dhātuṁ ṭhapetvā ratanapallaṅka matthake dhātuṁ ṭhapetvā upari vicittavitānaṁ bandhitvā sāṇiyā parikkhipāpetvā",
  "anya-e1205n2:28_3": "mahantena parivārena mahantaṁ dhātupūjaṁ akāsi.",
  "anya-e1205n2:28_4": "Mahājanā gandhamālaṁ gahetvā māsassa aṭṭhūposathadivase dhātuyā mahantaṁ pūjaṁ akaṁsu.",
  "anya-e1205n2:28_5": "Dhātuto raṁsiyo samuggacchanti.",
  "anya-e1205n2:28_6": "Mahājanā vimbhayajātā sādhukāraṁ karonti.",
  "anya-e1205n2:28_7": "Somanassabhūtā sakalanagaravāsino buddhārammaṇa pītiṁ gahetvā divase divase dhātuyā mahantaṁ pūjaṁ karontā vītināmenti.",
  "anya-e1205n2:28_8": "Pañcasīlāni rakkhanti,",
  "anya-e1205n2:28_9": "buddhamāmakā dhammamāmakā saṅghamāmakā hutvā saraṇāni gacchanti.",
  "anya-e1205n2:28_10": "Rājā mahājanassa ovadati.",
  "anya-e1205n2:28_11": "“Mettaṁ bhāvetha,",
  "anya-e1205n2:28_12": "karuṇaṁ muditaṁ upekkhaṁ bhāvetha,",
  "anya-e1205n2:28_13": "kule jeṭṭhāpacāyanakammaṁ karothā“ti.",
  "anya-e1205n2:28_14": "Ovaditvā bhikkhusaṅghassapi cattāro paccaye gaṅgāya maho-",
  "anya-e1205n2:28_15": "ghappavattanakālo viya mahādānaṁ pavattesi.",
  "anya-e1205n2:28_16": "Mātāpituṭṭhāne ṭhatvā bhikkhusaṅghaṁ saṅgaṇhi.",
  "anya-e1205n2:28_17": "Mahājanā tassa ovāde ṭhatvā dānādīni puññāni katvā yebhuyyena tasmiṁ kāle matā saggaṁ gatā.",
  "anya-e1205n2:29_0": "Kalyāṇavaggamhi patiṭṭhitā janā,",
  "anya-e1205n2:30_0": "Dānādi puññāni karitva sabbadā;",
  "anya-e1205n2:31_0": "Cutā cutā sabbajanā sumānasā,",
  "anya-e1205n2:32_0": "Gatā asesaṁ sugatiṁ subhe ratā.",
  "anya-e1205n2:33_0": "Rājā dhātuyā mahantaṁ pūjaṁ karonto mahagāme vihāsi.",
  "anya-e1205n2:33_1": "Tena patiṭṭhāpitavihārā kathetabbā? Kathaṁ?",
  "anya-e1205n2:33_2": "Lenavihāraṁ candagirivihāraṁ koṭipabbatavihāraṁ nagaraṅgaṇavihāraṁ selakā vihāraṁ talākāvihāranti evamādayo",
  "anya-e1205n2:33_3": "vihāre patiṭṭhāpetvā tipiṭakamahāariṭṭhattherassa dakkhiṇodakaṁ datvā mahāvihāre niyyādesi.",
  "anya-e1205n2:33_4": "Evaṁ so rājā yāvajīvaṁ dhātuṁ pariharitvā pacchime kāle maraṇamañce nipanno attano puttaṁ yaṭālatissa kumāraṁ pakkosāpetvā;",
  "anya-e1205n2:33_5": "tāta tissa,",
  "anya-e1205n2:33_6": "amhehi pariharita nalāṭadhātu pūjehī’ti dhātuvaṁsaṁ kathetvā puttaṁ anusāsitvā kālaṁ katvā saggapuraṁ gato.",
  "anya-e1205n2:34_0": "Rājā mahānāgavaro yasassi,",
  "anya-e1205n2:35_0": "Katvāpi rajjaṁ matimā susaddho;",
  "anya-e1205n2:36_0": "Mānetva saṅghaṁ catupaccayehi,",
  "anya-e1205n2:37_0": "Agā asoko varadevalokaṁ;",
  "anya-e1205n2:38_0": "Tassa putto yaṭālatissakumāro pitu accayena pitarā vuttaniyāmeneva dhātuyā mahantaṁ pūjaṁ kāresi.",
  "anya-e1205n2:38_1": "So’pi divasassa tayo vāre dhātupaṭṭhānaṁ karonto rajjaṁ kāretvā ciraṁ vihāsi.",
  "anya-e1205n2:38_2": "Iminā’pi patiṭṭhāpitavihārā kathetabbā;",
  "anya-e1205n2:38_3": "dhammasālavihāraṁ mahādhammasālavihāraṁ selābhayavihāranti evamādayo patiṭṭhāpetvā-",
  "anya-e1205n2:38_4": "tipiṭakamahāariṭṭhattherassa saddhivihāriko tipiṭakamahāabhayatthero uparājassa mahānāgassa ayyako.",
  "anya-e1205n2:38_5": "Tassa therassa dakkhiṇodakaṁ adāsi.",
  "anya-e1205n2:38_6": "So’pi rājā yāvajīvaṁ dhātuṁ pariharitvā pacchime kāle maraṇamañce nipanno attano puttaṁ goṭhābhayakumāraṁ",
  "anya-e1205n2:38_7": "pakkosāpetvā’dhātuyā mahantaṁ pūjaṁ karonto appamatto hohī’ti vatvā dhātuvaṁsaṁ kathetvā kālaṁ katvā",
  "anya-e1205n2:38_8": "sagge nibbatti.",
  "anya-e1205n2:39_0": "Yaṭṭhālako nāma mahāmahīpati,",
  "anya-e1205n2:40_0": "Mahājanassatthakaro guṇālayo;",
  "anya-e1205n2:41_0": "So dhātupūjaṁ vipulaṁ anekadhā,",
  "anya-e1205n2:42_0": "Katvā gato devapuraṁ anindito.",
  "anya-e1205n2:43_0": "Tassa putto goṭhābhayakumāro pitu accayena pitarā vuttaniyāmeneva dhātuyā mahantaṁ pūjaṁ katvā goṭhābhaya",
  "anya-e1205n2:43_1": "mahārājā hutvā rajjaṁ karonto kācaragāme dasabhātike rājāno ghātetvā daṇḍakammatthāya goṭhābhayamahātherassa",
  "anya-e1205n2:43_2": "hatthoṭṭhajanapade vasantassa mattikalenavihāraṁ khīrasāla vihāraṁ nāgamahāvihāraṁ kumbhaselavihāraṁ",
  "anya-e1205n2:43_3": "cetiyapabbatavihāraṁ sānupabbatavihāraṁ kaṇikāra selavihāraṁ ambasela vihāraṁ tindukalena vihāraṁ karaṇḍakavihāraṁ",
  "anya-e1205n2:43_4": "godhasālavihāraṁ vālukatitthavihāranti evamādayo gaṅgāya paratīre pañcasatavihāre orimatīre pañcasatavihāre",
  "anya-e1205n2:43_5": "cā’ti vihārasahassaṁ kāretvā attano sadisanāmassa goṭhābhayattherassa dakkhiṇodakaṁ datvā adāsi.",
  "anya-e1205n2:43_6": "So yāvajīvaṁ dhātupūjaṁ katvā pacchime kāle maraṇamañce nipanno attano puttaṁ kākavaṇṇatissa kumāraṁ pakkosāpetvā āliṅgitvā;’tāta tissa,",
  "anya-e1205n2:43_7": "ayaṁ nalāṭadhātu amhākaṁ paramparāya āgatā.",
  "anya-e1205n2:43_8": "Tvaṁ kira dhātuṁ gahetvā mahāgaṅgāya passe seru nāma dahassa ante varāha nāma soṇḍiyā matthake patiṭṭhāpetvā",
  "anya-e1205n2:43_9": "saṅghārāmaṁ kārāpessasī’ti satthā jīvamāno vyākaraṇamakāsi.",
  "anya-e1205n2:43_10": "Tasmā tvaṁ imaṁ dhātuṁ gahetvā mamaccayena tasmiṁ ṭhāne patiṭṭhāpehī’ti puttaṁ anusāsitvā kālakiriyaṁ katvā sagge nibbatti.",
  "anya-e1205n2:44_0": "Goṭhābhayo nāma mahīpatissaro,",
  "anya-e1205n2:45_0": "Mahājane tosayi appamatto;",
  "anya-e1205n2:46_0": "So dhātupūjaṁ vipulaṁ karitvā,",
  "anya-e1205n2:47_0": "Agā asoko varadevalokaṁ.",
  "anya-e1205n2:48_0": "Mahānando mahāpañño candagutto bahussuto;",
  "anya-e1205n2:49_0": "Bhaddaseno mahāthero bhaddadhamme visārado.",
  "anya-e1205n2:50_0": "Jayaseno ca so vīro thero so saṅgharakkhito;",
  "anya-e1205n2:51_0": "Devatthero ca medhāvī rakkhakā dhātu bhaddakā.",
  "anya-e1205n2:52_0": "Uparājā mahānāgo yaṭṭhālako mahābalo;",
  "anya-e1205n2:53_0": "Goṭhābhayo mahāpuñño kākavaṇṇo ca vīriyavā.",
  "anya-e1205n2:54_0": "Ete therā ca rājāno puññavanto sumānasā;",
  "anya-e1205n2:55_0": "Dhātu paramparānītā dhātā dhātusukovidā.",
  "anya-e1205n2:56_0": "Kassapādīnatherānaṁ paramparāyamāgatā;",
  "anya-e1205n2:57_0": "Mahānāgādi hatthato yāva tissamupāgatā.",
  "anya-e1205n2:58_0": "Iti ariyajanappasādanatthāya kate dhātuvaṁse",
  "anya-e1205n2:59_0": "Dhātuparamparā kathā nāma",
  "anya-e1205n2:60_0": "Tatiyo paricchedo."
}