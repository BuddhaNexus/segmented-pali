{
  "pli-tv-kd8:0.1_0": "Theravāda Vinayapiṭaka",
  "pli-tv-kd8:0.2_0": "Mahāvagga",
  "pli-tv-kd8:0.3_0": "Cīvarakkhandhaka",
  "pli-tv-kd8:0.4_0": "1. Jīvakavatthu",
  "pli-tv-kd8:1.1.1_0": "Tena samayena buddho bhagavā rājagahe viharati veḷuvane kalandakanivāpe.",
  "pli-tv-kd8:1.1.2_0": "Tena kho pana samayena vesālī iddhā ceva hoti phitā ca bahujanā ca ākiṇṇamanussā ca subhikkhā ca;",
  "pli-tv-kd8:1.1.3_0": "satta ca pāsādasahassāni satta ca pāsādasatāni satta ca pāsādā;",
  "pli-tv-kd8:1.1.4_0": "satta ca kūṭāgārasahassāni satta ca kūṭāgārasatāni satta ca kūṭāgārāni;",
  "pli-tv-kd8:1.1.5_0": "satta ca ārāmasahassāni satta ca ārāmasatāni satta ca ārāmā;",
  "pli-tv-kd8:1.1.6_0": "satta ca pokkharaṇīsahassāni satta ca pokkharaṇīsatāni satta ca pokkharaṇiyo;",
  "pli-tv-kd8:1.1.7_0": "ambapālī ca gaṇikā abhirūpā hoti dassanīyā pāsādikā paramāya vaṇṇapokkharatāya samannāgatā,",
  "pli-tv-kd8:1.1.7_1": "padakkhiṇā nacce ca gīte ca vādite ca,",
  "pli-tv-kd8:1.1.7_2": "abhisaṭā atthikānaṁ atthikānaṁ manussānaṁ paññāsāya ca rattiṁ gacchati;",
  "pli-tv-kd8:1.1.8_0": "tāya ca vesālī bhiyyoso mattāya upasobhati.",
  "pli-tv-kd8:1.2.1_0": "Atha kho rājagahako negamo vesāliṁ agamāsi kenacideva karaṇīyena.",
  "pli-tv-kd8:1.2.2_0": "Addasā kho rājagahako negamo vesāliṁ iddhañceva phitañca bahujanañca ākiṇṇamanussañca subhikkhañca;",
  "pli-tv-kd8:1.2.3_0": "satta ca pāsādasahassāni satta ca pāsādasatāni satta ca pāsāde;",
  "pli-tv-kd8:1.2.4_0": "satta ca kūṭāgārasahassāni satta ca kūṭāgārasatāni satta ca kūṭāgārāni;",
  "pli-tv-kd8:1.2.5_0": "satta ca ārāmasahassāni satta ca ārāmasatāni satta ca ārāme;",
  "pli-tv-kd8:1.2.6_0": "satta ca pokkharaṇīsahassāni satta ca pokkharaṇīsatāni satta ca pokkharaṇiyo;",
  "pli-tv-kd8:1.2.7_0": "ambapāliñca gaṇikaṁ abhirūpaṁ dassanīyaṁ pāsādikaṁ paramāya vaṇṇapokkharatāya samannāgataṁ,",
  "pli-tv-kd8:1.2.7_1": "padakkhiṇaṁ nacce ca gīte ca vādite ca,",
  "pli-tv-kd8:1.2.7_2": "abhisaṭaṁ atthikānaṁ atthikānaṁ manussānaṁ paññāsāya ca rattiṁ gacchantiṁ,",
  "pli-tv-kd8:1.2.7_3": "tāya ca vesāliṁ bhiyyoso mattāya upasobhantiṁ.",
  "pli-tv-kd8:1.2.8_0": "Atha kho rājagahako negamo vesāliyaṁ taṁ karaṇīyaṁ tīretvā punadeva rājagahaṁ paccāgañchi.",
  "pli-tv-kd8:1.2.9_0": "Yena rājā māgadho seniyo bimbisāro tenupasaṅkami,",
  "pli-tv-kd8:1.2.9_1": "upasaṅkamitvā rājānaṁ māgadhaṁ seniyaṁ bimbisāraṁ etadavoca—",
  "pli-tv-kd8:1.2.10_0": "“vesālī, deva, iddhā ceva phitā ca bahujanā ca ākiṇṇamanussā ca subhikkhā ca;",
  "pli-tv-kd8:1.2.11_0": "satta ca pāsādasahassāni …pe…",
  "pli-tv-kd8:1.2.12_0": "tāya ca vesālī bhiyyoso mattāya upasobhati.",
  "pli-tv-kd8:1.2.13_0": "Sādhu, deva, mayampi gaṇikaṁ vuṭṭhāpessāmā”ti.",
  "pli-tv-kd8:1.2.14_0": "“Tena hi, bhaṇe, tādisiṁ kumāriṁ jānātha yaṁ tumhe gaṇikaṁ vuṭṭhāpeyyāthā”ti.",
  "pli-tv-kd8:1.3.1_0": "Tena kho pana samayena rājagahe sālavatī nāma kumārī abhirūpā hoti dassanīyā pāsādikā paramāya vaṇṇapokkharatāya samannāgatā.",
  "pli-tv-kd8:1.3.2_0": "Atha kho rājagahako negamo sālavatiṁ kumāriṁ gaṇikaṁ vuṭṭhāpesi.",
  "pli-tv-kd8:1.3.3_0": "Atha kho sālavatī gaṇikā nacirasseva padakkhiṇā ahosi nacce ca gīte ca vādite ca,",
  "pli-tv-kd8:1.3.3_1": "abhisaṭā atthikānaṁ atthikānaṁ manussānaṁ paṭisatena ca rattiṁ gacchati.",
  "pli-tv-kd8:1.3.4_0": "Atha kho sālavatī gaṇikā nacirasseva gabbhinī ahosi.",
  "pli-tv-kd8:1.3.5_0": "Atha kho sālavatiyā gaṇikāya etadahosi—",
  "pli-tv-kd8:1.3.6_0": "“itthī kho gabbhinī purisānaṁ amanāpā.",
  "pli-tv-kd8:1.3.7_0": "Sace maṁ koci jānissati—",
  "pli-tv-kd8:1.3.8_0": "sālavatī gaṇikā gabbhinīti, sabbo me sakkāro bhañjissati.",
  "pli-tv-kd8:1.3.9_0": "Yannūnāhaṁ gilānaṁ paṭivedeyyan”ti.",
  "pli-tv-kd8:1.3.10_0": "Atha kho sālavatī gaṇikā dovārikaṁ āṇāpesi—",
  "pli-tv-kd8:1.3.11_0": "“mā, bhaṇe dovārika, koci puriso pāvisi.",
  "pli-tv-kd8:1.3.12_0": "Yo ca maṁ pucchati, ‘gilānā’ti paṭivedehī”ti.",
  "pli-tv-kd8:1.3.13_0": "“Evaṁ, ayye”ti kho so dovāriko sālavatiyā gaṇikāya paccassosi.",
  "pli-tv-kd8:1.4.1_0": "Atha kho sālavatī gaṇikā tassa gabbhassa paripākamanvāya puttaṁ vijāyi.",
  "pli-tv-kd8:1.4.2_0": "Atha kho sālavatī gaṇikā dāsiṁ āṇāpesi—",
  "pli-tv-kd8:1.4.3_0": "“handa, je, imaṁ dārakaṁ kattarasuppe pakkhipitvā nīharitvā saṅkārakūṭe chaḍḍehī”ti.",
  "pli-tv-kd8:1.4.4_0": "“Evaṁ,",
  "pli-tv-kd8:1.4.4_1": "ayye”ti kho sā dāsī sālavatiyā gaṇikāya paṭissutvā taṁ dārakaṁ kattarasuppe pakkhipitvā nīharitvā saṅkārakūṭe chaḍḍesi.",
  "pli-tv-kd8:1.4.5_0": "Tena kho pana samayena abhayo nāma rājakumāro kālasseva rājupaṭṭhānaṁ gacchanto addasa taṁ dārakaṁ kākehi samparikiṇṇaṁ,",
  "pli-tv-kd8:1.4.5_1": "disvāna manusse pucchi—",
  "pli-tv-kd8:1.4.6_0": "“kiṁ etaṁ, bhaṇe, kākehi samparikiṇṇan”ti?",
  "pli-tv-kd8:1.4.7_0": "“Dārako, devā”ti.",
  "pli-tv-kd8:1.4.8_0": "“Jīvati, bhaṇe”ti?",
  "pli-tv-kd8:1.4.9_0": "“Jīvati, devā”ti.",
  "pli-tv-kd8:1.4.10_0": "“Tena hi, bhaṇe, taṁ dārakaṁ amhākaṁ antepuraṁ netvā dhātīnaṁ detha posetun”ti.",
  "pli-tv-kd8:1.4.11_0": "“Evaṁ,",
  "pli-tv-kd8:1.4.11_1": "devā”ti kho te manussā abhayassa rājakumārassa paṭissutvā taṁ dārakaṁ abhayassa rājakumārassa antepuraṁ netvā dhātīnaṁ adaṁsu—",
  "pli-tv-kd8:1.4.12_0": "“posethā”ti.",
  "pli-tv-kd8:1.4.13_0": "Tassa jīvatīti “jīvako”ti nāmaṁ akaṁsu.",
  "pli-tv-kd8:1.4.14_0": "Kumārena posāpitoti “komārabhacco”ti nāmaṁ akaṁsu.",
  "pli-tv-kd8:1.5.1_0": "Atha kho jīvako komārabhacco nacirasseva viññutaṁ pāpuṇi.",
  "pli-tv-kd8:1.5.2_0": "Atha kho jīvako komārabhacco yena abhayo rājakumāro tenupasaṅkami;",
  "pli-tv-kd8:1.5.2_1": "upasaṅkamitvā abhayaṁ rājakumāraṁ etadavoca—",
  "pli-tv-kd8:1.5.3_0": "“kā me, deva, mātā, ko pitā”ti?",
  "pli-tv-kd8:1.5.4_0": "“Ahampi kho te, bhaṇe jīvaka, mātaraṁ na jānāmi;",
  "pli-tv-kd8:1.5.5_0": "api cāhaṁ te pitā;",
  "pli-tv-kd8:1.5.6_0": "mayāsi posāpito”ti.",
  "pli-tv-kd8:1.5.7_0": "Atha kho jīvakassa komārabhaccassa etadahosi—",
  "pli-tv-kd8:1.5.8_0": "“imāni kho rājakulāni na sukarāni asippena upajīvituṁ.",
  "pli-tv-kd8:1.5.9_0": "Yannūnāhaṁ sippaṁ sikkheyyan”ti.",
  "pli-tv-kd8:1.5.10_0": "Tena kho pana samayena takkasilāyaṁ disāpāmokkho vejjo paṭivasati.",
  "pli-tv-kd8:1.6.1_0": "Atha kho jīvako komārabhacco abhayaṁ rājakumāraṁ anāpucchā yena takkasilā tena pakkāmi.",
  "pli-tv-kd8:1.6.2_0": "Anupubbena yena takkasilā, yena vejjo tenupasaṅkami; upasaṅkamitvā taṁ vejjaṁ etadavoca—",
  "pli-tv-kd8:1.6.3_0": "“icchāmahaṁ, ācariya, sippaṁ sikkhitun”ti.",
  "pli-tv-kd8:1.6.4_0": "“Tena hi, bhaṇe jīvaka, sikkhassū”ti.",
  "pli-tv-kd8:1.6.5_0": "Atha kho jīvako komārabhacco bahuñca gaṇhāti lahuñca gaṇhāti suṭṭhu ca upadhāreti,",
  "pli-tv-kd8:1.6.5_1": "gahitañcassa na sammussati.",
  "pli-tv-kd8:1.6.6_0": "Atha kho jīvakassa komārabhaccassa sattannaṁ vassānaṁ accayena etadahosi—",
  "pli-tv-kd8:1.6.7_0": "“ahaṁ kho bahuñca gaṇhāmi lahuñca gaṇhāmi suṭṭhu ca upadhāremi,",
  "pli-tv-kd8:1.6.7_1": "gahitañca me na sammussati,",
  "pli-tv-kd8:1.6.7_2": "satta ca me vassāni adhīyantassa,",
  "pli-tv-kd8:1.6.7_3": "nayimassa sippassa anto paññāyati.",
  "pli-tv-kd8:1.6.8_0": "Kadā imassa sippassa anto paññāyissatī”ti.",
  "pli-tv-kd8:1.7.1_0": "Atha kho jīvako komārabhacco yena so vejjo tenupasaṅkami, upasaṅkamitvā taṁ vejjaṁ etadavoca—",
  "pli-tv-kd8:1.7.2_0": "“ahaṁ kho, ācariya,",
  "pli-tv-kd8:1.7.2_1": "bahuñca gaṇhāmi lahuñca gaṇhāmi suṭṭhu ca upadhāremi,",
  "pli-tv-kd8:1.7.2_2": "gahitañca me na sammussati,",
  "pli-tv-kd8:1.7.2_3": "satta ca me vassāni adhīyantassa,",
  "pli-tv-kd8:1.7.2_4": "nayimassa sippassa anto paññāyati.",
  "pli-tv-kd8:1.7.3_0": "Kadā imassa sippassa anto paññāyissatī”ti?",
  "pli-tv-kd8:1.7.4_0": "“Tena hi,",
  "pli-tv-kd8:1.7.4_1": "bhaṇe jīvaka,",
  "pli-tv-kd8:1.7.4_2": "khaṇittiṁ ādāya takkasilāya samantā yojanaṁ āhiṇḍitvā yaṁ kiñci abhesajjaṁ passeyyāsi taṁ āharā”ti.",
  "pli-tv-kd8:1.7.5_0": "“Evaṁ,",
  "pli-tv-kd8:1.7.5_1": "ācariyā”ti kho jīvako komārabhacco tassa vejjassa paṭissutvā khaṇittiṁ ādāya takkasilāya samantā yojanaṁ āhiṇḍanto na kiñci abhesajjaṁ addasa.",
  "pli-tv-kd8:1.7.6_0": "Atha kho jīvako komārabhacco yena so vejjo tenupasaṅkami, upasaṅkamitvā taṁ vejjaṁ etadavoca—",
  "pli-tv-kd8:1.7.7_0": "“āhiṇḍantomhi, ācariya, takkasilāya samantā yojanaṁ, na kiñci abhesajjaṁ addasan”ti.",
  "pli-tv-kd8:1.7.8_0": "“Susikkhitosi, bhaṇe jīvaka.",
  "pli-tv-kd8:1.7.9_0": "Alaṁ te ettakaṁ jīvikāyā”ti jīvakassa komārabhaccassa parittaṁ pātheyyaṁ pādāsi.",
  "pli-tv-kd8:1.8.1_0": "Atha kho jīvako komārabhacco taṁ parittaṁ pātheyyaṁ ādāya yena rājagahaṁ tena pakkāmi.",
  "pli-tv-kd8:1.8.2_0": "Atha kho jīvakassa komārabhaccassa taṁ parittaṁ pātheyyaṁ antarāmagge sākete parikkhayaṁ agamāsi.",
  "pli-tv-kd8:1.8.3_0": "Atha kho jīvakassa komārabhaccassa etadahosi—",
  "pli-tv-kd8:1.8.4_0": "“ime kho maggā kantārā appodakā appabhakkhā, na sukarā apātheyyena gantuṁ.",
  "pli-tv-kd8:1.8.5_0": "Yannūnāhaṁ pātheyyaṁ pariyeseyyan”ti.",
  "pli-tv-kd8:1.8.6.0_0": "2. Seṭṭhibhariyāvatthu",
  "pli-tv-kd8:1.8.6.1_0": "Tena kho pana samayena sākete seṭṭhibhariyāya sattavassiko sīsābādho hoti.",
  "pli-tv-kd8:1.8.7_0": "Bahū mahantā mahantā disāpāmokkhā vejjā āgantvā nāsakkhiṁsu arogaṁ kātuṁ.",
  "pli-tv-kd8:1.8.8_0": "Bahuṁ hiraññaṁ ādāya agamaṁsu.",
  "pli-tv-kd8:1.8.9_0": "Atha kho jīvako komārabhacco sāketaṁ pavisitvā manusse pucchi—",
  "pli-tv-kd8:1.8.10_0": "“ko, bhaṇe, gilāno, kaṁ tikicchāmī”ti?",
  "pli-tv-kd8:1.8.11_0": "“Etissā, ācariya, seṭṭhibhariyāya sattavassiko sīsābādho;",
  "pli-tv-kd8:1.8.12_0": "gaccha, ācariya, seṭṭhibhariyaṁ tikicchāhī”ti.",
  "pli-tv-kd8:1.9.1_0": "Atha kho jīvako komārabhacco yena seṭṭhissa gahapatissa nivesanaṁ tenupasaṅkami;",
  "pli-tv-kd8:1.9.1_1": "upasaṅkamitvā dovārikaṁ āṇāpesi—",
  "pli-tv-kd8:1.9.2_0": "“gaccha, bhaṇe dovārika, seṭṭhibhariyāya pāvada—",
  "pli-tv-kd8:1.9.3_0": "‘vejjo, ayye, āgato, so taṁ daṭṭhukāmo’”ti.",
  "pli-tv-kd8:1.9.4_0": "“Evaṁ,",
  "pli-tv-kd8:1.9.4_1": "ācariyā”ti kho so dovāriko jīvakassa komārabhaccassa paṭissutvā yena seṭṭhibhariyā tenupasaṅkami,",
  "pli-tv-kd8:1.9.4_2": "upasaṅkamitvā seṭṭhibhariyaṁ etadavoca—",
  "pli-tv-kd8:1.9.5_0": "“vejjo, ayye, āgato;",
  "pli-tv-kd8:1.9.6_0": "so taṁ daṭṭhukāmo”ti.",
  "pli-tv-kd8:1.9.7_0": "“Kīdiso, bhaṇe dovārika, vejjo”ti?",
  "pli-tv-kd8:1.9.8_0": "“Daharako, ayye”ti.",
  "pli-tv-kd8:1.9.9_0": "“Alaṁ, bhaṇe dovārika, kiṁ me daharako vejjo karissati?",
  "pli-tv-kd8:1.9.10_0": "Bahū mahantā mahantā disāpāmokkhā vejjā āgantvā nāsakkhiṁsu arogaṁ kātuṁ.",
  "pli-tv-kd8:1.9.11_0": "Bahuṁ hiraññaṁ ādāya agamaṁsū”ti.",
  "pli-tv-kd8:1.10.1_0": "Atha kho so dovāriko yena jīvako komārabhacco tenupasaṅkami;",
  "pli-tv-kd8:1.10.1_1": "upasaṅkamitvā jīvakaṁ komārabhaccaṁ etadavoca—",
  "pli-tv-kd8:1.10.2_0": "“seṭṭhibhariyā, ācariya, evamāha—",
  "pli-tv-kd8:1.10.3_0": "‘alaṁ, bhaṇe dovārika, kiṁ me daharako vejjo karissati?",
  "pli-tv-kd8:1.10.4_0": "Bahū mahantā mahantā disāpāmokkhā vejjā āgantvā nāsakkhiṁsu arogaṁ kātuṁ.",
  "pli-tv-kd8:1.10.5_0": "Bahuṁ hiraññaṁ ādāya agamaṁsū’”ti.",
  "pli-tv-kd8:1.10.6_0": "“Gaccha, bhaṇe dovārika, seṭṭhibhariyāya pāvada—",
  "pli-tv-kd8:1.10.7_0": "‘vejjo, ayye, evamāha—",
  "pli-tv-kd8:1.10.8_0": "mā kira, ayye, pure kiñci adāsi.",
  "pli-tv-kd8:1.10.9_0": "Yadā arogā ahosi tadā yaṁ iccheyyāsi taṁ dajjeyyāsī’”ti.",
  "pli-tv-kd8:1.10.10_0": "“Evaṁ,",
  "pli-tv-kd8:1.10.10_1": "ācariyā”ti kho so dovāriko jīvakassa komārabhaccassa paṭissutvā yena seṭṭhibhariyā tenupasaṅkami;",
  "pli-tv-kd8:1.10.10_2": "upasaṅkamitvā seṭṭhibhariyaṁ etadavoca—",
  "pli-tv-kd8:1.10.11_0": "“vejjo, ayye, evamāha—",
  "pli-tv-kd8:1.10.12_0": "‘mā kira, ayye, pure kiñci adāsi.",
  "pli-tv-kd8:1.10.13_0": "Yadā arogā ahosi tadā yaṁ iccheyyāsi taṁ dajjeyyāsī’”ti.",
  "pli-tv-kd8:1.10.14_0": "“Tena hi, bhaṇe dovārika, vejjo āgacchatū”ti.",
  "pli-tv-kd8:1.10.15_0": "“Evaṁ,",
  "pli-tv-kd8:1.10.15_1": "ayye”ti kho so dovāriko seṭṭhibhariyāya paṭissutvā yena jīvako komārabhacco tenupasaṅkami,",
  "pli-tv-kd8:1.10.15_2": "upasaṅkamitvā jīvakaṁ komārabhaccaṁ etadavoca—",
  "pli-tv-kd8:1.10.16_0": "“seṭṭhibhariyā taṁ, ācariya, pakkosatī”ti.",
  "pli-tv-kd8:1.11.1_0": "Atha kho jīvako komārabhacco yena seṭṭhibhariyā tenupasaṅkami,",
  "pli-tv-kd8:1.11.1_1": "upasaṅkamitvā seṭṭhibhariyāya vikāraṁ sallakkhetvā seṭṭhibhariyaṁ etadavoca—",
  "pli-tv-kd8:1.11.2_0": "“pasatena, ayye, sappinā attho”ti.",
  "pli-tv-kd8:1.11.3_0": "Atha kho seṭṭhibhariyā jīvakassa komārabhaccassa pasataṁ sappiṁ dāpesi.",
  "pli-tv-kd8:1.11.4_0": "Atha kho jīvako komārabhacco taṁ pasataṁ sappiṁ nānābhesajjehi nippacitvā seṭṭhibhariyaṁ mañcake uttānaṁ nipātetvā natthuto adāsi.",
  "pli-tv-kd8:1.11.5_0": "Atha kho taṁ sappi natthuto dinnaṁ mukhato uggañchi.",
  "pli-tv-kd8:1.11.6_0": "Atha kho seṭṭhibhariyā paṭiggahe niṭṭhubhitvā dāsiṁ āṇāpesi—",
  "pli-tv-kd8:1.11.7_0": "“handa, je, imaṁ sappiṁ picunā gaṇhāhī”ti.",
  "pli-tv-kd8:1.12.1_0": "Atha kho jīvakassa komārabhaccassa etadahosi—",
  "pli-tv-kd8:1.12.2_0": "“acchariyaṁ yāva lūkhāyaṁ gharaṇī, yatra hi nāma imaṁ chaḍḍanīyadhammaṁ sappiṁ picunā gāhāpessati.",
  "pli-tv-kd8:1.12.3_0": "Bahukāni ca me mahagghāni bhesajjāni upagatāni.",
  "pli-tv-kd8:1.12.4_0": "Kimpi māyaṁ kiñci deyyadhammaṁ dassatī”ti.",
  "pli-tv-kd8:1.12.5_0": "Atha kho seṭṭhibhariyā jīvakassa komārabhaccassa vikāraṁ sallakkhetvā jīvakaṁ komārabhaccaṁ etadavoca—",
  "pli-tv-kd8:1.12.6_0": "“kissa tvaṁ, ācariya, vimanosī”ti?",
  "pli-tv-kd8:1.12.7_0": "Idha me etadahosi—",
  "pli-tv-kd8:1.12.8_0": "“acchariyaṁ yāva lūkhāyaṁ gharaṇī, yatra hi nāma imaṁ chaḍḍanīyadhammaṁ sappiṁ picunā gāhāpessati.",
  "pli-tv-kd8:1.12.9_0": "Bahukāni ca me mahagghāni bhesajjāni upagatāni.",
  "pli-tv-kd8:1.12.10_0": "Kimpi māyaṁ kiñci deyyadhammaṁ dassatī”ti.",
  "pli-tv-kd8:1.12.11_0": "“Mayaṁ kho, ācariya, āgārikā nāma upajānāmetassa saṁyamassa.",
  "pli-tv-kd8:1.12.12_0": "Varametaṁ sappi dāsānaṁ vā kammakarānaṁ vā pādabbhañjanaṁ vā padīpakaraṇe vā āsittaṁ.",
  "pli-tv-kd8:1.12.13_0": "Mā kho tvaṁ, ācariya, vimano ahosi.",
  "pli-tv-kd8:1.12.14_0": "Na te deyyadhammo hāyissatī”ti.",
  "pli-tv-kd8:1.13.1_0": "Atha kho jīvako komārabhacco seṭṭhibhariyāya sattavassikaṁ sīsābādhaṁ ekeneva natthukammena apakaḍḍhi.",
  "pli-tv-kd8:1.13.2_0": "Atha kho seṭṭhibhariyā arogā samānā jīvakassa komārabhaccassa cattāri sahassāni pādāsi.",
  "pli-tv-kd8:1.13.3_0": "Putto—",
  "pli-tv-kd8:1.13.4_0": "“mātā me arogā ṭhitā”ti cattāri sahassāni pādāsi.",
  "pli-tv-kd8:1.13.5_0": "Suṇisā—",
  "pli-tv-kd8:1.13.6_0": "“sassu me arogā ṭhitā”ti cattāri sahassāni pādāsi.",
  "pli-tv-kd8:1.13.7_0": "Seṭṭhi gahapati—",
  "pli-tv-kd8:1.13.8_0": "“bhariyā me arogā ṭhitā”ti cattāri sahassāni pādāsi dāsañca dāsiñca assarathañca.",
  "pli-tv-kd8:1.13.9_0": "Atha kho jīvako komārabhacco tāni soḷasasahassāni ādāya dāsañca dāsiñca assarathañca yena rājagahaṁ tena pakkāmi.",
  "pli-tv-kd8:1.13.10_0": "Anupubbena yena rājagahaṁ yena abhayo rājakumāro tenupasaṅkami,",
  "pli-tv-kd8:1.13.10_1": "upasaṅkamitvā abhayaṁ rājakumāraṁ etadavoca—",
  "pli-tv-kd8:1.13.11_0": "“idaṁ me, deva, paṭhamakammaṁ soḷasasahassāni dāso ca dāsī ca assaratho ca.",
  "pli-tv-kd8:1.13.12_0": "Paṭiggaṇhātu me devo posāvanikan”ti.",
  "pli-tv-kd8:1.13.13_0": "“Alaṁ, bhaṇe jīvaka;",
  "pli-tv-kd8:1.13.14_0": "tuyhameva hotu.",
  "pli-tv-kd8:1.13.15_0": "Amhākaññeva antepure nivesanaṁ māpehī”ti.",
  "pli-tv-kd8:1.13.16_0": "“Evaṁ,",
  "pli-tv-kd8:1.13.16_1": "devā”ti kho jīvako komārabhacco abhayassa rājakumārassa paṭissutvā abhayassa rājakumārassa antepure nivesanaṁ māpesi.",
  "pli-tv-kd8:1.14.0_0": "3. Bimbisārarājavatthu",
  "pli-tv-kd8:1.14.1_0": "Tena kho pana samayena rañño māgadhassa seniyassa bimbisārassa bhagandalābādho hoti.",
  "pli-tv-kd8:1.14.2_0": "Sāṭakā lohitena makkhiyanti.",
  "pli-tv-kd8:1.14.3_0": "Deviyo disvā uppaṇḍenti—",
  "pli-tv-kd8:1.14.4_0": "“utunī dāni devo, pupphaṁ devassa uppannaṁ, na ciraṁ devo vijāyissatī”ti.",
  "pli-tv-kd8:1.14.5_0": "Tena rājā maṅku hoti.",
  "pli-tv-kd8:1.14.6_0": "Atha kho rājā māgadho seniyo bimbisāro abhayaṁ rājakumāraṁ etadavoca—",
  "pli-tv-kd8:1.14.7_0": "“mayhaṁ kho, bhaṇe abhaya, tādiso ābādho, sāṭakā lohitena makkhiyanti, deviyo maṁ disvā uppaṇḍenti—",
  "pli-tv-kd8:1.14.8_0": "‘utunī dāni devo, pupphaṁ devassa uppannaṁ, na ciraṁ devo vijāyissatī’ti.",
  "pli-tv-kd8:1.14.9_0": "Iṅgha, bhaṇe abhaya, tādisaṁ vejjaṁ jānāhi yo maṁ tikiccheyyā”ti.",
  "pli-tv-kd8:1.14.10_0": "“Ayaṁ, deva, amhākaṁ jīvako vejjo taruṇo bhadrako.",
  "pli-tv-kd8:1.14.11_0": "So devaṁ tikicchissatī”ti.",
  "pli-tv-kd8:1.14.12_0": "“Tena hi, bhaṇe abhaya, jīvakaṁ vejjaṁ āṇāpehi;",
  "pli-tv-kd8:1.14.13_0": "so maṁ tikicchissatī”ti.",
  "pli-tv-kd8:1.15.1_0": "Atha kho abhayo rājakumāro jīvakaṁ komārabhaccaṁ āṇāpesi—",
  "pli-tv-kd8:1.15.2_0": "“gaccha, bhaṇe jīvaka, rājānaṁ tikicchāhī”ti.",
  "pli-tv-kd8:1.15.3_0": "“Evaṁ,",
  "pli-tv-kd8:1.15.3_1": "devā”ti kho jīvako komārabhacco abhayassa rājakumārassa paṭissutvā nakhena bhesajjaṁ ādāya yena rājā māgadho seniyo bimbisāro tenupasaṅkami,",
  "pli-tv-kd8:1.15.3_2": "upasaṅkamitvā rājānaṁ māgadhaṁ seniyaṁ bimbisāraṁ etadavoca—",
  "pli-tv-kd8:1.15.4_0": "“ābādhaṁ te, deva, passāmā”ti.",
  "pli-tv-kd8:1.15.5_0": "Atha kho jīvako komārabhacco rañño māgadhassa seniyassa bimbisārassa bhagandalābādhaṁ ekeneva ālepena apakaḍḍhi.",
  "pli-tv-kd8:1.15.6_0": "Atha kho rājā māgadho seniyo bimbisāro arogo samāno pañca itthisatāni sabbālaṅkāraṁ bhūsāpetvā omuñcāpetvā",
  "pli-tv-kd8:1.15.6_1": "puñjaṁ kārāpetvā jīvakaṁ komārabhaccaṁ etadavoca—",
  "pli-tv-kd8:1.15.7_0": "“etaṁ, bhaṇe jīvaka, pañcannaṁ itthisatānaṁ sabbālaṅkāraṁ tuyhaṁ hotū”ti.",
  "pli-tv-kd8:1.15.8_0": "“Alaṁ, deva, adhikāraṁ me devo saratū”ti.",
  "pli-tv-kd8:1.15.9_0": "“Tena hi, bhaṇe jīvaka, maṁ upaṭṭhaha, itthāgārañca, buddhappamukhañca bhikkhusaṅghan”ti.",
  "pli-tv-kd8:1.15.10_0": "“Evaṁ, devā”ti kho jīvako komārabhacco rañño māgadhassa seniyassa bimbisārassa paccassosi.",
  "pli-tv-kd8:1.16.0_0": "4. Rājagahaseṭṭhivatthu",
  "pli-tv-kd8:1.16.1_0": "Tena kho pana samayena rājagahakassa seṭṭhissa sattavassiko sīsābādho hoti.",
  "pli-tv-kd8:1.16.2_0": "Bahū mahantā mahantā disāpāmokkhā vejjā āgantvā nāsakkhiṁsu arogaṁ kātuṁ.",
  "pli-tv-kd8:1.16.3_0": "Bahuṁ hiraññaṁ ādāya agamaṁsu.",
  "pli-tv-kd8:1.16.4_0": "Api ca vejjehi paccakkhāto hoti.",
  "pli-tv-kd8:1.16.5_0": "Ekacce vejjā evamāhaṁsu—",
  "pli-tv-kd8:1.16.6_0": "“pañcamaṁ divasaṁ seṭṭhi gahapati kālaṁ karissatī”ti.",
  "pli-tv-kd8:1.16.7_0": "Ekacce vejjā evamāhaṁsu—",
  "pli-tv-kd8:1.16.8_0": "“sattamaṁ divasaṁ seṭṭhi gahapati kālaṁ karissatī”ti.",
  "pli-tv-kd8:1.16.9_0": "Atha kho rājagahakassa negamassa etadahosi—",
  "pli-tv-kd8:1.16.10_0": "“ayaṁ kho seṭṭhi gahapati bahūpakāro rañño ceva negamassa ca.",
  "pli-tv-kd8:1.16.11_0": "Api ca vejjehi paccakkhāto.",
  "pli-tv-kd8:1.16.12_0": "Ekacce vejjā evamāhaṁsu—",
  "pli-tv-kd8:1.16.13_0": "‘pañcamaṁ divasaṁ seṭṭhi gahapati kālaṁ karissatī’ti.",
  "pli-tv-kd8:1.16.14_0": "Ekacce vejjā evamāhaṁsu—",
  "pli-tv-kd8:1.16.15_0": "‘sattamaṁ divasaṁ seṭṭhi gahapati kālaṁ karissatī’ti.",
  "pli-tv-kd8:1.16.16_0": "Ayañca rañño jīvako vejjo taruṇo bhadrako.",
  "pli-tv-kd8:1.16.17_0": "Yannūna mayaṁ rājānaṁ jīvakaṁ vejjaṁ yāceyyāma seṭṭhiṁ gahapatiṁ tikicchitun”ti.",
  "pli-tv-kd8:1.17.1_0": "Atha kho rājagahako negamo yena rājā māgadho seniyo bimbisāro tenupasaṅkami;",
  "pli-tv-kd8:1.17.1_1": "upasaṅkamitvā rājānaṁ māgadhaṁ seniyaṁ bimbisāraṁ etadavoca—",
  "pli-tv-kd8:1.17.2_0": "“ayaṁ, deva, seṭṭhi gahapati bahūpakāro devassa ceva negamassa ca;",
  "pli-tv-kd8:1.17.3_0": "api ca vejjehi paccakkhāto.",
  "pli-tv-kd8:1.17.4_0": "Ekacce vejjā evamāhaṁsu—",
  "pli-tv-kd8:1.17.5_0": "‘pañcamaṁ divasaṁ seṭṭhi gahapati kālaṁ karissatī’ti.",
  "pli-tv-kd8:1.17.6_0": "Ekacce vejjā evamāhaṁsu—",
  "pli-tv-kd8:1.17.7_0": "‘sattamaṁ divasaṁ seṭṭhi gahapati kālaṁ karissatī’ti.",
  "pli-tv-kd8:1.17.8_0": "Sādhu devo jīvakaṁ vejjaṁ āṇāpetu seṭṭhiṁ gahapatiṁ tikicchitun”ti.",
  "pli-tv-kd8:1.17.9_0": "Atha kho rājā māgadho seniyo bimbisāro jīvakaṁ komārabhaccaṁ āṇāpesi—",
  "pli-tv-kd8:1.17.10_0": "“gaccha, bhaṇe jīvaka, seṭṭhiṁ gahapatiṁ tikicchāhī”ti.",
  "pli-tv-kd8:1.17.11_0": "“Evaṁ,",
  "pli-tv-kd8:1.17.11_1": "devā”ti kho jīvako komārabhacco rañño māgadhassa seniyassa bimbisārassa paṭissutvā yena seṭṭhi gahapati tenupasaṅkami;",
  "pli-tv-kd8:1.17.11_2": "upasaṅkamitvā seṭṭhissa gahapatissa vikāraṁ sallakkhetvā seṭṭhiṁ gahapatiṁ etadavoca—",
  "pli-tv-kd8:1.17.12_0": "“sace tvaṁ, gahapati, arogo bhaveyyāsi, kiṁ me assa deyyadhammo”ti?",
  "pli-tv-kd8:1.17.13_0": "“Sabbaṁ sāpateyyañca te, ācariya, hotu, ahañca te dāso”ti.",
  "pli-tv-kd8:1.18.1_0": "“Sakkhissasi pana tvaṁ, gahapati, ekena passena sattamāse nipajjitun”ti?",
  "pli-tv-kd8:1.18.2_0": "“Sakkomahaṁ, ācariya, ekena passena sattamāse nipajjitun”ti.",
  "pli-tv-kd8:1.18.3_0": "“Sakkhissasi pana tvaṁ, gahapati, dutiyena passena sattamāse nipajjitun”ti?",
  "pli-tv-kd8:1.18.4_0": "“Sakkomahaṁ, ācariya, dutiyena passena sattamāse nipajjitun”ti.",
  "pli-tv-kd8:1.18.5_0": "“Sakkhissasi pana tvaṁ, gahapati, uttāno sattamāse nipajjitun”ti?",
  "pli-tv-kd8:1.18.6_0": "“Sakkomahaṁ, ācariya, uttāno sattamāse nipajjitun”ti.",
  "pli-tv-kd8:1.18.7_0": "Atha kho jīvako komārabhacco seṭṭhiṁ gahapatiṁ mañcake nipātetvā mañcake sambandhitvā sīsacchaviṁ uppāṭetvā",
  "pli-tv-kd8:1.18.7_1": "sibbiniṁ vināmetvā dve pāṇake nīharitvā mahājanassa dassesi—",
  "pli-tv-kd8:1.18.8_0": "“passathayye, ime dve pāṇake, ekaṁ khuddakaṁ ekaṁ mahallakaṁ.",
  "pli-tv-kd8:1.18.9_0": "Ye te ācariyā evamāhaṁsu—",
  "pli-tv-kd8:1.18.10_0": "‘pañcamaṁ divasaṁ seṭṭhi gahapati kālaṁ karissatī’ti—",
  "pli-tv-kd8:1.18.11_0": "tehāyaṁ mahallako pāṇako diṭṭho.",
  "pli-tv-kd8:1.18.12_0": "Pañcamaṁ divasaṁ seṭṭhissa gahapatissa matthaluṅgaṁ pariyādiyissati.",
  "pli-tv-kd8:1.18.13_0": "Matthaluṅgassa pariyādānā seṭṭhi gahapati kālaṁ karissati.",
  "pli-tv-kd8:1.18.14_0": "Sudiṭṭho tehi ācariyehi.",
  "pli-tv-kd8:1.18.15_0": "Ye te ācariyā evamāhaṁsu—",
  "pli-tv-kd8:1.18.16_0": "‘sattamaṁ divasaṁ seṭṭhi gahapati kālaṁ karissatī’ti—",
  "pli-tv-kd8:1.18.17_0": "tehāyaṁ khuddako pāṇako diṭṭho.",
  "pli-tv-kd8:1.18.18_0": "Sattamaṁ divasaṁ seṭṭhissa gahapatissa matthaluṅgaṁ pariyādiyissati.",
  "pli-tv-kd8:1.18.19_0": "Matthaluṅgassa pariyādānā seṭṭhi gahapati kālaṁ karissati.",
  "pli-tv-kd8:1.18.20_0": "Sudiṭṭho tehi ācariyehī”ti.",
  "pli-tv-kd8:1.18.21_0": "Sibbiniṁ sampaṭipāṭetvā sīsacchaviṁ sibbitvā ālepaṁ adāsi.",
  "pli-tv-kd8:1.19.1_0": "Atha kho seṭṭhi gahapati sattāhassa accayena jīvakaṁ komārabhaccaṁ etadavoca—",
  "pli-tv-kd8:1.19.2_0": "“nāhaṁ, ācariya, sakkomi ekena passena sattamāse nipajjitun”ti.",
  "pli-tv-kd8:1.19.3_0": "“Nanu me tvaṁ, gahapati, paṭissuṇi—",
  "pli-tv-kd8:1.19.4_0": "sakkomahaṁ, ācariya, ekena passena sattamāse nipajjitun”ti?",
  "pli-tv-kd8:1.19.5_0": "“Saccāhaṁ, ācariya,",
  "pli-tv-kd8:1.19.5_1": "paṭissuṇiṁ,",
  "pli-tv-kd8:1.19.5_2": "apāhaṁ marissāmi,",
  "pli-tv-kd8:1.19.5_3": "nāhaṁ sakkomi ekena passena sattamāse nipajjitun”ti.",
  "pli-tv-kd8:1.19.6_0": "“Tena hi tvaṁ, gahapati, dutiyena passena sattamāse nipajjāhī”ti.",
  "pli-tv-kd8:1.19.7_0": "Atha kho seṭṭhi gahapati sattāhassa accayena jīvakaṁ komārabhaccaṁ etadavoca—",
  "pli-tv-kd8:1.19.8_0": "“nāhaṁ, ācariya, sakkomi dutiyena passena sattamāse nipajjitun”ti.",
  "pli-tv-kd8:1.19.9_0": "“Nanu me tvaṁ, gahapati, paṭissuṇi—",
  "pli-tv-kd8:1.19.10_0": "sakkomahaṁ, ācariya, dutiyena passena sattamāse nipajjitun”ti?",
  "pli-tv-kd8:1.19.11_0": "“Saccāhaṁ, ācariya,",
  "pli-tv-kd8:1.19.11_1": "paṭissuṇiṁ,",
  "pli-tv-kd8:1.19.11_2": "apāhaṁ marissāmi, nāhaṁ, ācariya,",
  "pli-tv-kd8:1.19.11_3": "sakkomi dutiyena passena sattamāse nipajjitun”ti.",
  "pli-tv-kd8:1.19.12_0": "“Tena hi tvaṁ, gahapati, uttāno sattamāse nipajjāhī”ti.",
  "pli-tv-kd8:1.19.13_0": "Atha kho seṭṭhi gahapati sattāhassa accayena jīvakaṁ komārabhaccaṁ etadavoca—",
  "pli-tv-kd8:1.19.14_0": "“nāhaṁ, ācariya, sakkomi uttāno sattamāse nipajjitun”ti.",
  "pli-tv-kd8:1.19.15_0": "“Nanu me tvaṁ, gahapati, paṭissuṇi—",
  "pli-tv-kd8:1.19.16_0": "sakkomahaṁ, ācariya, uttāno sattamāse nipajjitun”ti?",
  "pli-tv-kd8:1.19.17_0": "“Saccāhaṁ, ācariya, paṭissuṇiṁ, apāhaṁ marissāmi, nāhaṁ sakkomi uttāno sattamāse nipajjitun”ti.",
  "pli-tv-kd8:1.20.1_0": "“Ahañce taṁ, gahapati, na vadeyyaṁ, ettakampi tvaṁ na nipajjeyyāsi, api ca paṭikacceva mayā ñāto—",
  "pli-tv-kd8:1.20.2_0": "tīhi sattāhehi seṭṭhi gahapati arogo bhavissatīti.",
  "pli-tv-kd8:1.20.3_0": "Uṭṭhehi, gahapati, arogosi.",
  "pli-tv-kd8:1.20.4_0": "Jānāsi kiṁ me deyyadhammo”ti?",
  "pli-tv-kd8:1.20.5_0": "“Sabbaṁ sāpateyyañca te, ācariya, hotu, ahañca te dāso”ti.",
  "pli-tv-kd8:1.20.6_0": "“Alaṁ, gahapati, mā me tvaṁ sabbaṁ sāpateyyaṁ adāsi, mā ca me dāso.",
  "pli-tv-kd8:1.20.7_0": "Rañño satasahassaṁ dehi, mayhaṁ satasahassan”ti.",
  "pli-tv-kd8:1.20.8_0": "Atha kho seṭṭhi gahapati arogo samāno rañño satasahassaṁ adāsi,",
  "pli-tv-kd8:1.20.8_1": "jīvakassa komārabhaccassa satasahassaṁ.",
  "pli-tv-kd8:1.21.0_0": "5. Seṭṭhiputtavatthu",
  "pli-tv-kd8:1.21.1_0": "Tena kho pana samayena bārāṇaseyyakassa seṭṭhiputtassa mokkhacikāya kīḷantassa antagaṇṭhābādho hoti,",
  "pli-tv-kd8:1.21.1_1": "yena yāgupi pītā na sammā pariṇāmaṁ gacchati,",
  "pli-tv-kd8:1.21.1_2": "bhattampi bhuttaṁ na sammā pariṇāmaṁ gacchati,",
  "pli-tv-kd8:1.21.1_3": "uccāropi passāvopi na paguṇo.",
  "pli-tv-kd8:1.21.2_0": "So tena kiso hoti lūkho dubbaṇṇo uppaṇḍuppaṇḍukajāto dhamanisanthatagatto.",
  "pli-tv-kd8:1.21.3_0": "Atha kho bārāṇaseyyakassa seṭṭhissa etadahosi—",
  "pli-tv-kd8:1.21.4_0": "“mayhaṁ kho puttassa tādiso ābādho,",
  "pli-tv-kd8:1.21.4_1": "yena yāgupi pītā na sammā pariṇāmaṁ gacchati,",
  "pli-tv-kd8:1.21.4_2": "bhattampi bhuttaṁ na sammā pariṇāmaṁ gacchati,",
  "pli-tv-kd8:1.21.4_3": "uccāropi passāvopi na paguṇo.",
  "pli-tv-kd8:1.21.5_0": "So tena kiso lūkho dubbaṇṇo uppaṇḍuppaṇḍukajāto dhamanisanthatagatto.",
  "pli-tv-kd8:1.21.6_0": "Yannūnāhaṁ rājagahaṁ gantvā rājānaṁ jīvakaṁ vejjaṁ yāceyyaṁ puttaṁ me tikicchitun”ti.",
  "pli-tv-kd8:1.21.7_0": "Atha kho bārāṇaseyyako seṭṭhi rājagahaṁ gantvā yena rājā māgadho seniyo bimbisāro tenupasaṅkami,",
  "pli-tv-kd8:1.21.7_1": "upasaṅkamitvā rājānaṁ māgadhaṁ seniyaṁ bimbisāraṁ etadavoca—",
  "pli-tv-kd8:1.21.8_0": "“mayhaṁ kho, deva,",
  "pli-tv-kd8:1.21.8_1": "puttassa tādiso ābādho,",
  "pli-tv-kd8:1.21.8_2": "yena yāgupi pītā na sammā pariṇāmaṁ gacchati,",
  "pli-tv-kd8:1.21.8_3": "bhattampi bhuttaṁ na sammā pariṇāmaṁ gacchati,",
  "pli-tv-kd8:1.21.8_4": "uccāropi passāvopi na paguṇo.",
  "pli-tv-kd8:1.21.9_0": "So tena kiso lūkho dubbaṇṇo uppaṇḍuppaṇḍukajāto dhamanisanthatagatto.",
  "pli-tv-kd8:1.21.10_0": "Sādhu devo jīvakaṁ vejjaṁ āṇāpetu puttaṁ me tikicchitun”ti.",
  "pli-tv-kd8:1.22.1_0": "Atha kho rājā māgadho seniyo bimbisāro jīvakaṁ komārabhaccaṁ āṇāpesi—",
  "pli-tv-kd8:1.22.2_0": "“gaccha, bhaṇe jīvaka, bārāṇasiṁ gantvā bārāṇaseyyakaṁ seṭṭhiputtaṁ tikicchāhī”ti.",
  "pli-tv-kd8:1.22.3_0": "“Evaṁ,",
  "pli-tv-kd8:1.22.3_1": "devā”ti kho jīvako komārabhacco rañño māgadhassa seniyassa bimbisārassa paṭissutvā bārāṇasiṁ gantvā yena bārāṇaseyyako seṭṭhiputto tenupasaṅkami,",
  "pli-tv-kd8:1.22.3_2": "upasaṅkamitvā bārāṇaseyyakassa seṭṭhiputtassa vikāraṁ sallakkhetvā janaṁ ussāretvā tirokaraṇiyaṁ parikkhipitvā",
  "pli-tv-kd8:1.22.3_3": "thambhe ubbandhitvā bhariyaṁ purato ṭhapetvā udaracchaviṁ uppāṭetvā antagaṇṭhiṁ nīharitvā bhariyāya dassesi—",
  "pli-tv-kd8:1.22.4_0": "“passa te sāmikassa ābādhaṁ,",
  "pli-tv-kd8:1.22.4_1": "iminā yāgupi pītā na sammā pariṇāmaṁ gacchati,",
  "pli-tv-kd8:1.22.4_2": "bhattampi bhuttaṁ na sammā pariṇāmaṁ gacchati,",
  "pli-tv-kd8:1.22.4_3": "uccāropi passāvopi na paguṇo;",
  "pli-tv-kd8:1.22.5_0": "imināyaṁ kiso lūkho dubbaṇṇo uppaṇḍuppaṇḍukajāto dhamanisanthatagatto”ti.",
  "pli-tv-kd8:1.22.6_0": "Antagaṇṭhiṁ viniveṭhetvā antāni paṭipavesetvā udaracchaviṁ sibbitvā ālepaṁ adāsi.",
  "pli-tv-kd8:1.22.7_0": "Atha kho bārāṇaseyyako seṭṭhiputto nacirasseva arogo ahosi.",
  "pli-tv-kd8:1.22.8_0": "Atha kho bārāṇaseyyako seṭṭhi—",
  "pli-tv-kd8:1.22.9_0": "“putto me arogo ṭhito”ti jīvakassa komārabhaccassa soḷasasahassāni pādāsi.",
  "pli-tv-kd8:1.22.10_0": "Atha kho jīvako komārabhacco tāni soḷasasahassāni ādāya punadeva rājagahaṁ paccāgañchi.",
  "pli-tv-kd8:1.23.0_0": "6. Pajjotarājavatthu",
  "pli-tv-kd8:1.23.1_0": "Tena kho pana samayena rañño pajjotassa paṇḍurogābādho hoti.",
  "pli-tv-kd8:1.23.2_0": "Bahū mahantā mahantā disāpāmokkhā vejjā āgantvā nāsakkhiṁsu arogaṁ kātuṁ.",
  "pli-tv-kd8:1.23.3_0": "Bahuṁ hiraññaṁ ādāya agamaṁsu.",
  "pli-tv-kd8:1.23.4_0": "Atha kho rājā pajjoto rañño māgadhassa seniyassa bimbisārassa santike dūtaṁ pāhesi—",
  "pli-tv-kd8:1.23.5_0": "“mayhaṁ kho tādiso ābādho, sādhu devo jīvakaṁ vejjaṁ āṇāpetu, so maṁ tikicchissatī”ti.",
  "pli-tv-kd8:1.23.6_0": "Atha kho rājā māgadho seniyo bimbisāro jīvakaṁ komārabhaccaṁ āṇāpesi—",
  "pli-tv-kd8:1.23.7_0": "“gaccha, bhaṇe jīvaka;",
  "pli-tv-kd8:1.23.8_0": "ujjeniṁ gantvā rājānaṁ pajjotaṁ tikicchāhī”ti.",
  "pli-tv-kd8:1.23.9_0": "“Evaṁ,",
  "pli-tv-kd8:1.23.9_1": "devā”ti kho jīvako komārabhacco rañño māgadhassa seniyassa bimbisārassa paṭissutvā ujjeniṁ gantvā yena rājā pajjoto tenupasaṅkami;",
  "pli-tv-kd8:1.23.9_2": "upasaṅkamitvā rañño pajjotassa vikāraṁ sallakkhetvā rājānaṁ pajjotaṁ etadavoca—",
  "pli-tv-kd8:1.24.1_0": "“sappiṁ dehi, sappiṁ, deva, nippacissāmi.",
  "pli-tv-kd8:1.24.2_0": "Taṁ devo pivissatī”ti.",
  "pli-tv-kd8:1.24.3_0": "“Alaṁ, bhaṇe jīvaka, yaṁ te sakkā vinā sappinā arogaṁ kātuṁ taṁ karohi.",
  "pli-tv-kd8:1.24.4_0": "Jegucchaṁ me sappi, paṭikūlan”ti.",
  "pli-tv-kd8:1.24.5_0": "Atha kho jīvakassa komārabhaccassa etadahosi—",
  "pli-tv-kd8:1.24.6_0": "“imassa kho rañño tādiso ābādho, na sakkā vinā sappinā arogaṁ kātuṁ.",
  "pli-tv-kd8:1.24.7_0": "Yannūnāhaṁ sappiṁ nippaceyyaṁ kasāvavaṇṇaṁ kasāvagandhaṁ kasāvarasan”ti.",
  "pli-tv-kd8:1.24.8_0": "Atha kho jīvako komārabhacco nānābhesajjehi sappiṁ nippaci kasāvavaṇṇaṁ kasāvagandhaṁ kasāvarasaṁ.",
  "pli-tv-kd8:1.24.9_0": "Atha kho jīvakassa komārabhaccassa etadahosi—",
  "pli-tv-kd8:1.24.10_0": "“imassa kho rañño sappi pītaṁ pariṇāmentaṁ uddekaṁ dassati.",
  "pli-tv-kd8:1.24.11_0": "Caṇḍoyaṁ rājā ghātāpeyyāpi maṁ.",
  "pli-tv-kd8:1.24.12_0": "Yannūnāhaṁ paṭikacceva āpuccheyyan”ti.",
  "pli-tv-kd8:1.24.13_0": "Atha kho jīvako komārabhacco yena rājā pajjoto tenupasaṅkami,",
  "pli-tv-kd8:1.24.13_1": "upasaṅkamitvā rājānaṁ pajjotaṁ etadavoca—",
  "pli-tv-kd8:1.25.1_0": "“mayaṁ kho, deva, vejjā nāma tādisena muhuttena mūlāni uddharāma bhesajjāni saṁharāma.",
  "pli-tv-kd8:1.25.2_0": "Sādhu devo vāhanāgāresu ca dvāresu ca āṇāpetu—",
  "pli-tv-kd8:1.25.3_0": "yena vāhanena jīvako icchati tena vāhanena gacchatu,",
  "pli-tv-kd8:1.25.3_1": "yena dvārena icchati tena dvārena gacchatu,",
  "pli-tv-kd8:1.25.3_2": "yaṁ kālaṁ icchati taṁ kālaṁ gacchatu,",
  "pli-tv-kd8:1.25.3_3": "yaṁ kālaṁ icchati taṁ kālaṁ pavisatū”ti.",
  "pli-tv-kd8:1.25.4_0": "Atha kho rājā pajjoto vāhanāgāresu ca dvāresu ca āṇāpesi—",
  "pli-tv-kd8:1.25.5_0": "“yena vāhanena jīvako icchati tena vāhanena gacchatu,",
  "pli-tv-kd8:1.25.5_1": "yena dvārena icchati tena dvārena gacchatu,",
  "pli-tv-kd8:1.25.5_2": "yaṁ kālaṁ icchati taṁ kālaṁ gacchatu,",
  "pli-tv-kd8:1.25.5_3": "yaṁ kālaṁ icchati taṁ kālaṁ pavisatū”ti.",
  "pli-tv-kd8:1.25.6_0": "Tena kho pana samayena rañño pajjotassa bhaddavatikā nāma hatthinikā paññāsayojanikā hoti.",
  "pli-tv-kd8:1.25.7_0": "Atha kho jīvako komārabhacco rañño pajjotassa sappiṁ upanāmesi—",
  "pli-tv-kd8:1.25.8_0": "“kasāvaṁ devo pivatū”ti.",
  "pli-tv-kd8:1.25.9_0": "Atha kho jīvako komārabhacco rājānaṁ pajjotaṁ sappiṁ pāyetvā hatthisālaṁ gantvā bhaddavatikāya hatthinikāya nagaramhā nippati.",
  "pli-tv-kd8:1.26.1_0": "Atha kho rañño pajjotassa taṁ sappi pītaṁ pariṇāmentaṁ uddekaṁ adāsi.",
  "pli-tv-kd8:1.26.2_0": "Atha kho rājā pajjoto manusse etadavoca—",
  "pli-tv-kd8:1.26.3_0": "“duṭṭhena, bhaṇe, jīvakena sappiṁ pāyitomhi.",
  "pli-tv-kd8:1.26.4_0": "Tena hi, bhaṇe, jīvakaṁ vejjaṁ vicinathā”ti.",
  "pli-tv-kd8:1.26.5_0": "“Bhaddavatikāya, deva, hatthinikāya nagaramhā nippatito”ti.",
  "pli-tv-kd8:1.26.6_0": "Tena kho pana samayena rañño pajjotassa kāko nāma dāso saṭṭhiyojaniko hoti, amanussena paṭicca jāto.",
  "pli-tv-kd8:1.26.7_0": "Atha kho rājā pajjoto kākaṁ dāsaṁ āṇāpesi—",
  "pli-tv-kd8:1.26.8_0": "“gaccha, bhaṇe kāka, jīvakaṁ vejjaṁ nivattehi—",
  "pli-tv-kd8:1.26.9_0": "rājā taṁ, ācariya, nivattāpetīti.",
  "pli-tv-kd8:1.26.10_0": "Ete kho, bhaṇe kāka, vejjā nāma bahumāyā.",
  "pli-tv-kd8:1.26.11_0": "Mā cassa kiñci paṭiggahesī”ti.",
  "pli-tv-kd8:1.27.1_0": "Atha kho kāko dāso jīvakaṁ komārabhaccaṁ antarāmagge kosambiyaṁ sambhāvesi pātarāsaṁ karontaṁ.",
  "pli-tv-kd8:1.27.2_0": "Atha kho kāko dāso jīvakaṁ komārabhaccaṁ etadavoca—",
  "pli-tv-kd8:1.27.3_0": "“rājā taṁ, ācariya, nivattāpetī”ti.",
  "pli-tv-kd8:1.27.4_0": "“Āgamehi, bhaṇe kāka, yāva bhuñjāma.",
  "pli-tv-kd8:1.27.5_0": "Handa, bhaṇe kāka, bhuñjassū”ti.",
  "pli-tv-kd8:1.27.6_0": "“Alaṁ, ācariya, raññāmhi āṇatto—",
  "pli-tv-kd8:1.27.7_0": "ete kho, bhaṇe kāka, vejjā nāma bahumāyā, mā cassa kiñci paṭiggahesī”ti.",
  "pli-tv-kd8:1.27.8_0": "Tena kho pana samayena jīvako komārabhacco nakhena bhesajjaṁ olumpetvā āmalakañca khādati pānīyañca pivati.",
  "pli-tv-kd8:1.27.9_0": "Atha kho jīvako komārabhacco kākaṁ dāsaṁ etadavoca—",
  "pli-tv-kd8:1.27.10_0": "“handa, bhaṇe kāka, āmalakañca khāda pānīyañca pivassū”ti.",
  "pli-tv-kd8:1.28.1_0": "Atha kho kāko dāso—",
  "pli-tv-kd8:1.28.2_0": "“ayaṁ kho vejjo āmalakañca khādati pānīyañca pivati, na arahati kiñci pāpakaṁ hotun”ti—",
  "pli-tv-kd8:1.28.3_0": "upaḍḍhāmalakañca khādi pānīyañca apāyi.",
  "pli-tv-kd8:1.28.4_0": "Tassa taṁ upaḍḍhāmalakaṁ khāditaṁ tattheva nicchāresi.",
  "pli-tv-kd8:1.28.5_0": "Atha kho kāko dāso jīvakaṁ komārabhaccaṁ etadavoca—",
  "pli-tv-kd8:1.28.6_0": "“atthi me, ācariya, jīvitan”ti?",
  "pli-tv-kd8:1.28.7_0": "“Mā, bhaṇe kāka, bhāyi, tvañceva arogo bhavissasi rājā ca.",
  "pli-tv-kd8:1.28.8_0": "Caṇḍo so rājā ghātāpeyyāpi maṁ, tenāhaṁ na nivattāmī”ti",
  "pli-tv-kd8:1.28.9_0": "bhaddavatikaṁ hatthinikaṁ kākassa niyyādetvā yena rājagahaṁ tena pakkāmi.",
  "pli-tv-kd8:1.28.10_0": "Anupubbena yena rājā māgadho seniyo bimbisāro tenupasaṅkami;",
  "pli-tv-kd8:1.28.10_1": "upasaṅkamitvā rañño māgadhassa seniyassa bimbisārassa etamatthaṁ ārocesi.",
  "pli-tv-kd8:1.28.11_0": "“Suṭṭhu, bhaṇe jīvaka, akāsi yampi na nivatto, caṇḍo so rājā ghātāpeyyāpi tan”ti.",
  "pli-tv-kd8:1.29.1_0": "Atha kho rājā pajjoto arogo samāno jīvakassa komārabhaccassa santike dūtaṁ pāhesi—",
  "pli-tv-kd8:1.29.2_0": "“āgacchatu jīvako, varaṁ dassāmī”ti.",
  "pli-tv-kd8:1.29.3_0": "“Alaṁ, ayyo, adhikāraṁ me devo saratū”ti.",
  "pli-tv-kd8:1.29.4.0_0": "7. Siveyyakadussayugakathā",
  "pli-tv-kd8:1.29.4.1_0": "Tena kho pana samayena rañño pajjotassa siveyyakaṁ dussayugaṁ uppannaṁ hoti—",
  "pli-tv-kd8:1.29.5_0": "bahūnaṁ dussānaṁ bahūnaṁ dussayugānaṁ bahūnaṁ dussayugasatānaṁ bahūnaṁ dussayugasahassānaṁ bahūnaṁ dussayugasatasahassānaṁ",
  "pli-tv-kd8:1.29.5_1": "aggañca seṭṭhañca mokkhañca uttamañca pavarañca.",
  "pli-tv-kd8:1.29.6_0": "Atha kho rājā pajjoto taṁ siveyyakaṁ dussayugaṁ jīvakassa komārabhaccassa pāhesi.",
  "pli-tv-kd8:1.29.7_0": "Atha kho jīvakassa komārabhaccassa etadahosi—",
  "pli-tv-kd8:1.29.8_0": "“idaṁ kho me siveyyakaṁ dussayugaṁ raññā pajjotena pahitaṁ—",
  "pli-tv-kd8:1.29.9_0": "bahūnaṁ dussānaṁ bahūnaṁ dussayugānaṁ bahūnaṁ dussayugasatānaṁ bahūnaṁ dussayugasahassānaṁ bahūnaṁ dussayugasatasahassānaṁ",
  "pli-tv-kd8:1.29.9_1": "aggañca seṭṭhañca mokkhañca uttamañca pavarañca.",
  "pli-tv-kd8:1.29.10_0": "Nayidaṁ añño koci paccārahati aññatra tena bhagavatā arahatā sammāsambuddhena,",
  "pli-tv-kd8:1.29.10_1": "raññā vā māgadhena seniyena bimbisārenā”ti.",
  "pli-tv-kd8:1.30.0_0": "8. Samattiṁsavirecanakathā",
  "pli-tv-kd8:1.30.1_0": "Tena kho pana samayena bhagavato kāyo dosābhisanno hoti.",
  "pli-tv-kd8:1.30.2_0": "Atha kho bhagavā āyasmantaṁ ānandaṁ āmantesi—",
  "pli-tv-kd8:1.30.3_0": "“dosābhisanno kho, ānanda, tathāgatassa kāyo.",
  "pli-tv-kd8:1.30.4_0": "Icchati tathāgato virecanaṁ pātun”ti.",
  "pli-tv-kd8:1.30.5_0": "Atha kho āyasmā ānando yena jīvako komārabhacco tenupasaṅkami;",
  "pli-tv-kd8:1.30.5_1": "upasaṅkamitvā jīvakaṁ komārabhaccaṁ etadavoca—",
  "pli-tv-kd8:1.30.6_0": "“dosābhisanno kho, āvuso jīvaka, tathāgatassa kāyo.",
  "pli-tv-kd8:1.30.7_0": "Icchati tathāgato virecanaṁ pātun”ti.",
  "pli-tv-kd8:1.30.8_0": "“Tena hi, bhante ānanda, bhagavato kāyaṁ katipāhaṁ sinehethā”ti.",
  "pli-tv-kd8:1.30.9_0": "Atha kho āyasmā ānando bhagavato kāyaṁ katipāhaṁ sinehetvā yena jīvako komārabhacco tenupasaṅkami;",
  "pli-tv-kd8:1.30.9_1": "upasaṅkamitvā jīvakaṁ komārabhaccaṁ etadavoca—",
  "pli-tv-kd8:1.30.10_0": "“siniddho kho, āvuso jīvaka, tathāgatassa kāyo.",
  "pli-tv-kd8:1.30.11_0": "Yassadāni kālaṁ maññasī”ti.",
  "pli-tv-kd8:1.31.1_0": "Atha kho jīvakassa komārabhaccassa etadahosi—",
  "pli-tv-kd8:1.31.2_0": "“na kho metaṁ patirūpaṁ yohaṁ bhagavato oḷārikaṁ virecanaṁ dadeyyan”ti.",
  "pli-tv-kd8:1.31.3_0": "Tīṇi uppalahatthāni nānābhesajjehi paribhāvetvā yena bhagavā tenupasaṅkami,",
  "pli-tv-kd8:1.31.3_1": "upasaṅkamitvā ekaṁ uppalahatthaṁ bhagavato upanāmesi—",
  "pli-tv-kd8:1.31.4_0": "“imaṁ, bhante, bhagavā paṭhamaṁ uppalahatthaṁ upasiṅghatu.",
  "pli-tv-kd8:1.31.5_0": "Idaṁ bhagavantaṁ dasakkhattuṁ virecessatī”ti.",
  "pli-tv-kd8:1.31.6_0": "Dutiyaṁ uppalahatthaṁ bhagavato upanāmesi—",
  "pli-tv-kd8:1.31.7_0": "“imaṁ, bhante, bhagavā dutiyaṁ uppalahatthaṁ upasiṅghatu.",
  "pli-tv-kd8:1.31.8_0": "Idaṁ bhagavantaṁ dasakkhattuṁ virecessatī”ti.",
  "pli-tv-kd8:1.31.9_0": "Tatiyaṁ uppalahatthaṁ bhagavato upanāmesi—",
  "pli-tv-kd8:1.31.10_0": "“imaṁ, bhante, bhagavā tatiyaṁ uppalahatthaṁ upasiṅghatu.",
  "pli-tv-kd8:1.31.11_0": "Idaṁ bhagavantaṁ dasakkhattuṁ virecessatī”ti.",
  "pli-tv-kd8:1.31.12_0": "Evaṁ bhagavato samattiṁsāya virecanaṁ bhavissatīti.",
  "pli-tv-kd8:1.31.13_0": "Atha kho jīvako komārabhacco bhagavato samattiṁsāya virecanaṁ datvā bhagavantaṁ abhivādetvā padakkhiṇaṁ katvā pakkāmi.",
  "pli-tv-kd8:1.32.1_0": "Atha kho jīvakassa komārabhaccassa bahi dvārakoṭṭhakā nikkhantassa etadahosi—",
  "pli-tv-kd8:1.32.2_0": "“mayā kho bhagavato samattiṁsāya virecanaṁ dinnaṁ.",
  "pli-tv-kd8:1.32.3_0": "Dosābhisanno tathāgatassa kāyo.",
  "pli-tv-kd8:1.32.4_0": "Na bhagavantaṁ samattiṁsakkhattuṁ virecessati, ekūnattiṁsakkhattuṁ bhagavantaṁ virecessati.",
  "pli-tv-kd8:1.32.5_0": "Api ca bhagavā viritto nahāyissati.",
  "pli-tv-kd8:1.32.6_0": "Nahātaṁ bhagavantaṁ sakiṁ virecessati.",
  "pli-tv-kd8:1.32.7_0": "Evaṁ bhagavato samattiṁsāya virecanaṁ bhavissatī”ti.",
  "pli-tv-kd8:1.32.8_0": "Atha kho bhagavā jīvakassa komārabhaccassa cetasā cetoparivitakkamaññāya āyasmantaṁ ānandaṁ āmantesi—",
  "pli-tv-kd8:1.32.9_0": "“idhānanda, jīvakassa komārabhaccassa bahi dvārakoṭṭhakā nikkhantassa etadahosi—",
  "pli-tv-kd8:1.32.10_0": "‘mayā kho bhagavato samattiṁsāya virecanaṁ dinnaṁ.",
  "pli-tv-kd8:1.32.11_0": "Dosābhisanno tathāgatassa kāyo.",
  "pli-tv-kd8:1.32.12_0": "Na bhagavantaṁ samatiṁsakkhattuṁ virecessati, ekūnattiṁsakkhattuṁ bhagavantaṁ virecessati.",
  "pli-tv-kd8:1.32.13_0": "Api ca bhagavā viritto nahāyissati.",
  "pli-tv-kd8:1.32.14_0": "Nahātaṁ bhagavantaṁ sakiṁ virecessati.",
  "pli-tv-kd8:1.32.15_0": "Evaṁ bhagavato samattiṁsāya virecanaṁ bhavissatī’ti.",
  "pli-tv-kd8:1.32.16_0": "Tena hānanda, uṇhodakaṁ paṭiyādehī”ti.",
  "pli-tv-kd8:1.32.17_0": "“Evaṁ, bhante”ti kho āyasmā ānando bhagavato paṭissuṇitvā uṇhodakaṁ paṭiyādesi.",
  "pli-tv-kd8:1.33.1_0": "Atha kho jīvako komārabhacco yena bhagavā tenupasaṅkami,",
  "pli-tv-kd8:1.33.1_1": "upasaṅkamitvā bhagavantaṁ abhivādetvā ekamantaṁ nisīdi.",
  "pli-tv-kd8:1.33.2_0": "Ekamantaṁ nisinno kho jīvako komārabhacco bhagavantaṁ etadavoca—",
  "pli-tv-kd8:1.33.3_0": "“viritto, bhante, bhagavā”ti?",
  "pli-tv-kd8:1.33.4_0": "“Virittomhi, jīvakā”ti.",
  "pli-tv-kd8:1.33.5_0": "“Idha mayhaṁ, bhante, bahi dvārakoṭṭhakā nikkhantassa etadahosi—",
  "pli-tv-kd8:1.33.6_0": "‘mayā kho bhagavato samattiṁsāya virecanaṁ dinnaṁ.",
  "pli-tv-kd8:1.33.7_0": "Dosābhisanno tathāgatassa kāyo.",
  "pli-tv-kd8:1.33.8_0": "Na bhagavantaṁ samattiṁsakkhattuṁ virecessati, ekūnattiṁsakkhattuṁ bhagavantaṁ virecessati.",
  "pli-tv-kd8:1.33.9_0": "Api ca bhagavā viritto nahāyissati.",
  "pli-tv-kd8:1.33.10_0": "Nahātaṁ bhagavantaṁ sakiṁ virecessati.",
  "pli-tv-kd8:1.33.11_0": "Evaṁ bhagavato samattiṁsāya virecanaṁ bhavissatī’ti.",
  "pli-tv-kd8:1.33.12_0": "Nahāyatu, bhante, bhagavā, nahāyatu sugato”ti.",
  "pli-tv-kd8:1.33.13_0": "Atha kho bhagavā uṇhodakaṁ nahāyi.",
  "pli-tv-kd8:1.33.14_0": "Nahātaṁ bhagavantaṁ sakiṁ virecesi.",
  "pli-tv-kd8:1.33.15_0": "Evaṁ bhagavato samattiṁsāya virecanaṁ ahosi.",
  "pli-tv-kd8:1.33.16_0": "Atha kho jīvako komārabhacco bhagavantaṁ etadavoca—",
  "pli-tv-kd8:1.33.17_0": "“yāva, bhante, bhagavato kāyo pakatatto hoti, alaṁ yūsapiṇḍapātenā”ti.",
  "pli-tv-kd8:1.33.18.0_0": "9. Varayācanākathā",
  "pli-tv-kd8:1.33.18.1_0": "Atha kho bhagavato kāyo nacirasseva pakatatto ahosi.",
  "pli-tv-kd8:1.34.1_0": "Atha kho jīvako komārabhacco taṁ siveyyakaṁ dussayugaṁ ādāya yena bhagavā tenupasaṅkami,",
  "pli-tv-kd8:1.34.1_1": "upasaṅkamitvā bhagavantaṁ abhivādetvā ekamantaṁ nisīdi.",
  "pli-tv-kd8:1.34.2_0": "Ekamantaṁ nisinno kho jīvako komārabhacco bhagavantaṁ etadavoca—",
  "pli-tv-kd8:1.34.3_0": "“ekāhaṁ, bhante, bhagavantaṁ varaṁ yācāmī”ti.",
  "pli-tv-kd8:1.34.4_0": "“Atikkantavarā kho, jīvaka, tathāgatā”ti.",
  "pli-tv-kd8:1.34.5_0": "“Yañca, bhante, kappati yañca anavajjan”ti.",
  "pli-tv-kd8:1.34.6_0": "“Vadehi, jīvakā”ti.",
  "pli-tv-kd8:1.34.7_0": "“Bhagavā, bhante, paṁsukūliko, bhikkhusaṅgho ca.",
  "pli-tv-kd8:1.34.8_0": "Idaṁ me, bhante, siveyyakaṁ dussayugaṁ raññā pajjotena pahitaṁ—",
  "pli-tv-kd8:1.34.9_0": "bahūnaṁ dussānaṁ bahūnaṁ dussayugānaṁ bahūnaṁ dussayugasatānaṁ bahūnaṁ dussayugasahassānaṁ bahūnaṁ dussayugasatasahassānaṁ",
  "pli-tv-kd8:1.34.9_1": "aggañca seṭṭhañca mokkhañca uttamañca pavarañca.",
  "pli-tv-kd8:1.34.10_0": "Paṭiggaṇhātu me, bhante, bhagavā siveyyakaṁ dussayugaṁ;",
  "pli-tv-kd8:1.34.11_0": "bhikkhusaṅghassa ca gahapaticīvaraṁ anujānātū”ti.",
  "pli-tv-kd8:1.34.12_0": "Paṭiggahesi bhagavā siveyyakaṁ dussayugaṁ.",
  "pli-tv-kd8:1.34.13_0": "Atha kho bhagavā jīvakaṁ komārabhaccaṁ dhammiyā kathāya sandassesi samādapesi samuttejesi sampahaṁsesi.",
  "pli-tv-kd8:1.34.14_0": "Atha kho jīvako komārabhacco bhagavatā dhammiyā kathāya sandassito samādapito samuttejito sampahaṁsito",
  "pli-tv-kd8:1.34.14_1": "uṭṭhāyāsanā bhagavantaṁ abhivādetvā padakkhiṇaṁ katvā pakkāmi.",
  "pli-tv-kd8:1.35.1_0": "Atha kho bhagavā etasmiṁ nidāne etasmiṁ pakaraṇe dhammiṁ kathaṁ katvā bhikkhū āmantesi—",
  "pli-tv-kd8:1.35.2_0": "“anujānāmi, bhikkhave, gahapaticīvaraṁ.",
  "pli-tv-kd8:1.35.3_0": "Yo icchati, paṁsukūliko hotu.",
  "pli-tv-kd8:1.35.4_0": "Yo icchati, gahapaticīvaraṁ sādiyatu.",
  "pli-tv-kd8:1.35.5_0": "Itarītarenapāhaṁ, bhikkhave, santuṭṭhiṁ vaṇṇemī”ti.",
  "pli-tv-kd8:1.35.6_0": "Assosuṁ kho rājagahe manussā—",
  "pli-tv-kd8:1.35.7_0": "“bhagavatā kira bhikkhūnaṁ gahapaticīvaraṁ anuññātan”ti.",
  "pli-tv-kd8:1.35.8_0": "Te ca manussā haṭṭhā ahesuṁ udaggā—",
  "pli-tv-kd8:1.35.9_0": "“idāni kho mayaṁ dānāni dassāma puññāni karissāma,",
  "pli-tv-kd8:1.35.9_1": "yato bhagavatā bhikkhūnaṁ gahapaticīvaraṁ anuññātan”ti.",
  "pli-tv-kd8:1.35.10_0": "Ekāheneva rājagahe bahūni cīvarasahassāni uppajjiṁsu.",
  "pli-tv-kd8:1.35.11_0": "Assosuṁ kho jānapadā manussā—",
  "pli-tv-kd8:1.35.12_0": "“bhagavatā kira bhikkhūnaṁ gahapaticīvaraṁ anuññātan”ti.",
  "pli-tv-kd8:1.35.13_0": "Te ca manussā haṭṭhā ahesuṁ udaggā—",
  "pli-tv-kd8:1.35.14_0": "“idāni kho mayaṁ dānāni dassāma puññāni karissāma,",
  "pli-tv-kd8:1.35.14_1": "yato bhagavatā bhikkhūnaṁ gahapaticīvaraṁ anuññātan”ti.",
  "pli-tv-kd8:1.35.15_0": "Janapadepi ekāheneva bahūni cīvarasahassāni uppajjiṁsu.",
  "pli-tv-kd8:1.36.1_0": "Tena kho pana samayena saṅghassa pāvāro uppanno hoti.",
  "pli-tv-kd8:1.36.2_0": "Bhagavato etamatthaṁ ārocesuṁ.",
  "pli-tv-kd8:1.36.3_0": "“Anujānāmi, bhikkhave, pāvāran”ti.",
  "pli-tv-kd8:1.36.4_0": "Koseyyapāvāro uppanno hoti.",
  "pli-tv-kd8:1.36.5_0": "Bhagavato etamatthaṁ ārocesuṁ.",
  "pli-tv-kd8:1.36.6_0": "“Anujānāmi, bhikkhave, koseyyapāvāran”ti.",
  "pli-tv-kd8:1.36.7_0": "Kojavaṁ uppannaṁ hoti.",
  "pli-tv-kd8:1.36.8_0": "Bhagavato etamatthaṁ ārocesuṁ.",
  "pli-tv-kd8:1.36.9_0": "“Anujānāmi, bhikkhave, kojavan”ti.",
  "pli-tv-kd8:1.36.10_0": "Paṭhamabhāṇavāro niṭṭhito.",
  "pli-tv-kd8:2.1.0_0": "10. Kambalānujānanādikathā",
  "pli-tv-kd8:2.1.1_0": "Tena kho pana samayena kāsirājā jīvakassa komārabhaccassa aḍḍhakāsikaṁ kambalaṁ pāhesi upaḍḍhakāsinaṁ khamamānaṁ.",
  "pli-tv-kd8:2.1.2_0": "Atha kho jīvako komārabhacco taṁ aḍḍhakāsikaṁ kambalaṁ ādāya yena bhagavā tenupasaṅkami,",
  "pli-tv-kd8:2.1.2_1": "upasaṅkamitvā bhagavantaṁ abhivādetvā ekamantaṁ nisīdi.",
  "pli-tv-kd8:2.1.3_0": "Ekamantaṁ nisinno kho jīvako komārabhacco bhagavantaṁ etadavoca—",
  "pli-tv-kd8:2.1.4_0": "“ayaṁ me, bhante, aḍḍhakāsiko kambalo kāsiraññā pahito upaḍḍhakāsinaṁ khamamāno.",
  "pli-tv-kd8:2.1.5_0": "Paṭiggaṇhātu me, bhante, bhagavā kambalaṁ, yaṁ mamassa dīgharattaṁ hitāya sukhāyā”ti.",
  "pli-tv-kd8:2.1.6_0": "Paṭiggahesi bhagavā kambalaṁ.",
  "pli-tv-kd8:2.1.7_0": "Atha kho bhagavā jīvakaṁ komārabhaccaṁ dhammiyā kathāya sandassesi …pe…",
  "pli-tv-kd8:2.1.8_0": "padakkhiṇaṁ katvā pakkāmi.",
  "pli-tv-kd8:2.1.9_0": "Atha kho bhagavā etasmiṁ nidāne etasmiṁ pakaraṇe dhammiṁ kathaṁ katvā bhikkhū āmantesi—",
  "pli-tv-kd8:2.1.10_0": "“anujānāmi, bhikkhave, kambalan”ti.",
  "pli-tv-kd8:3.1.1_0": "Tena kho pana samayena saṅghassa uccāvacāni cīvarāni uppannāni honti.",
  "pli-tv-kd8:3.1.2_0": "Atha kho bhikkhūnaṁ etadahosi—",
  "pli-tv-kd8:3.1.3_0": "“kiṁ nu kho bhagavatā cīvaraṁ anuññātaṁ, kiṁ ananuññātan”ti?",
  "pli-tv-kd8:3.1.4_0": "Bhagavato etamatthaṁ ārocesuṁ.",
  "pli-tv-kd8:3.1.5_0": "“Anujānāmi, bhikkhave, cha cīvarāni—",
  "pli-tv-kd8:3.1.6_0": "khomaṁ kappāsikaṁ koseyyaṁ kambalaṁ sāṇaṁ bhaṅgan”ti.",
  "pli-tv-kd8:3.2.1_0": "Tena kho pana samayena ye te bhikkhū gahapaticīvaraṁ sādiyanti te kukkuccāyantā paṁsukūlaṁ na sādiyanti—",
  "pli-tv-kd8:3.2.2_0": "“ekaṁyeva bhagavatā cīvaraṁ anuññātaṁ, na dve”ti.",
  "pli-tv-kd8:3.2.3_0": "Bhagavato etamatthaṁ ārocesuṁ.",
  "pli-tv-kd8:3.2.4_0": "“Anujānāmi, bhikkhave, gahapaticīvaraṁ sādiyantena paṁsukūlampi sādiyituṁ;",
  "pli-tv-kd8:3.2.5_0": "tadubhayenapāhaṁ, bhikkhave, santuṭṭhiṁ vaṇṇemī”ti.",
  "pli-tv-kd8:4.1.0_0": "11. Paṁsukūlapariyesanakathā",
  "pli-tv-kd8:4.1.1_0": "Tena kho pana samayena sambahulā bhikkhū kosalesu janapade addhānamaggappaṭipannā honti.",
  "pli-tv-kd8:4.1.2_0": "Ekacce bhikkhū susānaṁ okkamiṁsu paṁsukūlāya, ekacce bhikkhū nāgamesuṁ.",
  "pli-tv-kd8:4.1.3_0": "Ye te bhikkhū susānaṁ okkamiṁsu paṁsukūlāya te paṁsukūlāni labhiṁsu.",
  "pli-tv-kd8:4.1.4_0": "Ye te bhikkhū nāgamesuṁ te evamāhaṁsu—",
  "pli-tv-kd8:4.1.5_0": "“amhākampi, āvuso, bhāgaṁ dethā”ti.",
  "pli-tv-kd8:4.1.6_0": "Te evamāhaṁsu—",
  "pli-tv-kd8:4.1.7_0": "“na mayaṁ, āvuso, tumhākaṁ bhāgaṁ dassāma.",
  "pli-tv-kd8:4.1.8_0": "Kissa tumhe nāgamitthā”ti?",
  "pli-tv-kd8:4.1.9_0": "Bhagavato etamatthaṁ ārocesuṁ.",
  "pli-tv-kd8:4.1.10_0": "“Anujānāmi, bhikkhave, nāgamentānaṁ nākāmā bhāgaṁ dātun”ti.",
  "pli-tv-kd8:4.2.1_0": "Tena kho pana samayena sambahulā bhikkhū kosalesu janapade addhānamaggappaṭipannā honti.",
  "pli-tv-kd8:4.2.2_0": "Ekacce bhikkhū susānaṁ okkamiṁsu paṁsukūlāya, ekacce bhikkhū āgamesuṁ.",
  "pli-tv-kd8:4.2.3_0": "Ye te bhikkhū susānaṁ okkamiṁsu paṁsukūlāya te paṁsukūlāni labhiṁsu.",
  "pli-tv-kd8:4.2.4_0": "Ye te bhikkhū āgamesuṁ te evamāhaṁsu—",
  "pli-tv-kd8:4.2.5_0": "“amhākampi, āvuso, bhāgaṁ dethā”ti.",
  "pli-tv-kd8:4.2.6_0": "Te evamāhaṁsu—",
  "pli-tv-kd8:4.2.7_0": "“na mayaṁ, āvuso, tumhākaṁ bhāgaṁ dassāma.",
  "pli-tv-kd8:4.2.8_0": "Kissa tumhe na okkamitthā”ti?",
  "pli-tv-kd8:4.2.9_0": "Bhagavato etamatthaṁ ārocesuṁ.",
  "pli-tv-kd8:4.2.10_0": "“Anujānāmi, bhikkhave, āgamentānaṁ akāmā bhāgaṁ dātun”ti.",
  "pli-tv-kd8:4.3.1_0": "Tena kho pana samayena sambahulā bhikkhū kosalesu janapade addhānamaggappaṭipannā honti.",
  "pli-tv-kd8:4.3.2_0": "Ekacce bhikkhū paṭhamaṁ susānaṁ okkamiṁsu paṁsukūlāya, ekacce bhikkhū pacchā okkamiṁsu.",
  "pli-tv-kd8:4.3.3_0": "Ye te bhikkhū paṭhamaṁ susānaṁ okkamiṁsu paṁsukūlāya te paṁsukūlāni labhiṁsu.",
  "pli-tv-kd8:4.3.4_0": "Ye te bhikkhū pacchā okkamiṁsu te na labhiṁsu.",
  "pli-tv-kd8:4.3.5_0": "Te evamāhaṁsu—",
  "pli-tv-kd8:4.3.6_0": "“amhākampi, āvuso, bhāgaṁ dethā”ti.",
  "pli-tv-kd8:4.3.7_0": "Te evamāhaṁsu—",
  "pli-tv-kd8:4.3.8_0": "“na mayaṁ, āvuso, tumhākaṁ bhāgaṁ dassāma.",
  "pli-tv-kd8:4.3.9_0": "Kissa tumhe pacchā okkamitthā”ti?",
  "pli-tv-kd8:4.3.10_0": "Bhagavato etamatthaṁ ārocesuṁ.",
  "pli-tv-kd8:4.3.11_0": "“Anujānāmi, bhikkhave, pacchā okkantānaṁ nākāmā bhāgaṁ dātun”ti.",
  "pli-tv-kd8:4.4.1_0": "Tena kho pana samayena sambahulā bhikkhū kosalesu janapade addhānamaggappaṭipannā honti.",
  "pli-tv-kd8:4.4.2_0": "Te sadisā susānaṁ okkamiṁsu paṁsukūlāya.",
  "pli-tv-kd8:4.4.3_0": "Ekacce bhikkhū paṁsukūlāni labhiṁsu, ekacce bhikkhū na labhiṁsu.",
  "pli-tv-kd8:4.4.4_0": "Ye te bhikkhū na labhiṁsu, te evamāhaṁsu—",
  "pli-tv-kd8:4.4.5_0": "“amhākampi, āvuso, bhāgaṁ dethā”ti.",
  "pli-tv-kd8:4.4.6_0": "Te evamāhaṁsu—",
  "pli-tv-kd8:4.4.7_0": "“na mayaṁ, āvuso, tumhākaṁ bhāgaṁ dassāma.",
  "pli-tv-kd8:4.4.8_0": "Kissa tumhe na labhitthā”ti?",
  "pli-tv-kd8:4.4.9_0": "Bhagavato etamatthaṁ ārocesuṁ.",
  "pli-tv-kd8:4.4.10_0": "“Anujānāmi, bhikkhave, sadisānaṁ okkantānaṁ akāmā bhāgaṁ dātun”ti.",
  "pli-tv-kd8:4.5.1_0": "Tena kho pana samayena sambahulā bhikkhū kosalesu janapade addhānamaggappaṭipannā honti.",
  "pli-tv-kd8:4.5.2_0": "Te katikaṁ katvā susānaṁ okkamiṁsu paṁsukūlāya.",
  "pli-tv-kd8:4.5.3_0": "Ekacce bhikkhū paṁsukūlāni labhiṁsu, ekacce bhikkhū na labhiṁsu.",
  "pli-tv-kd8:4.5.4_0": "Ye te bhikkhū na labhiṁsu te evamāhaṁsu—",
  "pli-tv-kd8:4.5.5_0": "“amhākampi, āvuso, bhāgaṁ dethā”ti.",
  "pli-tv-kd8:4.5.6_0": "Te evamāhaṁsu—",
  "pli-tv-kd8:4.5.7_0": "“na mayaṁ, āvuso, tumhākaṁ bhāgaṁ dassāma.",
  "pli-tv-kd8:4.5.8_0": "Kissa tumhe na labhitthā”ti?",
  "pli-tv-kd8:4.5.9_0": "Bhagavato etamatthaṁ ārocesuṁ.",
  "pli-tv-kd8:4.5.10_0": "“Anujānāmi, bhikkhave, katikaṁ katvā okkantānaṁ akāmā bhāgaṁ dātun”ti.",
  "pli-tv-kd8:5.1.0_0": "12. Cīvarapaṭiggāhakasammutikathā",
  "pli-tv-kd8:5.1.1_0": "Tena kho pana samayena manussā cīvaraṁ ādāya ārāmaṁ āgacchanti.",
  "pli-tv-kd8:5.1.2_0": "Te paṭiggāhakaṁ alabhamānā paṭiharanti.",
  "pli-tv-kd8:5.1.3_0": "Cīvaraṁ parittaṁ uppajjati.",
  "pli-tv-kd8:5.1.4_0": "Bhagavato etamatthaṁ ārocesuṁ.",
  "pli-tv-kd8:5.1.5_0": "“Anujānāmi, bhikkhave, pañcahaṅgehi samannāgataṁ bhikkhuṁ cīvarapaṭiggāhakaṁ sammannituṁ—",
  "pli-tv-kd8:5.1.6_0": "yo na chandāgatiṁ gaccheyya,",
  "pli-tv-kd8:5.1.6_1": "na dosāgatiṁ gaccheyya,",
  "pli-tv-kd8:5.1.6_2": "na mohāgatiṁ gaccheyya,",
  "pli-tv-kd8:5.1.6_3": "na bhayāgatiṁ gaccheyya,",
  "pli-tv-kd8:5.1.6_4": "gahitāgahitañca jāneyya.",
  "pli-tv-kd8:5.2.1_0": "Evañca pana, bhikkhave, sammannitabbo.",
  "pli-tv-kd8:5.2.2_0": "Paṭhamaṁ bhikkhu yācitabbo;",
  "pli-tv-kd8:5.2.3_0": "yācitvā byattena bhikkhunā paṭibalena saṅgho ñāpetabbo—",
  "pli-tv-kd8:5.2.4_0": "‘Suṇātu me, bhante, saṅgho.",
  "pli-tv-kd8:5.2.5_0": "Yadi saṅghassa pattakallaṁ saṅgho itthannāmaṁ bhikkhuṁ cīvarapaṭiggāhakaṁ sammanneyya.",
  "pli-tv-kd8:5.2.6_0": "Esā ñatti.",
  "pli-tv-kd8:5.2.7_0": "Suṇātu me, bhante, saṅgho.",
  "pli-tv-kd8:5.2.8_0": "Saṅgho itthannāmaṁ bhikkhuṁ cīvarapaṭiggāhakaṁ sammannati.",
  "pli-tv-kd8:5.2.9_0": "Yassāyasmato khamati itthannāmassa bhikkhuno cīvarapaṭiggāhakassa sammuti, so tuṇhassa;",
  "pli-tv-kd8:5.2.10_0": "yassa nakkhamati, so bhāseyya.",
  "pli-tv-kd8:5.2.11_0": "Sammato saṅghena itthannāmo bhikkhu cīvarapaṭiggāhako.",
  "pli-tv-kd8:5.2.12_0": "Khamati saṅghassa, tasmā tuṇhī, evametaṁ dhārayāmī’”ti.",
  "pli-tv-kd8:6.1.1_0": "Tena kho pana samayena cīvarapaṭiggāhakā bhikkhū cīvaraṁ paṭiggahetvā tattheva ujjhitvā pakkamanti.",
  "pli-tv-kd8:6.1.2_0": "Cīvaraṁ nassati.",
  "pli-tv-kd8:6.1.3_0": "Bhagavato etamatthaṁ ārocesuṁ.",
  "pli-tv-kd8:6.1.4_0": "“Anujānāmi, bhikkhave, pañcahaṅgehi samannāgataṁ bhikkhuṁ cīvaranidahakaṁ sammannituṁ—",
  "pli-tv-kd8:6.1.5_0": "yo na chandāgatiṁ gaccheyya,",
  "pli-tv-kd8:6.1.5_1": "na dosāgatiṁ gaccheyya,",
  "pli-tv-kd8:6.1.5_2": "na mohāgatiṁ gaccheyya,",
  "pli-tv-kd8:6.1.5_3": "na bhayāgatiṁ gaccheyya,",
  "pli-tv-kd8:6.1.5_4": "nihitānihitañca jāneyya.",
  "pli-tv-kd8:6.2.1_0": "Evañca pana, bhikkhave, sammannitabbo.",
  "pli-tv-kd8:6.2.2_0": "Paṭhamaṁ bhikkhu yācitabbo;",
  "pli-tv-kd8:6.2.3_0": "yācitvā byattena bhikkhunā paṭibalena saṅgho ñāpetabbo—",
  "pli-tv-kd8:6.2.4_0": "‘Suṇātu me, bhante, saṅgho.",
  "pli-tv-kd8:6.2.5_0": "Yadi saṅghassa pattakallaṁ, saṅgho itthannāmaṁ bhikkhuṁ cīvaranidahakaṁ sammanneyya.",
  "pli-tv-kd8:6.2.6_0": "Esā ñatti.",
  "pli-tv-kd8:6.2.7_0": "Suṇātu me, bhante, saṅgho.",
  "pli-tv-kd8:6.2.8_0": "Saṅgho itthannāmaṁ bhikkhuṁ cīvaranidahakaṁ sammannati.",
  "pli-tv-kd8:6.2.9_0": "Yassāyasmato khamati itthannāmassa bhikkhuno cīvaranidahakassa sammuti, so tuṇhassa;",
  "pli-tv-kd8:6.2.10_0": "yassa nakkhamati, so bhāseyya.",
  "pli-tv-kd8:6.2.11_0": "Sammato saṅghena itthannāmo bhikkhu cīvaranidahako.",
  "pli-tv-kd8:6.2.12_0": "Khamati saṅghassa, tasmā tuṇhī, evametaṁ dhārayāmī’”ti.",
  "pli-tv-kd8:7.1.0_0": "13. Bhaṇḍāgārasammutiādikathā",
  "pli-tv-kd8:7.1.1_0": "Tena kho pana samayena cīvaranidahako bhikkhu maṇḍapepi rukkhamūlepi nibbakosepi cīvaraṁ nidahati,",
  "pli-tv-kd8:7.1.1_1": "undūrehipi upacikāhipi khajjanti.",
  "pli-tv-kd8:7.1.2_0": "Bhagavato etamatthaṁ ārocesuṁ.",
  "pli-tv-kd8:7.1.3_0": "“Anujānāmi,",
  "pli-tv-kd8:7.1.3_1": "bhikkhave,",
  "pli-tv-kd8:7.1.3_2": "bhaṇḍāgāraṁ sammannituṁ,",
  "pli-tv-kd8:7.1.3_3": "yaṁ saṅgho ākaṅkhati vihāraṁ vā aḍḍhayogaṁ vā pāsādaṁ vā hammiyaṁ vā guhaṁ vā.",
  "pli-tv-kd8:7.2.1_0": "Evañca pana, bhikkhave, sammannitabbo.",
  "pli-tv-kd8:7.2.2_0": "Byattena bhikkhunā paṭibalena saṅgho ñāpetabbo—",
  "pli-tv-kd8:7.2.3_0": "‘Suṇātu me, bhante, saṅgho.",
  "pli-tv-kd8:7.2.4_0": "Yadi saṅghassa pattakallaṁ, saṅgho itthannāmaṁ vihāraṁ bhaṇḍāgāraṁ sammanneyya.",
  "pli-tv-kd8:7.2.5_0": "Esā ñatti.",
  "pli-tv-kd8:7.2.6_0": "Suṇātu me, bhante, saṅgho.",
  "pli-tv-kd8:7.2.7_0": "Saṅgho itthannāmaṁ vihāraṁ bhaṇḍāgāraṁ sammannati.",
  "pli-tv-kd8:7.2.8_0": "Yassāyasmato khamati itthannāmassa vihārassa bhaṇḍāgārassa sammuti, so tuṇhassa;",
  "pli-tv-kd8:7.2.9_0": "yassa nakkhamati, so bhāseyya.",
  "pli-tv-kd8:7.2.10_0": "Sammato saṅghena itthannāmo vihāro bhaṇḍāgāraṁ.",
  "pli-tv-kd8:7.2.11_0": "Khamati saṅghassa, tasmā tuṇhī, evametaṁ dhārayāmī’”ti.",
  "pli-tv-kd8:8.1.1_0": "Tena kho pana samayena saṅghassa bhaṇḍāgāre cīvaraṁ aguttaṁ hoti.",
  "pli-tv-kd8:8.1.2_0": "Bhagavato etamatthaṁ ārocesuṁ.",
  "pli-tv-kd8:8.1.3_0": "“Anujānāmi,",
  "pli-tv-kd8:8.1.3_1": "bhikkhave,",
  "pli-tv-kd8:8.1.3_2": "pañcahaṅgehi samannāgataṁ bhikkhuṁ bhaṇḍāgārikaṁ sammannituṁ—yo na chandāgatiṁ gaccheyya,",
  "pli-tv-kd8:8.1.3_3": "na dosāgatiṁ gaccheyya,",
  "pli-tv-kd8:8.1.3_4": "na mohāgatiṁ gaccheyya,",
  "pli-tv-kd8:8.1.3_5": "na bhayāgatiṁ gaccheyya,",
  "pli-tv-kd8:8.1.3_6": "guttāguttañca jāneyya.",
  "pli-tv-kd8:8.1.4_0": "Evañca pana, bhikkhave, sammannitabbo.",
  "pli-tv-kd8:8.1.5_0": "Paṭhamaṁ bhikkhu yācitabbo;",
  "pli-tv-kd8:8.1.6_0": "yācitvā byattena bhikkhunā paṭibalena saṅgho ñāpetabbo—",
  "pli-tv-kd8:8.1.7_0": "‘Suṇātu me, bhante, saṅgho.",
  "pli-tv-kd8:8.1.8_0": "Yadi saṅghassa pattakallaṁ, saṅgho itthannāmaṁ bhikkhuṁ bhaṇḍāgārikaṁ sammanneyya.",
  "pli-tv-kd8:8.1.9_0": "Esā ñatti.",
  "pli-tv-kd8:8.1.10_0": "Suṇātu me, bhante, saṅgho.",
  "pli-tv-kd8:8.1.11_0": "Saṅgho itthannāmaṁ bhikkhuṁ bhaṇḍāgārikaṁ sammannati.",
  "pli-tv-kd8:8.1.12_0": "Yassāyasmato khamati itthannāmassa bhikkhuno bhaṇḍāgārikassa sammuti, so tuṇhassa;",
  "pli-tv-kd8:8.1.13_0": "yassa nakkhamati, so bhāseyya.",
  "pli-tv-kd8:8.1.14_0": "Sammato saṅghena itthannāmo bhikkhu bhaṇḍāgāriko.",
  "pli-tv-kd8:8.1.15_0": "Khamati saṅghassa, tasmā tuṇhī, evametaṁ dhārayāmī’”ti.",
  "pli-tv-kd8:8.2.1_0": "Tena kho pana samayena chabbaggiyā bhikkhū bhaṇḍāgārikaṁ vuṭṭhāpenti.",
  "pli-tv-kd8:8.2.2_0": "Bhagavato etamatthaṁ ārocesuṁ.",
  "pli-tv-kd8:8.2.3_0": "“Na, bhikkhave, bhaṇḍāgāriko vuṭṭhāpetabbo.",
  "pli-tv-kd8:8.2.4_0": "Yo vuṭṭhāpeyya, āpatti dukkaṭassā”ti.",
  "pli-tv-kd8:9.1.1_0": "Tena kho pana samayena saṅghassa bhaṇḍāgāre cīvaraṁ ussannaṁ hoti.",
  "pli-tv-kd8:9.1.2_0": "Bhagavato etamatthaṁ ārocesuṁ.",
  "pli-tv-kd8:9.1.3_0": "“Anujānāmi, bhikkhave, sammukhībhūtena saṅghena bhājetun”ti.",
  "pli-tv-kd8:9.1.4_0": "Tena kho pana samayena saṅgho cīvaraṁ bhājento kolāhalaṁ akāsi.",
  "pli-tv-kd8:9.1.5_0": "Bhagavato etamatthaṁ ārocesuṁ.",
  "pli-tv-kd8:9.1.6_0": "“Anujānāmi, bhikkhave, pañcahaṅgehi samannāgataṁ bhikkhuṁ cīvarabhājakaṁ sammannituṁ—",
  "pli-tv-kd8:9.1.7_0": "yo na chandāgatiṁ gaccheyya,",
  "pli-tv-kd8:9.1.7_1": "na dosāgatiṁ gaccheyya,",
  "pli-tv-kd8:9.1.7_2": "na mohāgatiṁ gaccheyya,",
  "pli-tv-kd8:9.1.7_3": "na bhayāgatiṁ gaccheyya,",
  "pli-tv-kd8:9.1.7_4": "bhājitābhājitañca jāneyya.",
  "pli-tv-kd8:9.1.8_0": "Evañca pana, bhikkhave, sammannitabbo.",
  "pli-tv-kd8:9.1.9_0": "Paṭhamaṁ bhikkhu yācitabbo;",
  "pli-tv-kd8:9.1.10_0": "yācitvā byattena bhikkhunā paṭibalena saṅgho ñāpetabbo—",
  "pli-tv-kd8:9.1.11_0": "‘Suṇātu me, bhante, saṅgho.",
  "pli-tv-kd8:9.1.12_0": "Yadi saṅghassa pattakallaṁ, saṅgho itthannāmaṁ bhikkhuṁ cīvarabhājakaṁ sammanneyya.",
  "pli-tv-kd8:9.1.13_0": "Esā ñatti.",
  "pli-tv-kd8:9.1.14_0": "Suṇātu me, bhante, saṅgho.",
  "pli-tv-kd8:9.1.15_0": "Saṅgho itthannāmaṁ bhikkhuṁ cīvarabhājakaṁ sammannati.",
  "pli-tv-kd8:9.1.16_0": "Yassāyasmato khamati itthannāmassa bhikkhuno cīvarabhājakassa sammuti, so tuṇhassa;",
  "pli-tv-kd8:9.1.17_0": "yassa nakkhamati, so bhāseyya.",
  "pli-tv-kd8:9.1.18_0": "Sammato saṅghena itthannāmo bhikkhu cīvarabhājako.",
  "pli-tv-kd8:9.1.19_0": "Khamati saṅghassa, tasmā tuṇhī, evametaṁ dhārayāmī’”ti.",
  "pli-tv-kd8:9.2.1_0": "Atha kho cīvarabhājakānaṁ bhikkhūnaṁ etadahosi—",
  "pli-tv-kd8:9.2.2_0": "“kathaṁ nu kho cīvaraṁ bhājetabban”ti?",
  "pli-tv-kd8:9.2.3_0": "Bhagavato etamatthaṁ ārocesuṁ.",
  "pli-tv-kd8:9.2.4_0": "“Anujānāmi,",
  "pli-tv-kd8:9.2.4_1": "bhikkhave,",
  "pli-tv-kd8:9.2.4_2": "paṭhamaṁ uccinitvā tulayitvā vaṇṇāvaṇṇaṁ katvā bhikkhū gaṇetvā vaggaṁ bandhitvā cīvarapaṭivīsaṁ ṭhapetun”ti.",
  "pli-tv-kd8:9.2.5_0": "Atha kho cīvarabhājakānaṁ bhikkhūnaṁ etadahosi—",
  "pli-tv-kd8:9.2.6_0": "“kathaṁ nu kho sāmaṇerānaṁ cīvarapaṭivīso dātabbo”ti?",
  "pli-tv-kd8:9.2.7_0": "Bhagavato etamatthaṁ ārocesuṁ.",
  "pli-tv-kd8:9.2.8_0": "“Anujānāmi, bhikkhave, sāmaṇerānaṁ upaḍḍhapaṭivīsaṁ dātun”ti.",
  "pli-tv-kd8:9.3.1_0": "Tena kho pana samayena aññataro bhikkhu sakena bhāgena uttaritukāmo hoti.",
  "pli-tv-kd8:9.3.2_0": "Bhagavato etamatthaṁ ārocesuṁ.",
  "pli-tv-kd8:9.3.3_0": "“Anujānāmi, bhikkhave, uttarantassa sakaṁ bhāgaṁ dātun”ti.",
  "pli-tv-kd8:9.3.4_0": "Tena kho pana samayena aññataro bhikkhu atirekabhāgena uttaritukāmo hoti.",
  "pli-tv-kd8:9.3.5_0": "Bhagavato etamatthaṁ ārocesuṁ.",
  "pli-tv-kd8:9.3.6_0": "“Anujānāmi, bhikkhave, anukkhepe dinne atirekabhāgaṁ dātun”ti.",
  "pli-tv-kd8:9.4.1_0": "Atha kho cīvarabhājakānaṁ bhikkhūnaṁ etadahosi—",
  "pli-tv-kd8:9.4.2_0": "“kathaṁ nu kho cīvarapaṭivīso dātabbo, āgatapaṭipāṭiyā nu kho udāhu yathāvuḍḍhan”ti?",
  "pli-tv-kd8:9.4.3_0": "Bhagavato etamatthaṁ ārocesuṁ.",
  "pli-tv-kd8:9.4.4_0": "“Anujānāmi, bhikkhave, vikalake tosetvā kusapātaṁ kātun”ti.",
  "pli-tv-kd8:10.1.0_0": "14. Cīvararajanakathā",
  "pli-tv-kd8:10.1.1_0": "Tena kho pana samayena bhikkhū chakaṇenapi paṇḍumattikāyapi cīvaraṁ rajanti.",
  "pli-tv-kd8:10.1.2_0": "Cīvaraṁ dubbaṇṇaṁ hoti.",
  "pli-tv-kd8:10.1.3_0": "Bhagavato etamatthaṁ ārocesuṁ.",
  "pli-tv-kd8:10.1.4_0": "“Anujānāmi, bhikkhave, cha rajanāni—",
  "pli-tv-kd8:10.1.5_0": "mūlarajanaṁ, khandharajanaṁ, tacarajanaṁ, pattarajanaṁ, puppharajanaṁ, phalarajanan”ti.",
  "pli-tv-kd8:10.2.1_0": "Tena kho pana samayena bhikkhū sītudakāya cīvaraṁ rajanti.",
  "pli-tv-kd8:10.2.2_0": "Cīvaraṁ duggandhaṁ hoti.",
  "pli-tv-kd8:10.2.3_0": "Bhagavato etamatthaṁ ārocesuṁ.",
  "pli-tv-kd8:10.2.4_0": "“Anujānāmi, bhikkhave, rajanaṁ pacituṁ cullaṁ rajanakumbhin”ti.",
  "pli-tv-kd8:10.2.5_0": "Rajanaṁ uttariyati.",
  "pli-tv-kd8:10.2.6_0": "Bhagavato etamatthaṁ ārocesuṁ.",
  "pli-tv-kd8:10.2.7_0": "“Anujānāmi, bhikkhave, uttarāḷumpaṁ bandhitun”ti.",
  "pli-tv-kd8:10.2.8_0": "Tena kho pana samayena bhikkhū na jānanti rajanaṁ pakkaṁ vā apakkaṁ vā.",
  "pli-tv-kd8:10.2.9_0": "Bhagavato etamatthaṁ ārocesuṁ.",
  "pli-tv-kd8:10.2.10_0": "“Anujānāmi, bhikkhave, udake vā nakhapiṭṭhikāya vā thevakaṁ dātun”ti.",
  "pli-tv-kd8:10.3.1_0": "Tena kho pana samayena bhikkhū rajanaṁ oropentā kumbhiṁ āviñchanti.",
  "pli-tv-kd8:10.3.2_0": "Kumbhī bhijjati.",
  "pli-tv-kd8:10.3.3_0": "Bhagavato etamatthaṁ ārocesuṁ.",
  "pli-tv-kd8:10.3.4_0": "“Anujānāmi, bhikkhave, rajanuḷuṅkaṁ daṇḍakathālakan”ti.",
  "pli-tv-kd8:10.3.5_0": "Tena kho pana samayena bhikkhūnaṁ rajanabhājanaṁ na saṁvijjati.",
  "pli-tv-kd8:10.3.6_0": "Bhagavato etamatthaṁ ārocesuṁ.",
  "pli-tv-kd8:10.3.7_0": "“Anujānāmi, bhikkhave, rajanakolambaṁ rajanaghaṭan”ti.",
  "pli-tv-kd8:10.3.8_0": "Tena kho pana samayena bhikkhū pātiyāpi pattepi cīvaraṁ omaddanti.",
  "pli-tv-kd8:10.3.9_0": "Cīvaraṁ paribhijjati.",
  "pli-tv-kd8:10.3.10_0": "Bhagavato etamatthaṁ ārocesuṁ.",
  "pli-tv-kd8:10.3.11_0": "“Anujānāmi, bhikkhave, rajanadoṇikan”ti.",
  "pli-tv-kd8:11.1.1_0": "Tena kho pana samayena bhikkhū chamāya cīvaraṁ pattharanti.",
  "pli-tv-kd8:11.1.2_0": "Cīvaraṁ paṁsukitaṁ hoti.",
  "pli-tv-kd8:11.1.3_0": "Bhagavato etamatthaṁ ārocesuṁ.",
  "pli-tv-kd8:11.1.4_0": "“Anujānāmi, bhikkhave, tiṇasanthārakan”ti.",
  "pli-tv-kd8:11.1.5_0": "Tiṇasanthārako upacikāhi khajjati.",
  "pli-tv-kd8:11.1.6_0": "Bhagavato etamatthaṁ ārocesuṁ.",
  "pli-tv-kd8:11.1.7_0": "“Anujānāmi, bhikkhave, cīvaravaṁsaṁ cīvararajjun”ti.",
  "pli-tv-kd8:11.1.8_0": "Majjhena laggenti.",
  "pli-tv-kd8:11.1.9_0": "Rajanaṁ ubhato galati.",
  "pli-tv-kd8:11.1.10_0": "Bhagavato etamatthaṁ ārocesuṁ.",
  "pli-tv-kd8:11.1.11_0": "“Anujānāmi, bhikkhave, kaṇṇe bandhitun”ti.",
  "pli-tv-kd8:11.1.12_0": "Kaṇṇo jīrati.",
  "pli-tv-kd8:11.1.13_0": "Bhagavato etamatthaṁ ārocesuṁ.",
  "pli-tv-kd8:11.1.14_0": "“Anujānāmi, bhikkhave, kaṇṇasuttakan”ti.",
  "pli-tv-kd8:11.1.15_0": "Rajanaṁ ekato galati.",
  "pli-tv-kd8:11.1.16_0": "Bhagavato etamatthaṁ ārocesuṁ.",
  "pli-tv-kd8:11.1.17_0": "“Anujānāmi, bhikkhave, samparivattakaṁ samparivattakaṁ rajetuṁ, na ca acchinne theve pakkamitun”ti.",
  "pli-tv-kd8:11.2.1_0": "Tena kho pana samayena cīvaraṁ patthinnaṁ hoti.",
  "pli-tv-kd8:11.2.2_0": "Bhagavato etamatthaṁ ārocesuṁ.",
  "pli-tv-kd8:11.2.3_0": "“Anujānāmi, bhikkhave, udake osāretun”ti.",
  "pli-tv-kd8:11.2.4_0": "Tena kho pana samayena cīvaraṁ pharusaṁ hoti.",
  "pli-tv-kd8:11.2.5_0": "Bhagavato etamatthaṁ ārocesuṁ.",
  "pli-tv-kd8:11.2.6_0": "“Anujānāmi, bhikkhave, pāṇinā ākoṭetun”ti.",
  "pli-tv-kd8:11.2.7_0": "Tena kho pana samayena bhikkhū acchinnakāni cīvarāni dhārenti dantakāsāvāni.",
  "pli-tv-kd8:11.2.8_0": "Manussā ujjhāyanti khiyyanti vipācenti—",
  "pli-tv-kd8:11.2.9_0": "“seyyathāpi nāma gihī kāmabhogino”ti.",
  "pli-tv-kd8:11.2.10_0": "Bhagavato etamatthaṁ ārocesuṁ.",
  "pli-tv-kd8:11.2.11_0": "“Na, bhikkhave, acchinnakāni cīvarāni dhāretabbāni.",
  "pli-tv-kd8:11.2.12_0": "Yo dhāreyya, āpatti dukkaṭassā”ti.",
  "pli-tv-kd8:12.1.0_0": "15. Chinnakacīvarānujānana",
  "pli-tv-kd8:12.1.1_0": "Atha kho bhagavā rājagahe yathābhirantaṁ viharitvā yena dakkhiṇāgiri tena cārikaṁ pakkāmi.",
  "pli-tv-kd8:12.1.2_0": "Addasā kho bhagavā magadhakhettaṁ acchibaddhaṁ pāḷibaddhaṁ mariyādabaddhaṁ siṅghāṭakabaddhaṁ,",
  "pli-tv-kd8:12.1.2_1": "disvāna āyasmantaṁ ānandaṁ āmantesi—",
  "pli-tv-kd8:12.1.3_0": "“passasi no tvaṁ, ānanda,",
  "pli-tv-kd8:12.1.3_1": "magadhakhettaṁ acchibaddhaṁ pāḷibaddhaṁ mariyādabaddhaṁ siṅghāṭakabaddhan”ti?",
  "pli-tv-kd8:12.1.4_0": "“Evaṁ, bhante”ti.",
  "pli-tv-kd8:12.1.5_0": "“Ussahasi tvaṁ, ānanda, bhikkhūnaṁ evarūpāni cīvarāni saṁvidahitun”ti?",
  "pli-tv-kd8:12.1.6_0": "“Ussahāmi, bhagavā”ti.",
  "pli-tv-kd8:12.1.7_0": "Atha kho bhagavā dakkhiṇāgirismiṁ yathābhirantaṁ viharitvā punadeva rājagahaṁ paccāgañchi.",
  "pli-tv-kd8:12.1.8_0": "Atha kho āyasmā ānando sambahulānaṁ bhikkhūnaṁ cīvarāni saṁvidahitvā yena bhagavā tenupasaṅkami;",
  "pli-tv-kd8:12.1.8_1": "upasaṅkamitvā bhagavantaṁ etadavoca—",
  "pli-tv-kd8:12.1.9_0": "“passatu me, bhante, bhagavā cīvarāni saṁvidahitānī”ti.",
  "pli-tv-kd8:12.2.1_0": "Atha kho bhagavā etasmiṁ nidāne etasmiṁ pakaraṇe dhammiṁ kathaṁ katvā bhikkhū āmantesi—",
  "pli-tv-kd8:12.2.2_0": "“paṇḍito,",
  "pli-tv-kd8:12.2.2_1": "bhikkhave, ānando;",
  "pli-tv-kd8:12.2.2_2": "mahāpañño,",
  "pli-tv-kd8:12.2.2_3": "bhikkhave, ānando;",
  "pli-tv-kd8:12.2.2_4": "yatra hi nāma mayā saṅkhittena bhāsitassa vitthārena atthaṁ ājānissati,",
  "pli-tv-kd8:12.2.3_0": "kusimpi nāma karissati,",
  "pli-tv-kd8:12.2.3_1": "aḍḍhakusimpi nāma karissati,",
  "pli-tv-kd8:12.2.3_2": "maṇḍalampi nāma karissati,",
  "pli-tv-kd8:12.2.3_3": "aḍḍhamaṇḍalampi nāma karissati,",
  "pli-tv-kd8:12.2.3_4": "vivaṭṭampi nāma karissati,",
  "pli-tv-kd8:12.2.3_5": "anuvivaṭṭampi nāma karissati,",
  "pli-tv-kd8:12.2.3_6": "gīveyyakampi nāma karissati,",
  "pli-tv-kd8:12.2.3_7": "jaṅgheyyakampi nāma karissati,",
  "pli-tv-kd8:12.2.3_8": "bāhantampi nāma karissati,",
  "pli-tv-kd8:12.2.3_9": "chinnakaṁ bhavissati,",
  "pli-tv-kd8:12.2.3_10": "satthalūkhaṁ samaṇasāruppaṁ paccatthikānañca anabhicchitaṁ.",
  "pli-tv-kd8:12.2.4_0": "Anujānāmi, bhikkhave, chinnakaṁ saṅghāṭiṁ chinnakaṁ uttarāsaṅgaṁ chinnakaṁ antaravāsakan”ti.",
  "pli-tv-kd8:13.1.0_0": "16. Ticīvarānujānana",
  "pli-tv-kd8:13.1.1_0": "Atha kho bhagavā rājagahe yathābhirantaṁ viharitvā yena vesālī tena cārikaṁ pakkāmi.",
  "pli-tv-kd8:13.1.2_0": "Addasa bhagavā antarā ca rājagahaṁ antarā ca vesāliṁ addhānamaggappaṭipanno sambahule bhikkhū cīvarehi",
  "pli-tv-kd8:13.1.2_1": "ubbhaṇḍite sīsepi cīvarabhisiṁ karitvā khandhepi cīvarabhisiṁ karitvā kaṭiyāpi cīvarabhisiṁ karitvā āgacchante,",
  "pli-tv-kd8:13.1.2_2": "disvāna bhagavato etadahosi—",
  "pli-tv-kd8:13.1.3_0": "“atilahuṁ kho ime moghapurisā cīvare bāhullāya āvattā.",
  "pli-tv-kd8:13.1.4_0": "Yannūnāhaṁ bhikkhūnaṁ cīvare sīmaṁ bandheyyaṁ, mariyādaṁ ṭhapeyyan”ti.",
  "pli-tv-kd8:13.2.1_0": "Atha kho bhagavā anupubbena cārikaṁ caramāno yena vesālī tadavasari.",
  "pli-tv-kd8:13.2.1_1": "Tatra sudaṁ bhagavā vesāliyaṁ viharati gotamake cetiye.",
  "pli-tv-kd8:13.2.2_0": "Tena kho pana samayena bhagavā sītāsu hemantikāsu rattīsu antaraṭṭhakāsu himapātasamaye rattiṁ ajjhokāse ekacīvaro nisīdi.",
  "pli-tv-kd8:13.2.2_1": "Na bhagavantaṁ sītaṁ ahosi.",
  "pli-tv-kd8:13.2.3_0": "Nikkhante paṭhame yāme sītaṁ bhagavantaṁ ahosi.",
  "pli-tv-kd8:13.2.3_1": "Dutiyaṁ bhagavā cīvaraṁ pārupi.",
  "pli-tv-kd8:13.2.3_2": "Na bhagavantaṁ sītaṁ ahosi.",
  "pli-tv-kd8:13.2.4_0": "Nikkhante majjhime yāme sītaṁ bhagavantaṁ ahosi.",
  "pli-tv-kd8:13.2.4_1": "Tatiyaṁ bhagavā cīvaraṁ pārupi.",
  "pli-tv-kd8:13.2.4_2": "Na bhagavantaṁ sītaṁ ahosi.",
  "pli-tv-kd8:13.2.5_0": "Nikkhante pacchime yāme uddhaste aruṇe nandimukhiyā rattiyā sītaṁ bhagavantaṁ ahosi.",
  "pli-tv-kd8:13.2.5_1": "Catutthaṁ bhagavā cīvaraṁ pārupi.",
  "pli-tv-kd8:13.2.5_2": "Na bhagavantaṁ sītaṁ ahosi.",
  "pli-tv-kd8:13.3.1_0": "Atha kho bhagavato etadahosi—“yepi kho te kulaputtā imasmiṁ dhammavinaye sītālukā sītabhīrukā tepi sakkonti ticīvarena yāpetuṁ.",
  "pli-tv-kd8:13.3.2_0": "Yannūnāhaṁ bhikkhūnaṁ cīvare sīmaṁ bandheyyaṁ, mariyādaṁ ṭhapeyyaṁ, ticīvaraṁ anujāneyyan”ti.",
  "pli-tv-kd8:13.3.3_0": "Atha kho bhagavā etasmiṁ nidāne etasmiṁ pakaraṇe dhammiṁ kathaṁ katvā bhikkhū āmantesi—",
  "pli-tv-kd8:13.4.1_0": "“idhāhaṁ,",
  "pli-tv-kd8:13.4.1_1": "bhikkhave,",
  "pli-tv-kd8:13.4.1_2": "antarā ca rājagahaṁ antarā ca vesāliṁ addhānamaggappaṭipanno addasaṁ sambahule bhikkhū cīvarehi ubbhaṇḍite",
  "pli-tv-kd8:13.4.1_3": "sīsepi cīvarabhisiṁ karitvā khandhepi cīvarabhisiṁ karitvā kaṭiyāpi cīvarabhisiṁ karitvā āgacchante,",
  "pli-tv-kd8:13.4.1_4": "disvāna me etadahosi—",
  "pli-tv-kd8:13.4.2_0": "‘atilahuṁ kho ime moghapurisā cīvare bāhullāya āvattā.",
  "pli-tv-kd8:13.4.3_0": "Yannūnāhaṁ bhikkhūnaṁ cīvare sīmaṁ bandheyyaṁ, mariyādaṁ ṭhapeyyan’ti.",
  "pli-tv-kd8:13.5.1_0": "Idhāhaṁ,",
  "pli-tv-kd8:13.5.1_1": "bhikkhave,",
  "pli-tv-kd8:13.5.1_2": "sītāsu hemantikāsu rattīsu antaraṭṭhakāsu himapātasamaye rattiṁ ajjhokāse ekacīvaro nisīdiṁ.",
  "pli-tv-kd8:13.5.1_3": "Na maṁ sītaṁ ahosi.",
  "pli-tv-kd8:13.5.2_0": "Nikkhante paṭhame yāme sītaṁ maṁ ahosi. Dutiyāhaṁ cīvaraṁ pārupiṁ. Na maṁ sītaṁ ahosi.",
  "pli-tv-kd8:13.5.3_0": "Nikkhante majjhime yāme sītaṁ maṁ ahosi. Tatiyāhaṁ cīvaraṁ pārupiṁ. Na maṁ sītaṁ ahosi.",
  "pli-tv-kd8:13.5.4_0": "Nikkhante pacchime yāme uddhaste aruṇe nandimukhiyā rattiyā sītaṁ maṁ ahosi.",
  "pli-tv-kd8:13.5.4_1": "Catutthāhaṁ cīvaraṁ pārupiṁ.",
  "pli-tv-kd8:13.5.4_2": "Na maṁ sītaṁ ahosi.",
  "pli-tv-kd8:13.5.5_0": "Tassa mayhaṁ, bhikkhave, etadahosi—",
  "pli-tv-kd8:13.5.6_0": "‘yepi kho te kulaputtā imasmiṁ dhammavinaye sītālukā sītabhīrukā tepi sakkonti ticīvarena yāpetuṁ.",
  "pli-tv-kd8:13.5.7_0": "Yannūnāhaṁ bhikkhūnaṁ cīvare sīmaṁ bandheyyaṁ, mariyādaṁ ṭhapeyyaṁ, ticīvaraṁ anujāneyyan’ti.",
  "pli-tv-kd8:13.5.8_0": "Anujānāmi,",
  "pli-tv-kd8:13.5.8_1": "bhikkhave,",
  "pli-tv-kd8:13.5.8_2": "ticīvaraṁ—diguṇaṁ saṅghāṭiṁ,",
  "pli-tv-kd8:13.5.8_3": "ekacciyaṁ uttarāsaṅgaṁ,",
  "pli-tv-kd8:13.5.8_4": "ekacciyaṁ antaravāsakan”ti.",
  "pli-tv-kd8:13.6.0_0": "17. Atirekacīvarakathā",
  "pli-tv-kd8:13.6.1_0": "Tena kho pana samayena chabbaggiyā bhikkhū—“bhagavatā ticīvaraṁ anuññātan”ti—",
  "pli-tv-kd8:13.6.2_0": "aññeneva ticīvarena gāmaṁ pavisanti,",
  "pli-tv-kd8:13.6.2_1": "aññena ticīvarena ārāme acchanti,",
  "pli-tv-kd8:13.6.2_2": "aññena ticīvarena nahānaṁ otaranti.",
  "pli-tv-kd8:13.6.3_0": "Ye te bhikkhū appicchā te ujjhāyanti khiyyanti vipācenti—",
  "pli-tv-kd8:13.6.4_0": "“kathañhi nāma chabbaggiyā bhikkhū atirekacīvaraṁ dhāressantī”ti.",
  "pli-tv-kd8:13.6.5_0": "Atha kho te bhikkhū bhagavato etamatthaṁ ārocesuṁ.",
  "pli-tv-kd8:13.6.6_0": "Atha kho bhagavā etasmiṁ nidāne etasmiṁ pakaraṇe dhammiṁ kathaṁ katvā bhikkhū āmantesi—",
  "pli-tv-kd8:13.6.7_0": "“na, bhikkhave, atirekacīvaraṁ dhāretabbaṁ.",
  "pli-tv-kd8:13.6.8_0": "Yo dhāreyya, yathādhammo kāretabbo”ti.",
  "pli-tv-kd8:13.7.1_0": "Tena kho pana samayena āyasmato ānandassa atirekacīvaraṁ uppannaṁ hoti.",
  "pli-tv-kd8:13.7.2_0": "Āyasmā ca ānando taṁ cīvaraṁ āyasmato sāriputtassa dātukāmo hoti.",
  "pli-tv-kd8:13.7.3_0": "Āyasmā ca sāriputto sākete viharati.",
  "pli-tv-kd8:13.7.4_0": "Atha kho āyasmato ānandassa etadahosi—",
  "pli-tv-kd8:13.7.5_0": "“bhagavatā sikkhāpadaṁ paññattaṁ—",
  "pli-tv-kd8:13.7.6_0": "‘na atirekacīvaraṁ dhāretabban’ti.",
  "pli-tv-kd8:13.7.7_0": "Idañca me atirekacīvaraṁ uppannaṁ.",
  "pli-tv-kd8:13.7.8_0": "Ahañcimaṁ cīvaraṁ āyasmato sāriputtassa dātukāmo.",
  "pli-tv-kd8:13.7.9_0": "Āyasmā ca sāriputto sākete viharati.",
  "pli-tv-kd8:13.7.10_0": "Kathaṁ nu kho mayā paṭipajjitabban”ti?",
  "pli-tv-kd8:13.7.11_0": "Bhagavato etamatthaṁ ārocesi.",
  "pli-tv-kd8:13.7.12_0": "“Kīvaciraṁ panānanda, sāriputto āgacchissatī”ti?",
  "pli-tv-kd8:13.7.13_0": "“Navamaṁ vā, bhagavā, divasaṁ, dasamaṁ vā”ti.",
  "pli-tv-kd8:13.7.14_0": "Atha kho bhagavā etasmiṁ nidāne etasmiṁ pakaraṇe dhammiṁ kathaṁ katvā bhikkhū āmantesi—",
  "pli-tv-kd8:13.7.15_0": "“anujānāmi, bhikkhave, dasāhaparamaṁ atirekacīvaraṁ dhāretun”ti.",
  "pli-tv-kd8:13.8.1_0": "Tena kho pana samayena bhikkhūnaṁ atirekacīvaraṁ uppannaṁ hoti.",
  "pli-tv-kd8:13.8.2_0": "Atha kho bhikkhūnaṁ etadahosi—",
  "pli-tv-kd8:13.8.3_0": "“kathaṁ nu kho amhehi atirekacīvare paṭipajjitabban”ti?",
  "pli-tv-kd8:13.8.4_0": "Bhagavato etamatthaṁ ārocesuṁ.",
  "pli-tv-kd8:13.8.5_0": "“Anujānāmi, bhikkhave, atirekacīvaraṁ vikappetun”ti.",
  "pli-tv-kd8:14.1.1_0": "Atha kho bhagavā vesāliyaṁ yathābhirantaṁ viharitvā yena bārāṇasī tena cārikaṁ pakkāmi.",
  "pli-tv-kd8:14.1.2_0": "Anupubbena cārikaṁ caramāno yena bārāṇasī tadavasari.",
  "pli-tv-kd8:14.1.3_0": "Tatra sudaṁ bhagavā bārāṇasiyaṁ viharati isipatane migadāye.",
  "pli-tv-kd8:14.1.4_0": "Tena kho pana samayena aññatarassa bhikkhuno antaravāsako chiddo hoti.",
  "pli-tv-kd8:14.1.5_0": "Atha kho tassa bhikkhuno etadahosi—",
  "pli-tv-kd8:14.1.6_0": "“bhagavatā ticīvaraṁ anuññātaṁ—",
  "pli-tv-kd8:14.1.7_0": "diguṇā saṅghāṭi, ekacciyo uttarāsaṅgo, ekacciyo antaravāsako.",
  "pli-tv-kd8:14.1.8_0": "Ayañca me antaravāsako chiddo.",
  "pli-tv-kd8:14.1.9_0": "Yannūnāhaṁ aggaḷaṁ acchupeyyaṁ, samantato dupaṭṭaṁ bhavissati, majjhe ekacciyan”ti.",
  "pli-tv-kd8:14.2.1_0": "Atha kho so bhikkhu aggaḷaṁ acchupesi.",
  "pli-tv-kd8:14.2.2_0": "Addasā kho bhagavā senāsanacārikaṁ āhiṇḍanto taṁ bhikkhuṁ aggaḷaṁ acchupentaṁ,",
  "pli-tv-kd8:14.2.2_1": "disvāna yena so bhikkhu tenupasaṅkami,",
  "pli-tv-kd8:14.2.2_2": "upasaṅkamitvā taṁ bhikkhuṁ etadavoca—",
  "pli-tv-kd8:14.2.3_0": "“kiṁ tvaṁ, bhikkhu, karosī”ti?",
  "pli-tv-kd8:14.2.4_0": "“Aggaḷaṁ, bhagavā, acchupemī”ti.",
  "pli-tv-kd8:14.2.5_0": "“Sādhu sādhu, bhikkhu;",
  "pli-tv-kd8:14.2.6_0": "sādhu kho tvaṁ, bhikkhu, aggaḷaṁ acchupesī”ti.",
  "pli-tv-kd8:14.2.7_0": "Atha kho bhagavā etasmiṁ nidāne etasmiṁ pakaraṇe dhammiṁ kathaṁ katvā bhikkhū āmantesi—",
  "pli-tv-kd8:14.2.8_0": "“anujānāmi,",
  "pli-tv-kd8:14.2.8_1": "bhikkhave,",
  "pli-tv-kd8:14.2.8_2": "ahatānaṁ dussānaṁ ahatakappānaṁ diguṇaṁ saṅghāṭiṁ,",
  "pli-tv-kd8:14.2.8_3": "ekacciyaṁ uttarāsaṅgaṁ,",
  "pli-tv-kd8:14.2.8_4": "ekacciyaṁ antaravāsakaṁ;",
  "pli-tv-kd8:14.2.9_0": "utuddhaṭānaṁ dussānaṁ catugguṇaṁ saṅghāṭiṁ, diguṇaṁ uttarāsaṅgaṁ, diguṇaṁ antaravāsakaṁ;",
  "pli-tv-kd8:14.2.10_0": "paṁsukūle yāvadatthaṁ;",
  "pli-tv-kd8:14.2.11_0": "pāpaṇike ussāho karaṇīyo.",
  "pli-tv-kd8:14.2.12_0": "Anujānāmi, bhikkhave, aggaḷaṁ tunnaṁ ovaṭṭikaṁ kaṇḍusakaṁ daḷhīkamman”ti.",
  "pli-tv-kd8:15.1.0_0": "18. Visākhāvatthu",
  "pli-tv-kd8:15.1.1_0": "Atha kho bhagavā bārāṇasiyaṁ yathābhirantaṁ viharitvā yena sāvatthi tena cārikaṁ pakkāmi.",
  "pli-tv-kd8:15.1.2_0": "Anupubbena cārikaṁ caramāno yena sāvatthi tadavasari.",
  "pli-tv-kd8:15.1.3_0": "Tatra sudaṁ bhagavā sāvatthiyaṁ viharati jetavane anāthapiṇḍikassa ārāme.",
  "pli-tv-kd8:15.1.4_0": "Atha kho visākhā migāramātā yena bhagavā tenupasaṅkami;",
  "pli-tv-kd8:15.1.4_1": "upasaṅkamitvā bhagavantaṁ abhivādetvā ekamantaṁ nisīdi.",
  "pli-tv-kd8:15.1.5_0": "Ekamantaṁ nisinnaṁ kho visākhaṁ migāramātaraṁ bhagavā dhammiyā kathāya sandassesi samādapesi samuttejesi sampahaṁsesi.",
  "pli-tv-kd8:15.1.6_0": "Atha kho visākhā migāramātā bhagavatā dhammiyā kathāya sandassitā samādapitā samuttejitā sampahaṁsitā bhagavantaṁ etadavoca—",
  "pli-tv-kd8:15.1.7_0": "“adhivāsetu me, bhante, bhagavā svātanāya bhattaṁ saddhiṁ bhikkhusaṅghenā”ti.",
  "pli-tv-kd8:15.1.8_0": "Adhivāsesi bhagavā tuṇhībhāvena.",
  "pli-tv-kd8:15.1.9_0": "Atha kho visākhā migāramātā bhagavato adhivāsanaṁ viditvā uṭṭhāyāsanā bhagavantaṁ abhivādetvā padakkhiṇaṁ katvā pakkāmi.",
  "pli-tv-kd8:15.2.1_0": "Tena kho pana samayena tassā rattiyā accayena cātuddīpiko mahāmegho pāvassi.",
  "pli-tv-kd8:15.2.2_0": "Atha kho bhagavā bhikkhū āmantesi—",
  "pli-tv-kd8:15.2.3_0": "“yathā, bhikkhave, jetavane vassati evaṁ catūsu dīpesu vassati.",
  "pli-tv-kd8:15.2.4_0": "Ovassāpetha, bhikkhave, kāyaṁ.",
  "pli-tv-kd8:15.2.5_0": "Ayaṁ pacchimako cātuddīpiko mahāmegho”ti.",
  "pli-tv-kd8:15.2.6_0": "“Evaṁ, bhante”ti kho te bhikkhū bhagavato paṭissuṇitvā nikkhittacīvarā kāyaṁ ovassāpenti.",
  "pli-tv-kd8:15.3.1_0": "Atha kho visākhā migāramātā paṇītaṁ khādanīyaṁ bhojanīyaṁ paṭiyādāpetvā dāsiṁ āṇāpesi—",
  "pli-tv-kd8:15.3.2_0": "“gaccha, je. Ārāmaṁ gantvā kālaṁ ārocehi—kālo, bhante, niṭṭhitaṁ bhattan”ti.",
  "pli-tv-kd8:15.3.3_0": "“Evaṁ,",
  "pli-tv-kd8:15.3.3_1": "ayye”ti kho sā dāsī visākhāya migāramātuyā paṭissuṇitvā ārāmaṁ gantvā addasa bhikkhū nikkhittacīvare kāyaṁ ovassāpente, disvāna—",
  "pli-tv-kd8:15.3.4_0": "“natthi ārāme bhikkhū, ājīvakā kāyaṁ ovassāpentī”ti—",
  "pli-tv-kd8:15.3.5_0": "yena visākhā migāramātā tenupasaṅkami; upasaṅkamitvā visākhaṁ migāramātaraṁ etadavoca—",
  "pli-tv-kd8:15.3.6_0": "“natthayye, ārāme bhikkhū, ājīvakā kāyaṁ ovassāpentī”ti.",
  "pli-tv-kd8:15.3.7_0": "Atha kho visākhāya migāramātuyā paṇḍitāya viyattāya medhāviniyā etadahosi—“nissaṁsayaṁ kho ayyā nikkhittacīvarā kāyaṁ ovassāpenti.",
  "pli-tv-kd8:15.3.8_0": "Sāyaṁ bālā maññittha—natthi ārāme bhikkhū, ājīvakā kāyaṁ ovassāpentī”ti, puna dāsiṁ āṇāpesi—",
  "pli-tv-kd8:15.3.9_0": "“gaccha, je. Ārāmaṁ gantvā kālaṁ ārocehi—kālo, bhante, niṭṭhitaṁ bhattan”ti.",
  "pli-tv-kd8:15.4.1_0": "Atha kho te bhikkhū gattāni sītiṁ karitvā kallakāyā cīvarāni gahetvā yathāvihāraṁ pavisiṁsu.",
  "pli-tv-kd8:15.4.2_0": "Atha kho sā dāsī ārāmaṁ gantvā bhikkhū apassantī—",
  "pli-tv-kd8:15.4.3_0": "“natthi ārāme bhikkhū, suñño ārāmo”ti—",
  "pli-tv-kd8:15.4.4_0": "yena visākhā migāramātā tenupasaṅkami; upasaṅkamitvā visākhaṁ migāramātaraṁ etadavoca—",
  "pli-tv-kd8:15.4.5_0": "“natthayye, ārāme bhikkhū, suñño ārāmo”ti.",
  "pli-tv-kd8:15.4.6_0": "Atha kho visākhāya migāramātuyā paṇḍitāya viyattāya medhāviniyā etadahosi—",
  "pli-tv-kd8:15.4.7_0": "“nissaṁsayaṁ kho ayyā gattāni sītiṁ karitvā kallakāyā cīvarāni gahetvā yathāvihāraṁ paviṭṭhā.",
  "pli-tv-kd8:15.4.8_0": "Sāyaṁ bālā maññittha—natthi ārāme bhikkhū, suñño ārāmo”ti, puna dāsiṁ āṇāpesi—",
  "pli-tv-kd8:15.4.9_0": "“gaccha, je. Ārāmaṁ gantvā kālaṁ ārocehi—kālo, bhante, niṭṭhitaṁ bhattan”ti.",
  "pli-tv-kd8:15.5.1_0": "Atha kho bhagavā bhikkhū āmantesi—",
  "pli-tv-kd8:15.5.2_0": "“sandahatha, bhikkhave, pattacīvaraṁ; kālo bhattassā”ti.",
  "pli-tv-kd8:15.5.3_0": "“Evaṁ, bhante”ti kho te bhikkhū bhagavato paccassosuṁ.",
  "pli-tv-kd8:15.5.4_0": "Atha kho bhagavā pubbaṇhasamayaṁ nivāsetvā pattacīvaramādāya—",
  "pli-tv-kd8:15.5.5_0": "seyyathāpi nāma balavā puriso samiñjitaṁ vā bāhaṁ pasāreyya,",
  "pli-tv-kd8:15.5.5_1": "pasāritaṁ vā bāhaṁ samiñjeyya;",
  "pli-tv-kd8:15.5.5_2": "evameva—jetavane antarahito visākhāya migāramātuyā koṭṭhake pāturahosi.",
  "pli-tv-kd8:15.5.6_0": "Nisīdi bhagavā paññatte āsane saddhiṁ bhikkhusaṅghena.",
  "pli-tv-kd8:15.6.1_0": "Atha kho visākhā migāramātā—“acchariyaṁ vata bho, abbhutaṁ vata bho.",
  "pli-tv-kd8:15.6.2_0": "Tathāgatassa mahiddhikatā mahānubhāvatā,",
  "pli-tv-kd8:15.6.2_1": "yatra hi nāma jaṇṇukamattesupi oghesu pavattamānesu,",
  "pli-tv-kd8:15.6.2_2": "kaṭimattesupi oghesu pavattamānesu,",
  "pli-tv-kd8:15.6.2_3": "na hi nāma ekabhikkhussapi pādā vā cīvarāni vā allāni bhavissantī”ti—",
  "pli-tv-kd8:15.6.3_0": "haṭṭhā udaggā buddhappamukhaṁ bhikkhusaṅghaṁ paṇītena khādanīyena bhojanīyena sahatthā santappetvā sampavāretvā",
  "pli-tv-kd8:15.6.3_1": "bhagavantaṁ bhuttāviṁ onītapattapāṇiṁ ekamantaṁ nisīdi.",
  "pli-tv-kd8:15.6.4_0": "Ekamantaṁ nisinnā kho visākhā migāramātā bhagavantaṁ etadavoca—",
  "pli-tv-kd8:15.6.5_0": "“aṭṭhāhaṁ, bhante, bhagavantaṁ varāni yācāmī”ti.",
  "pli-tv-kd8:15.6.6_0": "“Atikkantavarā kho, visākhe, tathāgatā”ti.",
  "pli-tv-kd8:15.6.7_0": "“Yāni ca, bhante, kappiyāni yāni ca anavajjānī”ti.",
  "pli-tv-kd8:15.6.8_0": "“Vadehi, visākhe”ti.",
  "pli-tv-kd8:15.7.1_0": "“Icchāmahaṁ, bhante,",
  "pli-tv-kd8:15.7.1_1": "saṅghassa yāvajīvaṁ vassikasāṭikaṁ dātuṁ,",
  "pli-tv-kd8:15.7.1_2": "āgantukabhattaṁ dātuṁ,",
  "pli-tv-kd8:15.7.1_3": "gamikabhattaṁ dātuṁ,",
  "pli-tv-kd8:15.7.1_4": "gilānabhattaṁ dātuṁ,",
  "pli-tv-kd8:15.7.1_5": "gilānupaṭṭhākabhattaṁ dātuṁ,",
  "pli-tv-kd8:15.7.1_6": "gilānabhesajjaṁ dātuṁ,",
  "pli-tv-kd8:15.7.1_7": "dhuvayāguṁ dātuṁ,",
  "pli-tv-kd8:15.7.1_8": "bhikkhunisaṅghassa udakasāṭikaṁ dātun”ti.",
  "pli-tv-kd8:15.7.2_0": "“Kiṁ pana tvaṁ, visākhe, atthavasaṁ sampassamānā tathāgataṁ aṭṭha varāni yācasī”ti?",
  "pli-tv-kd8:15.7.3_0": "“Idhāhaṁ, bhante, dāsiṁ āṇāpesiṁ—",
  "pli-tv-kd8:15.7.4_0": "‘gaccha, je. Ārāmaṁ gantvā kālaṁ ārocehi—kālo, bhante, niṭṭhitaṁ bhattan’ti.",
  "pli-tv-kd8:15.7.5_0": "Atha kho sā, bhante, dāsī ārāmaṁ gantvā addasa bhikkhū nikkhittacīvare kāyaṁ ovassāpente, disvāna—",
  "pli-tv-kd8:15.7.6_0": "‘natthi ārāme bhikkhū, ājīvakā kāyaṁ ovassāpentī’ti—",
  "pli-tv-kd8:15.7.7_0": "yenāhaṁ tenupasaṅkami; upasaṅkamitvā maṁ etadavoca—",
  "pli-tv-kd8:15.7.8_0": "‘natthayye, ārāme bhikkhū, ājīvakā kāyaṁ ovassāpentī’ti.",
  "pli-tv-kd8:15.7.9_0": "Asuci, bhante, naggiyaṁ jegucchaṁ paṭikūlaṁ.",
  "pli-tv-kd8:15.7.10_0": "Imāhaṁ, bhante, atthavasaṁ sampassamānā icchāmi saṅghassa yāvajīvaṁ vassikasāṭikaṁ dātuṁ.",
  "pli-tv-kd8:15.8.1_0": "Puna caparaṁ, bhante, āgantuko bhikkhu na vīthikusalo na gocarakusalo kilanto piṇḍāya carati.",
  "pli-tv-kd8:15.8.2_0": "So me āgantukabhattaṁ bhuñjitvā vīthikusalo gocarakusalo akilanto piṇḍāya carissati.",
  "pli-tv-kd8:15.8.3_0": "Imāhaṁ, bhante, atthavasaṁ sampassamānā icchāmi saṅghassa yāvajīvaṁ āgantukabhattaṁ dātuṁ.",
  "pli-tv-kd8:15.8.4_0": "Puna caparaṁ, bhante,",
  "pli-tv-kd8:15.8.4_1": "gamiko bhikkhu attano bhattaṁ pariyesamāno satthā vā vihāyissati,",
  "pli-tv-kd8:15.8.4_2": "yattha vā vāsaṁ gantukāmo bhavissati tattha vikāle upagacchissati,",
  "pli-tv-kd8:15.8.4_3": "kilanto addhānaṁ gamissati.",
  "pli-tv-kd8:15.8.5_0": "So me gamikabhattaṁ bhuñjitvā satthā na vihāyissati,",
  "pli-tv-kd8:15.8.5_1": "yattha vāsaṁ gantukāmo bhavissati tattha kāle upagacchissati,",
  "pli-tv-kd8:15.8.5_2": "akilanto addhānaṁ gamissati.",
  "pli-tv-kd8:15.8.6_0": "Imāhaṁ, bhante, atthavasaṁ sampassamānā icchāmi saṅghassa yāvajīvaṁ gamikabhattaṁ dātuṁ.",
  "pli-tv-kd8:15.9.1_0": "Puna caparaṁ, bhante,",
  "pli-tv-kd8:15.9.1_1": "gilānassa bhikkhuno sappāyāni bhojanāni alabhantassa ābādho vā abhivaḍḍhissati,",
  "pli-tv-kd8:15.9.1_2": "kālaṅkiriyā vā bhavissati.",
  "pli-tv-kd8:15.9.2_0": "Tassa me gilānabhattaṁ bhuttassa ābādho na abhivaḍḍhissati, kālaṅkiriyā na bhavissati.",
  "pli-tv-kd8:15.9.3_0": "Imāhaṁ, bhante, atthavasaṁ sampassamānā icchāmi saṅghassa yāvajīvaṁ gilānabhattaṁ dātuṁ.",
  "pli-tv-kd8:15.9.4_0": "Puna caparaṁ, bhante,",
  "pli-tv-kd8:15.9.4_1": "gilānupaṭṭhāko bhikkhu attano bhattaṁ pariyesamāno gilānassa ussūre bhattaṁ nīharissati,",
  "pli-tv-kd8:15.9.4_2": "bhattacchedaṁ karissati.",
  "pli-tv-kd8:15.9.5_0": "So me gilānupaṭṭhākabhattaṁ bhuñjitvā gilānassa kālena bhattaṁ nīharissati,",
  "pli-tv-kd8:15.9.5_1": "bhattacchedaṁ na karissati.",
  "pli-tv-kd8:15.9.6_0": "Imāhaṁ, bhante, atthavasaṁ sampassamānā icchāmi saṅghassa yāvajīvaṁ gilānupaṭṭhākabhattaṁ dātuṁ.",
  "pli-tv-kd8:15.10.1_0": "Puna caparaṁ, bhante,",
  "pli-tv-kd8:15.10.1_1": "gilānassa bhikkhuno sappāyāni bhesajjāni alabhantassa ābādho vā abhivaḍḍhissati,",
  "pli-tv-kd8:15.10.1_2": "kālaṅkiriyā vā bhavissati.",
  "pli-tv-kd8:15.10.2_0": "Tassa me gilānabhesajjaṁ paribhuttassa ābādho na abhivaḍḍhissati, kālaṅkiriyā na bhavissati.",
  "pli-tv-kd8:15.10.3_0": "Imāhaṁ, bhante, atthavasaṁ sampassamānā icchāmi saṅghassa yāvajīvaṁ gilānabhesajjaṁ dātuṁ.",
  "pli-tv-kd8:15.10.4_0": "Puna caparaṁ, bhante, bhagavatā andhakavinde dasānisaṁse sampassamānena yāgu anuññātā.",
  "pli-tv-kd8:15.10.5_0": "Tyāhaṁ, bhante, ānisaṁse sampassamānā icchāmi saṅghassa yāvajīvaṁ dhuvayāguṁ dātuṁ.",
  "pli-tv-kd8:15.11.1_0": "Idha, bhante, bhikkhuniyo aciravatiyā nadiyā vesiyāhi saddhiṁ naggā ekatitthe nahāyanti.",
  "pli-tv-kd8:15.11.2_0": "Tā, bhante, vesiyā bhikkhuniyo uppaṇḍesuṁ—",
  "pli-tv-kd8:15.11.3_0": "‘kiṁ nu kho nāma tumhākaṁ, ayye, daharānaṁ brahmacariyaṁ ciṇṇena, nanu nāma kāmā paribhuñjitabbā;",
  "pli-tv-kd8:15.11.4_0": "yadā jiṇṇā bhavissatha tadā brahmacariyaṁ carissatha.",
  "pli-tv-kd8:15.11.5_0": "Evaṁ tumhākaṁ ubho atthā pariggahitā bhavissantī’ti.",
  "pli-tv-kd8:15.11.6_0": "Tā, bhante, bhikkhuniyo vesiyāhi uppaṇḍiyamānā maṅkū ahesuṁ.",
  "pli-tv-kd8:15.11.7_0": "Asuci, bhante, mātugāmassa naggiyaṁ jegucchaṁ paṭikūlaṁ.",
  "pli-tv-kd8:15.11.8_0": "Imāhaṁ, bhante, atthavasaṁ sampassamānā icchāmi bhikkhunisaṅghassa yāvajīvaṁ udakasāṭikaṁ dātun”ti.",
  "pli-tv-kd8:15.12.1_0": "“Kiṁ pana tvaṁ, visākhe, ānisaṁsaṁ sampassamānā tathāgataṁ aṭṭha varāni yācasī”ti?",
  "pli-tv-kd8:15.12.2_0": "“Idha, bhante, disāsu vassaṁvuṭṭhā bhikkhū sāvatthiṁ āgacchissanti bhagavantaṁ dassanāya.",
  "pli-tv-kd8:15.12.3_0": "Te bhagavantaṁ upasaṅkamitvā pucchissanti—",
  "pli-tv-kd8:15.12.4_0": "‘itthannāmo, bhante, bhikkhu kālaṅkato, tassa kā gati ko abhisamparāyo’ti?",
  "pli-tv-kd8:15.12.5_0": "Taṁ bhagavā byākarissati sotāpattiphale vā sakadāgāmiphale vā anāgāmiphale vā arahatte vā.",
  "pli-tv-kd8:15.12.6_0": "Tyāhaṁ upasaṅkamitvā pucchissāmi—",
  "pli-tv-kd8:15.12.7_0": "‘āgatapubbā nu kho, bhante, tena ayyena sāvatthī’ti?",
  "pli-tv-kd8:15.13.1_0": "Sace me vakkhanti—",
  "pli-tv-kd8:15.13.2_0": "‘āgatapubbā tena bhikkhunā sāvatthī’ti niṭṭhamettha gacchissāmi—",
  "pli-tv-kd8:15.13.3_0": "‘nissaṁsayaṁ me paribhuttaṁ tena ayyena vassikasāṭikā vā āgantukabhattaṁ vā gamikabhattaṁ vā gilānabhattaṁ",
  "pli-tv-kd8:15.13.3_1": "vā gilānupaṭṭhākabhattaṁ vā gilānabhesajjaṁ vā dhuvayāgu vā’ti.",
  "pli-tv-kd8:15.13.4_0": "Tassā me tadanussarantiyā pāmujjaṁ jāyissati,",
  "pli-tv-kd8:15.13.4_1": "pamuditāya pīti jāyissati,",
  "pli-tv-kd8:15.13.4_2": "pītimanāya kāyo passambhissati,",
  "pli-tv-kd8:15.13.4_3": "passaddhakāyā sukhaṁ vediyissāmi,",
  "pli-tv-kd8:15.13.4_4": "sukhiniyā cittaṁ samādhiyissati.",
  "pli-tv-kd8:15.13.5_0": "Sā me bhavissati indriyabhāvanā balabhāvanā bojjhaṅgabhāvanā.",
  "pli-tv-kd8:15.13.6_0": "Imāhaṁ, bhante, ānisaṁsaṁ sampassamānā tathāgataṁ aṭṭha varāni yācāmī”ti.",
  "pli-tv-kd8:15.14.1_0": "“Sādhu sādhu, visākhe;",
  "pli-tv-kd8:15.14.2_0": "sādhu kho tvaṁ, visākhe, imaṁ ānisaṁsaṁ sampassamānā tathāgataṁ aṭṭha varāni yācasi.",
  "pli-tv-kd8:15.14.3_0": "Anujānāmi te, visākhe, aṭṭha varānī”ti.",
  "pli-tv-kd8:15.14.4_0": "Atha kho bhagavā visākhaṁ migāramātaraṁ imāhi gāthāhi anumodi—",
  "pli-tv-kd8:15.14.5_0": "“Yā annapānaṁ dadatippamoditā,",
  "pli-tv-kd8:15.14.6_0": "Sīlūpapannā sugatassa sāvikā;",
  "pli-tv-kd8:15.14.7_0": "Dadāti dānaṁ abhibhuyya maccharaṁ,",
  "pli-tv-kd8:15.14.8_0": "Sovaggikaṁ sokanudaṁ sukhāvahaṁ.",
  "pli-tv-kd8:15.14.9_0": "Dibbaṁ sā labhate āyuṁ,",
  "pli-tv-kd8:15.14.10_0": "Āgamma maggaṁ virajaṁ anaṅgaṇaṁ;",
  "pli-tv-kd8:15.14.11_0": "Sā puññakāmā sukhinī anāmayā,",
  "pli-tv-kd8:15.14.12_0": "Saggamhi kāyamhi ciraṁ pamodatī”ti.",
  "pli-tv-kd8:15.14.13_0": "Atha kho bhagavā visākhaṁ migāramātaraṁ imāhi gāthāhi anumoditvā uṭṭhāyāsanā pakkāmi.",
  "pli-tv-kd8:15.15.1_0": "Atha kho bhagavā etasmiṁ nidāne etasmiṁ pakaraṇe dhammiṁ kathaṁ katvā bhikkhū āmantesi—",
  "pli-tv-kd8:15.15.2_0": "“anujānāmi,",
  "pli-tv-kd8:15.15.2_1": "bhikkhave,",
  "pli-tv-kd8:15.15.2_2": "vassikasāṭikaṁ,",
  "pli-tv-kd8:15.15.2_3": "āgantukabhattaṁ,",
  "pli-tv-kd8:15.15.2_4": "gamikabhattaṁ,",
  "pli-tv-kd8:15.15.2_5": "gilānabhattaṁ,",
  "pli-tv-kd8:15.15.2_6": "gilānupaṭṭhākabhattaṁ,",
  "pli-tv-kd8:15.15.2_7": "gilānabhesajjaṁ,",
  "pli-tv-kd8:15.15.2_8": "dhuvayāguṁ,",
  "pli-tv-kd8:15.15.2_9": "bhikkhunisaṅghassa udakasāṭikan”ti.",
  "pli-tv-kd8:15.15.3_0": "Visākhābhāṇavāro niṭṭhito.",
  "pli-tv-kd8:16.1.0_0": "19. Nisīdanādianujānana",
  "pli-tv-kd8:16.1.1_0": "Tena kho pana samayena bhikkhū paṇītāni bhojanāni bhuñjitvā muṭṭhassatī asampajānā niddaṁ okkamanti.",
  "pli-tv-kd8:16.1.2_0": "Tesaṁ muṭṭhassatīnaṁ asampajānānaṁ niddaṁ okkamantānaṁ supinantena asuci muccati,",
  "pli-tv-kd8:16.1.2_1": "senāsanaṁ asucinā makkhiyati.",
  "pli-tv-kd8:16.1.3_0": "Atha kho bhagavā āyasmatā ānandena pacchāsamaṇena senāsanacārikaṁ āhiṇḍanto addasa senāsanaṁ asucinā makkhitaṁ,",
  "pli-tv-kd8:16.1.3_1": "disvāna āyasmantaṁ ānandaṁ āmantesi—",
  "pli-tv-kd8:16.1.4_0": "“kiṁ etaṁ, ānanda, senāsanaṁ makkhitan”ti?",
  "pli-tv-kd8:16.1.5_0": "“Etarahi, bhante, bhikkhū paṇītāni bhojanāni bhuñjitvā muṭṭhassatī asampajānā niddaṁ okkamanti.",
  "pli-tv-kd8:16.1.6_0": "Tesaṁ muṭṭhassatīnaṁ asampajānānaṁ niddaṁ okkamantānaṁ supinantena asuci muccati;",
  "pli-tv-kd8:16.1.7_0": "tayidaṁ, bhagavā, senāsanaṁ asucinā makkhitan”ti.",
  "pli-tv-kd8:16.2.1_0": "“Evametaṁ, ānanda, evametaṁ, ānanda.",
  "pli-tv-kd8:16.2.2_0": "Muccati hi, ānanda, muṭṭhassatīnaṁ asampajānānaṁ niddaṁ okkamantānaṁ supinantena asuci.",
  "pli-tv-kd8:16.2.3_0": "Ye te, ānanda, bhikkhū upaṭṭhitassatī sampajānā niddaṁ okkamanti, tesaṁ asuci na muccati.",
  "pli-tv-kd8:16.2.4_0": "Yepi te, ānanda, puthujjanā kāmesu vītarāgā, tesampi asuci na muccati.",
  "pli-tv-kd8:16.2.5_0": "Aṭṭhānametaṁ, ānanda, anavakāso yaṁ arahato asuci mucceyyā”ti.",
  "pli-tv-kd8:16.2.6_0": "Atha kho bhagavā etasmiṁ nidāne etasmiṁ pakaraṇe dhammiṁ kathaṁ katvā bhikkhū āmantesi—",
  "pli-tv-kd8:16.2.7_0": "“idhāhaṁ,",
  "pli-tv-kd8:16.2.7_1": "bhikkhave,",
  "pli-tv-kd8:16.2.7_2": "ānandena pacchāsamaṇena senāsanacārikaṁ āhiṇḍanto addasaṁ senāsanaṁ asucinā makkhitaṁ,",
  "pli-tv-kd8:16.2.7_3": "disvāna ānandaṁ āmantesiṁ—",
  "pli-tv-kd8:16.2.8_0": "‘kiṁ etaṁ, ānanda, senāsanaṁ makkhitan’ti?",
  "pli-tv-kd8:16.2.9_0": "‘Etarahi, bhante, bhikkhū paṇītāni bhojanāni bhuñjitvā muṭṭhassatī asampajānā niddaṁ okkamanti.",
  "pli-tv-kd8:16.2.10_0": "Tesaṁ muṭṭhassatīnaṁ asampajānānaṁ niddaṁ okkamantānaṁ supinantena asuci muccati;",
  "pli-tv-kd8:16.2.11_0": "tayidaṁ, bhagavā, senāsanaṁ asucinā makkhitan’ti.",
  "pli-tv-kd8:16.2.12_0": "‘Evametaṁ, ānanda, evametaṁ, ānanda,",
  "pli-tv-kd8:16.2.12_1": "muccati hi, ānanda,",
  "pli-tv-kd8:16.2.12_2": "muṭṭhassatīnaṁ asampajānānaṁ niddaṁ okkamantānaṁ supinantena asuci.",
  "pli-tv-kd8:16.2.13_0": "Ye te, ānanda, bhikkhū upaṭṭhitassatī sampajānā niddaṁ okkamanti, tesaṁ asuci na muccati.",
  "pli-tv-kd8:16.2.14_0": "Yepi te, ānanda, puthujjanā kāmesu vītarāgā tesampi asuci na muccati.",
  "pli-tv-kd8:16.2.15_0": "Aṭṭhānametaṁ, ānanda, anavakāso yaṁ arahato asuci mucceyyā’ti.",
  "pli-tv-kd8:16.3.1_0": "Pañcime, bhikkhave, ādīnavā muṭṭhassatissa asampajānassa niddaṁ okkamato—",
  "pli-tv-kd8:16.3.2_0": "dukkhaṁ supati, dukkhaṁ paṭibujjhati, pāpakaṁ supinaṁ passati, devatā na rakkhanti, asuci muccati.",
  "pli-tv-kd8:16.3.3_0": "Ime kho, bhikkhave, pañca ādīnavā muṭṭhassatissa asampajānassa niddaṁ okkamato.",
  "pli-tv-kd8:16.3.4_0": "Pañcime, bhikkhave, ānisaṁsā upaṭṭhitassatissa sampajānassa niddaṁ okkamato—",
  "pli-tv-kd8:16.3.5_0": "sukhaṁ supati, sukhaṁ paṭibujjhati, na pāpakaṁ supinaṁ passati, devatā rakkhanti, asuci na muccati.",
  "pli-tv-kd8:16.3.6_0": "Ime kho, bhikkhave, pañca ānisaṁsā upaṭṭhitassatissa sampajānassa niddaṁ okkamato.",
  "pli-tv-kd8:16.3.7_0": "Anujānāmi, bhikkhave, kāyaguttiyā cīvaraguttiyā senāsanaguttiyā nisīdanan”ti.",
  "pli-tv-kd8:16.4.1_0": "Tena kho pana samayena atikhuddakaṁ nisīdanaṁ na sabbaṁ senāsanaṁ saṅgopeti.",
  "pli-tv-kd8:16.4.2_0": "Bhagavato etamatthaṁ ārocesuṁ.",
  "pli-tv-kd8:16.4.3_0": "“Anujānāmi, bhikkhave, yāvamahantaṁ paccattharaṇaṁ ākaṅkhati tāvamahantaṁ paccattharaṇaṁ kātun”ti.",
  "pli-tv-kd8:17.1.1_0": "Tena kho pana samayena āyasmato ānandassa upajjhāyassa āyasmato belaṭṭhasīsassa thullakacchābādho hoti.",
  "pli-tv-kd8:17.1.2_0": "Tassa lasikāya cīvarāni kāye lagganti.",
  "pli-tv-kd8:17.1.3_0": "Tāni bhikkhū udakena temetvā temetvā apakaḍḍhanti.",
  "pli-tv-kd8:17.1.4_0": "Addasā kho bhagavā senāsanacārikaṁ āhiṇḍanto te bhikkhū tāni cīvarāni udakena temetvā temetvā apakaḍḍhante,",
  "pli-tv-kd8:17.1.4_1": "disvāna yena te bhikkhū tenupasaṅkami,",
  "pli-tv-kd8:17.1.4_2": "upasaṅkamitvā te bhikkhū etadavoca—",
  "pli-tv-kd8:17.1.5_0": "“kiṁ imassa, bhikkhave, bhikkhuno ābādho”ti?",
  "pli-tv-kd8:17.1.6_0": "“Imassa, bhante, āyasmato thullakacchābādho.",
  "pli-tv-kd8:17.1.7_0": "Lasikāya cīvarāni kāye lagganti.",
  "pli-tv-kd8:17.1.8_0": "Tāni mayaṁ udakena temetvā temetvā apakaḍḍhāmā”ti.",
  "pli-tv-kd8:17.1.9_0": "Atha kho bhagavā etasmiṁ nidāne etasmiṁ pakaraṇe dhammiṁ kathaṁ katvā bhikkhū āmantesi—",
  "pli-tv-kd8:17.1.10_0": "“anujānāmi,",
  "pli-tv-kd8:17.1.10_1": "bhikkhave,",
  "pli-tv-kd8:17.1.10_2": "yassa kaṇḍu vā piḷakā vā assāvo vā thullakacchu vā ābādho kaṇḍuppaṭicchādin”ti.",
  "pli-tv-kd8:18.1.1_0": "Atha kho visākhā migāramātā mukhapuñchanacoḷaṁ ādāya yena bhagavā tenupasaṅkami;",
  "pli-tv-kd8:18.1.1_1": "upasaṅkamitvā bhagavantaṁ abhivādetvā ekamantaṁ nisīdi.",
  "pli-tv-kd8:18.1.2_0": "Ekamantaṁ nisinnā kho visākhā migāramātā bhagavantaṁ etadavoca—",
  "pli-tv-kd8:18.1.3_0": "“paṭiggaṇhātu me, bhante, bhagavā mukhapuñchanacoḷaṁ, yaṁ mamassa dīgharattaṁ hitāya sukhāyā”ti.",
  "pli-tv-kd8:18.1.4_0": "Paṭiggahesi bhagavā mukhapuñchanacoḷaṁ.",
  "pli-tv-kd8:18.1.5_0": "Atha kho bhagavā visākhaṁ migāramātaraṁ dhammiyā kathāya sandassesi samādapesi samuttejesi sampahaṁsesi.",
  "pli-tv-kd8:18.1.6_0": "Atha kho visākhā migāramātā bhagavatā dhammiyā kathāya sandassitā samādapitā samuttejitā sampahaṁsitā",
  "pli-tv-kd8:18.1.6_1": "uṭṭhāyāsanā bhagavantaṁ abhivādetvā padakkhiṇaṁ katvā pakkāmi.",
  "pli-tv-kd8:18.1.7_0": "Atha kho bhagavā etasmiṁ nidāne etasmiṁ pakaraṇe dhammiṁ kathaṁ katvā bhikkhū āmantesi—",
  "pli-tv-kd8:18.1.8_0": "“anujānāmi, bhikkhave, mukhapuñchanacoḷakan”ti.",
  "pli-tv-kd8:19.1.1_0": "Tena kho pana samayena rojo mallo āyasmato ānandassa sahāyo hoti.",
  "pli-tv-kd8:19.1.2_0": "Rojassa mallassa khomapilotikā āyasmato ānandassa hatthe nikkhittā hoti.",
  "pli-tv-kd8:19.1.3_0": "Āyasmato ca ānandassa khomapilotikāya attho hoti.",
  "pli-tv-kd8:19.1.4_0": "Bhagavato etamatthaṁ ārocesuṁ.",
  "pli-tv-kd8:19.1.5_0": "“Anujānāmi, bhikkhave, pañcahaṅgehi samannāgatassa vissāsaṁ gahetuṁ—",
  "pli-tv-kd8:19.1.6_0": "sandiṭṭho ca hoti, sambhatto ca, ālapito ca, jīvati ca, jānāti ca—gahite me attamano bhavissatīti.",
  "pli-tv-kd8:19.1.7_0": "Anujānāmi, bhikkhave, imehi pañcahaṅgehi samannāgatassa vissāsaṁ gahetun”ti.",
  "pli-tv-kd8:20.1.1_0": "Tena kho pana samayena bhikkhūnaṁ paripuṇṇaṁ hoti ticīvaraṁ.",
  "pli-tv-kd8:20.1.2_0": "Attho ca hoti parissāvanehipi thavikāhipi.",
  "pli-tv-kd8:20.1.3_0": "Bhagavato etamatthaṁ ārocesuṁ.",
  "pli-tv-kd8:20.1.4_0": "“Anujānāmi, bhikkhave, parikkhāracoḷakan”ti.",
  "pli-tv-kd8:20.2.0_0": "20. Pacchimavikappanupagacīvarādikathā",
  "pli-tv-kd8:20.2.1_0": "Atha kho bhikkhūnaṁ etadahosi—",
  "pli-tv-kd8:20.2.2_0": "“yāni tāni bhagavatā anuññātāni ticīvaranti vā vassikasāṭikāti vā nisīdananti vā paccattharaṇanti vā",
  "pli-tv-kd8:20.2.2_1": "kaṇḍuppaṭicchādīti vā mukhapuñchanacoḷanti vā parikkhāracoḷanti vā,",
  "pli-tv-kd8:20.2.2_2": "sabbāni tāni adhiṭṭhātabbāni nu kho,",
  "pli-tv-kd8:20.2.2_3": "udāhu vikappetabbānī”ti?",
  "pli-tv-kd8:20.2.3_0": "Bhagavato etamatthaṁ ārocesuṁ.",
  "pli-tv-kd8:20.2.4_0": "“Anujānāmi, bhikkhave, ticīvaraṁ adhiṭṭhātuṁ na vikappetuṁ;",
  "pli-tv-kd8:20.2.5_0": "vassikasāṭikaṁ vassānaṁ cātumāsaṁ adhiṭṭhātuṁ, tato paraṁ vikappetuṁ;",
  "pli-tv-kd8:20.2.6_0": "nisīdanaṁ adhiṭṭhātuṁ na vikappetuṁ;",
  "pli-tv-kd8:20.2.7_0": "paccattharaṇaṁ adhiṭṭhātuṁ na vikappetuṁ;",
  "pli-tv-kd8:20.2.8_0": "kaṇḍuppaṭicchādiṁ yāva ābādhā adhiṭṭhātuṁ tato paraṁ vikappetuṁ;",
  "pli-tv-kd8:20.2.9_0": "mukhapuñchanacoḷaṁ adhiṭṭhātuṁ na vikappetuṁ;",
  "pli-tv-kd8:20.2.10_0": "parikkhāracoḷaṁ adhiṭṭhātuṁ na vikappetun”ti.",
  "pli-tv-kd8:21.1.1_0": "Atha kho bhikkhūnaṁ etadahosi—",
  "pli-tv-kd8:21.1.2_0": "“kittakaṁ pacchimaṁ nu kho cīvaraṁ vikappetabban”ti?",
  "pli-tv-kd8:21.1.3_0": "Bhagavato etamatthaṁ ārocesuṁ.",
  "pli-tv-kd8:21.1.4_0": "“Anujānāmi,",
  "pli-tv-kd8:21.1.4_1": "bhikkhave,",
  "pli-tv-kd8:21.1.4_2": "āyāmena aṭṭhaṅgulaṁ sugataṅgulena caturaṅgulavitthataṁ pacchimaṁ cīvaraṁ vikappetun”ti.",
  "pli-tv-kd8:21.1.5_0": "Tena kho pana samayena āyasmato mahākassapassa paṁsukūlakato garuko hoti.",
  "pli-tv-kd8:21.1.6_0": "Bhagavato etamatthaṁ ārocesuṁ.",
  "pli-tv-kd8:21.1.7_0": "“Anujānāmi, bhikkhave, suttalūkhaṁ kātun”ti.",
  "pli-tv-kd8:21.1.8_0": "Vikaṇṇo hoti.",
  "pli-tv-kd8:21.1.9_0": "Bhagavato etamatthaṁ ārocesuṁ.",
  "pli-tv-kd8:21.1.10_0": "“Anujānāmi, bhikkhave, vikaṇṇaṁ uddharitun”ti.",
  "pli-tv-kd8:21.1.11_0": "Suttā okiriyanti.",
  "pli-tv-kd8:21.1.12_0": "Bhagavato etamatthaṁ ārocesuṁ.",
  "pli-tv-kd8:21.1.13_0": "“Anujānāmi, bhikkhave, anuvātaṁ paribhaṇḍaṁ āropetun”ti.",
  "pli-tv-kd8:21.1.14_0": "Tena kho pana samayena saṅghāṭiyā pattā lujjanti.",
  "pli-tv-kd8:21.1.15_0": "Bhagavato etamatthaṁ ārocesuṁ.",
  "pli-tv-kd8:21.1.16_0": "“Anujānāmi, bhikkhave, aṭṭhapadakaṁ kātun”ti.",
  "pli-tv-kd8:21.2.1_0": "Tena kho pana samayena aññatarassa bhikkhuno ticīvare kayiramāne sabbaṁ chinnakaṁ nappahoti.",
  "pli-tv-kd8:21.2.2_0": "Bhagavato etamatthaṁ ārocesuṁ.",
  "pli-tv-kd8:21.2.3_0": "“Anujānāmi, bhikkhave, dve chinnakāni ekaṁ acchinnakan”ti.",
  "pli-tv-kd8:21.2.4_0": "Dve chinnakāni ekaṁ acchinnakaṁ nappahoti.",
  "pli-tv-kd8:21.2.5_0": "Bhagavato etamatthaṁ ārocesuṁ.",
  "pli-tv-kd8:21.2.6_0": "“Anujānāmi, bhikkhave, dve acchinnakāni ekaṁ chinnakan”ti.",
  "pli-tv-kd8:21.2.7_0": "Dve acchinnakāni ekaṁ chinnakaṁ nappahoti.",
  "pli-tv-kd8:21.2.8_0": "Bhagavato etamatthaṁ ārocesuṁ.",
  "pli-tv-kd8:21.2.9_0": "“Anujānāmi, bhikkhave, anvādhikampi āropetuṁ.",
  "pli-tv-kd8:21.2.10_0": "Na ca, bhikkhave, sabbaṁ acchinnakaṁ dhāretabbaṁ.",
  "pli-tv-kd8:21.2.11_0": "Yo dhāreyya, āpatti dukkaṭassā”ti.",
  "pli-tv-kd8:22.1.1_0": "Tena kho pana samayena aññatarassa bhikkhuno bahuṁ cīvaraṁ uppannaṁ hoti.",
  "pli-tv-kd8:22.1.2_0": "So ca taṁ cīvaraṁ mātāpitūnaṁ dātukāmo hoti.",
  "pli-tv-kd8:22.1.3_0": "Bhagavato etamatthaṁ ārocesuṁ.",
  "pli-tv-kd8:22.1.4_0": "“Mātāpitaroti kho, bhikkhave, dadamāne kiṁ vadeyyāma?",
  "pli-tv-kd8:22.1.5_0": "Anujānāmi, bhikkhave, mātāpitūnaṁ dātuṁ.",
  "pli-tv-kd8:22.1.6_0": "Na ca, bhikkhave, saddhādeyyaṁ vinipātetabbaṁ.",
  "pli-tv-kd8:22.1.7_0": "Yo vinipāteyya, āpatti dukkaṭassā”ti.",
  "pli-tv-kd8:23.1.1_0": "Tena kho pana samayena aññataro bhikkhu andhavane cīvaraṁ nikkhipitvā santaruttarena gāmaṁ piṇḍāya pāvisi.",
  "pli-tv-kd8:23.1.2_0": "Corā taṁ cīvaraṁ avahariṁsu.",
  "pli-tv-kd8:23.1.3_0": "So bhikkhu duccoḷo hoti lūkhacīvaro.",
  "pli-tv-kd8:23.1.4_0": "Bhikkhū evamāhaṁsu—",
  "pli-tv-kd8:23.1.5_0": "“kissa tvaṁ, āvuso, duccoḷo lūkhacīvarosī”ti?",
  "pli-tv-kd8:23.1.6_0": "“Idhāhaṁ, āvuso, andhavane cīvaraṁ nikkhipitvā santaruttarena gāmaṁ piṇḍāya pāvisiṁ.",
  "pli-tv-kd8:23.1.7_0": "Corā taṁ cīvaraṁ avahariṁsu.",
  "pli-tv-kd8:23.1.8_0": "Tenāhaṁ duccoḷo lūkhacīvaro”ti.",
  "pli-tv-kd8:23.1.9_0": "Bhagavato etamatthaṁ ārocesuṁ.",
  "pli-tv-kd8:23.1.10_0": "“Na, bhikkhave, santaruttarena gāmo pavisitabbo.",
  "pli-tv-kd8:23.1.11_0": "Yo paviseyya, āpatti dukkaṭassā”ti.",
  "pli-tv-kd8:23.2.1_0": "Tena kho pana samayena āyasmā ānando assatiyā santaruttarena gāmaṁ piṇḍāya pāvisi.",
  "pli-tv-kd8:23.2.2_0": "Bhikkhū āyasmantaṁ ānandaṁ etadavocuṁ—",
  "pli-tv-kd8:23.2.3_0": "“nanu, āvuso ānanda, bhagavatā paññattaṁ—",
  "pli-tv-kd8:23.2.4_0": "‘na santaruttarena gāmo pavisitabbo’ti?",
  "pli-tv-kd8:23.2.5_0": "Kissa tvaṁ, āvuso ānanda, santaruttarena gāmaṁ paviṭṭho”ti?",
  "pli-tv-kd8:23.2.6_0": "“Saccaṁ, āvuso, bhagavatā paññattaṁ—",
  "pli-tv-kd8:23.2.7_0": "‘na santaruttarena gāmo pavisitabbo’ti.",
  "pli-tv-kd8:23.2.8_0": "Api cāhaṁ assatiyā paviṭṭho”ti.",
  "pli-tv-kd8:23.2.9_0": "Bhagavato etamatthaṁ ārocesuṁ.",
  "pli-tv-kd8:23.3.1_0": "“Pañcime, bhikkhave, paccayā saṅghāṭiyā nikkhepāya—",
  "pli-tv-kd8:23.3.2_0": "gilāno vā hoti,",
  "pli-tv-kd8:23.3.2_1": "vassikasaṅketaṁ vā hoti,",
  "pli-tv-kd8:23.3.2_2": "nadīpāraṁ gantuṁ vā hoti,",
  "pli-tv-kd8:23.3.2_3": "aggaḷaguttivihāro vā hoti,",
  "pli-tv-kd8:23.3.2_4": "atthatakathinaṁ vā hoti.",
  "pli-tv-kd8:23.3.3_0": "Ime kho, bhikkhave, pañca paccayā saṅghāṭiyā nikkhepāya.",
  "pli-tv-kd8:23.3.4_0": "Pañcime, bhikkhave, paccayā uttarāsaṅgassa nikkhepāya …pe…",
  "pli-tv-kd8:23.3.5_0": "antaravāsakassa nikkhepāya—",
  "pli-tv-kd8:23.3.6_0": "gilāno vā hoti,",
  "pli-tv-kd8:23.3.6_1": "vassikasaṅketaṁ vā hoti,",
  "pli-tv-kd8:23.3.6_2": "nadīpāraṁ gantuṁ vā hoti,",
  "pli-tv-kd8:23.3.6_3": "aggaḷaguttivihāro vā hoti,",
  "pli-tv-kd8:23.3.6_4": "atthatakathinaṁ vā hoti.",
  "pli-tv-kd8:23.3.7_0": "Ime kho, bhikkhave, pañca paccayā uttarāsaṅgassa antaravāsakassa nikkhepāya.",
  "pli-tv-kd8:23.3.8_0": "Pañcime, bhikkhave, paccayā vassikasāṭikāya nikkhepāya—",
  "pli-tv-kd8:23.3.9_0": "gilāno vā hoti,",
  "pli-tv-kd8:23.3.9_1": "nissīmaṁ gantuṁ vā hoti,",
  "pli-tv-kd8:23.3.9_2": "nadīpāraṁ gantuṁ vā hoti,",
  "pli-tv-kd8:23.3.9_3": "aggaḷaguttivihāro vā hoti,",
  "pli-tv-kd8:23.3.9_4": "vassikasāṭikā akatā vā hoti vippakatā vā.",
  "pli-tv-kd8:23.3.10_0": "Ime kho, bhikkhave, pañca paccayā vassikasāṭikāya nikkhepāyā”ti.",
  "pli-tv-kd8:24.1.0_0": "21. Saṅghikacīvaruppādakathā",
  "pli-tv-kd8:24.1.1_0": "Tena kho pana samayena aññataro bhikkhu eko vassaṁ vasi.",
  "pli-tv-kd8:24.1.2_0": "Tattha manussā saṅghassa demāti cīvarāni adaṁsu.",
  "pli-tv-kd8:24.1.3_0": "Atha kho tassa bhikkhuno etadahosi—",
  "pli-tv-kd8:24.1.4_0": "“bhagavatā paññattaṁ—",
  "pli-tv-kd8:24.1.5_0": "‘catuvaggo pacchimo saṅgho’ti.",
  "pli-tv-kd8:24.1.6_0": "Ahañcamhi ekako.",
  "pli-tv-kd8:24.1.7_0": "Ime ca manussā saṅghassa demāti cīvarāni adaṁsu.",
  "pli-tv-kd8:24.1.8_0": "Yannūnāhaṁ imāni saṅghikāni cīvarāni sāvatthiṁ hareyyan”ti.",
  "pli-tv-kd8:24.1.9_0": "Atha kho so bhikkhu tāni cīvarāni ādāya sāvatthiṁ gantvā bhagavato etamatthaṁ ārocesi.",
  "pli-tv-kd8:24.1.10_0": "“Tuyheva, bhikkhu, tāni cīvarāni yāva kathinassa ubbhārāyā”ti.",
  "pli-tv-kd8:24.2.1_0": "“Idha pana, bhikkhave, bhikkhu eko vassaṁ vasati.",
  "pli-tv-kd8:24.2.2_0": "Tattha manussā—",
  "pli-tv-kd8:24.2.3_0": "‘saṅghassa demā’ti cīvarāni denti.",
  "pli-tv-kd8:24.2.4_0": "Anujānāmi, bhikkhave, tasseva tāni cīvarāni yāva kathinassa ubbhārāyā”ti.",
  "pli-tv-kd8:24.3.1_0": "Tena kho pana samayena aññataro bhikkhu utukālaṁ eko vasi.",
  "pli-tv-kd8:24.3.2_0": "Tattha manussā saṅghassa demāti cīvarāni adaṁsu.",
  "pli-tv-kd8:24.3.3_0": "Atha kho tassa bhikkhuno etadahosi—",
  "pli-tv-kd8:24.3.4_0": "“bhagavatā paññattaṁ—",
  "pli-tv-kd8:24.3.5_0": "‘catuvaggo pacchimo saṅgho’ti.",
  "pli-tv-kd8:24.3.6_0": "Ahañcamhi ekako.",
  "pli-tv-kd8:24.3.7_0": "Ime ca manussā—",
  "pli-tv-kd8:24.3.8_0": "‘saṅghassa demā’ti cīvarāni adaṁsu.",
  "pli-tv-kd8:24.3.9_0": "Yannūnāhaṁ imāni saṅghikāni cīvarāni sāvatthiṁ hareyyan”ti.",
  "pli-tv-kd8:24.3.10_0": "Atha kho so bhikkhu tāni cīvarāni ādāya sāvatthiṁ gantvā bhikkhūnaṁ etamatthaṁ ārocesi.",
  "pli-tv-kd8:24.3.11_0": "Bhikkhū bhagavato etamatthaṁ ārocesuṁ.",
  "pli-tv-kd8:24.3.12_0": "“Anujānāmi, bhikkhave, sammukhībhūtena saṅghena bhājetuṁ.",
  "pli-tv-kd8:24.4.1_0": "Idha pana, bhikkhave, bhikkhu utukālaṁ eko vasati. Tattha manussā—‘saṅghassa demā’ti cīvarāni denti.",
  "pli-tv-kd8:24.4.2_0": "Anujānāmi, bhikkhave, tena bhikkhunā tāni cīvarāni adhiṭṭhātuṁ—‘mayhimāni cīvarānī’ti.",
  "pli-tv-kd8:24.4.3_0": "Tassa ce,",
  "pli-tv-kd8:24.4.3_1": "bhikkhave,",
  "pli-tv-kd8:24.4.3_2": "bhikkhuno taṁ cīvaraṁ anadhiṭṭhite añño bhikkhu āgacchati,",
  "pli-tv-kd8:24.4.3_3": "samako dātabbo bhāgo.",
  "pli-tv-kd8:24.4.4_0": "Tehi ce,",
  "pli-tv-kd8:24.4.4_1": "bhikkhave,",
  "pli-tv-kd8:24.4.4_2": "bhikkhūhi taṁ cīvaraṁ bhājiyamāne,",
  "pli-tv-kd8:24.4.4_3": "apātite kuse,",
  "pli-tv-kd8:24.4.4_4": "añño bhikkhu āgacchati,",
  "pli-tv-kd8:24.4.4_5": "samako dātabbo bhāgo.",
  "pli-tv-kd8:24.4.5_0": "Tehi ce,",
  "pli-tv-kd8:24.4.5_1": "bhikkhave,",
  "pli-tv-kd8:24.4.5_2": "bhikkhūhi taṁ cīvaraṁ bhājiyamāne,",
  "pli-tv-kd8:24.4.5_3": "pātite kuse,",
  "pli-tv-kd8:24.4.5_4": "añño bhikkhu āgacchati,",
  "pli-tv-kd8:24.4.5_5": "nākāmā dātabbo bhāgo”ti.",
  "pli-tv-kd8:24.5.1_0": "Tena kho pana samayena dve bhātikā therā,",
  "pli-tv-kd8:24.5.1_1": "āyasmā ca isidāso āyasmā ca isibhaṭo,",
  "pli-tv-kd8:24.5.1_2": "sāvatthiyaṁ vassaṁvuṭṭhā aññataraṁ gāmakāvāsaṁ agamaṁsu.",
  "pli-tv-kd8:24.5.2_0": "Manussā—“cirassāpi therā āgatā”ti—sacīvarāni bhattāni adaṁsu.",
  "pli-tv-kd8:24.5.3_0": "Āvāsikā bhikkhū there pucchiṁsu—“imāni, bhante,",
  "pli-tv-kd8:24.5.3_1": "saṅghikāni cīvarāni there āgamma uppannāni,",
  "pli-tv-kd8:24.5.3_2": "sādiyissanti therā bhāgan”ti.",
  "pli-tv-kd8:24.5.4_0": "Therā evamāhaṁsu—“yathā kho mayaṁ, āvuso,",
  "pli-tv-kd8:24.5.4_1": "bhagavatā dhammaṁ desitaṁ ājānāma,",
  "pli-tv-kd8:24.5.4_2": "tumhākaṁyeva tāni cīvarāni yāva kathinassa ubbhārāyā”ti.",
  "pli-tv-kd8:24.6.1_0": "Tena kho pana samayena tayo bhikkhū rājagahe vassaṁ vasanti.",
  "pli-tv-kd8:24.6.2_0": "Tattha manussā saṅghassa demāti cīvarāni denti.",
  "pli-tv-kd8:24.6.3_0": "Atha kho tesaṁ bhikkhūnaṁ etadahosi—“bhagavatā paññattaṁ—‘catuvaggo pacchimo saṅgho’ti.",
  "pli-tv-kd8:24.6.3_1": "Mayañcamhā tayo janā.",
  "pli-tv-kd8:24.6.4_0": "Ime ca manussā saṅghassa demāti cīvarāni denti.",
  "pli-tv-kd8:24.6.5_0": "Kathaṁ nu kho amhehi paṭipajjitabban”ti?",
  "pli-tv-kd8:24.6.6_0": "Tena kho pana samayena sambahulā therā,",
  "pli-tv-kd8:24.6.6_1": "āyasmā ca nilavāsī āyasmā ca sāṇavāsī āyasmā ca gotako āyasmā ca bhagu āyasmā ca phaḷikasantāno,",
  "pli-tv-kd8:24.6.6_2": "pāṭaliputte viharanti kukkuṭārāme.",
  "pli-tv-kd8:24.6.7_0": "Atha kho te bhikkhū pāṭaliputtaṁ gantvā there pucchiṁsu.",
  "pli-tv-kd8:24.6.8_0": "Therā evamāhaṁsu—",
  "pli-tv-kd8:24.6.9_0": "“yathā kho mayaṁ āvuso bhagavatā dhammaṁ desitaṁ ājānāma,",
  "pli-tv-kd8:24.6.9_1": "tumhākaṁyeva tāni cīvarāni yāva kathinassa ubbhārāyā”ti.",
  "pli-tv-kd8:25.1.0_0": "22. Upanandasakyaputtavatthu",
  "pli-tv-kd8:25.1.1_0": "Tena kho pana samayena āyasmā upanando sakyaputto sāvatthiyaṁ vassaṁvuṭṭho aññataraṁ gāmakāvāsaṁ agamāsi.",
  "pli-tv-kd8:25.1.2_0": "Tattha ca bhikkhū cīvaraṁ bhājetukāmā sannipatiṁsu.",
  "pli-tv-kd8:25.1.3_0": "Te evamāhaṁsu—“imāni kho, āvuso, saṅghikāni cīvarāni bhājiyissanti, sādiyissasi bhāgan”ti?",
  "pli-tv-kd8:25.1.4_0": "“Āmāvuso, sādiyissāmī”ti.",
  "pli-tv-kd8:25.1.5_0": "Tato cīvarabhāgaṁ gahetvā aññaṁ āvāsaṁ agamāsi.",
  "pli-tv-kd8:25.1.6_0": "Tatthapi bhikkhū cīvaraṁ bhājetukāmā sannipatiṁsu.",
  "pli-tv-kd8:25.1.7_0": "Tepi evamāhaṁsu—“imāni kho, āvuso, saṅghikāni cīvarāni bhājiyissanti, sādiyissasi bhāgan”ti?",
  "pli-tv-kd8:25.1.8_0": "“Āmāvuso, sādiyissāmī”ti.",
  "pli-tv-kd8:25.1.9_0": "Tatopi cīvarabhāgaṁ gahetvā aññaṁ āvāsaṁ agamāsi.",
  "pli-tv-kd8:25.1.10_0": "Tatthapi bhikkhū cīvaraṁ bhājetukāmā sannipatiṁsu.",
  "pli-tv-kd8:25.1.11_0": "Tepi evamāhaṁsu—“imāni kho, āvuso, saṅghikāni cīvarāni bhājiyissanti, sādiyissasi bhāgan”ti?",
  "pli-tv-kd8:25.1.12_0": "“Āmāvuso, sādiyissāmī”ti.",
  "pli-tv-kd8:25.1.13_0": "Tatopi cīvarabhāgaṁ gahetvā mahantaṁ cīvarabhaṇḍikaṁ ādāya punadeva sāvatthiṁ paccāgañchi.",
  "pli-tv-kd8:25.2.1_0": "Bhikkhū evamāhaṁsu—“mahāpuññosi tvaṁ, āvuso upananda, bahuṁ te cīvaraṁ uppannan”ti.",
  "pli-tv-kd8:25.2.2_0": "“Kuto me, āvuso, puññaṁ?",
  "pli-tv-kd8:25.2.3_0": "Idhāhaṁ, āvuso, sāvatthiyaṁ vassaṁvuṭṭho aññataraṁ gāmakāvāsaṁ agamāsiṁ.",
  "pli-tv-kd8:25.2.4_0": "Tattha bhikkhū cīvaraṁ bhājetukāmā sannipatiṁsu.",
  "pli-tv-kd8:25.2.5_0": "Te maṁ evamāhaṁsu—‘imāni kho, āvuso, saṅghikāni cīvarāni bhājiyissanti, sādiyissasi bhāgan’ti?",
  "pli-tv-kd8:25.2.6_0": "‘Āmāvuso, sādiyissāmī’ti.",
  "pli-tv-kd8:25.2.7_0": "Tato cīvarabhāgaṁ gahetvā aññaṁ āvāsaṁ agamāsiṁ.",
  "pli-tv-kd8:25.2.8_0": "Tatthapi bhikkhū cīvaraṁ bhājetukāmā sannipatiṁsu.",
  "pli-tv-kd8:25.2.9_0": "Tepi maṁ evamāhaṁsu—‘imāni kho, āvuso, saṅghikāni cīvarāni bhājiyissanti, sādiyissasi bhāgan’ti?",
  "pli-tv-kd8:25.2.10_0": "‘Āmāvuso, sādiyissāmī’ti.",
  "pli-tv-kd8:25.2.11_0": "Tatopi cīvarabhāgaṁ gahetvā aññaṁ āvāsaṁ agamāsiṁ.",
  "pli-tv-kd8:25.2.12_0": "Tatthapi bhikkhū cīvaraṁ bhājetukāmā sannipatiṁsu.",
  "pli-tv-kd8:25.2.13_0": "Tepi maṁ evamāhaṁsu—‘imāni kho, āvuso, saṅghikāni cīvarāni bhājiyissanti, sādiyissasi bhāgan’ti?",
  "pli-tv-kd8:25.2.14_0": "‘Āmāvuso, sādiyissāmī’ti.",
  "pli-tv-kd8:25.2.15_0": "Tatopi cīvarabhāgaṁ aggahesiṁ.",
  "pli-tv-kd8:25.2.16_0": "Evaṁ me bahuṁ cīvaraṁ uppannan”ti.",
  "pli-tv-kd8:25.3.1_0": "“Kiṁ pana tvaṁ, āvuso upananda, aññatra vassaṁvuṭṭho aññatra cīvarabhāgaṁ sādiyī”ti?",
  "pli-tv-kd8:25.3.2_0": "“Evamāvuso”ti.",
  "pli-tv-kd8:25.3.3_0": "Ye te bhikkhū appicchā …pe… te ujjhāyanti khiyyanti vipācenti—",
  "pli-tv-kd8:25.3.4_0": "“kathañhi nāma āyasmā upanando sakyaputto aññatra vassaṁvuṭṭho aññatra cīvarabhāgaṁ sādiyissatī”ti.",
  "pli-tv-kd8:25.3.5_0": "Bhagavato etamatthaṁ ārocesuṁ …pe…",
  "pli-tv-kd8:25.3.6_0": "“saccaṁ kira tvaṁ, upananda, aññatra vassaṁvuṭṭho aññatra cīvarabhāgaṁ sādiyī”ti?",
  "pli-tv-kd8:25.3.7_0": "“Saccaṁ, bhagavā”ti.",
  "pli-tv-kd8:25.3.8_0": "Vigarahi buddho bhagavā …pe…",
  "pli-tv-kd8:25.3.9_0": "kathañhi nāma tvaṁ, moghapurisa, aññatra vassaṁvuṭṭho aññatra cīvarabhāgaṁ sādiyissasi.",
  "pli-tv-kd8:25.3.10_0": "Netaṁ, moghapurisa, appasannānaṁ vā pasādāya …pe…",
  "pli-tv-kd8:25.3.11_0": "vigarahitvā …pe…",
  "pli-tv-kd8:25.3.12_0": "dhammiṁ kathaṁ katvā bhikkhū āmantesi—",
  "pli-tv-kd8:25.3.13_0": "“na, bhikkhave, aññatra vassaṁvuṭṭhena aññatra cīvarabhāgo sāditabbo.",
  "pli-tv-kd8:25.3.14_0": "Yo sādiyeyya, āpatti dukkaṭassā”ti.",
  "pli-tv-kd8:25.4.1_0": "Tena kho pana samayena āyasmā upanando sakyaputto eko dvīsu āvāsesu vassaṁ vasi—“evaṁ me bahuṁ cīvaraṁ uppajjissatī”ti.",
  "pli-tv-kd8:25.4.2_0": "Atha kho tesaṁ bhikkhūnaṁ etadahosi—“kathaṁ nu kho āyasmato upanandassa sakyaputtassa cīvarapaṭivīso dātabbo”ti?",
  "pli-tv-kd8:25.4.3_0": "Bhagavato etamatthaṁ ārocesuṁ.",
  "pli-tv-kd8:25.4.4_0": "“Detha, bhikkhave, moghapurisassa ekādhippāyaṁ.",
  "pli-tv-kd8:25.4.5_0": "Idha pana,",
  "pli-tv-kd8:25.4.5_1": "bhikkhave,",
  "pli-tv-kd8:25.4.5_2": "bhikkhu eko dvīsu āvāsesu vassaṁ vasati—‘evaṁ me bahuṁ cīvaraṁ uppajjissatī’ti.",
  "pli-tv-kd8:25.4.6_0": "Sace amutra upaḍḍhaṁ amutra upaḍḍhaṁ vasati, amutra upaḍḍho amutra upaḍḍho cīvarapaṭivīso dātabbo.",
  "pli-tv-kd8:25.4.7_0": "Yattha vā pana bahutaraṁ vasati, tato cīvarapaṭivīso dātabbo”ti.",
  "pli-tv-kd8:26.1.0_0": "23. Gilānavatthukathā",
  "pli-tv-kd8:26.1.1_0": "Tena kho pana samayena aññatarassa bhikkhuno kucchivikārābādho hoti.",
  "pli-tv-kd8:26.1.2_0": "So sake muttakarīse palipanno seti.",
  "pli-tv-kd8:26.1.3_0": "Atha kho bhagavā āyasmatā ānandena pacchāsamaṇena senāsanacārikaṁ āhiṇḍanto yena tassa bhikkhuno vihāro tenupasaṅkami.",
  "pli-tv-kd8:26.1.4_0": "Addasā kho bhagavā taṁ bhikkhuṁ sake muttakarīse palipannaṁ sayamānaṁ,",
  "pli-tv-kd8:26.1.4_1": "disvāna yena so bhikkhu tenupasaṅkami,",
  "pli-tv-kd8:26.1.4_2": "upasaṅkamitvā taṁ bhikkhuṁ etadavoca—",
  "pli-tv-kd8:26.1.5_0": "“kiṁ te, bhikkhu, ābādho”ti?",
  "pli-tv-kd8:26.1.6_0": "“Kucchivikāro me, bhagavā”ti.",
  "pli-tv-kd8:26.1.7_0": "“Atthi pana te, bhikkhu, upaṭṭhāko”ti?",
  "pli-tv-kd8:26.1.8_0": "“Natthi, bhagavā”ti.",
  "pli-tv-kd8:26.1.9_0": "“Kissa taṁ bhikkhū na upaṭṭhentī”ti?",
  "pli-tv-kd8:26.1.10_0": "“Ahaṁ kho, bhante, bhikkhūnaṁ akārako;",
  "pli-tv-kd8:26.1.11_0": "tena maṁ bhikkhū na upaṭṭhentī”ti.",
  "pli-tv-kd8:26.2.1_0": "Atha kho bhagavā āyasmantaṁ ānandaṁ āmantesi—",
  "pli-tv-kd8:26.2.2_0": "“gacchānanda, udakaṁ āhara, imaṁ bhikkhuṁ nahāpessāmā”ti.",
  "pli-tv-kd8:26.2.3_0": "“Evaṁ, bhante”ti kho āyasmā ānando bhagavato paṭissuṇitvā udakaṁ āhari.",
  "pli-tv-kd8:26.2.4_0": "Bhagavā udakaṁ āsiñci.",
  "pli-tv-kd8:26.2.5_0": "Āyasmā ānando paridhovi.",
  "pli-tv-kd8:26.2.6_0": "Bhagavā sīsato aggahesi.",
  "pli-tv-kd8:26.2.7_0": "Āyasmā ānando pādato uccāretvā mañcake nipātesuṁ.",
  "pli-tv-kd8:26.3.1_0": "Atha kho bhagavā etasmiṁ nidāne etasmiṁ pakaraṇe bhikkhusaṅghaṁ sannipātāpetvā bhikkhū paṭipucchi—",
  "pli-tv-kd8:26.3.2_0": "“atthi, bhikkhave, amukasmiṁ vihāre bhikkhu gilāno”ti?",
  "pli-tv-kd8:26.3.3_0": "“Atthi, bhagavā”ti.",
  "pli-tv-kd8:26.3.4_0": "“Kiṁ tassa, bhikkhave, bhikkhuno ābādho”ti?",
  "pli-tv-kd8:26.3.5_0": "“Tassa, bhante, āyasmato kucchivikārābādho”ti.",
  "pli-tv-kd8:26.3.6_0": "“Atthi pana, bhikkhave, tassa bhikkhuno upaṭṭhāko”ti?",
  "pli-tv-kd8:26.3.7_0": "“Natthi, bhagavā”ti.",
  "pli-tv-kd8:26.3.8_0": "“Kissa taṁ bhikkhū na upaṭṭhentī”ti?",
  "pli-tv-kd8:26.3.9_0": "“Eso, bhante, bhikkhu bhikkhūnaṁ akārako;",
  "pli-tv-kd8:26.3.10_0": "tena taṁ bhikkhū na upaṭṭhentī”ti.",
  "pli-tv-kd8:26.3.11_0": "“Natthi vo, bhikkhave, mātā, natthi pitā, ye vo upaṭṭhaheyyuṁ.",
  "pli-tv-kd8:26.3.12_0": "Tumhe ce, bhikkhave, aññamaññaṁ na upaṭṭhahissatha, atha ko carahi upaṭṭhahissati?",
  "pli-tv-kd8:26.3.13_0": "Yo, bhikkhave, maṁ upaṭṭhaheyya so gilānaṁ upaṭṭhaheyya.",
  "pli-tv-kd8:26.4.1_0": "Sace upajjhāyo hoti, upajjhāyena yāvajīvaṁ upaṭṭhātabbo;",
  "pli-tv-kd8:26.4.2_0": "vuṭṭhānamassa āgametabbaṁ.",
  "pli-tv-kd8:26.4.3_0": "Sace ācariyo hoti, ācariyena yāvajīvaṁ upaṭṭhātabbo;",
  "pli-tv-kd8:26.4.4_0": "vuṭṭhānamassa āgametabbaṁ.",
  "pli-tv-kd8:26.4.5_0": "Sace saddhivihāriko hoti, saddhivihārikena yāvajīvaṁ upaṭṭhātabbo;",
  "pli-tv-kd8:26.4.6_0": "vuṭṭhānamassa āgametabbaṁ.",
  "pli-tv-kd8:26.4.7_0": "Sace antevāsiko hoti, antevāsikena yāvajīvaṁ upaṭṭhātabbo;",
  "pli-tv-kd8:26.4.8_0": "vuṭṭhānamassa āgametabbaṁ.",
  "pli-tv-kd8:26.4.9_0": "Sace samānupajjhāyako hoti, samānupajjhāyakena yāvajīvaṁ upaṭṭhātabbo;",
  "pli-tv-kd8:26.4.10_0": "vuṭṭhānamassa āgametabbaṁ.",
  "pli-tv-kd8:26.4.11_0": "Sace samānācariyako hoti, samānācariyakena yāvajīvaṁ upaṭṭhātabbo;",
  "pli-tv-kd8:26.4.12_0": "vuṭṭhānamassa āgametabbaṁ.",
  "pli-tv-kd8:26.4.13_0": "Sace na hoti upajjhāyo vā ācariyo vā saddhivihāriko vā antevāsiko vā samānupajjhāyako vā samānācariyako vā saṅghena upaṭṭhātabbo.",
  "pli-tv-kd8:26.4.14_0": "No ce upaṭṭhaheyya, āpatti dukkaṭassa.",
  "pli-tv-kd8:26.5.1_0": "Pañcahi, bhikkhave, aṅgehi samannāgato gilāno dūpaṭṭho hoti—",
  "pli-tv-kd8:26.5.2_0": "asappāyakārī hoti,",
  "pli-tv-kd8:26.5.2_1": "sappāye mattaṁ na jānāti,",
  "pli-tv-kd8:26.5.2_2": "bhesajjaṁ na paṭisevitā hoti,",
  "pli-tv-kd8:26.5.2_3": "atthakāmassa gilānupaṭṭhākassa yathābhūtaṁ ābādhaṁ nāvikattā hoti ‘abhikkamantaṁ vā abhikkamatīti,",
  "pli-tv-kd8:26.5.2_4": "paṭikkamantaṁ vā paṭikkamatīti,",
  "pli-tv-kd8:26.5.2_5": "ṭhitaṁ vā ṭhito’ti,",
  "pli-tv-kd8:26.5.2_6": "uppannānaṁ sārīrikānaṁ vedanānaṁ dukkhānaṁ tibbānaṁ kharānaṁ kaṭukānaṁ asātānaṁ amanāpānaṁ pāṇaharānaṁ anadhivāsakajātiko hoti.",
  "pli-tv-kd8:26.5.3_0": "Imehi kho, bhikkhave, pañcahaṅgehi samannāgato gilāno dūpaṭṭho hoti.",
  "pli-tv-kd8:26.6.1_0": "Pañcahi, bhikkhave, aṅgehi samannāgato gilāno sūpaṭṭho hoti—",
  "pli-tv-kd8:26.6.2_0": "sappāyakārī hoti,",
  "pli-tv-kd8:26.6.2_1": "sappāye mattaṁ jānāti,",
  "pli-tv-kd8:26.6.2_2": "bhesajjaṁ paṭisevitā hoti,",
  "pli-tv-kd8:26.6.2_3": "atthakāmassa gilānupaṭṭhākassa yathābhūtaṁ ābādhaṁ āvikattā hoti ‘abhikkamantaṁ vā abhikkamatīti,",
  "pli-tv-kd8:26.6.2_4": "paṭikkamantaṁ vā paṭikkamatīti,",
  "pli-tv-kd8:26.6.2_5": "ṭhitaṁ vā ṭhito’ti,",
  "pli-tv-kd8:26.6.2_6": "uppannānaṁ sārīrikānaṁ vedanānaṁ dukkhānaṁ tibbānaṁ kharānaṁ kaṭukānaṁ asātānaṁ amanāpānaṁ pāṇaharānaṁ adhivāsakajātiko hoti.",
  "pli-tv-kd8:26.6.3_0": "Imehi kho, bhikkhave, pañcahaṅgehi samannāgato gilāno sūpaṭṭho hoti.",
  "pli-tv-kd8:26.7.1_0": "Pañcahi, bhikkhave, aṅgehi samannāgato gilānupaṭṭhāko nālaṁ gilānaṁ upaṭṭhātuṁ—",
  "pli-tv-kd8:26.7.2_0": "na paṭibalo hoti bhesajjaṁ saṁvidhātuṁ,",
  "pli-tv-kd8:26.7.2_1": "sappāyāsappāyaṁ na jānāti,",
  "pli-tv-kd8:26.7.2_2": "asappāyaṁ upanāmeti sappāyaṁ apanāmeti,",
  "pli-tv-kd8:26.7.2_3": "āmisantaro gilānaṁ upaṭṭhāti no mettacitto,",
  "pli-tv-kd8:26.7.2_4": "jegucchī hoti uccāraṁ vā passāvaṁ vā kheḷaṁ vā vantaṁ vā nīhātuṁ,",
  "pli-tv-kd8:26.7.2_5": "na paṭibalo hoti gilānaṁ kālena kālaṁ dhammiyā kathāya sandassetuṁ samādapetuṁ samuttejetuṁ sampahaṁsetuṁ.",
  "pli-tv-kd8:26.7.3_0": "Imehi kho, bhikkhave, pañcahaṅgehi samannāgato gilānupaṭṭhāko nālaṁ gilānaṁ upaṭṭhātuṁ.",
  "pli-tv-kd8:26.8.1_0": "Pañcahi, bhikkhave, aṅgehi samannāgato gilānupaṭṭhāko alaṁ gilānaṁ upaṭṭhātuṁ—",
  "pli-tv-kd8:26.8.2_0": "paṭibalo hoti bhesajjaṁ saṁvidhātuṁ,",
  "pli-tv-kd8:26.8.2_1": "sappāyāsappāyaṁ jānāti,",
  "pli-tv-kd8:26.8.2_2": "asappāyaṁ apanāmeti sappāyaṁ upanāmeti,",
  "pli-tv-kd8:26.8.2_3": "mettacitto gilānaṁ upaṭṭhāti no āmisantaro,",
  "pli-tv-kd8:26.8.2_4": "ajegucchī hoti uccāraṁ vā passāvaṁ vā kheḷaṁ vā vantaṁ vā nīhātuṁ,",
  "pli-tv-kd8:26.8.2_5": "paṭibalo hoti gilānaṁ kālena kālaṁ dhammiyā kathāya sandassetuṁ samādapetuṁ samuttejetuṁ sampahaṁsetuṁ.",
  "pli-tv-kd8:26.8.3_0": "Imehi kho, bhikkhave, pañcahaṅgehi samannāgato gilānupaṭṭhāko alaṁ gilānaṁ upaṭṭhātun”ti.",
  "pli-tv-kd8:27.1.0_0": "24. Matasantakakathā",
  "pli-tv-kd8:27.1.1_0": "Tena kho pana samayena dve bhikkhū kosalesu janapade addhānamaggappaṭipannā honti.",
  "pli-tv-kd8:27.1.2_0": "Te aññataraṁ āvāsaṁ upagacchiṁsu.",
  "pli-tv-kd8:27.1.3_0": "Tattha aññataro bhikkhu gilāno hoti.",
  "pli-tv-kd8:27.1.4_0": "Atha kho tesaṁ bhikkhūnaṁ etadahosi—",
  "pli-tv-kd8:27.1.5_0": "“bhagavatā kho, āvuso, gilānupaṭṭhānaṁ vaṇṇitaṁ.",
  "pli-tv-kd8:27.1.6_0": "Handa mayaṁ, āvuso, imaṁ bhikkhuṁ upaṭṭhahemā”ti.",
  "pli-tv-kd8:27.1.7_0": "Te taṁ upaṭṭhahiṁsu.",
  "pli-tv-kd8:27.1.8_0": "So tehi upaṭṭhahiyamāno kālamakāsi.",
  "pli-tv-kd8:27.1.9_0": "Atha kho te bhikkhū tassa bhikkhuno pattacīvaramādāya sāvatthiṁ gantvā bhagavato etamatthaṁ ārocesuṁ.",
  "pli-tv-kd8:27.2.1_0": "“Bhikkhussa, bhikkhave, kālaṅkate saṅgho sāmī pattacīvare,",
  "pli-tv-kd8:27.2.2_0": "api ca gilānupaṭṭhākā bahūpakārā.",
  "pli-tv-kd8:27.2.3_0": "Anujānāmi, bhikkhave, saṅghena ticīvarañca pattañca gilānupaṭṭhākānaṁ dātuṁ.",
  "pli-tv-kd8:27.2.4_0": "Evañca pana, bhikkhave, dātabbaṁ.",
  "pli-tv-kd8:27.2.5_0": "Tena gilānupaṭṭhākena bhikkhunā saṅghaṁ upasaṅkamitvā evamassa vacanīyo—",
  "pli-tv-kd8:27.2.6_0": "‘itthannāmo, bhante, bhikkhu kālaṅkato.",
  "pli-tv-kd8:27.2.7_0": "Idaṁ tassa ticīvarañca patto cā’ti.",
  "pli-tv-kd8:27.2.8_0": "Byattena bhikkhunā paṭibalena saṅgho ñāpetabbo—",
  "pli-tv-kd8:27.2.9_0": "‘Suṇātu me, bhante, saṅgho.",
  "pli-tv-kd8:27.2.10_0": "Itthannāmo bhikkhu kālaṅkato.",
  "pli-tv-kd8:27.2.11_0": "Idaṁ tassa ticīvarañca patto ca.",
  "pli-tv-kd8:27.2.12_0": "Yadi saṅghassa pattakallaṁ, saṅgho imaṁ ticīvarañca pattañca gilānupaṭṭhākānaṁ dadeyya.",
  "pli-tv-kd8:27.2.13_0": "Esā ñatti.",
  "pli-tv-kd8:27.2.14_0": "Suṇātu me, bhante, saṅgho.",
  "pli-tv-kd8:27.2.15_0": "Itthannāmo bhikkhu kālaṅkato.",
  "pli-tv-kd8:27.2.16_0": "Idaṁ tassa ticīvarañca patto ca.",
  "pli-tv-kd8:27.2.17_0": "Saṅgho imaṁ ticīvarañca pattañca gilānupaṭṭhākānaṁ deti.",
  "pli-tv-kd8:27.2.18_0": "Yassāyasmato khamati imassa ticīvarassa ca pattassa ca gilānupaṭṭhākānaṁ dānaṁ, so tuṇhassa;",
  "pli-tv-kd8:27.2.19_0": "yassa nakkhamati, so bhāseyya.",
  "pli-tv-kd8:27.2.20_0": "Dinnaṁ idaṁ saṅghena ticīvarañca patto ca gilānupaṭṭhākānaṁ.",
  "pli-tv-kd8:27.2.21_0": "Khamati saṅghassa, tasmā tuṇhī, evametaṁ dhārayāmī’”ti.",
  "pli-tv-kd8:27.3.1_0": "Tena kho pana samayena aññataro sāmaṇero kālaṅkato hoti.",
  "pli-tv-kd8:27.3.2_0": "Bhagavato etamatthaṁ ārocesuṁ.",
  "pli-tv-kd8:27.3.3_0": "“Sāmaṇerassa, bhikkhave, kālaṅkate saṅgho sāmī pattacīvare,",
  "pli-tv-kd8:27.3.4_0": "api ca gilānupaṭṭhākā bahūpakārā.",
  "pli-tv-kd8:27.3.5_0": "Anujānāmi, bhikkhave, saṅghena cīvarañca pattañca gilānupaṭṭhākānaṁ dātuṁ.",
  "pli-tv-kd8:27.3.6_0": "Evañca pana, bhikkhave, dātabbaṁ.",
  "pli-tv-kd8:27.3.7_0": "Tena gilānupaṭṭhākena bhikkhunā saṅghaṁ upasaṅkamitvā evamassa vacanīyo—",
  "pli-tv-kd8:27.3.8_0": "‘itthannāmo, bhante, sāmaṇero kālaṅkato, idaṁ tassa cīvarañca patto cā’ti.",
  "pli-tv-kd8:27.3.9_0": "Byattena bhikkhunā paṭibalena saṅgho ñāpetabbo—",
  "pli-tv-kd8:27.3.10_0": "‘Suṇātu me, bhante, saṅgho.",
  "pli-tv-kd8:27.3.11_0": "Itthannāmo sāmaṇero kālaṅkato.",
  "pli-tv-kd8:27.3.12_0": "Idaṁ tassa cīvarañca patto ca.",
  "pli-tv-kd8:27.3.13_0": "Yadi saṅghassa pattakallaṁ, saṅgho imaṁ cīvarañca pattañca gilānupaṭṭhākānaṁ dadeyya.",
  "pli-tv-kd8:27.3.14_0": "Esā ñatti.",
  "pli-tv-kd8:27.3.15_0": "Suṇātu me, bhante, saṅgho.",
  "pli-tv-kd8:27.3.16_0": "Itthannāmo sāmaṇero kālaṅkato.",
  "pli-tv-kd8:27.3.17_0": "Idaṁ tassa cīvarañca patto ca.",
  "pli-tv-kd8:27.3.18_0": "Saṅgho imaṁ cīvarañca pattañca gilānupaṭṭhākānaṁ deti.",
  "pli-tv-kd8:27.3.19_0": "Yassāyasmato khamati imassa cīvarassa ca pattassa ca gilānupaṭṭhākānaṁ dānaṁ, so tuṇhassa;",
  "pli-tv-kd8:27.3.20_0": "yassa nakkhamati, so bhāseyya.",
  "pli-tv-kd8:27.3.21_0": "Dinnaṁ idaṁ saṅghena cīvarañca patto ca gilānupaṭṭhākānaṁ.",
  "pli-tv-kd8:27.3.22_0": "Khamati saṅghassa, tasmā tuṇhī, evametaṁ dhārayāmī’”ti.",
  "pli-tv-kd8:27.4.1_0": "Tena kho pana samayena aññataro bhikkhu ca sāmaṇero ca gilānaṁ upaṭṭhahiṁsu.",
  "pli-tv-kd8:27.4.2_0": "So tehi upaṭṭhahiyamāno kālamakāsi.",
  "pli-tv-kd8:27.4.3_0": "Atha kho tassa gilānupaṭṭhākassa bhikkhuno etadahosi—",
  "pli-tv-kd8:27.4.4_0": "“kathaṁ nu kho gilānupaṭṭhākassa sāmaṇerassa cīvarapaṭivīso dātabbo”ti?",
  "pli-tv-kd8:27.4.5_0": "Bhagavato etamatthaṁ ārocesuṁ.",
  "pli-tv-kd8:27.4.6_0": "“Anujānāmi, bhikkhave, gilānupaṭṭhākassa sāmaṇerassa samakaṁ paṭivīsaṁ dātun”ti.",
  "pli-tv-kd8:27.5.1_0": "Tena kho pana samayena aññataro bhikkhu bahubhaṇḍo bahuparikkhāro kālaṅkato hoti.",
  "pli-tv-kd8:27.5.2_0": "Bhagavato etamatthaṁ ārocesuṁ.",
  "pli-tv-kd8:27.5.3_0": "“Bhikkhussa, bhikkhave, kālaṅkate saṅgho sāmī pattacīvare,",
  "pli-tv-kd8:27.5.4_0": "api ca gilānupaṭṭhākā bahūpakārā.",
  "pli-tv-kd8:27.5.5_0": "Anujānāmi, bhikkhave, saṅghena ticīvarañca pattañca gilānupaṭṭhākānaṁ dātuṁ.",
  "pli-tv-kd8:27.5.6_0": "Yaṁ tattha lahubhaṇḍaṁ lahuparikkhāraṁ taṁ sammukhībhūtena saṅghena bhājetuṁ.",
  "pli-tv-kd8:27.5.7_0": "Yaṁ tattha garubhaṇḍaṁ garuparikkhāraṁ taṁ āgatānāgatassa cātuddisassa saṅghassa avissajjikaṁ avebhaṅgikan”ti.",
  "pli-tv-kd8:28.1.0_0": "25. Naggiyapaṭikkhepakathā",
  "pli-tv-kd8:28.1.1_0": "Tena kho pana samayena aññataro bhikkhu naggo hutvā yena bhagavā tenupasaṅkami,",
  "pli-tv-kd8:28.1.1_1": "upasaṅkamitvā bhagavantaṁ etadavoca—",
  "pli-tv-kd8:28.1.2_0": "“bhagavā, bhante,",
  "pli-tv-kd8:28.1.2_1": "anekapariyāyena appicchassa santuṭṭhassa sallekhassa dhutassa pāsādikassa apacayassa vīriyārambhassa vaṇṇavādī.",
  "pli-tv-kd8:28.1.3_0": "Idaṁ, bhante,",
  "pli-tv-kd8:28.1.3_1": "naggiyaṁ anekapariyāyena appicchatāya santuṭṭhitāya sallekhāya dhutatāya pāsādikatāya apacayāya vīriyārambhāya saṁvattati.",
  "pli-tv-kd8:28.1.4_0": "Sādhu, bhante, bhagavā bhikkhūnaṁ naggiyaṁ anujānātū”ti.",
  "pli-tv-kd8:28.1.5_0": "Vigarahi buddho bhagavā—",
  "pli-tv-kd8:28.1.6_0": "“ananucchavikaṁ, moghapurisa, ananulomikaṁ appatirūpaṁ assāmaṇakaṁ akappiyaṁ akaraṇīyaṁ.",
  "pli-tv-kd8:28.1.7_0": "Kathañhi nāma tvaṁ, moghapurisa, naggiyaṁ titthiyasamādānaṁ samādiyissasi.",
  "pli-tv-kd8:28.1.8_0": "Netaṁ, moghapurisa, appasannānaṁ vā pasādāya …pe…",
  "pli-tv-kd8:28.1.9_0": "vigarahitvā …pe…",
  "pli-tv-kd8:28.1.10_0": "dhammiṁ kathaṁ katvā bhikkhū āmantesi—",
  "pli-tv-kd8:28.1.11_0": "“na, bhikkhave, naggiyaṁ titthiyasamādānaṁ samādiyitabbaṁ.",
  "pli-tv-kd8:28.1.12_0": "Yo samādiyeyya, āpatti thullaccayassā”ti.",
  "pli-tv-kd8:28.2.0_0": "26. Kusacīrādipaṭikkhepakathā",
  "pli-tv-kd8:28.2.1_0": "Tena kho pana samayena aññataro bhikkhu kusacīraṁ nivāsetvā …pe…",
  "pli-tv-kd8:28.2.2_0": "vākacīraṁ nivāsetvā …pe…",
  "pli-tv-kd8:28.2.3_0": "phalakacīraṁ nivāsetvā …pe…",
  "pli-tv-kd8:28.2.4_0": "kesakambalaṁ nivāsetvā …pe…",
  "pli-tv-kd8:28.2.5_0": "vāḷakambalaṁ nivāsetvā …pe…",
  "pli-tv-kd8:28.2.6_0": "ulūkapakkhaṁ nivāsetvā …pe…",
  "pli-tv-kd8:28.2.7_0": "ajinakkhipaṁ nivāsetvā",
  "pli-tv-kd8:28.2.8_0": "yena bhagavā tenupasaṅkami; upasaṅkamitvā bhagavantaṁ etadavoca—",
  "pli-tv-kd8:28.2.9_0": "“bhagavā, bhante,",
  "pli-tv-kd8:28.2.9_1": "anekapariyāyena appicchassa santuṭṭhassa sallekhassa dhutassa pāsādikassa apacayassa vīriyārambhassa vaṇṇavādī.",
  "pli-tv-kd8:28.2.10_0": "Idaṁ, bhante,",
  "pli-tv-kd8:28.2.10_1": "ajinakkhipaṁ anekapariyāyena appicchatāya santuṭṭhitāya sallekhāya dhutatāya pāsādikatāya apacayāya vīriyārambhāya saṁvattati.",
  "pli-tv-kd8:28.2.11_0": "Sādhu, bhante, bhagavā bhikkhūnaṁ ajinakkhipaṁ anujānātū”ti.",
  "pli-tv-kd8:28.2.12_0": "Vigarahi buddho bhagavā—",
  "pli-tv-kd8:28.2.13_0": "“ananucchavikaṁ, moghapurisa, ananulomikaṁ appatirūpaṁ assāmaṇakaṁ akappiyaṁ akaraṇīyaṁ.",
  "pli-tv-kd8:28.2.14_0": "Kathañhi nāma tvaṁ, moghapurisa, ajinakkhipaṁ titthiyadhajaṁ dhāressasi.",
  "pli-tv-kd8:28.2.15_0": "Netaṁ, moghapurisa, appasannānaṁ vā pasādāya …pe…",
  "pli-tv-kd8:28.2.16_0": "vigarahitvā …pe…",
  "pli-tv-kd8:28.2.17_0": "dhammiṁ kathaṁ katvā bhikkhū āmantesi—",
  "pli-tv-kd8:28.2.18_0": "“na, bhikkhave, ajinakkhipaṁ titthiyadhajaṁ dhāretabbaṁ.",
  "pli-tv-kd8:28.2.19_0": "Yo dhāreyya, āpatti thullaccayassā”ti.",
  "pli-tv-kd8:28.3.1_0": "Tena kho pana samayena aññataro bhikkhu akkanāḷaṁ nivāsetvā …pe…",
  "pli-tv-kd8:28.3.2_0": "potthakaṁ nivāsetvā yena bhagavā tenupasaṅkami, upasaṅkamitvā bhagavantaṁ etadavoca—",
  "pli-tv-kd8:28.3.3_0": "“bhagavā, bhante,",
  "pli-tv-kd8:28.3.3_1": "anekapariyāyena appicchassa santuṭṭhassa sallekhassa dhutassa pāsādikassa apacayassa vīriyārambhassa,",
  "pli-tv-kd8:28.3.3_2": "vaṇṇavādī.",
  "pli-tv-kd8:28.3.4_0": "Ayaṁ, bhante,",
  "pli-tv-kd8:28.3.4_1": "potthako anekapariyāyena appicchatāya santuṭṭhitāya sallekhāya dhutatāya pāsādikatāya apacayāya vīriyārambhāya saṁvattati.",
  "pli-tv-kd8:28.3.5_0": "Sādhu, bhante, bhagavā bhikkhūnaṁ potthakaṁ anujānātū”ti.",
  "pli-tv-kd8:28.3.6_0": "Vigarahi buddho bhagavā—",
  "pli-tv-kd8:28.3.7_0": "“ananucchavikaṁ, moghapurisa, ananulomikaṁ appatirūpaṁ assāmaṇakaṁ akappiyaṁ akaraṇīyaṁ.",
  "pli-tv-kd8:28.3.8_0": "Kathañhi nāma tvaṁ, moghapurisa, potthakaṁ nivāsessasi.",
  "pli-tv-kd8:28.3.9_0": "Netaṁ, moghapurisa, appasannānaṁ vā pasādāya …pe…",
  "pli-tv-kd8:28.3.10_0": "vigarahitvā …pe…",
  "pli-tv-kd8:28.3.11_0": "dhammiṁ kathaṁ katvā bhikkhū āmantesi—",
  "pli-tv-kd8:28.3.12_0": "“na, bhikkhave, potthako nivāsetabbo.",
  "pli-tv-kd8:28.3.13_0": "Yo nivāseyya, āpatti dukkaṭassā”ti.",
  "pli-tv-kd8:29.1.0_0": "27. Sabbanīlakādipaṭikkhepakathā",
  "pli-tv-kd8:29.1.1_0": "Tena kho pana samayena chabbaggiyā bhikkhū sabbanīlakāni cīvarāni dhārenti …pe…",
  "pli-tv-kd8:29.1.2_0": "sabbapītakāni cīvarāni dhārenti …pe…",
  "pli-tv-kd8:29.1.3_0": "sabbalohitakāni cīvarāni dhārenti …pe…",
  "pli-tv-kd8:29.1.4_0": "sabbamañjiṭṭhakāni cīvarāni dhārenti …pe…",
  "pli-tv-kd8:29.1.5_0": "sabbakaṇhāni cīvarāni dhārenti …pe…",
  "pli-tv-kd8:29.1.6_0": "sabbamahāraṅgarattāni cīvarāni dhārenti …pe…",
  "pli-tv-kd8:29.1.7_0": "sabbamahānāmarattāni cīvarāni dhārenti …pe…",
  "pli-tv-kd8:29.1.8_0": "acchinnadasāni cīvarāni dhārenti …pe…",
  "pli-tv-kd8:29.1.9_0": "dīghadasāni cīvarāni dhārenti …pe…",
  "pli-tv-kd8:29.1.10_0": "pupphadasāni cīvarāni dhārenti …pe…",
  "pli-tv-kd8:29.1.11_0": "phaṇadasāni cīvarāni dhārenti …pe…",
  "pli-tv-kd8:29.1.12_0": "kañcukaṁ dhārenti …pe…",
  "pli-tv-kd8:29.1.13_0": "tirīṭakaṁ dhārenti …pe…",
  "pli-tv-kd8:29.1.14_0": "veṭhanaṁ dhārenti.",
  "pli-tv-kd8:29.1.15_0": "Manussā ujjhāyanti khiyyanti vipācenti—",
  "pli-tv-kd8:29.1.16_0": "“kathañhi nāma samaṇā sakyaputtiyā veṭhanaṁ dhāressanti, seyyathāpi gihī kāmabhogino”ti.",
  "pli-tv-kd8:29.1.17_0": "Bhagavato etamatthaṁ ārocesuṁ.",
  "pli-tv-kd8:29.1.18_0": "“Na,",
  "pli-tv-kd8:29.1.18_1": "bhikkhave,",
  "pli-tv-kd8:29.1.18_2": "sabbanīlakāni cīvarāni dhāretabbāni,",
  "pli-tv-kd8:29.1.18_3": "na sabbapītakāni cīvarāni dhāretabbāni,",
  "pli-tv-kd8:29.1.18_4": "na sabbalohitakāni cīvarāni dhāretabbāni,",
  "pli-tv-kd8:29.1.18_5": "na sabbamañjiṭṭhakāni cīvarāni dhāretabbāni,",
  "pli-tv-kd8:29.1.18_6": "na sabbakaṇhāni cīvarāni dhāretabbāni,",
  "pli-tv-kd8:29.1.18_7": "na sabbamahāraṅgarattāni cīvarāni dhāretabbāni,",
  "pli-tv-kd8:29.1.18_8": "na sabbamahānāmarattāni cīvarāni dhāretabbāni,",
  "pli-tv-kd8:29.1.18_9": "na acchinnadasāni cīvarāni dhāretabbāni,",
  "pli-tv-kd8:29.1.18_10": "na dīghadasāni cīvarāni dhāretabbāni,",
  "pli-tv-kd8:29.1.18_11": "na pupphadasāni cīvarāni dhāretabbāni,",
  "pli-tv-kd8:29.1.18_12": "na phaṇadasāni cīvarāni dhāretabbāni,",
  "pli-tv-kd8:29.1.18_13": "na kañcukaṁ dhāretabbaṁ,",
  "pli-tv-kd8:29.1.18_14": "na tirīṭakaṁ dhāretabbaṁ,",
  "pli-tv-kd8:29.1.18_15": "na veṭhanaṁ dhāretabbaṁ.",
  "pli-tv-kd8:29.1.19_0": "Yo dhāreyya, āpatti dukkaṭassā”ti.",
  "pli-tv-kd8:30.1.0_0": "28. Vassaṁvuṭṭhānaṁanuppannacīvarakathā",
  "pli-tv-kd8:30.1.1_0": "Tena kho pana samayena vassaṁvuṭṭhā bhikkhū anuppanne cīvare pakkamantipi,",
  "pli-tv-kd8:30.1.1_1": "vibbhamantipi,",
  "pli-tv-kd8:30.1.1_2": "kālampi karonti,",
  "pli-tv-kd8:30.1.1_3": "sāmaṇerāpi paṭijānanti,",
  "pli-tv-kd8:30.1.1_4": "sikkhaṁ paccakkhātakāpi paṭijānanti,",
  "pli-tv-kd8:30.1.1_5": "antimavatthuṁ ajjhāpannakāpi paṭijānanti,",
  "pli-tv-kd8:30.1.1_6": "ummattakāpi paṭijānanti,",
  "pli-tv-kd8:30.1.1_7": "khittacittāpi paṭijānanti,",
  "pli-tv-kd8:30.1.1_8": "vedanāṭṭāpi paṭijānanti,",
  "pli-tv-kd8:30.1.1_9": "āpattiyā adassane ukkhittakāpi paṭijānanti,",
  "pli-tv-kd8:30.1.1_10": "āpattiyā appaṭikamme ukkhittakāpi paṭijānanti,",
  "pli-tv-kd8:30.1.1_11": "pāpikāya diṭṭhiyā appaṭinissagge ukkhittakāpi paṭijānanti,",
  "pli-tv-kd8:30.1.1_12": "paṇḍakāpi paṭijānanti,",
  "pli-tv-kd8:30.1.1_13": "theyyasaṁvāsakāpi paṭijānanti,",
  "pli-tv-kd8:30.1.1_14": "titthiyapakkantakāpi paṭijānanti,",
  "pli-tv-kd8:30.1.1_15": "tiracchānagatāpi paṭijānanti,",
  "pli-tv-kd8:30.1.1_16": "mātughātakāpi paṭijānanti,",
  "pli-tv-kd8:30.1.1_17": "pitughātakāpi paṭijānanti,",
  "pli-tv-kd8:30.1.1_18": "arahantaghātakāpi paṭijānanti,",
  "pli-tv-kd8:30.1.1_19": "bhikkhunidūsakāpi paṭijānanti,",
  "pli-tv-kd8:30.1.1_20": "saṅghabhedakāpi paṭijānanti,",
  "pli-tv-kd8:30.1.1_21": "lohituppādakāpi paṭijānanti,",
  "pli-tv-kd8:30.1.1_22": "ubhatobyañjanakāpi paṭijānanti.",
  "pli-tv-kd8:30.1.2_0": "Bhagavato etamatthaṁ ārocesuṁ.",
  "pli-tv-kd8:30.2.1_0": "“Idha pana,",
  "pli-tv-kd8:30.2.1_1": "bhikkhave,",
  "pli-tv-kd8:30.2.1_2": "vassaṁvuṭṭho bhikkhu anuppanne cīvare pakkamati,",
  "pli-tv-kd8:30.2.1_3": "sante patirūpe gāhake dātabbaṁ.",
  "pli-tv-kd8:30.2.2_0": "Idha pana,",
  "pli-tv-kd8:30.2.2_1": "bhikkhave,",
  "pli-tv-kd8:30.2.2_2": "vassaṁvuṭṭho bhikkhu anuppanne cīvare vibbhamati,",
  "pli-tv-kd8:30.2.2_3": "kālaṁ karoti,",
  "pli-tv-kd8:30.2.2_4": "sāmaṇero paṭijānāti,",
  "pli-tv-kd8:30.2.2_5": "sikkhaṁ paccakkhātako paṭijānāti,",
  "pli-tv-kd8:30.2.2_6": "antimavatthuṁ ajjhāpannako paṭijānāti,",
  "pli-tv-kd8:30.2.2_7": "saṅgho sāmī.",
  "pli-tv-kd8:30.2.3_0": "Idha pana,",
  "pli-tv-kd8:30.2.3_1": "bhikkhave,",
  "pli-tv-kd8:30.2.3_2": "vassaṁvuṭṭho bhikkhu anuppanne cīvare ummattako paṭijānāti,",
  "pli-tv-kd8:30.2.3_3": "khittacitto paṭijānāti,",
  "pli-tv-kd8:30.2.3_4": "vedanāṭṭo paṭijānāti,",
  "pli-tv-kd8:30.2.3_5": "āpattiyā adassane ukkhittako paṭijānāti,",
  "pli-tv-kd8:30.2.3_6": "āpattiyā appaṭikamme ukkhittako paṭijānāti,",
  "pli-tv-kd8:30.2.3_7": "pāpikāya diṭṭhiyā appaṭinissagge ukkhittako paṭijānāti,",
  "pli-tv-kd8:30.2.3_8": "sante patirūpe gāhake dātabbaṁ.",
  "pli-tv-kd8:30.2.4_0": "Idha pana,",
  "pli-tv-kd8:30.2.4_1": "bhikkhave,",
  "pli-tv-kd8:30.2.4_2": "vassaṁvuṭṭho bhikkhu anuppanne cīvare paṇḍako paṭijānāti,",
  "pli-tv-kd8:30.2.4_3": "theyyasaṁvāsako paṭijānāti,",
  "pli-tv-kd8:30.2.4_4": "titthiyapakkantako paṭijānāti,",
  "pli-tv-kd8:30.2.4_5": "tiracchānagato paṭijānāti,",
  "pli-tv-kd8:30.2.4_6": "mātughātako paṭijānāti,",
  "pli-tv-kd8:30.2.4_7": "pitughātako paṭijānāti,",
  "pli-tv-kd8:30.2.4_8": "arahantaghātako paṭijānāti,",
  "pli-tv-kd8:30.2.4_9": "bhikkhunidūsako paṭijānāti,",
  "pli-tv-kd8:30.2.4_10": "saṅghabhedako paṭijānāti,",
  "pli-tv-kd8:30.2.4_11": "lohituppādako paṭijānāti,",
  "pli-tv-kd8:30.2.4_12": "ubhatobyañjanako paṭijānāti,",
  "pli-tv-kd8:30.2.4_13": "saṅgho sāmī.",
  "pli-tv-kd8:30.3.1_0": "Idha pana,",
  "pli-tv-kd8:30.3.1_1": "bhikkhave,",
  "pli-tv-kd8:30.3.1_2": "vassaṁvuṭṭho bhikkhu uppanne cīvare abhājite pakkamati,",
  "pli-tv-kd8:30.3.1_3": "sante patirūpe gāhake dātabbaṁ.",
  "pli-tv-kd8:30.3.2_0": "Idha pana,",
  "pli-tv-kd8:30.3.2_1": "bhikkhave,",
  "pli-tv-kd8:30.3.2_2": "vassaṁvuṭṭho bhikkhu uppanne cīvare abhājite vibbhamati,",
  "pli-tv-kd8:30.3.2_3": "kālaṁ karoti,",
  "pli-tv-kd8:30.3.2_4": "sāmaṇero paṭijānāti,",
  "pli-tv-kd8:30.3.2_5": "sikkhaṁ paccakkhātako paṭijānāti,",
  "pli-tv-kd8:30.3.2_6": "antimavatthuṁ ajjhāpannako paṭijānāti,",
  "pli-tv-kd8:30.3.2_7": "saṅgho sāmī.",
  "pli-tv-kd8:30.3.3_0": "Idha pana,",
  "pli-tv-kd8:30.3.3_1": "bhikkhave,",
  "pli-tv-kd8:30.3.3_2": "vassaṁvuṭṭho bhikkhu uppanne cīvare abhājite ummattako paṭijānāti.",
  "pli-tv-kd8:30.3.3_3": "Khittacitto paṭijānāti,",
  "pli-tv-kd8:30.3.3_4": "vedanāṭṭo paṭijānāti,",
  "pli-tv-kd8:30.3.3_5": "āpattiyā adassane ukkhittako paṭijānāti,",
  "pli-tv-kd8:30.3.3_6": "āpattiyā appaṭikamme ukkhittako paṭijānāti,",
  "pli-tv-kd8:30.3.3_7": "pāpikāya diṭṭhiyā appaṭinissagge ukkhittako paṭijānāti,",
  "pli-tv-kd8:30.3.3_8": "sante patirūpe gāhake dātabbaṁ.",
  "pli-tv-kd8:30.3.4_0": "Idha pana,",
  "pli-tv-kd8:30.3.4_1": "bhikkhave,",
  "pli-tv-kd8:30.3.4_2": "vassaṁvuṭṭho bhikkhu uppanne cīvare abhājite paṇḍako paṭijānāti,",
  "pli-tv-kd8:30.3.4_3": "theyyasaṁvāsako paṭijānāti,",
  "pli-tv-kd8:30.3.4_4": "titthiyapakkantako paṭijānāti,",
  "pli-tv-kd8:30.3.4_5": "tiracchānagato paṭijānāti,",
  "pli-tv-kd8:30.3.4_6": "mātughātako paṭijānāti,",
  "pli-tv-kd8:30.3.4_7": "pitughātako paṭijānāti,",
  "pli-tv-kd8:30.3.4_8": "arahantaghātako paṭijānāti,",
  "pli-tv-kd8:30.3.4_9": "bhikkhunidūsako paṭijānāti,",
  "pli-tv-kd8:30.3.4_10": "saṅghabhedako paṭijānāti,",
  "pli-tv-kd8:30.3.4_11": "lohituppādako paṭijānāti,",
  "pli-tv-kd8:30.3.4_12": "ubhatobyañjanako paṭijānāti,",
  "pli-tv-kd8:30.3.4_13": "saṅgho sāmī.",
  "pli-tv-kd8:30.4.0_0": "29. Saṅghebhinnecīvaruppādakathā",
  "pli-tv-kd8:30.4.1_0": "Idha pana, bhikkhave, vassaṁvuṭṭhānaṁ bhikkhūnaṁ anuppanne cīvare saṅgho bhijjati.",
  "pli-tv-kd8:30.4.2_0": "Tattha manussā ekasmiṁ pakkhe udakaṁ denti, ekasmiṁ pakkhe cīvaraṁ denti—",
  "pli-tv-kd8:30.4.3_0": "saṅghassa demāti.",
  "pli-tv-kd8:30.4.4_0": "Saṅghassevetaṁ.",
  "pli-tv-kd8:30.4.5_0": "Idha pana, bhikkhave, vassaṁvuṭṭhānaṁ bhikkhūnaṁ anuppanne cīvare saṅgho bhijjati.",
  "pli-tv-kd8:30.4.6_0": "Tattha manussā ekasmiṁ pakkhe udakaṁ denti, tasmiṁyeva pakkhe cīvaraṁ denti—",
  "pli-tv-kd8:30.4.7_0": "saṅghassa demāti.",
  "pli-tv-kd8:30.4.8_0": "Saṅghassevetaṁ.",
  "pli-tv-kd8:30.5.1_0": "Idha pana, bhikkhave, vassaṁvuṭṭhānaṁ bhikkhūnaṁ anuppanne cīvare saṅgho bhijjati.",
  "pli-tv-kd8:30.5.2_0": "Tattha manussā ekasmiṁ pakkhe udakaṁ denti, ekasmiṁ pakkhe cīvaraṁ denti—",
  "pli-tv-kd8:30.5.3_0": "pakkhassa demāti.",
  "pli-tv-kd8:30.5.4_0": "Pakkhassevetaṁ.",
  "pli-tv-kd8:30.5.5_0": "Idha pana, bhikkhave, vassaṁvuṭṭhānaṁ bhikkhūnaṁ anuppanne cīvare saṅgho bhijjati.",
  "pli-tv-kd8:30.5.6_0": "Tattha manussā ekasmiṁ pakkhe udakaṁ denti, tasmiṁyeva pakkhe cīvaraṁ denti—",
  "pli-tv-kd8:30.5.7_0": "pakkhassa demāti.",
  "pli-tv-kd8:30.5.8_0": "Pakkhassevetaṁ.",
  "pli-tv-kd8:30.6.1_0": "Idha pana, bhikkhave, vassaṁvuṭṭhānaṁ bhikkhūnaṁ uppanne cīvare abhājite saṅgho bhijjati.",
  "pli-tv-kd8:30.6.2_0": "Sabbesaṁ samakaṁ bhājetabban”ti.",
  "pli-tv-kd8:31.1.0_0": "30. Duggahitasuggahitādikathā",
  "pli-tv-kd8:31.1.1_0": "Tena kho pana samayena āyasmā revato aññatarassa bhikkhuno hatthe āyasmato sāriputtassa cīvaraṁ pāhesi—",
  "pli-tv-kd8:31.1.2_0": "“imaṁ cīvaraṁ therassa dehī”ti.",
  "pli-tv-kd8:31.1.3_0": "Atha kho so bhikkhu antarāmagge āyasmato revatassa vissāsā taṁ cīvaraṁ aggahesi.",
  "pli-tv-kd8:31.1.4_0": "Atha kho āyasmā revato āyasmatā sāriputtena samāgantvā pucchi—",
  "pli-tv-kd8:31.1.5_0": "“ahaṁ, bhante, therassa cīvaraṁ pāhesiṁ.",
  "pli-tv-kd8:31.1.6_0": "Sampattaṁ taṁ cīvaran”ti?",
  "pli-tv-kd8:31.1.7_0": "“Nāhaṁ taṁ, āvuso, cīvaraṁ passāmī”ti.",
  "pli-tv-kd8:31.1.8_0": "Atha kho āyasmā revato taṁ bhikkhuṁ etadavoca—",
  "pli-tv-kd8:31.1.9_0": "“ahaṁ, āvuso, āyasmato hatthe therassa cīvaraṁ pāhesiṁ.",
  "pli-tv-kd8:31.1.10_0": "Kahaṁ taṁ cīvaran”ti?",
  "pli-tv-kd8:31.1.11_0": "“Ahaṁ, bhante, āyasmato vissāsā taṁ cīvaraṁ aggahesin”ti.",
  "pli-tv-kd8:31.1.12_0": "Bhagavato etamatthaṁ ārocesuṁ.",
  "pli-tv-kd8:31.2.1_0": "“Idha pana, bhikkhave, bhikkhu bhikkhussa hatthe cīvaraṁ pahiṇati—",
  "pli-tv-kd8:31.2.2_0": "‘imaṁ cīvaraṁ itthannāmassa dehī’ti.",
  "pli-tv-kd8:31.2.3_0": "So antarāmagge yo pahiṇati tassa vissāsā gaṇhāti.",
  "pli-tv-kd8:31.2.4_0": "Suggahitaṁ.",
  "pli-tv-kd8:31.2.5_0": "Yassa pahiyyati tassa vissāsā gaṇhāti.",
  "pli-tv-kd8:31.2.6_0": "Duggahitaṁ.",
  "pli-tv-kd8:31.2.7_0": "Idha pana, bhikkhave, bhikkhu bhikkhussa hatthe cīvaraṁ pahiṇati—",
  "pli-tv-kd8:31.2.8_0": "‘imaṁ cīvaraṁ itthannāmassa dehī’ti.",
  "pli-tv-kd8:31.2.9_0": "So antarāmagge yassa pahiyyati tassa vissāsā gaṇhāti.",
  "pli-tv-kd8:31.2.10_0": "Duggahitaṁ.",
  "pli-tv-kd8:31.2.11_0": "Yo pahiṇati tassa vissāsā gaṇhāti.",
  "pli-tv-kd8:31.2.12_0": "Suggahitaṁ.",
  "pli-tv-kd8:31.2.13_0": "Idha pana, bhikkhave, bhikkhu bhikkhussa hatthe cīvaraṁ pahiṇati—",
  "pli-tv-kd8:31.2.14_0": "‘imaṁ cīvaraṁ itthannāmassa dehī’ti.",
  "pli-tv-kd8:31.2.15_0": "So antarāmagge suṇāti—",
  "pli-tv-kd8:31.2.16_0": "‘yo pahiṇati so kālaṅkato’ti.",
  "pli-tv-kd8:31.2.17_0": "Tassa matakacīvaraṁ adhiṭṭhāti.",
  "pli-tv-kd8:31.2.18_0": "Svādhiṭṭhitaṁ.",
  "pli-tv-kd8:31.2.19_0": "Yassa pahiyyati tassa vissāsā gaṇhāti.",
  "pli-tv-kd8:31.2.20_0": "Duggahitaṁ.",
  "pli-tv-kd8:31.2.21_0": "Idha pana, bhikkhave, bhikkhu bhikkhussa hatthe cīvaraṁ pahiṇati—",
  "pli-tv-kd8:31.2.22_0": "‘imaṁ cīvaraṁ itthannāmassa dehī’ti.",
  "pli-tv-kd8:31.2.23_0": "So antarāmagge suṇāti—",
  "pli-tv-kd8:31.2.24_0": "‘yassa pahiyyati so kālaṅkato’ti.",
  "pli-tv-kd8:31.2.25_0": "Tassa matakacīvaraṁ adhiṭṭhāti.",
  "pli-tv-kd8:31.2.26_0": "Dvādhiṭṭhitaṁ.",
  "pli-tv-kd8:31.2.27_0": "Yo pahiṇati tassa vissāsā gaṇhāti.",
  "pli-tv-kd8:31.2.28_0": "Suggahitaṁ.",
  "pli-tv-kd8:31.2.29_0": "Idha pana, bhikkhave, bhikkhu bhikkhussa hatthe cīvaraṁ pahiṇati—",
  "pli-tv-kd8:31.2.30_0": "‘imaṁ cīvaraṁ itthannāmassa dehī’ti.",
  "pli-tv-kd8:31.2.31_0": "So antarāmagge suṇāti—",
  "pli-tv-kd8:31.2.32_0": "‘ubho kālaṅkatā’ti.",
  "pli-tv-kd8:31.2.33_0": "Yo pahiṇati tassa matakacīvaraṁ adhiṭṭhāti.",
  "pli-tv-kd8:31.2.34_0": "Svādhiṭṭhitaṁ.",
  "pli-tv-kd8:31.2.35_0": "Yassa pahiyyati tassa matakacīvaraṁ adhiṭṭhāti.",
  "pli-tv-kd8:31.2.36_0": "Dvādhiṭṭhitaṁ.",
  "pli-tv-kd8:31.3.1_0": "Idha pana, bhikkhave, bhikkhu bhikkhussa hatthe cīvaraṁ pahiṇati—",
  "pli-tv-kd8:31.3.2_0": "‘imaṁ cīvaraṁ itthannāmassa dammī’ti.",
  "pli-tv-kd8:31.3.3_0": "So antarāmagge yo pahiṇati tassa vissāsā gaṇhāti.",
  "pli-tv-kd8:31.3.4_0": "Duggahitaṁ.",
  "pli-tv-kd8:31.3.5_0": "Yassa pahiyyati tassa vissāsā gaṇhāti.",
  "pli-tv-kd8:31.3.6_0": "Suggahitaṁ.",
  "pli-tv-kd8:31.3.7_0": "Idha pana, bhikkhave, bhikkhu bhikkhussa hatthe cīvaraṁ pahiṇati—",
  "pli-tv-kd8:31.3.8_0": "‘imaṁ cīvaraṁ itthannāmassa dammī’ti.",
  "pli-tv-kd8:31.3.9_0": "So antarāmagge yassa pahiyyati tassa vissāsā gaṇhāti.",
  "pli-tv-kd8:31.3.10_0": "Suggahitaṁ.",
  "pli-tv-kd8:31.3.11_0": "Yo pahiṇati tassa vissāsā gaṇhāti.",
  "pli-tv-kd8:31.3.12_0": "Duggahitaṁ.",
  "pli-tv-kd8:31.3.13_0": "Idha pana, bhikkhave, bhikkhu bhikkhussa hatthe cīvaraṁ pahiṇati—",
  "pli-tv-kd8:31.3.14_0": "‘imaṁ cīvaraṁ itthannāmassa dammī’ti.",
  "pli-tv-kd8:31.3.15_0": "So antarāmagge suṇāti—",
  "pli-tv-kd8:31.3.16_0": "‘yo pahiṇati so kālaṅkato’ti.",
  "pli-tv-kd8:31.3.17_0": "Tassa matakacīvaraṁ adhiṭṭhāti.",
  "pli-tv-kd8:31.3.18_0": "Dvādhiṭṭhitaṁ.",
  "pli-tv-kd8:31.3.19_0": "Yassa pahiyyati tassa vissāsā gaṇhāti.",
  "pli-tv-kd8:31.3.20_0": "Suggahitaṁ.",
  "pli-tv-kd8:31.3.21_0": "Idha pana, bhikkhave, bhikkhu bhikkhussa hatthe cīvaraṁ pahiṇati—",
  "pli-tv-kd8:31.3.22_0": "‘imaṁ cīvaraṁ itthannāmassa dammī’ti.",
  "pli-tv-kd8:31.3.23_0": "So antarāmagge suṇāti—",
  "pli-tv-kd8:31.3.24_0": "‘yassa pahiyyati so kālaṅkato’ti.",
  "pli-tv-kd8:31.3.25_0": "Tassa matakacīvaraṁ adhiṭṭhāti.",
  "pli-tv-kd8:31.3.26_0": "Svādhiṭṭhitaṁ.",
  "pli-tv-kd8:31.3.27_0": "Yo pahiṇati tassa vissāsā gaṇhāti.",
  "pli-tv-kd8:31.3.28_0": "Duggahitaṁ.",
  "pli-tv-kd8:31.3.29_0": "Idha pana, bhikkhave, bhikkhu bhikkhussa hatthe cīvaraṁ pahiṇati—",
  "pli-tv-kd8:31.3.30_0": "‘imaṁ cīvaraṁ itthannāmassa dammī’ti.",
  "pli-tv-kd8:31.3.31_0": "So antarāmagge suṇāti ‘ubho kālaṅkatā’ti.",
  "pli-tv-kd8:31.3.32_0": "Yo pahiṇati tassa matakacīvaraṁ adhiṭṭhāti.",
  "pli-tv-kd8:31.3.33_0": "Dvādhiṭṭhitaṁ.",
  "pli-tv-kd8:31.3.34_0": "Yassa pahiyyati tassa matakacīvaraṁ adhiṭṭhāti.",
  "pli-tv-kd8:31.3.35_0": "Svādhiṭṭhitaṁ.",
  "pli-tv-kd8:32.1.0_0": "31. Aṭṭhacīvaramātikā",
  "pli-tv-kd8:32.1.1_0": "Aṭṭhimā, bhikkhave, mātikā cīvarassa uppādāya—",
  "pli-tv-kd8:32.1.2_0": "sīmāya deti,",
  "pli-tv-kd8:32.1.2_1": "katikāya deti,",
  "pli-tv-kd8:32.1.2_2": "bhikkhāpaññattiyā deti,",
  "pli-tv-kd8:32.1.2_3": "saṅghassa deti,",
  "pli-tv-kd8:32.1.2_4": "ubhatosaṅghassa deti,",
  "pli-tv-kd8:32.1.2_5": "vassaṁvuṭṭhasaṅghassa deti,",
  "pli-tv-kd8:32.1.2_6": "ādissa deti,",
  "pli-tv-kd8:32.1.2_7": "puggalassa deti.",
  "pli-tv-kd8:32.1.3_0": "Sīmāya deti—",
  "pli-tv-kd8:32.1.4_0": "yāvatikā bhikkhū antosīmagatā tehi bhājetabbaṁ.",
  "pli-tv-kd8:32.1.5_0": "Katikāya deti—",
  "pli-tv-kd8:32.1.6_0": "sambahulā āvāsā samānalābhā honti ekasmiṁ āvāse dinne sabbattha dinnaṁ hoti.",
  "pli-tv-kd8:32.1.7_0": "Bhikkhāpaññattiyā deti, yattha saṅghassa dhuvakārā kariyyanti, tattha deti.",
  "pli-tv-kd8:32.1.8_0": "Saṅghassa deti, sammukhībhūtena saṅghena bhājetabbaṁ.",
  "pli-tv-kd8:32.1.9_0": "Ubhatosaṅghassa deti,",
  "pli-tv-kd8:32.1.9_1": "bahukāpi bhikkhū honti,",
  "pli-tv-kd8:32.1.9_2": "ekā bhikkhunī hoti,",
  "pli-tv-kd8:32.1.9_3": "upaḍḍhaṁ dātabbaṁ,",
  "pli-tv-kd8:32.1.9_4": "bahukāpi bhikkhuniyo honti,",
  "pli-tv-kd8:32.1.9_5": "eko bhikkhu hoti,",
  "pli-tv-kd8:32.1.9_6": "upaḍḍhaṁ dātabbaṁ.",
  "pli-tv-kd8:32.1.10_0": "Vassaṁvuṭṭhasaṅghassa deti, yāvatikā bhikkhū tasmiṁ āvāse vassaṁvuṭṭhā, tehi bhājetabbaṁ.",
  "pli-tv-kd8:32.1.11_0": "Ādissa deti, yāguyā vā bhatte vā khādanīye vā cīvare vā senāsane vā bhesajje vā.",
  "pli-tv-kd8:32.1.12_0": "Puggalassa deti—",
  "pli-tv-kd8:32.1.13_0": "‘imaṁ cīvaraṁ itthannāmassa dammī’”ti.",
  "pli-tv-kd8:32.1.14_0": "Cīvarakkhandhako aṭṭhamo.",
  "pli-tv-kd8:32.1.15_0": "Tassuddānaṁ",
  "pli-tv-kd8:32.1.16_0": "Rājagahako negamo,",
  "pli-tv-kd8:32.1.17_0": "disvā vesāliyaṁ gaṇiṁ;",
  "pli-tv-kd8:32.1.18_0": "Puna rājagahaṁ gantvā,",
  "pli-tv-kd8:32.1.19_0": "rañño taṁ paṭivedayi.",
  "pli-tv-kd8:32.1.20_0": "Putto sālavatikāya,",
  "pli-tv-kd8:32.1.21_0": "abhayassa hi atrajo;",
  "pli-tv-kd8:32.1.22_0": "Jīvatīti kumārena,",
  "pli-tv-kd8:32.1.23_0": "saṅkhāto jīvako iti.",
  "pli-tv-kd8:32.1.24_0": "So hi takkasīlaṁ gantvā,",
  "pli-tv-kd8:32.1.25_0": "uggahetvā mahābhiso;",
  "pli-tv-kd8:32.1.26_0": "Sattavassikaābādhaṁ,",
  "pli-tv-kd8:32.1.27_0": "natthukammena nāsayi.",
  "pli-tv-kd8:32.1.28_0": "Rañño bhagandalābādhaṁ,",
  "pli-tv-kd8:32.1.29_0": "ālepena apākaḍḍhi;",
  "pli-tv-kd8:32.1.30_0": "Mamañca itthāgārañca,",
  "pli-tv-kd8:32.1.31_0": "buddhasaṅghaṁ cupaṭṭhahi.",
  "pli-tv-kd8:32.1.32_0": "Rājagahako ca seṭṭhi,",
  "pli-tv-kd8:32.1.33_0": "antagaṇṭhi tikicchitaṁ;",
  "pli-tv-kd8:32.1.34_0": "Pajjotassa mahārogaṁ,",
  "pli-tv-kd8:32.1.35_0": "ghatapānena nāsayi.",
  "pli-tv-kd8:32.1.36_0": "Adhikārañca siveyyaṁ,",
  "pli-tv-kd8:32.1.37_0": "abhisannaṁ sinehati;",
  "pli-tv-kd8:32.1.38_0": "Tīhi uppalahatthehi,",
  "pli-tv-kd8:32.1.39_0": "samattiṁsavirecanaṁ.",
  "pli-tv-kd8:32.1.40_0": "Pakatattaṁ varaṁ yāci,",
  "pli-tv-kd8:32.1.41_0": "siveyyañca paṭiggahi;",
  "pli-tv-kd8:32.1.42_0": "Cīvarañca gihidānaṁ,",
  "pli-tv-kd8:32.1.43_0": "anuññāsi tathāgato.",
  "pli-tv-kd8:32.1.44_0": "Rājagahe janapade,",
  "pli-tv-kd8:32.1.45_0": "bahuṁ uppajji cīvaraṁ;",
  "pli-tv-kd8:32.1.46_0": "Pāvāro kosiyañceva,",
  "pli-tv-kd8:32.1.47_0": "kojavo aḍḍhakāsikaṁ.",
  "pli-tv-kd8:32.1.48_0": "Uccāvacā ca santuṭṭhi,",
  "pli-tv-kd8:32.1.49_0": "nāgamesāgamesuṁ ca;",
  "pli-tv-kd8:32.1.50_0": "Paṭhamaṁ pacchā sadisā,",
  "pli-tv-kd8:32.1.51_0": "katikā ca paṭiharuṁ.",
  "pli-tv-kd8:32.1.52_0": "Bhaṇḍāgāraṁ aguttañca,",
  "pli-tv-kd8:32.1.53_0": "vuṭṭhāpenti tatheva ca;",
  "pli-tv-kd8:32.1.54_0": "Ussannaṁ kolāhalañca,",
  "pli-tv-kd8:32.1.55_0": "kathaṁ bhāje kathaṁ dade.",
  "pli-tv-kd8:32.1.56_0": "Sakātirekabhāgena,",
  "pli-tv-kd8:32.1.57_0": "paṭivīso kathaṁ dade;",
  "pli-tv-kd8:32.1.58_0": "Chakaṇena sītudakā,",
  "pli-tv-kd8:32.1.59_0": "uttaritu na jānare.",
  "pli-tv-kd8:32.1.60_0": "Oropentā bhājanañca,",
  "pli-tv-kd8:32.1.61_0": "pātiyā ca chamāya ca;",
  "pli-tv-kd8:32.1.62_0": "Upacikā majjhe jīranti,",
  "pli-tv-kd8:32.1.63_0": "ekato patthinnena ca.",
  "pli-tv-kd8:32.1.64_0": "Pharusācchinnacchibandhā,",
  "pli-tv-kd8:32.1.65_0": "addasāsi ubbhaṇḍite;",
  "pli-tv-kd8:32.1.66_0": "Vīmaṁsitvā sakyamuni,",
  "pli-tv-kd8:32.1.67_0": "anuññāsi ticīvaraṁ.",
  "pli-tv-kd8:32.1.68_0": "Aññena atirekena,",
  "pli-tv-kd8:32.1.69_0": "uppajji chiddameva ca;",
  "pli-tv-kd8:32.1.70_0": "Cātuddīpo varaṁ yāci,",
  "pli-tv-kd8:32.1.71_0": "dātuṁ vassikasāṭikaṁ.",
  "pli-tv-kd8:32.1.72_0": "Āgantugamigilānaṁ,",
  "pli-tv-kd8:32.1.73_0": "upaṭṭhākañca bhesajjaṁ;",
  "pli-tv-kd8:32.1.74_0": "Dhuvaṁ udakasāṭiñca,",
  "pli-tv-kd8:32.1.75_0": "paṇītaṁ atikhuddakaṁ.",
  "pli-tv-kd8:32.1.76_0": "Thullakacchumukhaṁ khomaṁ,",
  "pli-tv-kd8:32.1.77_0": "paripuṇṇaṁ adhiṭṭhānaṁ;",
  "pli-tv-kd8:32.1.78_0": "Pacchimaṁ kato garuko,",
  "pli-tv-kd8:32.1.79_0": "vikaṇṇo suttamokiri.",
  "pli-tv-kd8:32.1.80_0": "Lujjanti nappahonti,",
  "pli-tv-kd8:32.1.81_0": "ca anvādhikaṁ bahūni ca;",
  "pli-tv-kd8:32.1.82_0": "Andhavane assatiyā,",
  "pli-tv-kd8:32.1.83_0": "eko vassaṁ utumhi ca.",
  "pli-tv-kd8:32.1.84_0": "Dve bhātukā rājagahe,",
  "pli-tv-kd8:32.1.85_0": "upanando puna dvisu;",
  "pli-tv-kd8:32.1.86_0": "Kucchivikāro gilāno,",
  "pli-tv-kd8:32.1.87_0": "ubho ceva gilānakā.",
  "pli-tv-kd8:32.1.88_0": "Naggā kusā vākacīraṁ,",
  "pli-tv-kd8:32.1.89_0": "phalako kesakambalaṁ;",
  "pli-tv-kd8:32.1.90_0": "Vāḷaulūkapakkhañca,",
  "pli-tv-kd8:32.1.91_0": "ajinaṁ akkanāḷakaṁ.",
  "pli-tv-kd8:32.1.92_0": "Potthakaṁ nīlapītañca,",
  "pli-tv-kd8:32.1.93_0": "lohitaṁ mañjiṭṭhena ca;",
  "pli-tv-kd8:32.1.94_0": "Kaṇhā mahāraṅganāma,",
  "pli-tv-kd8:32.1.95_0": "acchinnadasikā tathā.",
  "pli-tv-kd8:32.1.96_0": "Dīghapupphaphaṇadasā,",
  "pli-tv-kd8:32.1.97_0": "kañcutirīṭaveṭhanaṁ;",
  "pli-tv-kd8:32.1.98_0": "Anuppanne pakkamati,",
  "pli-tv-kd8:32.1.99_0": "saṅgho bhijjati tāvade.",
  "pli-tv-kd8:32.1.100_0": "Pakkhe dadanti saṅghassa,",
  "pli-tv-kd8:32.1.101_0": "āyasmā revato pahi;",
  "pli-tv-kd8:32.1.102_0": "Vissāsagāhādhiṭṭhāti,",
  "pli-tv-kd8:32.1.103_0": "aṭṭha cīvaramātikāti.",
  "pli-tv-kd8:32.1.104_0": "Imamhi khandhake vatthū channavuti.",
  "pli-tv-kd8:32.1.105_0": "Cīvarakkhandhako niṭṭhito."
}