{
  "pli-tv-bu-vb-ss13:0.1_0": "Theravāda Vinaya",
  "pli-tv-bu-vb-ss13:0.2_0": "Mahāvibhaṅga",
  "pli-tv-bu-vb-ss13:0.3_0": "Saṅghādisesakaṇḍa",
  "pli-tv-bu-vb-ss13:0.4_0": "Kuladūsakasikkhāpada",
  "pli-tv-bu-vb-ss13:1.1.1_0": "Tena samayena buddho bhagavā sāvatthiyaṁ viharati jetavane anāthapiṇḍikassa ārāme.",
  "pli-tv-bu-vb-ss13:1.1.2_0": "Tena kho pana samayena assajipunabbasukā nāma kīṭāgirismiṁ āvāsikā honti alajjino pāpabhikkhū.",
  "pli-tv-bu-vb-ss13:1.1.3_0": "Te evarūpaṁ anācāraṁ ācaranti—",
  "pli-tv-bu-vb-ss13:1.1.4_0": "mālāvacchaṁ ropentipi ropāpentipi,",
  "pli-tv-bu-vb-ss13:1.1.4_1": "siñcantipi siñcāpentipi,",
  "pli-tv-bu-vb-ss13:1.1.4_2": "ocinantipi ocināpentipi,",
  "pli-tv-bu-vb-ss13:1.1.4_3": "ganthentipi ganthāpentipi,",
  "pli-tv-bu-vb-ss13:1.1.5_0": "ekatovaṇṭikamālaṁ karontipi kārāpentipi, ubhatovaṇṭikamālaṁ karontipi kārāpentipi,",
  "pli-tv-bu-vb-ss13:1.1.6_0": "mañjarikaṁ karontipi kārāpentipi,",
  "pli-tv-bu-vb-ss13:1.1.6_1": "vidhūtikaṁ karontipi kārāpentipi,",
  "pli-tv-bu-vb-ss13:1.1.6_2": "vaṭaṁsakaṁ karontipi kārāpentipi,",
  "pli-tv-bu-vb-ss13:1.1.6_3": "āveḷaṁ karontipi kārāpentipi,",
  "pli-tv-bu-vb-ss13:1.1.6_4": "uracchadaṁ karontipi kārāpentipi.",
  "pli-tv-bu-vb-ss13:1.1.7_0": "Te kulitthīnaṁ kuladhītānaṁ kulakumārīnaṁ kulasuṇhānaṁ kuladāsīnaṁ ekatovaṇṭikamālaṁ harantipi harāpentipi,",
  "pli-tv-bu-vb-ss13:1.1.7_1": "ubhatovaṇṭikamālaṁ harantipi harāpentipi,",
  "pli-tv-bu-vb-ss13:1.1.7_2": "mañjarikaṁ harantipi harāpentipi,",
  "pli-tv-bu-vb-ss13:1.1.7_3": "vidhūtikaṁ harantipi harāpentipi,",
  "pli-tv-bu-vb-ss13:1.1.7_4": "vaṭaṁsakaṁ harantipi harāpentipi,",
  "pli-tv-bu-vb-ss13:1.1.7_5": "āveḷaṁ harantipi harāpentipi,",
  "pli-tv-bu-vb-ss13:1.1.7_6": "uracchadaṁ harantipi harāpentipi.",
  "pli-tv-bu-vb-ss13:1.1.8_0": "Te kulitthīhi kuladhītāhi kulakumārīhi kulasuṇhāhi kuladāsīhi saddhiṁ ekabhājanepi bhuñjanti,",
  "pli-tv-bu-vb-ss13:1.1.8_1": "ekathālakepi pivanti,",
  "pli-tv-bu-vb-ss13:1.1.9_0": "ekāsanepi nisīdanti,",
  "pli-tv-bu-vb-ss13:1.1.9_1": "ekamañcepi tuvaṭṭenti,",
  "pli-tv-bu-vb-ss13:1.1.9_2": "ekattharaṇāpi tuvaṭṭenti,",
  "pli-tv-bu-vb-ss13:1.1.9_3": "ekapāvuraṇāpi tuvaṭṭenti,",
  "pli-tv-bu-vb-ss13:1.1.9_4": "ekattharaṇapāvuraṇāpi tuvaṭṭenti,",
  "pli-tv-bu-vb-ss13:1.1.10_0": "vikālepi bhuñjanti, majjampi pivanti, mālāgandhavilepanampi dhārenti,",
  "pli-tv-bu-vb-ss13:1.1.11_0": "naccantipi gāyantipi vādentipi lāsentipi,",
  "pli-tv-bu-vb-ss13:1.1.12_0": "naccantiyāpi naccanti,",
  "pli-tv-bu-vb-ss13:1.1.12_1": "naccantiyāpi gāyanti,",
  "pli-tv-bu-vb-ss13:1.1.12_2": "naccantiyāpi vādenti,",
  "pli-tv-bu-vb-ss13:1.1.12_3": "naccantiyāpi lāsenti,",
  "pli-tv-bu-vb-ss13:1.1.12_4": "gāyantiyāpi naccanti,",
  "pli-tv-bu-vb-ss13:1.1.12_5": "gāyantiyāpi gāyanti,",
  "pli-tv-bu-vb-ss13:1.1.12_6": "gāyantiyāpi vādenti,",
  "pli-tv-bu-vb-ss13:1.1.12_7": "gāyantiyāpi lāsenti,",
  "pli-tv-bu-vb-ss13:1.1.12_8": "vādentiyāpi naccanti,",
  "pli-tv-bu-vb-ss13:1.1.12_9": "vādentiyāpi gāyanti,",
  "pli-tv-bu-vb-ss13:1.1.12_10": "vādentiyāpi vādenti,",
  "pli-tv-bu-vb-ss13:1.1.12_11": "vādentiyāpi lāsenti,",
  "pli-tv-bu-vb-ss13:1.1.12_12": "lāsentiyāpi naccanti,",
  "pli-tv-bu-vb-ss13:1.1.12_13": "lāsentiyāpi gāyanti,",
  "pli-tv-bu-vb-ss13:1.1.12_14": "lāsentiyāpi vādenti,",
  "pli-tv-bu-vb-ss13:1.1.12_15": "lāsentiyāpi lāsenti;",
  "pli-tv-bu-vb-ss13:1.2.1_0": "aṭṭhapadepi kīḷanti,",
  "pli-tv-bu-vb-ss13:1.2.1_1": "dasapadepi kīḷanti,",
  "pli-tv-bu-vb-ss13:1.2.1_2": "ākāsepi kīḷanti,",
  "pli-tv-bu-vb-ss13:1.2.1_3": "parihārapathepi kīḷanti,",
  "pli-tv-bu-vb-ss13:1.2.1_4": "santikāyapi kīḷanti,",
  "pli-tv-bu-vb-ss13:1.2.1_5": "khalikāyapi kīḷanti,",
  "pli-tv-bu-vb-ss13:1.2.1_6": "ghaṭikāyapi kīḷanti,",
  "pli-tv-bu-vb-ss13:1.2.1_7": "salākahatthenapi kīḷanti,",
  "pli-tv-bu-vb-ss13:1.2.1_8": "akkhenapi kīḷanti,",
  "pli-tv-bu-vb-ss13:1.2.1_9": "paṅgacīrenapi kīḷanti,",
  "pli-tv-bu-vb-ss13:1.2.1_10": "vaṅkakenapi kīḷanti,",
  "pli-tv-bu-vb-ss13:1.2.1_11": "mokkhacikāyapi kīḷanti,",
  "pli-tv-bu-vb-ss13:1.2.1_12": "ciṅgulakenapi kīḷanti,",
  "pli-tv-bu-vb-ss13:1.2.1_13": "pattāḷhakenapi kīḷanti,",
  "pli-tv-bu-vb-ss13:1.2.1_14": "rathakenapi kīḷanti,",
  "pli-tv-bu-vb-ss13:1.2.1_15": "dhanukenapi kīḷanti,",
  "pli-tv-bu-vb-ss13:1.2.1_16": "akkharikāyapi kīḷanti,",
  "pli-tv-bu-vb-ss13:1.2.1_17": "manesikāyapi kīḷanti,",
  "pli-tv-bu-vb-ss13:1.2.1_18": "yathāvajjenapi kīḷanti.",
  "pli-tv-bu-vb-ss13:1.2.2_0": "Hatthismimpi sikkhanti,",
  "pli-tv-bu-vb-ss13:1.2.2_1": "assasmimpi sikkhanti,",
  "pli-tv-bu-vb-ss13:1.2.2_2": "rathasmimpi sikkhanti,",
  "pli-tv-bu-vb-ss13:1.2.2_3": "dhanusmimpi sikkhanti,",
  "pli-tv-bu-vb-ss13:1.2.2_4": "tharusmimpi sikkhanti,",
  "pli-tv-bu-vb-ss13:1.2.3_0": "hatthissapi purato dhāvanti, assassapi purato dhāvanti, rathassapi purato dhāvantipi ādhāvantipi,",
  "pli-tv-bu-vb-ss13:1.2.4_0": "usseḷentipi, apphoṭentipi, nibbujjhantipi, muṭṭhīhipi yujjhanti,",
  "pli-tv-bu-vb-ss13:1.2.5_0": "raṅgamajjhepi saṅghāṭiṁ pattharitvā naccakiṁ evaṁ vadanti—“idha, bhagini,",
  "pli-tv-bu-vb-ss13:1.2.5_1": "naccassū”ti,",
  "pli-tv-bu-vb-ss13:1.2.5_2": "nalāṭikampi denti,",
  "pli-tv-bu-vb-ss13:1.2.5_3": "vividhampi anācāraṁ ācaranti.",
  "pli-tv-bu-vb-ss13:1.3.1_0": "Tena kho pana samayena aññataro bhikkhu kāsīsu vassaṁvuṭṭho sāvatthiṁ gacchanto bhagavantaṁ dassanāya,",
  "pli-tv-bu-vb-ss13:1.3.1_1": "yena kīṭāgiri tadavasari.",
  "pli-tv-bu-vb-ss13:1.3.2_0": "Atha kho so bhikkhu pubbaṇhasamayaṁ nivāsetvā pattacīvaramādāya kīṭāgiriṁ piṇḍāya pāvisi",
  "pli-tv-bu-vb-ss13:1.3.3_0": "pāsādikena abhikkantena paṭikkantena ālokitena vilokitena samiñjitena pasāritena okkhittacakkhu iriyāpathasampanno.",
  "pli-tv-bu-vb-ss13:1.3.4_0": "Manussā taṁ bhikkhuṁ passitvā evamāhaṁsu—“kvāyaṁ abalabalo viya mandamando viya bhākuṭikabhākuṭiko viya?",
  "pli-tv-bu-vb-ss13:1.3.4_1": "Ko imassa upagatassa piṇḍakaṁ dassati?",
  "pli-tv-bu-vb-ss13:1.3.4_2": "Amhākaṁ pana ayyā assajipunabbasukā saṇhā sakhilā sukhasambhāsā mihitapubbaṅgamā ehisvāgatavādino abbhākuṭikā uttānamukhā pubbabhāsino.",
  "pli-tv-bu-vb-ss13:1.3.4_3": "Tesaṁ kho nāma piṇḍo dātabbo”ti.",
  "pli-tv-bu-vb-ss13:1.3.5_0": "Addasā kho aññataro upāsako taṁ bhikkhuṁ kīṭāgirismiṁ piṇḍāya carantaṁ.",
  "pli-tv-bu-vb-ss13:1.3.6_0": "Disvāna yena so bhikkhu tenupasaṅkami;",
  "pli-tv-bu-vb-ss13:1.3.6_1": "upasaṅkamitvā taṁ bhikkhuṁ abhivādetvā etadavoca—“api, bhante,",
  "pli-tv-bu-vb-ss13:1.3.6_2": "piṇḍo labbhatī”ti?",
  "pli-tv-bu-vb-ss13:1.3.7_0": "“Na kho, āvuso, piṇḍo labbhatī”ti.",
  "pli-tv-bu-vb-ss13:1.3.8_0": "“Ehi, bhante, gharaṁ gamissāmā”ti.",
  "pli-tv-bu-vb-ss13:1.4.1_0": "Atha kho so upāsako taṁ bhikkhuṁ gharaṁ netvā bhojetvā etadavoca—",
  "pli-tv-bu-vb-ss13:1.4.2_0": "“kahaṁ, bhante, ayyo gamissatī”ti?",
  "pli-tv-bu-vb-ss13:1.4.3_0": "“Sāvatthiṁ kho ahaṁ, āvuso, gamissāmi bhagavantaṁ dassanāyā”ti.",
  "pli-tv-bu-vb-ss13:1.4.4_0": "“Tena hi, bhante, mama vacanena bhagavato pāde sirasā vanda, evañca vadehi—",
  "pli-tv-bu-vb-ss13:1.4.5_0": "‘duṭṭho, bhante, kīṭāgirismiṁ āvāso.",
  "pli-tv-bu-vb-ss13:1.4.6_0": "Assajipunabbasukā nāma kīṭāgirismiṁ āvāsikā alajjino pāpabhikkhū.",
  "pli-tv-bu-vb-ss13:1.4.7_0": "Te evarūpaṁ anācāraṁ ācaranti—",
  "pli-tv-bu-vb-ss13:1.4.8_0": "mālāvacchaṁ ropentipi ropāpentipi, siñcantipi siñcāpentipi …pe… vividhampi anācāraṁ ācaranti.",
  "pli-tv-bu-vb-ss13:1.4.9_0": "Yepi te, bhante, manussā pubbe saddhā ahesuṁ pasannā tepi etarahi assaddhā appasannā.",
  "pli-tv-bu-vb-ss13:1.4.10_0": "Yānipi tāni saṅghassa pubbe dānapathāni tānipi etarahi upacchinnāni.",
  "pli-tv-bu-vb-ss13:1.4.11_0": "Riñcanti pesalā bhikkhū, nivasanti pāpabhikkhū.",
  "pli-tv-bu-vb-ss13:1.4.12_0": "Sādhu, bhante, bhagavā kīṭāgiriṁ bhikkhū pahiṇeyya yathāyaṁ kīṭāgirismiṁ āvāso saṇṭhaheyyā’”ti.",
  "pli-tv-bu-vb-ss13:1.5.1_0": "“Evamāvuso”ti kho so bhikkhu tassa upāsakassa paṭissutvā yena sāvatthi tena pakkāmi.",
  "pli-tv-bu-vb-ss13:1.5.2_0": "Anupubbena yena sāvatthi jetavanaṁ anāthapiṇḍikassa ārāmo yena bhagavā tenupasaṅkami;",
  "pli-tv-bu-vb-ss13:1.5.2_1": "upasaṅkamitvā bhagavantaṁ abhivādetvā ekamantaṁ nisīdi.",
  "pli-tv-bu-vb-ss13:1.5.3_0": "Āciṇṇaṁ kho panetaṁ buddhānaṁ bhagavantānaṁ āgantukehi bhikkhūhi saddhiṁ paṭisammodituṁ.",
  "pli-tv-bu-vb-ss13:1.5.4_0": "Atha kho bhagavā taṁ bhikkhuṁ etadavoca—",
  "pli-tv-bu-vb-ss13:1.5.5_0": "“kacci, bhikkhu, khamanīyaṁ kacci yāpanīyaṁ,",
  "pli-tv-bu-vb-ss13:1.5.6_0": "kaccisi appakilamathena addhānaṁ āgato,",
  "pli-tv-bu-vb-ss13:1.5.7_0": "kuto ca tvaṁ, bhikkhu, āgacchasī”ti?",
  "pli-tv-bu-vb-ss13:1.5.8_0": "“Khamanīyaṁ, bhagavā, yāpanīyaṁ, bhagavā.",
  "pli-tv-bu-vb-ss13:1.5.9_0": "Appakilamathena cāhaṁ, bhante, addhānaṁ āgato.",
  "pli-tv-bu-vb-ss13:1.5.10_0": "Idhāhaṁ, bhante,",
  "pli-tv-bu-vb-ss13:1.5.10_1": "kāsīsu vassaṁvuṭṭho sāvatthiṁ āgacchanto bhagavantaṁ dassanāya yena kīṭāgiri tadavasariṁ.",
  "pli-tv-bu-vb-ss13:1.5.11_0": "Atha khvāhaṁ, bhante, pubbaṇhasamayaṁ nivāsetvā pattacīvaramādāya kīṭāgiriṁ piṇḍāya pāvisiṁ.",
  "pli-tv-bu-vb-ss13:1.5.12_0": "Addasā kho maṁ, bhante, aññataro upāsako kīṭāgirismiṁ piṇḍāya carantaṁ.",
  "pli-tv-bu-vb-ss13:1.5.13_0": "Disvāna yenāhaṁ tenupasaṅkami;",
  "pli-tv-bu-vb-ss13:1.5.13_1": "upasaṅkamitvā maṁ abhivādetvā etadavoca—‘api, bhante,",
  "pli-tv-bu-vb-ss13:1.5.13_2": "piṇḍo labbhatī’ti?",
  "pli-tv-bu-vb-ss13:1.5.14_0": "‘Na kho, āvuso, piṇḍo labbhatī’ti.",
  "pli-tv-bu-vb-ss13:1.5.15_0": "‘Ehi, bhante, gharaṁ gamissāmā’ti.",
  "pli-tv-bu-vb-ss13:1.5.16_0": "Atha kho, bhante, so upāsako maṁ gharaṁ netvā bhojetvā etadavoca—",
  "pli-tv-bu-vb-ss13:1.5.17_0": "‘kahaṁ, bhante, ayyo gamissatī’ti?",
  "pli-tv-bu-vb-ss13:1.5.18_0": "‘Sāvatthiṁ kho ahaṁ, āvuso, gamissāmi bhagavantaṁ dassanāyā’ti.",
  "pli-tv-bu-vb-ss13:1.5.19_0": "Tena hi, bhante, mama vacanena bhagavato pāde sirasā vanda, evañca vadehi—",
  "pli-tv-bu-vb-ss13:1.5.20_0": "‘duṭṭho, bhante, kīṭāgirismiṁ āvāso,",
  "pli-tv-bu-vb-ss13:1.5.21_0": "assajipunabbasukā nāma kīṭāgirismiṁ āvāsikā alajjino pāpabhikkhū.",
  "pli-tv-bu-vb-ss13:1.5.22_0": "Te evarūpaṁ anācāraṁ ācaranti—",
  "pli-tv-bu-vb-ss13:1.5.23_0": "mālāvacchaṁ ropentipi ropāpentipi, siñcantipi siñcāpentipi …pe… vividhampi anācāraṁ ācaranti.",
  "pli-tv-bu-vb-ss13:1.5.24_0": "Yepi te, bhante, manussā pubbe saddhā ahesuṁ pasannā tepi etarahi assaddhā appasannā,",
  "pli-tv-bu-vb-ss13:1.5.25_0": "yānipi tāni saṅghassa pubbe dānapathāni tānipi etarahi upacchinnāni,",
  "pli-tv-bu-vb-ss13:1.5.26_0": "riñcanti pesalā bhikkhū nivasanti pāpabhikkhū.",
  "pli-tv-bu-vb-ss13:1.5.27_0": "Sādhu, bhante, bhagavā kīṭāgiriṁ bhikkhū pahiṇeyya yathāyaṁ kīṭāgirismiṁ āvāso saṇṭhaheyyā’ti.",
  "pli-tv-bu-vb-ss13:1.5.28_0": "Tato ahaṁ, bhagavā, āgacchāmī”ti.",
  "pli-tv-bu-vb-ss13:1.6.1_0": "Atha kho bhagavā etasmiṁ nidāne etasmiṁ pakaraṇe bhikkhusaṅghaṁ sannipātāpetvā bhikkhū paṭipucchi—",
  "pli-tv-bu-vb-ss13:1.6.2_0": "“saccaṁ kira,",
  "pli-tv-bu-vb-ss13:1.6.2_1": "bhikkhave,",
  "pli-tv-bu-vb-ss13:1.6.2_2": "assajipunabbasukā nāma kīṭāgirismiṁ āvāsikā alajjino pāpabhikkhū te evarūpaṁ anācāraṁ ācaranti—",
  "pli-tv-bu-vb-ss13:1.6.3_0": "mālāvacchaṁ ropentipi ropāpentipi, siñcantipi siñcāpentipi …pe… vividhampi anācāraṁ ācaranti,",
  "pli-tv-bu-vb-ss13:1.6.4_0": "yepi te, bhikkhave, manussā pubbe saddhā ahesuṁ pasannā tepi etarahi assaddhā appasannā;",
  "pli-tv-bu-vb-ss13:1.6.5_0": "yānipi tāni saṅghassa pubbe dānapathāni tānipi etarahi upacchinnāni;",
  "pli-tv-bu-vb-ss13:1.6.6_0": "riñcanti pesalā bhikkhū nivasanti pāpabhikkhū”ti?",
  "pli-tv-bu-vb-ss13:1.6.7_0": "“Saccaṁ, bhagavā”ti.",
  "pli-tv-bu-vb-ss13:1.6.8_0": "Vigarahi buddho bhagavā …pe…",
  "pli-tv-bu-vb-ss13:1.6.9_0": "kathañhi nāma te, bhikkhave, moghapurisā evarūpaṁ anācāraṁ ācarissanti—",
  "pli-tv-bu-vb-ss13:1.6.10_0": "mālāvacchaṁ ropessantipi ropāpessantipi,",
  "pli-tv-bu-vb-ss13:1.6.10_1": "sañcissantipi siñcāpessantipi,",
  "pli-tv-bu-vb-ss13:1.6.10_2": "ocinissantipi ocināpessantipi,",
  "pli-tv-bu-vb-ss13:1.6.10_3": "ganthissantipi ganthāpessantipi,",
  "pli-tv-bu-vb-ss13:1.6.11_0": "ekatovaṇṭikamālaṁ karissantipi kārāpessantipi, ubhatovaṇṭikamālaṁ karissantipi kārāpessantipi,",
  "pli-tv-bu-vb-ss13:1.6.12_0": "mañjarikaṁ karissantipi kārāpessantipi,",
  "pli-tv-bu-vb-ss13:1.6.12_1": "vidhūtikaṁ karissantipi kārāpessantipi,",
  "pli-tv-bu-vb-ss13:1.6.12_2": "vaṭaṁsakaṁ karissantipi kārāpessantipi,",
  "pli-tv-bu-vb-ss13:1.6.12_3": "āveḷaṁ karissantipi kārāpessantipi,",
  "pli-tv-bu-vb-ss13:1.6.12_4": "uracchadaṁ karissantipi kārāpessantipi.",
  "pli-tv-bu-vb-ss13:1.6.13_0": "Te kulitthīnaṁ kuladhītānaṁ kulakumārīnaṁ kulasuṇhānaṁ kuladāsīnaṁ ekatovaṇṭikamālaṁ harissantipi hārāpessantipi,",
  "pli-tv-bu-vb-ss13:1.6.13_1": "ubhatovaṇṭikamālaṁ harissantipi hārāpessantipi,",
  "pli-tv-bu-vb-ss13:1.6.13_2": "mañjarikaṁ harissantipi hārāpessantipi,",
  "pli-tv-bu-vb-ss13:1.6.13_3": "vidhūtikaṁ harissantipi hārāpessantipi,",
  "pli-tv-bu-vb-ss13:1.6.13_4": "vaṭaṁsakaṁ harissantipi hārāpessantipi,",
  "pli-tv-bu-vb-ss13:1.6.13_5": "āveḷaṁ harissantipi hārāpessantipi,",
  "pli-tv-bu-vb-ss13:1.6.13_6": "uracchadaṁ harissantipi hārāpessantipi.",
  "pli-tv-bu-vb-ss13:1.6.14_0": "Te kulitthīhi kuladhītāhi kulakumārīhi kulasuṇhāhi kuladāsīhi saddhiṁ ekabhājanepi bhuñjissanti,",
  "pli-tv-bu-vb-ss13:1.6.14_1": "ekathālakepi pivissanti,",
  "pli-tv-bu-vb-ss13:1.6.14_2": "ekāsanepi nisīdissanti,",
  "pli-tv-bu-vb-ss13:1.6.14_3": "ekamañcepi tuvaṭṭissanti,",
  "pli-tv-bu-vb-ss13:1.6.14_4": "ekattharaṇāpi tuvaṭṭissanti,",
  "pli-tv-bu-vb-ss13:1.6.14_5": "ekapāvuraṇāpi tuvaṭṭissanti,",
  "pli-tv-bu-vb-ss13:1.6.14_6": "ekattharaṇapāvuraṇāpi tuvaṭṭissanti,",
  "pli-tv-bu-vb-ss13:1.6.15_0": "vikālepi bhuñjissanti, majjampi pivissanti, mālāgandhavilepanampi dhārissanti",
  "pli-tv-bu-vb-ss13:1.6.16_0": "naccissantipi gāyissantipi vādessantipi lāsessantipi,",
  "pli-tv-bu-vb-ss13:1.6.17_0": "naccantiyāpi naccissanti naccantiyāpi gāyissanti naccantiyāpi vādessanti naccantiyāpi lāsessanti,",
  "pli-tv-bu-vb-ss13:1.6.17_1": "gāyantiyāpi naccissanti gāyantiyāpi gāyissanti gāyantiyāpi vādessanti gāyantiyāpi lāsessanti,",
  "pli-tv-bu-vb-ss13:1.6.17_2": "vādentiyāpi naccissanti vādentiyāpi gāyissanti vādentiyāpi vādessanti vādentiyāpi lāsessanti,",
  "pli-tv-bu-vb-ss13:1.6.17_3": "lāsentiyāpi naccissanti lāsentiyāpi gāyissanti lāsentiyāpi vādessanti lāsentiyāpi lāsessanti",
  "pli-tv-bu-vb-ss13:1.6.18_0": "aṭṭhapadepi kīḷissanti dasapadepi kīḷissanti,",
  "pli-tv-bu-vb-ss13:1.6.18_1": "ākāsepi kīḷissanti,",
  "pli-tv-bu-vb-ss13:1.6.18_2": "parihārapathepi kīḷissanti,",
  "pli-tv-bu-vb-ss13:1.6.18_3": "santikāyapi kīḷissanti,",
  "pli-tv-bu-vb-ss13:1.6.18_4": "khalikāyapi kīḷissanti,",
  "pli-tv-bu-vb-ss13:1.6.18_5": "ghaṭikāyapi kīḷissanti,",
  "pli-tv-bu-vb-ss13:1.6.18_6": "salākahatthenapi kīḷissanti,",
  "pli-tv-bu-vb-ss13:1.6.18_7": "akkhenapi kīḷissanti,",
  "pli-tv-bu-vb-ss13:1.6.18_8": "paṅgacīrenapi kīḷissanti,",
  "pli-tv-bu-vb-ss13:1.6.18_9": "vaṅkakenapi kīḷissanti,",
  "pli-tv-bu-vb-ss13:1.6.18_10": "mokkhacikāyapi kīḷissanti,",
  "pli-tv-bu-vb-ss13:1.6.18_11": "ciṅgulakenapi kīḷissanti,",
  "pli-tv-bu-vb-ss13:1.6.18_12": "pattāḷhakenapi kīḷissanti,",
  "pli-tv-bu-vb-ss13:1.6.18_13": "rathakenapi kīḷissanti,",
  "pli-tv-bu-vb-ss13:1.6.18_14": "dhanukenapi kīḷissanti,",
  "pli-tv-bu-vb-ss13:1.6.18_15": "akkharikāyapi kīḷissanti,",
  "pli-tv-bu-vb-ss13:1.6.18_16": "manesikāyapi kīḷissanti,",
  "pli-tv-bu-vb-ss13:1.6.18_17": "yathāvajjenapi kīḷissanti,",
  "pli-tv-bu-vb-ss13:1.6.19_0": "hatthismimpi sikkhissanti,",
  "pli-tv-bu-vb-ss13:1.6.19_1": "assasmimpi sikkhissanti,",
  "pli-tv-bu-vb-ss13:1.6.19_2": "rathasmimpi sikkhissanti,",
  "pli-tv-bu-vb-ss13:1.6.19_3": "dhanusmimpi sikkhissanti,",
  "pli-tv-bu-vb-ss13:1.6.19_4": "tharusmimpi sikkhissanti,",
  "pli-tv-bu-vb-ss13:1.6.20_0": "hatthissapi purato dhāvissanti,",
  "pli-tv-bu-vb-ss13:1.6.20_1": "assassapi purato dhāvissanti,",
  "pli-tv-bu-vb-ss13:1.6.20_2": "rathassapi purato dhāvissantipi ādhāvissantipi",
  "pli-tv-bu-vb-ss13:1.6.21_0": "usseḷessantipi, apphoṭessantipi, nibbujjhissantipi, muṭṭhīhipi yujjhissanti,",
  "pli-tv-bu-vb-ss13:1.6.22_0": "raṅgamajjhepi saṅghāṭiṁ pattharitvā naccakiṁ evaṁ vakkhanti “idha, bhagini,",
  "pli-tv-bu-vb-ss13:1.6.22_1": "naccassū”ti nalāṭikampi dassanti,",
  "pli-tv-bu-vb-ss13:1.6.22_2": "vividhampi anācāraṁ ācarissanti.",
  "pli-tv-bu-vb-ss13:1.6.23_0": "Netaṁ, bhikkhave, appasannānaṁ vā pasādāya …pe…",
  "pli-tv-bu-vb-ss13:1.6.24_0": "vigarahitvā dhammiṁ kathaṁ katvā sāriputtamoggallāne āmantesi—",
  "pli-tv-bu-vb-ss13:1.6.25_0": "“gacchatha tumhe,",
  "pli-tv-bu-vb-ss13:1.6.25_1": "sāriputtā,",
  "pli-tv-bu-vb-ss13:1.6.25_2": "kīṭāgiriṁ gantvā assajipunabbasukānaṁ bhikkhūnaṁ kīṭāgirismā pabbājanīyakammaṁ karotha.",
  "pli-tv-bu-vb-ss13:1.6.25_3": "Tumhākaṁ ete saddhivihārikā”ti.",
  "pli-tv-bu-vb-ss13:1.6.26_0": "“Kathaṁ mayaṁ, bhante,",
  "pli-tv-bu-vb-ss13:1.6.26_1": "assajipunabbasukānaṁ bhikkhūnaṁ kīṭāgirismā pabbājanīyakammaṁ karoma?",
  "pli-tv-bu-vb-ss13:1.6.26_2": "Caṇḍā te bhikkhū pharusā”ti.",
  "pli-tv-bu-vb-ss13:1.6.27_0": "“Tena hi tumhe, sāriputtā, bahukehi bhikkhūhi saddhiṁ gacchathā”ti.",
  "pli-tv-bu-vb-ss13:1.6.28_0": "“Evaṁ, bhante”ti kho sāriputtamoggallānā bhagavato paccassosuṁ.",
  "pli-tv-bu-vb-ss13:1.7.1_0": "“Evañca pana, bhikkhave, kātabbaṁ.",
  "pli-tv-bu-vb-ss13:1.7.2_0": "Paṭhamaṁ assajipunabbasukā bhikkhū codetabbā.",
  "pli-tv-bu-vb-ss13:1.7.3_0": "Codetvā sāretabbā. Sāretvā āpattiṁ ropetabbā.",
  "pli-tv-bu-vb-ss13:1.7.4_0": "Āpattiṁ ropetvā byattena bhikkhunā paṭibalena saṅgho ñāpetabbo—",
  "pli-tv-bu-vb-ss13:1.7.5_0": "‘Suṇātu me, bhante, saṅgho.",
  "pli-tv-bu-vb-ss13:1.7.6_0": "Ime assajipunabbasukā bhikkhū kuladūsakā pāpasamācārā.",
  "pli-tv-bu-vb-ss13:1.7.6_1": "Imesaṁ pāpakā samācārā dissanti ceva suyyanti ca.",
  "pli-tv-bu-vb-ss13:1.7.6_2": "Kulāni ca imehi duṭṭhāni dissanti ceva suyyanti ca.",
  "pli-tv-bu-vb-ss13:1.7.7_0": "Yadi saṅghassa pattakallaṁ,",
  "pli-tv-bu-vb-ss13:1.7.7_1": "saṅgho assajipunabbasukānaṁ bhikkhūnaṁ kīṭāgirismā pabbājanīyakammaṁ kareyya—“na assajipunabbasukehi bhikkhūhi kīṭāgirismiṁ vatthabban”ti.",
  "pli-tv-bu-vb-ss13:1.7.8_0": "Esā ñatti.",
  "pli-tv-bu-vb-ss13:1.7.9_0": "Suṇātu me, bhante, saṅgho.",
  "pli-tv-bu-vb-ss13:1.7.10_0": "Ime assajipunabbasukā bhikkhū kuladūsakā pāpasamācārā.",
  "pli-tv-bu-vb-ss13:1.7.10_1": "Imesaṁ pāpakā samācārā dissanti ceva suyyanti ca.",
  "pli-tv-bu-vb-ss13:1.7.10_2": "Kulāni ca imehi duṭṭhāni dissanti ceva suyyanti ca.",
  "pli-tv-bu-vb-ss13:1.7.11_0": "Saṅgho assajipunabbasukānaṁ bhikkhūnaṁ kīṭāgirismā pabbājanīyakammaṁ karoti—“na assajipunabbasukehi bhikkhūhi kīṭāgirismiṁ vatthabban”ti.",
  "pli-tv-bu-vb-ss13:1.7.12_0": "Yassāyasmato khamati assajipunabbasukānaṁ bhikkhūnaṁ kīṭāgirismā pabbājanīyakammassa karaṇaṁ—“na assajipunabbasukehi",
  "pli-tv-bu-vb-ss13:1.7.12_1": "bhikkhūhi kīṭāgirismiṁ vatthabban”ti,",
  "pli-tv-bu-vb-ss13:1.7.12_2": "so tuṇhassa;",
  "pli-tv-bu-vb-ss13:1.7.13_0": "yassa nakkhamati, so bhāseyya.",
  "pli-tv-bu-vb-ss13:1.7.14_0": "Dutiyampi etamatthaṁ vadāmi …pe…",
  "pli-tv-bu-vb-ss13:1.7.15_0": "tatiyampi etamatthaṁ vadāmi—suṇātu me, bhante, saṅgho …pe… so bhāseyya.",
  "pli-tv-bu-vb-ss13:1.7.16_0": "Kataṁ saṅghena assajipunabbasukānaṁ bhikkhūnaṁ kīṭāgirismā pabbājanīyakammaṁ—“na assajipunabbasukehi bhikkhūhi kīṭāgirismiṁ vatthabban”ti.",
  "pli-tv-bu-vb-ss13:1.7.17_0": "Khamati saṅghassa, tasmā tuṇhī, evametaṁ dhārayāmī’”ti.",
  "pli-tv-bu-vb-ss13:1.8.1_0": "Atha kho sāriputtamoggallānappamukho bhikkhusaṅgho kīṭāgiriṁ gantvā assajipunabbasukānaṁ bhikkhūnaṁ kīṭāgirismā",
  "pli-tv-bu-vb-ss13:1.8.1_1": "pabbājanīyakammaṁ akāsi—“na assajipunabbasukehi bhikkhūhi kīṭāgirismiṁ vatthabban”ti.",
  "pli-tv-bu-vb-ss13:1.8.2_0": "Te saṅghena pabbājanīyakammakatā na sammā vattanti,",
  "pli-tv-bu-vb-ss13:1.8.2_1": "na lomaṁ pātenti,",
  "pli-tv-bu-vb-ss13:1.8.2_2": "na netthāraṁ vattanti,",
  "pli-tv-bu-vb-ss13:1.8.2_3": "na bhikkhū khamāpenti,",
  "pli-tv-bu-vb-ss13:1.8.2_4": "akkosanti paribhāsanti chandagāmitā dosagāmitā mohagāmitā bhayagāmitā pāpenti,",
  "pli-tv-bu-vb-ss13:1.8.2_5": "pakkamantipi,",
  "pli-tv-bu-vb-ss13:1.8.2_6": "vibbhamantipi.",
  "pli-tv-bu-vb-ss13:1.8.3_0": "Ye te bhikkhū appicchā …pe… te ujjhāyanti khiyyanti vipācenti—",
  "pli-tv-bu-vb-ss13:1.8.4_0": "“kathañhi nāma assajipunabbasukā bhikkhū saṅghena pabbājanīyakammakatā na sammā vattissanti,",
  "pli-tv-bu-vb-ss13:1.8.4_1": "na lomaṁ pātessanti,",
  "pli-tv-bu-vb-ss13:1.8.4_2": "na netthāraṁ vattissanti,",
  "pli-tv-bu-vb-ss13:1.8.4_3": "na bhikkhū khamāpessanti,",
  "pli-tv-bu-vb-ss13:1.8.4_4": "akkosissanti paribhāsissanti,",
  "pli-tv-bu-vb-ss13:1.8.4_5": "chandagāmitā dosagāmitā mohagāmitā bhayagāmitā pāpessanti pakkamissantipi vibbhamissantipī”ti.",
  "pli-tv-bu-vb-ss13:1.8.5_0": "Atha kho te bhikkhū assajipunabbasuke bhikkhū anekapariyāyena vigarahitvā bhagavato etamatthaṁ ārocesuṁ …pe…",
  "pli-tv-bu-vb-ss13:1.8.6_0": "“saccaṁ kira,",
  "pli-tv-bu-vb-ss13:1.8.6_1": "bhikkhave,",
  "pli-tv-bu-vb-ss13:1.8.6_2": "assajipunabbasukā bhikkhū saṅghena pabbājanīyakammakatā na sammā vattanti …pe…",
  "pli-tv-bu-vb-ss13:1.8.6_3": "vibbhamantipī”ti?",
  "pli-tv-bu-vb-ss13:1.8.7_0": "“Saccaṁ, bhagavā”ti.",
  "pli-tv-bu-vb-ss13:1.8.8_0": "Vigarahi buddho bhagavā …pe…",
  "pli-tv-bu-vb-ss13:1.8.9_0": "evañca pana, bhikkhave, imaṁ sikkhāpadaṁ uddiseyyātha—",
  "pli-tv-bu-vb-ss13:1.8.10.1_0": "“Bhikkhu paneva aññataraṁ gāmaṁ vā nigamaṁ vā upanissāya viharati kuladūsako pāpasamācāro.",
  "pli-tv-bu-vb-ss13:1.8.10.1_1": "Tassa kho pāpakā samācārā dissanti ceva suyyanti ca,",
  "pli-tv-bu-vb-ss13:1.8.10.1_2": "kulāni ca tena duṭṭhāni dissanti ceva suyyanti ca.",
  "pli-tv-bu-vb-ss13:1.8.11_0": "So bhikkhu bhikkhūhi evamassa vacanīyo—",
  "pli-tv-bu-vb-ss13:1.8.12_0": "‘āyasmā kho kuladūsako pāpasamācāro,",
  "pli-tv-bu-vb-ss13:1.8.12_1": "āyasmato kho pāpakā samācārā dissanti ceva suyyanti ca,",
  "pli-tv-bu-vb-ss13:1.8.12_2": "kulāni cāyasmatā duṭṭhāni dissanti ceva suyyanti ca.",
  "pli-tv-bu-vb-ss13:1.8.12_3": "Pakkamatāyasmā imamhā āvāsā.",
  "pli-tv-bu-vb-ss13:1.8.12_4": "Alaṁ te idha vāsenā’ti.",
  "pli-tv-bu-vb-ss13:1.8.13_0": "Evañca so bhikkhu bhikkhūhi vuccamāno te bhikkhū evaṁ vadeyya—",
  "pli-tv-bu-vb-ss13:1.8.14_0": "‘chandagāmino ca bhikkhū dosagāmino ca bhikkhū mohagāmino ca bhikkhū bhayagāmino ca bhikkhū tādisikāya",
  "pli-tv-bu-vb-ss13:1.8.14_1": "āpattiyā ekaccaṁ pabbājenti ekaccaṁ na pabbājentī’ti,",
  "pli-tv-bu-vb-ss13:1.8.15_0": "so bhikkhu bhikkhūhi evamassa vacanīyo—",
  "pli-tv-bu-vb-ss13:1.8.16_0": "‘māyasmā evaṁ avaca.",
  "pli-tv-bu-vb-ss13:1.8.16_1": "Na ca bhikkhū chandagāmino.",
  "pli-tv-bu-vb-ss13:1.8.16_2": "Na ca bhikkhū dosagāmino.",
  "pli-tv-bu-vb-ss13:1.8.16_3": "Na ca bhikkhū mohagāmino.",
  "pli-tv-bu-vb-ss13:1.8.16_4": "Na ca bhikkhū bhayagāmino.",
  "pli-tv-bu-vb-ss13:1.8.17_0": "Āyasmā kho kuladūsako pāpasamācāro.",
  "pli-tv-bu-vb-ss13:1.8.17_1": "Āyasmato kho pāpakā samācārā dissanti ceva suyyanti ca.",
  "pli-tv-bu-vb-ss13:1.8.17_2": "Kulāni cāyasmatā duṭṭhāni dissanti ceva suyyanti ca.",
  "pli-tv-bu-vb-ss13:1.8.17_3": "Pakkamatāyasmā imamhā āvāsā.",
  "pli-tv-bu-vb-ss13:1.8.17_4": "Alaṁ te idha vāsenā’ti.",
  "pli-tv-bu-vb-ss13:1.8.18_0": "Evañca so bhikkhu bhikkhūhi vuccamāno tatheva paggaṇheyya,",
  "pli-tv-bu-vb-ss13:1.8.18_1": "so bhikkhu bhikkhūhi yāvatatiyaṁ samanubhāsitabbo tassa paṭinissaggāya.",
  "pli-tv-bu-vb-ss13:1.8.19_0": "Yāvatatiyañce samanubhāsiyamāno taṁ paṭinissajjeyya, iccetaṁ kusalaṁ;",
  "pli-tv-bu-vb-ss13:1.8.20_0": "no ce paṭinissajjeyya, saṅghādiseso”ti.",
  "pli-tv-bu-vb-ss13:2.1_0": "Bhikkhu paneva aññataraṁ gāmaṁ vā nigamaṁ vāti",
  "pli-tv-bu-vb-ss13:2.2_0": "gāmopi nigamopi nagarampi gāmo ceva nigamo ca.",
  "pli-tv-bu-vb-ss13:2.3_0": "Upanissāya viharatīti",
  "pli-tv-bu-vb-ss13:2.4_0": "tattha paṭibaddhā honti cīvarapiṇḍapātasenāsanagilānappaccayabhesajjaparikkhārā.",
  "pli-tv-bu-vb-ss13:2.5_0": "Kulaṁ nāma",
  "pli-tv-bu-vb-ss13:2.6_0": "cattāri kulāni—khattiyakulaṁ, brāhmaṇakulaṁ, vessakulaṁ, suddakulaṁ.",
  "pli-tv-bu-vb-ss13:2.7_0": "Kuladūsakoti",
  "pli-tv-bu-vb-ss13:2.8_0": "kulāni dūseti pupphena vā phalena vā cuṇṇena vā mattikāya vā dantakaṭṭhena vā veḷuyā vejjikāya vā jaṅghapesanikena vā.",
  "pli-tv-bu-vb-ss13:2.9_0": "Pāpasamācāroti",
  "pli-tv-bu-vb-ss13:2.10_0": "mālāvacchaṁ ropetipi ropāpetipi,",
  "pli-tv-bu-vb-ss13:2.10_1": "siñcatipi siñcāpetipi,",
  "pli-tv-bu-vb-ss13:2.10_2": "ocinātipi ocināpetipi,",
  "pli-tv-bu-vb-ss13:2.10_3": "ganthetipi ganthāpetipi.",
  "pli-tv-bu-vb-ss13:2.11_0": "Dissanti ceva suyyanti cāti",
  "pli-tv-bu-vb-ss13:2.12_0": "ye saṁmukhā te passanti, ye tirokkhā te suṇanti.",
  "pli-tv-bu-vb-ss13:2.13_0": "Kulāni ca tena duṭṭhānīti",
  "pli-tv-bu-vb-ss13:2.14_0": "pubbe saddhā hutvā taṁ āgamma assaddhā honti, pasannā hutvā appasannā honti.",
  "pli-tv-bu-vb-ss13:2.15_0": "Dissanti ceva suyyanti cāti",
  "pli-tv-bu-vb-ss13:2.16_0": "ye saṁmukhā te passanti, ye tirokkhā te suṇanti.",
  "pli-tv-bu-vb-ss13:2.17_0": "So bhikkhūti",
  "pli-tv-bu-vb-ss13:2.18_0": "yo so kuladūsako bhikkhu.",
  "pli-tv-bu-vb-ss13:2.19_0": "Bhikkhūhīti",
  "pli-tv-bu-vb-ss13:2.20_0": "aññehi bhikkhūhi. Ye passanti ye suṇanti. Tehi vattabbo—",
  "pli-tv-bu-vb-ss13:2.21_0": "“āyasmā kho kuladūsako pāpasamācāro.",
  "pli-tv-bu-vb-ss13:2.21_1": "Āyasmato kho pāpakā samācārā dissanti ceva suyyanti ca.",
  "pli-tv-bu-vb-ss13:2.21_2": "Kulāni cāyasmatā duṭṭhāni dissanti ceva suyyanti ca.",
  "pli-tv-bu-vb-ss13:2.21_3": "Pakkamatāyasmā imamhā āvāsā.",
  "pli-tv-bu-vb-ss13:2.21_4": "Alaṁ te idha vāsenā”ti.",
  "pli-tv-bu-vb-ss13:2.22_0": "Evañca so bhikkhu bhikkhūhi vuccamāno te bhikkhū evaṁ vadeyya—“chandagāmino ca bhikkhū,",
  "pli-tv-bu-vb-ss13:2.22_1": "dosagāmino ca bhikkhū,",
  "pli-tv-bu-vb-ss13:2.22_2": "mohagāmino ca bhikkhū,",
  "pli-tv-bu-vb-ss13:2.22_3": "bhayagāmino ca bhikkhū.",
  "pli-tv-bu-vb-ss13:2.22_4": "Tādisikāya āpattiyā ekaccaṁ pabbājenti ekaccaṁ na pabbājentī”ti.",
  "pli-tv-bu-vb-ss13:2.23_0": "So bhikkhūti",
  "pli-tv-bu-vb-ss13:2.24_0": "yo so kammakato bhikkhu.",
  "pli-tv-bu-vb-ss13:2.25_0": "Bhikkhūhīti",
  "pli-tv-bu-vb-ss13:2.26_0": "aññehi bhikkhūhi. Ye passanti ye suṇanti. Tehi vattabbo—",
  "pli-tv-bu-vb-ss13:2.27_0": "“māyasmā evaṁ avaca.",
  "pli-tv-bu-vb-ss13:2.27_1": "Na ca bhikkhū chandagāmino,",
  "pli-tv-bu-vb-ss13:2.27_2": "na ca bhikkhū dosagāmino,",
  "pli-tv-bu-vb-ss13:2.27_3": "na ca bhikkhū mohagāmino,",
  "pli-tv-bu-vb-ss13:2.27_4": "na ca bhikkhū bhayagāmino.",
  "pli-tv-bu-vb-ss13:2.28_0": "Āyasmā kho kuladūsako pāpasamācāro.",
  "pli-tv-bu-vb-ss13:2.28_1": "Āyasmato kho pāpakā samācārā dissanti ceva suyyanti ca.",
  "pli-tv-bu-vb-ss13:2.28_2": "Kulāni cāyasmatā duṭṭhāni dissanti ceva suyyanti ca.",
  "pli-tv-bu-vb-ss13:2.28_3": "Pakkamatāyasmā imamhā āvāsā.",
  "pli-tv-bu-vb-ss13:2.28_4": "Alaṁ te idha vāsenā”ti.",
  "pli-tv-bu-vb-ss13:2.29_0": "Dutiyampi vattabbo.",
  "pli-tv-bu-vb-ss13:2.30_0": "Tatiyampi vattabbo.",
  "pli-tv-bu-vb-ss13:2.31_0": "Sace paṭinissajjati, iccetaṁ kusalaṁ.",
  "pli-tv-bu-vb-ss13:2.32_0": "No ce paṭinissajjati, āpatti dukkaṭassa.",
  "pli-tv-bu-vb-ss13:2.33_0": "Sutvā na vadanti, āpatti dukkaṭassa.",
  "pli-tv-bu-vb-ss13:2.34_0": "So bhikkhu saṅghamajjhampi ākaḍḍhitvā vattabbo—",
  "pli-tv-bu-vb-ss13:2.35_0": "“māyasmā evaṁ avaca.",
  "pli-tv-bu-vb-ss13:2.35_1": "Na ca bhikkhū chandagāmino,",
  "pli-tv-bu-vb-ss13:2.35_2": "na ca bhikkhū dosagāmino,",
  "pli-tv-bu-vb-ss13:2.35_3": "na ca bhikkhū mohagāmino,",
  "pli-tv-bu-vb-ss13:2.35_4": "na ca bhikkhū bhayagāmino.",
  "pli-tv-bu-vb-ss13:2.36_0": "Āyasmā kho kuladūsako pāpasamācāro.",
  "pli-tv-bu-vb-ss13:2.36_1": "Āyasmato kho pāpakā samācārā dissanti ceva suyyanti ca.",
  "pli-tv-bu-vb-ss13:2.36_2": "Kulāni cāyasmatā duṭṭhāni dissanti ceva suyyanti ca.",
  "pli-tv-bu-vb-ss13:2.36_3": "Pakkamatāyasmā imamhā āvāsā.",
  "pli-tv-bu-vb-ss13:2.36_4": "Alaṁ te idha vāsenā”ti.",
  "pli-tv-bu-vb-ss13:2.37_0": "Dutiyampi vattabbo.",
  "pli-tv-bu-vb-ss13:2.38_0": "Tatiyampi vattabbo.",
  "pli-tv-bu-vb-ss13:2.39_0": "Sace paṭinissajjati, iccetaṁ kusalaṁ.",
  "pli-tv-bu-vb-ss13:2.40_0": "No ce paṭinissajjati, āpatti dukkaṭassa.",
  "pli-tv-bu-vb-ss13:2.41_0": "So bhikkhu samanubhāsitabbo.",
  "pli-tv-bu-vb-ss13:2.42_0": "“Evañca pana, bhikkhave, samanubhāsitabbo.",
  "pli-tv-bu-vb-ss13:2.43_0": "Byattena bhikkhunā paṭibalena saṅgho ñāpetabbo—",
  "pli-tv-bu-vb-ss13:2.44_0": "‘Suṇātu me, bhante, saṅgho.",
  "pli-tv-bu-vb-ss13:2.45_0": "Ayaṁ itthannāmo bhikkhu saṅghena pabbājanīyakammakato bhikkhū chandagāmitā dosagāmitā mohagāmitā bhayagāmitā pāpeti.",
  "pli-tv-bu-vb-ss13:2.46_0": "So taṁ vatthuṁ na paṭinissajjati.",
  "pli-tv-bu-vb-ss13:2.47_0": "Yadi saṅghassa pattakallaṁ,",
  "pli-tv-bu-vb-ss13:2.47_1": "saṅgho itthannāmaṁ bhikkhuṁ samanubhāseyya tassa vatthussa paṭinissaggāya.",
  "pli-tv-bu-vb-ss13:2.48_0": "Esā ñatti.",
  "pli-tv-bu-vb-ss13:2.49_0": "Suṇātu me, bhante, saṅgho.",
  "pli-tv-bu-vb-ss13:2.50_0": "Ayaṁ itthannāmo bhikkhu saṅghena pabbājanīyakammakato bhikkhū chandagāmitā dosagāmitā mohagāmitā bhayagāmitā pāpeti.",
  "pli-tv-bu-vb-ss13:2.51_0": "So taṁ vatthuṁ na paṭinissajjati.",
  "pli-tv-bu-vb-ss13:2.52_0": "Saṅgho itthannāmaṁ bhikkhuṁ samanubhāsati tassa vatthussa paṭinissaggāya.",
  "pli-tv-bu-vb-ss13:2.53_0": "Yassāyasmato khamati itthannāmassa bhikkhuno samanubhāsanā tassa vatthussa paṭinissaggāya,",
  "pli-tv-bu-vb-ss13:2.53_1": "so tuṇhassa;",
  "pli-tv-bu-vb-ss13:2.53_2": "yassa nakkhamati,",
  "pli-tv-bu-vb-ss13:2.53_3": "so bhāseyya.",
  "pli-tv-bu-vb-ss13:2.54_0": "Dutiyampi etamatthaṁ vadāmi …pe…",
  "pli-tv-bu-vb-ss13:2.55_0": "tatiyampi etamatthaṁ vadāmi …pe….",
  "pli-tv-bu-vb-ss13:2.56_0": "Samanubhaṭṭho saṅghena itthannāmo bhikkhu tassa vatthussa paṭinissaggāya.",
  "pli-tv-bu-vb-ss13:2.57_0": "Khamati saṅghassa, tasmā tuṇhī, evametaṁ dhārayāmī’”ti.",
  "pli-tv-bu-vb-ss13:2.58_0": "Ñattiyā dukkaṭaṁ,",
  "pli-tv-bu-vb-ss13:2.59_0": "dvīhi kammavācāhi thullaccayā,",
  "pli-tv-bu-vb-ss13:2.60_0": "kammavācāpariyosāne āpatti saṅghādisesassa.",
  "pli-tv-bu-vb-ss13:2.61_0": "Saṅghādisesaṁ ajjhāpajjantassa ñattiyā dukkaṭaṁ, dvīhi kammavācāhi thullaccayā paṭippassambhanti.",
  "pli-tv-bu-vb-ss13:2.62_0": "Saṅghādisesoti",
  "pli-tv-bu-vb-ss13:2.63_0": "saṅghova tassā āpattiyā parivāsaṁ deti,",
  "pli-tv-bu-vb-ss13:2.63_1": "mūlāya paṭikassati,",
  "pli-tv-bu-vb-ss13:2.63_2": "mānattaṁ deti, abbheti;",
  "pli-tv-bu-vb-ss13:2.63_3": "na sambahulā,",
  "pli-tv-bu-vb-ss13:2.63_4": "na ekapuggalo.",
  "pli-tv-bu-vb-ss13:2.63_5": "Tena vuccati—“saṅghādiseso”ti,",
  "pli-tv-bu-vb-ss13:2.64_0": "tasseva āpattinikāyassa nāmakammaṁ adhivacanaṁ. Tenapi vuccati “saṅghādiseso”ti.",
  "pli-tv-bu-vb-ss13:3.1.1_0": "Dhammakamme dhammakammasaññī na paṭinissajjati, āpatti saṅghādisesassa.",
  "pli-tv-bu-vb-ss13:3.1.2_0": "Dhammakamme vematiko na paṭinissajjati, āpatti saṅghādisesassa.",
  "pli-tv-bu-vb-ss13:3.1.3_0": "Dhammakamme adhammakammasaññī na paṭinissajjati, āpatti saṅghādisesassa.",
  "pli-tv-bu-vb-ss13:3.1.4_0": "Adhammakamme dhammakammasaññī, āpatti dukkaṭassa.",
  "pli-tv-bu-vb-ss13:3.1.5_0": "Adhammakamme vematiko, āpatti dukkaṭassa.",
  "pli-tv-bu-vb-ss13:3.1.6_0": "Adhammakamme adhammakammasaññī, āpatti dukkaṭassa.",
  "pli-tv-bu-vb-ss13:3.2.1_0": "Anāpatti—",
  "pli-tv-bu-vb-ss13:3.2.2_0": "asamanubhāsantassa,",
  "pli-tv-bu-vb-ss13:3.2.3_0": "paṭinissajjantassa,",
  "pli-tv-bu-vb-ss13:3.2.4_0": "ummattakassa,",
  "pli-tv-bu-vb-ss13:3.2.5_0": "ādikammikassāti.",
  "pli-tv-bu-vb-ss13:3.2.6_0": "Kuladūsakasikkhāpadaṁ niṭṭhitaṁ terasamaṁ.",
  "pli-tv-bu-vb-ss13:3.2.7_0": "“Uddiṭṭhā kho, āyasmanto, terasa saṅghādisesā dhammā, nava paṭhamāpattikā, cattāro yāvatatiyakā.",
  "pli-tv-bu-vb-ss13:3.2.8_0": "Yesaṁ bhikkhu aññataraṁ vā aññataraṁ vā āpajjitvā yāvatīhaṁ jānaṁ paṭicchādeti tāvatīhaṁ tena bhikkhunā akāmā parivattabbaṁ.",
  "pli-tv-bu-vb-ss13:3.2.9_0": "Parivutthaparivāsena bhikkhunā uttari chārattaṁ bhikkhumānattāya paṭipajjitabbaṁ.",
  "pli-tv-bu-vb-ss13:3.2.10_0": "Ciṇṇamānatto bhikkhu yattha siyā vīsatigaṇo bhikkhusaṅgho tattha so bhikkhu abbhetabbo.",
  "pli-tv-bu-vb-ss13:3.2.11_0": "Ekenapi ce ūno vīsatigaṇo bhikkhusaṅgho taṁ bhikkhuṁ abbheyya,",
  "pli-tv-bu-vb-ss13:3.2.11_1": "so ca bhikkhu anabbhito,",
  "pli-tv-bu-vb-ss13:3.2.11_2": "te ca bhikkhū gārayhā,",
  "pli-tv-bu-vb-ss13:3.2.11_3": "ayaṁ tattha sāmīci.",
  "pli-tv-bu-vb-ss13:3.2.12_0": "Tatthāyasmante pucchāmi—‘kaccittha parisuddhā’?",
  "pli-tv-bu-vb-ss13:3.2.13_0": "Dutiyampi pucchāmi—‘kaccittha parisuddhā’?",
  "pli-tv-bu-vb-ss13:3.2.14_0": "Tatiyampi pucchāmi—‘kaccittha parisuddhā’?",
  "pli-tv-bu-vb-ss13:3.2.15_0": "Parisuddhetthāyasmanto. Tasmā tuṇhī, evametaṁ dhārayāmī”ti.",
  "pli-tv-bu-vb-ss13:3.2.16_0": "Terasakaṁ niṭṭhitaṁ.",
  "pli-tv-bu-vb-ss13:3.2.17_0": "Tassuddānaṁ",
  "pli-tv-bu-vb-ss13:3.2.18_0": "Vissaṭṭhi kāyasaṁsaggaṁ,",
  "pli-tv-bu-vb-ss13:3.2.19_0": "duṭṭhullaṁ attakāmañca;",
  "pli-tv-bu-vb-ss13:3.2.20_0": "Sañcarittaṁ kuṭī ceva,",
  "pli-tv-bu-vb-ss13:3.2.21_0": "vihāro ca amūlakaṁ.",
  "pli-tv-bu-vb-ss13:3.2.22_0": "Kiñcilesañca bhedo ca,",
  "pli-tv-bu-vb-ss13:3.2.23_0": "tasseva anuvattakā;",
  "pli-tv-bu-vb-ss13:3.2.24_0": "Dubbacaṁ kuladūsañca,",
  "pli-tv-bu-vb-ss13:3.2.25_0": "saṅghādisesā terasāti.",
  "pli-tv-bu-vb-ss13:3.2.26_0": "Saṅghādisesakaṇḍaṁ niṭṭhitaṁ."
}