{
  "ne36:0.1_0": "Netti",
  "ne36:0.2_0": "5. Nayasamuṭṭhāna",
  "ne36:1.1_0": "Tattha katamaṁ nayasamuṭṭhānaṁ?",
  "ne36:1.2_0": "Pubbā koṭi na paññāyati avijjāya ca bhavataṇhāya ca, tattha avijjānīvaraṇaṁ taṇhāsaṁyojanaṁ.",
  "ne36:1.3_0": "Avijjānīvaraṇā sattā avijjāsaṁyuttā avijjāpakkhena vicaranti, te vuccanti diṭṭhicaritāti.",
  "ne36:1.4_0": "Taṇhāsaṁyojanā sattā taṇhāsaṁyuttā taṇhāpakkhena vicaranti, te vuccanti taṇhācaritāti.",
  "ne36:1.5_0": "Diṭṭhicaritā ito bahiddhā pabbajitā attakilamathānuyogamanuyuttā viharanti.",
  "ne36:1.6_0": "Taṇhācaritā ito bahiddhā pabbajitā kāmesu kāmasukhallikānuyogamanuyuttā viharanti.",
  "ne36:2.1_0": "Tattha kiṅkāraṇaṁ yaṁ diṭṭhicaritā ito bahiddhā pabbajitā attakilamathānuyogamanuyuttā viharanti,",
  "ne36:2.1_1": "taṇhācaritā ito bahiddhā pabbajitā kāmesu kāmasukhallikānuyogamanuyuttā viharanti?",
  "ne36:2.2_0": "Ito bahiddhā natthi saccavavatthānaṁ,",
  "ne36:2.2_1": "kuto catusaccappakāsanā vā samathavipassanākosallaṁ vā upasamasukhappatti vā.",
  "ne36:2.3_0": "Te upasamasukhassa anabhiññā viparītacetā evamāhaṁsu “natthi sukhena sukhaṁ,",
  "ne36:2.3_1": "dukkhena nāma sukhaṁ adhigantabban”ti.",
  "ne36:2.4_0": "Yo kāme paṭisevati,",
  "ne36:2.4_1": "so lokaṁ vaḍḍhayati,",
  "ne36:2.4_2": "yo lokaṁ vaḍḍhayati,",
  "ne36:2.4_3": "so bahuṁ puññaṁ pasavatīti te evaṁsaññī evaṁdiṭṭhī dukkhena sukhaṁ patthayamānā kāmesu puññasaññī attakilamathānuyogamanuyuttā",
  "ne36:2.4_4": "ca viharanti kāmasukhallikānuyogamanuyuttā ca,",
  "ne36:2.4_5": "te tadabhiññā santā rogameva vaḍḍhayanti,",
  "ne36:2.4_6": "gaṇḍameva vaḍḍhayanti,",
  "ne36:2.4_7": "sallameva vaḍḍhayanti,",
  "ne36:2.4_8": "te rogābhitunnā gaṇḍapaṭipīḷitā sallānuviddhā nirayatiracchānayonipetāsuresu ummujjanimujjāni karontā",
  "ne36:2.4_9": "ugghātanigghātaṁ paccanubhontā rogagaṇḍasallabhesajjaṁ na vindanti.",
  "ne36:2.5_0": "Tattha attakilamathānuyogo kāmasukhallikānuyogo ca saṅkileso, samathavipassanā vodānaṁ.",
  "ne36:2.6_0": "Attakilamathānuyogo kāmasukhallikānuyogo ca rogo, samathavipassanā roganigghātakabhesajjaṁ.",
  "ne36:2.7_0": "Attakilamathānuyogo kāmasukhallikānuyogo ca gaṇḍo, samathavipassanā gaṇḍanigghātakabhesajjaṁ.",
  "ne36:2.8_0": "Attakilamathānuyogo kāmasukhallikānuyogo ca sallo, samathavipassanā salluddharaṇabhesajjaṁ.",
  "ne36:3.1_0": "Tattha saṅkileso dukkhaṁ,",
  "ne36:3.1_1": "tadabhisaṅgo taṇhā samudayo,",
  "ne36:3.1_2": "taṇhānirodho dukkhanirodho,",
  "ne36:3.1_3": "samathavipassanā dukkhanirodhagāminī paṭipadā,",
  "ne36:3.1_4": "imāni cattāri saccāni.",
  "ne36:3.2_0": "Dukkhaṁ pariññeyyaṁ, samudayo pahātabbo, maggo bhāvetabbo, nirodho sacchikātabbo.",
  "ne36:4.1_0": "Tattha diṭṭhicaritā rūpaṁ attato upagacchanti.",
  "ne36:4.2_0": "Vedanaṁ …pe…",
  "ne36:4.3_0": "saññaṁ …",
  "ne36:4.4_0": "saṅkhāre …",
  "ne36:4.5_0": "viññāṇaṁ attato upagacchanti.",
  "ne36:4.6_0": "Taṇhācaritā rūpavantaṁ attānaṁ upagacchanti.",
  "ne36:4.7_0": "Attani vā rūpaṁ, rūpasmiṁ vā attānaṁ,",
  "ne36:4.8_0": "vedanāvantaṁ …pe…",
  "ne36:4.9_0": "saññāvantaṁ …",
  "ne36:4.10_0": "saṅkhāravantaṁ …",
  "ne36:4.11_0": "viññāṇavantaṁ attānaṁ upagacchanti,",
  "ne36:4.11_1": "attani vā viññāṇaṁ,",
  "ne36:4.11_2": "viññāṇasmiṁ vā attānaṁ,",
  "ne36:4.11_3": "ayaṁ vuccati vīsativatthukā sakkāyadiṭṭhi.",
  "ne36:5.1_0": "Tassā paṭipakkho lokuttarā sammādiṭṭhi,",
  "ne36:5.1_1": "anvāyikā sammāsaṅkappo sammāvācā sammākammanto sammāājīvo sammāvāyāmo sammāsati sammāsamādhi,",
  "ne36:5.1_2": "ayaṁ ariyo aṭṭhaṅgiko maggo.",
  "ne36:5.2_0": "Te tayo khandhā sīlakkhandho samādhikkhandho paññākkhandho.",
  "ne36:5.3_0": "Sīlakkhandho samādhikkhandho ca samatho, paññākkhandho vipassanā.",
  "ne36:5.4_0": "Tattha sakkāyo dukkhaṁ,",
  "ne36:5.4_1": "sakkāyasamudayo dukkhasamudayo,",
  "ne36:5.4_2": "sakkāyanirodho dukkhanirodho,",
  "ne36:5.4_3": "ariyo aṭṭhaṅgiko maggo dukkhanirodhagāminī paṭipadā,",
  "ne36:5.4_4": "imāni cattāri saccāni.",
  "ne36:5.5_0": "Dukkhaṁ pariññeyyaṁ, samudayo pahātabbo, maggo bhāvetabbo, nirodho sacchikātabbo.",
  "ne36:6.1_0": "Tattha ye rūpaṁ attato upagacchanti.",
  "ne36:6.2_0": "Vedanaṁ …pe…",
  "ne36:6.3_0": "saññaṁ …",
  "ne36:6.4_0": "saṅkhāre …",
  "ne36:6.5_0": "viññāṇaṁ attato upagacchanti.",
  "ne36:6.6_0": "Ime vuccanti “ucchedavādino”ti.",
  "ne36:6.7_0": "Ye rūpavantaṁ attānaṁ upagacchanti.",
  "ne36:6.8_0": "Attani vā rūpaṁ, rūpasmiṁ vā attānaṁ.",
  "ne36:6.9_0": "Ye vedanāvantaṁ …pe…",
  "ne36:6.10_0": "ye saññāvantaṁ …",
  "ne36:6.11_0": "ye saṅkhāravantaṁ …",
  "ne36:6.12_0": "ye viññāṇavantaṁ attānaṁ upagacchanti, attani vā viññāṇaṁ, viññāṇasmiṁ vā attānaṁ.",
  "ne36:6.13_0": "Ime vuccanti “sassatavādino”ti, tattha ucchedasassatavādā ubho antā, ayaṁ saṁsārapavatti.",
  "ne36:6.14_0": "Tassa paṭipakkho majjhimā paṭipadā ariyo aṭṭhaṅgiko maggo, ayaṁ saṁsāranivatti.",
  "ne36:6.15_0": "Tattha pavatti dukkhaṁ,",
  "ne36:6.15_1": "tadabhisaṅgo taṇhā samudayo,",
  "ne36:6.15_2": "taṇhānirodho dukkhanirodho,",
  "ne36:6.15_3": "ariyo aṭṭhaṅgiko maggo dukkhanirodhagāminī paṭipadā,",
  "ne36:6.15_4": "imāni cattāri saccāni.",
  "ne36:6.16_0": "Dukkhaṁ pariññeyyaṁ, samudayo pahātabbo, maggo bhāvetabbo, nirodho sacchikātabbo.",
  "ne36:7.1_0": "Tattha ucchedasassataṁ samāsato vīsativatthukā sakkāyadiṭṭhi,",
  "ne36:7.1_1": "vitthārato dvāsaṭṭhi diṭṭhigatāni,",
  "ne36:7.1_2": "tesaṁ paṭipakkho tecattālīsaṁ bodhipakkhiyā dhammā aṭṭha vimokkhā dasa kasiṇāyatanāni.",
  "ne36:7.2_0": "Dvāsaṭṭhi diṭṭhigatāni mohajālaṁ anādianidhanappavattaṁ.",
  "ne36:7.3_0": "Tecattālīsaṁ bodhipakkhiyā dhammā ñāṇavajiraṁ mohajālappadālanaṁ.",
  "ne36:7.4_0": "Tattha moho avijjā,",
  "ne36:7.4_1": "jālaṁ bhavataṇhā,",
  "ne36:7.4_2": "tena vuccati “pubbā koṭi na paññāyati avijjāya ca bhavataṇhāya cā”ti.",
  "ne36:8.1_0": "Tattha diṭṭhicarito asmiṁ sāsane pabbajito sallekhānusantatavutti bhavati sallekhe tibbagāravo.",
  "ne36:8.2_0": "Taṇhācarito asmiṁ sāsane pabbajito sikkhānusantatavutti bhavati sikkhāya tibbagāravo.",
  "ne36:8.3_0": "Diṭṭhicarito sammattaniyāmaṁ okkamanto dhammānusārī bhavati.",
  "ne36:8.4_0": "Taṇhācarito sammattaniyāmaṁ okkamanto saddhānusārī bhavati,",
  "ne36:8.4_1": "diṭṭhicarito sukhāya paṭipadāya dandhābhiññāya khippābhiññāya ca niyyāti.",
  "ne36:8.5_0": "Taṇhācarito dukkhāya paṭipadāya dandhābhiññāya khippābhiññāya ca niyyāti.",
  "ne36:9.1_0": "Tattha kiṅkāraṇaṁ,",
  "ne36:9.1_1": "yaṁ taṇhācarito dukkhāya paṭipadāya dandhābhiññāya khippābhiññāya ca niyyāti,",
  "ne36:9.1_2": "tassa hi kāmā apariccattā bhavanti,",
  "ne36:9.1_3": "so kāmehi viveciyamāno dukkhena paṭinissarati dandhañca dhammaṁ ājānāti?",
  "ne36:9.2_0": "Yo panāyaṁ diṭṭhicarito ayaṁ āditoyeva kāmehi anatthiko bhavati.",
  "ne36:9.3_0": "So tato viveciyamāno khippañca paṭinissarati, khippañca dhammaṁ ājānāti.",
  "ne36:9.4_0": "Dukkhāpi paṭipadā duvidhā dandhābhiññā ca khippābhiññā ca.",
  "ne36:9.5_0": "Sukhāpi paṭipadā duvidhā dandhābhiññā ca khippābhiññā ca.",
  "ne36:9.6_0": "Sattāpi duvidhā mudindriyāpi tikkhindriyāpi.",
  "ne36:9.7_0": "Ye mudindriyā, te dandhañca paṭinissaranti dandhañca dhammaṁ ājānanti.",
  "ne36:9.8_0": "Ye tikkhindriyā, te khippañca paṭinissaranti, khippañca dhammaṁ ājānanti, imā catasso paṭipadā.",
  "ne36:9.9_0": "Ye hi keci niyyiṁsu vā niyyanti vā niyyissanti vā, te imāhi eva catūhi paṭipadāhi.",
  "ne36:9.10_0": "Evaṁ ariyā catukkamaggaṁ paññāpenti abudhajanasevitāya bālakantāya rattavāsiniyā nandiyā bhavataṇhāya avaṭṭanatthaṁ.",
  "ne36:9.11_0": "Ayaṁ vuccati nandiyāvaṭṭassa nayassa bhūmīti, tenāha “taṇhañca avijjampi ca samathenā”ti.",
  "ne36:10.1_0": "Veyyākaraṇesu hi ye kusalākusalāti te duvidhā upaparikkhitabbā—",
  "ne36:10.2_0": "lokavaṭṭānusārī ca lokavivaṭṭānusārī ca.",
  "ne36:10.3_0": "Vaṭṭaṁ nāma saṁsāro.",
  "ne36:10.4_0": "Vivaṭṭaṁ nibbānaṁ.",
  "ne36:10.5_0": "Kammakilesā hetu saṁsārassa.",
  "ne36:10.6_0": "Tattha kammaṁ cetanā cetasikañca niddisitabbaṁ.",
  "ne36:10.7_0": "Taṁ kathaṁ daṭṭhabbaṁ?",
  "ne36:10.8_0": "Upacayena sabbepi kilesā catūhi vipallāsehi niddisitabbā.",
  "ne36:10.9_0": "Te kattha daṭṭhabbā?",
  "ne36:10.10_0": "Dasa vatthuke kilesapuñje.",
  "ne36:10.11_0": "Katamāni dasa vatthūni?",
  "ne36:10.12_0": "Cattāro āhārā,",
  "ne36:10.12_1": "cattāro vipallāsā,",
  "ne36:10.12_2": "cattāri upādānāni,",
  "ne36:10.12_3": "cattāro yogā,",
  "ne36:10.12_4": "cattāro ganthā,",
  "ne36:10.12_5": "cattāro āsavā,",
  "ne36:10.12_6": "cattāro oghā,",
  "ne36:10.12_7": "cattāro sallā,",
  "ne36:10.12_8": "catasso viññāṇaṭṭhitiyo cattāri agatigamanāni.",
  "ne36:10.13_0": "Paṭhame āhāre paṭhamo vipallāso,",
  "ne36:10.13_1": "dutiye āhāre dutiyo vipallāso,",
  "ne36:10.13_2": "tatiye āhāre tatiyo vipallāso,",
  "ne36:10.13_3": "catutthe āhāre catuttho vipallāso.",
  "ne36:10.14_0": "Paṭhame vipallāse paṭhamaṁ upādānaṁ.",
  "ne36:10.15_0": "Dutiye vipallāse dutiyaṁ upādānaṁ,",
  "ne36:10.15_1": "tatiye vipallāse tatiyaṁ upādānaṁ,",
  "ne36:10.15_2": "catutthe vipallāse catutthaṁ upādānaṁ.",
  "ne36:10.16_0": "Paṭhame upādāne paṭhamo yogo,",
  "ne36:10.16_1": "dutiye upādāne dutiyo yogo,",
  "ne36:10.16_2": "tatiye upādāne tatiyo yogo,",
  "ne36:10.16_3": "catutthe upādāne catuttho yogo.",
  "ne36:10.17_0": "Paṭhame yoge paṭhamo gantho,",
  "ne36:10.17_1": "dutiye yoge dutiyo gantho,",
  "ne36:10.17_2": "tatiye yoge tatiyo gantho,",
  "ne36:10.17_3": "catutthe yoge catuttho gantho.",
  "ne36:10.18_0": "Paṭhame ganthe paṭhamo āsavo,",
  "ne36:10.18_1": "dutiye ganthe dutiyo āsavo,",
  "ne36:10.18_2": "tatiye ganthe tatiyo āsavo,",
  "ne36:10.18_3": "catutthe ganthe catuttho āsavo.",
  "ne36:10.19_0": "Paṭhame āsave paṭhamo ogho,",
  "ne36:10.19_1": "dutiye āsave dutiyo ogho,",
  "ne36:10.19_2": "tatiye āsave tatiyo ogho,",
  "ne36:10.19_3": "catutthe āsave catuttho ogho.",
  "ne36:10.20_0": "Paṭhame oghe paṭhamo sallo,",
  "ne36:10.20_1": "dutiye oghe dutiyo sallo,",
  "ne36:10.20_2": "tatiye oghe tatiyo sallo,",
  "ne36:10.20_3": "catutthe oghe catuttho sallo.",
  "ne36:10.21_0": "Paṭhame salle paṭhamā viññāṇaṭṭhiti,",
  "ne36:10.21_1": "dutiye salle dutiyā viññāṇaṭṭhiti,",
  "ne36:10.21_2": "tatiye salle tatiyā viññāṇaṭṭhiti,",
  "ne36:10.21_3": "catutthe salle catutthī viññāṇaṭṭhiti.",
  "ne36:10.22_0": "Paṭhamāyaṁ viññāṇaṭṭhitiyaṁ paṭhamaṁ agatigamanaṁ,",
  "ne36:10.22_1": "dutiyāyaṁ viññāṇaṭṭhitiyaṁ dutiyaṁ agatigamanaṁ,",
  "ne36:10.22_2": "tatiyāyaṁ viññāṇaṭṭhitiyaṁ tatiyaṁ agatigamanaṁ,",
  "ne36:10.22_3": "catutthiyaṁ viññāṇaṭṭhitiyaṁ catutthaṁ agatigamanaṁ.",
  "ne36:11.1_0": "Tattha yo ca kabaḷīkāro āhāro phasso āhāro, ime taṇhācaritassa puggalassa upakkilesā.",
  "ne36:11.2_0": "Yo ca manosañcetanāhāro yo ca viññāṇāhāro, ime diṭṭhicaritassa puggalassa upakkilesā.",
  "ne36:11.3_0": "Tattha yo ca “asubhe subhan”ti vipallāso,",
  "ne36:11.3_1": "yo ca “dukkhe sukhan”ti vipallāso,",
  "ne36:11.3_2": "ime taṇhācaritassa puggalassa upakkilesā.",
  "ne36:11.4_0": "Yo ca “anicce niccan”ti vipallāso,",
  "ne36:11.4_1": "yo ca “anattani attā”ti vipallāso,",
  "ne36:11.4_2": "ime diṭṭhicaritassa puggalassa upakkilesā.",
  "ne36:11.5_0": "Tattha yañca kāmupādānaṁ yañca bhavupādānaṁ, ime taṇhācaritassa puggalassa upakkilesā.",
  "ne36:11.6_0": "Yañca diṭṭhupādānaṁ yañca attavādupādānaṁ, ime diṭṭhicaritassa puggalassa upakkilesā.",
  "ne36:11.7_0": "Tattha yo ca kāmayogo, yo ca bhavayogo, ime taṇhācaritassa puggalassa upakkilesā.",
  "ne36:11.8_0": "Yo ca diṭṭhiyogo, yo ca avijjāyogo, ime diṭṭhicaritassa puggalassa upakkilesā.",
  "ne36:11.9_0": "Tattha yo ca abhijjhākāyagantho, yo ca byāpādo kāyagantho, ime taṇhācaritassa puggalassa upakkilesā.",
  "ne36:11.10_0": "Yo ca parāmāsakāyagantho,",
  "ne36:11.10_1": "yo ca idaṁsaccābhinivesakāyagantho,",
  "ne36:11.10_2": "ime diṭṭhicaritassa puggalassa upakkilesā.",
  "ne36:11.11_0": "Tattha yo ca kāmāsavo, yo ca bhavāsavo, ime taṇhācaritassa puggalassa upakkilesā.",
  "ne36:11.12_0": "Yo ca diṭṭhāsavo, yo ca avijjāsavo, ime diṭṭhicaritassa puggalassa upakkilesā.",
  "ne36:11.13_0": "Tattha yo ca kāmogho, yo ca bhavogho, ime taṇhācaritassa puggalassa upakkilesā.",
  "ne36:11.14_0": "Yo ca diṭṭhogho, yo ca avijjogho, ime diṭṭhicaritassa puggalassa upakkilesā.",
  "ne36:11.15_0": "Tattha yo ca rāgasallo, yo ca dosasallo, ime taṇhācaritassa puggalassa upakkilesā.",
  "ne36:11.16_0": "Yo ca mānasallo, yo ca mohasallo, ime diṭṭhicaritassa puggalassa upakkilesā.",
  "ne36:11.17_0": "Tattha yā ca rūpūpagā viññāṇaṭṭhiti,",
  "ne36:11.17_1": "yā ca vedanūpagā viññāṇaṭṭhiti,",
  "ne36:11.17_2": "ime taṇhācaritassa puggalassa upakkilesā.",
  "ne36:11.18_0": "Yā ca saññūpagā viññāṇaṭṭhiti,",
  "ne36:11.18_1": "yā ca saṅkhārūpagā viññāṇaṭṭhiti,",
  "ne36:11.18_2": "ime diṭṭhicaritassa puggalassa upakkilesā.",
  "ne36:11.19_0": "Tattha yañca chandā agatigamanaṁ yañca dosā agatigamanaṁ, ime taṇhācaritassa puggalassa upakkilesā.",
  "ne36:11.20_0": "Yañca bhayā agatigamanaṁ, yañca mohā agatigamanaṁ, ime diṭṭhicaritassa puggalassa upakkilesā.",
  "ne36:12.1_0": "Tattha kabaḷīkāre āhāre “asubhe subhan”ti vipallāso,",
  "ne36:12.1_1": "phasse āhāre “dukkhe sukhan”ti vipallāso,",
  "ne36:12.1_2": "viññāṇe āhāre “anicce niccan”ti vipallāso,",
  "ne36:12.1_3": "manosañcetanāya āhāre “anattani attā”ti vipallāso.",
  "ne36:12.2_0": "Paṭhame vipallāse ṭhito kāme upādiyati, idaṁ vuccati kāmupādānaṁ;",
  "ne36:12.3_0": "dutiye vipallāse ṭhito anāgataṁ bhavaṁ upādiyati, idaṁ vuccati bhavupādānaṁ;",
  "ne36:12.4_0": "tatiye vipallāse ṭhito saṁsārābhinandiniṁ diṭṭhiṁ upādiyati, idaṁ vuccati diṭṭhupādānaṁ;",
  "ne36:12.5_0": "catutthe vipallāse ṭhito attānaṁ kappiyaṁ upādiyati, idaṁ vuccati attavādupādānaṁ.",
  "ne36:13.1_0": "Kāmupādānena kāmehi saṁyujjati, ayaṁ vuccati kāmayogo;",
  "ne36:13.2_0": "bhavupādānena bhavehi saṁyujjati, ayaṁ vuccati bhavayogo;",
  "ne36:13.3_0": "diṭṭhupādānena pāpikāya diṭṭhiyā saṁyujjati, ayaṁ vuccati diṭṭhiyogo;",
  "ne36:13.4_0": "attavādupādānena avijjāya saṁyujjati, ayaṁ vuccati avijjāyogo.",
  "ne36:14.1_0": "Paṭhame yoge ṭhito abhijjhāya kāyaṁ ganthati, ayaṁ vuccati abhijjhākāyagantho;",
  "ne36:14.2_0": "dutiye yoge ṭhito byāpādena kāyaṁ ganthati, ayaṁ vuccati byāpādakāyagantho;",
  "ne36:14.3_0": "tatiye yoge ṭhito parāmāsena kāyaṁ ganthati, ayaṁ vuccati parāmāsakāyagantho;",
  "ne36:14.4_0": "catutthe yoge ṭhito idaṁsaccābhinivesena kāyaṁ ganthati, ayaṁ vuccati idaṁsaccābhinivesakāyagantho.",
  "ne36:15.1_0": "Tassa evaṅganthitā kilesā āsavanti.",
  "ne36:15.2_0": "Kuto ca vuccati āsavantīti?",
  "ne36:15.3_0": "Anusayato vā pariyuṭṭhānato vā.",
  "ne36:15.4_0": "Tattha abhijjhākāyaganthena kāmāsavo,",
  "ne36:15.4_1": "byāpādakāyaganthena bhavāsavo,",
  "ne36:15.4_2": "parāmāsakāyaganthena diṭṭhāsavo,",
  "ne36:15.4_3": "idaṁsaccābhinivesakāyaganthena avijjāsavo.",
  "ne36:16.1_0": "Tassa ime cattāro āsavā vepullaṁ gatā oghā bhavanti.",
  "ne36:16.2_0": "Iti āsavavepullā oghavepullaṁ.",
  "ne36:16.3_0": "Tattha kāmāsavena kāmogho, bhavāsavena bhavogho, diṭṭhāsavena diṭṭhogho, avijjāsavena avijjogho.",
  "ne36:17.1_0": "Tassa ime cattāro oghā anusayasahagatā ajjhāsayaṁ anupaviṭṭhā hadayaṁ āhacca tiṭṭhanti,",
  "ne36:17.1_1": "tena vuccanti sallāiti.",
  "ne36:17.2_0": "Tattha kāmoghena rāgasallo, bhavoghena dosasallo, diṭṭhoghena mānasallo, avijjoghena mohasallo.",
  "ne36:18.1_0": "Tassa imehi catūhi sallehi pariyādinnaṁ viññāṇaṁ catūsu dhammesu saṇṭhahati rūpe vedanāya saññāya saṅkhāresu.",
  "ne36:18.2_0": "Tattha rāgasallena nandūpasecanena viññāṇena rūpūpagā viññāṇaṭṭhiti,",
  "ne36:18.2_1": "dosasallena nandūpasecanena viññāṇena vedanūpagā viññāṇaṭṭhiti,",
  "ne36:18.2_2": "mānasallena nandūpasecanena viññāṇena saññūpagā viññāṇaṭṭhiti,",
  "ne36:18.2_3": "mohasallena nandūpasecanena viññāṇena saṅkhārūpagā viññāṇaṭṭhiti.",
  "ne36:19.1_0": "Tassa imāhi catūhi viññāṇaṭṭhitīhi upatthaddhaṁ viññāṇaṁ catūhi dhammehi agatiṁ gacchati chandā dosā bhayā mohā.",
  "ne36:19.2_0": "Tattha rāgena chandāgatiṁ gacchati,",
  "ne36:19.2_1": "dosena dosāgatiṁ gacchati,",
  "ne36:19.2_2": "bhayena bhayāgatiṁ gacchati,",
  "ne36:19.2_3": "mohena mohāgatiṁ gacchati.",
  "ne36:19.3_0": "Iti kho tañca kammaṁ ime ca kilesā,",
  "ne36:19.3_1": "esa hetu saṁsārassa,",
  "ne36:19.3_2": "evaṁ sabbe kilesā catūhi vipallāsehi niddisitabbā.",
  "ne36:20.1_0": "Tattha imā catasso disā kabaḷīkāro āhāro “asubhe subhan”ti vipallāso,",
  "ne36:20.1_1": "kāmupādānaṁ, kāmayogo,",
  "ne36:20.1_2": "abhijjhākāyagantho, kāmāsavo, kāmogho,",
  "ne36:20.1_3": "rāgasallo,",
  "ne36:20.1_4": "rūpūpagā viññāṇaṭṭhiti,",
  "ne36:20.1_5": "chandā agatigamananti paṭhamā disā.",
  "ne36:21.1_0": "Phasso āhāro “dukkhe sukhan”ti vipallāso,",
  "ne36:21.1_1": "bhavupādānaṁ,",
  "ne36:21.1_2": "bhavayogo,",
  "ne36:21.1_3": "byāpādakāyagantho,",
  "ne36:21.1_4": "bhavāsavo, bhavogho,",
  "ne36:21.1_5": "dosasallo,",
  "ne36:21.1_6": "vedanūpagā viññāṇaṭṭhiti,",
  "ne36:21.1_7": "dosā agatigamananti dutiyā disā.",
  "ne36:22.1_0": "Viññāṇāhāro “anicce niccan”ti vipallāso,",
  "ne36:22.1_1": "diṭṭhupādānaṁ,",
  "ne36:22.1_2": "diṭṭhiyogo parāmāsakāyagantho,",
  "ne36:22.1_3": "diṭṭhāsavo,",
  "ne36:22.1_4": "diṭṭhogho,",
  "ne36:22.1_5": "mānasallo,",
  "ne36:22.1_6": "saññūpagā viññāṇaṭṭhiti,",
  "ne36:22.1_7": "bhayā agatigamananti tatiyā disā.",
  "ne36:23.1_0": "Manosañcetanāhāro “anattani attā”ti vipallāso,",
  "ne36:23.1_1": "attavādupādānaṁ,",
  "ne36:23.1_2": "avijjāyogo,",
  "ne36:23.1_3": "idaṁsaccābhinivesakāyagantho,",
  "ne36:23.1_4": "avijjāsavo,",
  "ne36:23.1_5": "avijjogho,",
  "ne36:23.1_6": "mohasallo,",
  "ne36:23.1_7": "saṅkhārūpagā viññāṇaṭṭhiti,",
  "ne36:23.1_8": "mohā agatigamananti catutthī disā.",
  "ne36:24.1_0": "Tattha yo ca kabaḷīkāro āhāro yo ca “asubhe subhan”ti vipallāso,",
  "ne36:24.1_1": "kāmupādānaṁ, kāmayogo,",
  "ne36:24.1_2": "abhijjhākāyagantho, kāmāsavo, kāmogho,",
  "ne36:24.1_3": "rāgasallo,",
  "ne36:24.1_4": "rūpūpagā viññāṇaṭṭhiti chandā agatigamananti,",
  "ne36:24.1_5": "imesaṁ dasannaṁ suttānaṁ eko attho,",
  "ne36:24.1_6": "byañjanameva nānaṁ.",
  "ne36:24.2_0": "Ime rāgacaritassa puggalassa upakkilesā.",
  "ne36:25.1_0": "Tattha yo ca phasso āhāro yo ca “dukkhe sukhan”ti vipallāso,",
  "ne36:25.1_1": "bhavupādānaṁ,",
  "ne36:25.1_2": "bhavayogo,",
  "ne36:25.1_3": "byāpādakāyagantho,",
  "ne36:25.1_4": "bhavāsavo, bhavogho,",
  "ne36:25.1_5": "dosasallo,",
  "ne36:25.1_6": "vedanūpagā viññāṇaṭṭhiti,",
  "ne36:25.1_7": "dosā agatigamananti imesaṁ dasannaṁ suttānaṁ eko attho byañjanameva nānaṁ,",
  "ne36:25.1_8": "ime dosacaritassa puggalassa upakkilesā.",
  "ne36:26.1_0": "Tattha yo ca viññāṇāhāro yo ca “anicce niccan”ti vipallāso,",
  "ne36:26.1_1": "diṭṭhupādānaṁ,",
  "ne36:26.1_2": "diṭṭhiyogo,",
  "ne36:26.1_3": "parāmāsakāyagantho,",
  "ne36:26.1_4": "diṭṭhāsavo,",
  "ne36:26.1_5": "diṭṭhogho,",
  "ne36:26.1_6": "mānasallo,",
  "ne36:26.1_7": "saññūpagā viññāṇaṭṭhiti,",
  "ne36:26.1_8": "bhayā agatigamananti imesaṁ dasannaṁ suttānaṁ eko attho,",
  "ne36:26.1_9": "byañjanameva nānaṁ.",
  "ne36:26.2_0": "Ime diṭṭhicaritassa mandassa upakkilesā.",
  "ne36:27.1_0": "Tattha yo ca manosañcetanāhāro yo ca “anattani attā”ti vipallāso,",
  "ne36:27.1_1": "attavādupādānaṁ,",
  "ne36:27.1_2": "avijjāyogo,",
  "ne36:27.1_3": "idaṁsaccābhinivesakāyagantho,",
  "ne36:27.1_4": "avijjāsavo,",
  "ne36:27.1_5": "avijjogho,",
  "ne36:27.1_6": "mohasallo,",
  "ne36:27.1_7": "saṅkhārūpagā viññāṇaṭṭhiti,",
  "ne36:27.1_8": "mohā agatigamananti,",
  "ne36:27.1_9": "imesaṁ dasannaṁ suttānaṁ eko attho,",
  "ne36:27.1_10": "byañjanameva nānaṁ.",
  "ne36:27.2_0": "Ime diṭṭhicaritassa udattassa upakkilesā.",
  "ne36:28.1_0": "Tattha yo ca kabaḷīkāro āhāro yo ca phasso āhāro,",
  "ne36:28.1_1": "ime appaṇihitena vimokkhamukhena pariññaṁ gacchanti,",
  "ne36:28.1_2": "viññāṇāhāro suññatāya,",
  "ne36:28.1_3": "manosañcetanāhāro animittena,",
  "ne36:28.1_4": "tattha yo ca “asubhe subhan”ti vipallāso,",
  "ne36:28.1_5": "yo ca “dukkhe sukhan”ti vipallāso,",
  "ne36:28.1_6": "ime appaṇihitena vimokkhamukhena pahānaṁ abbhatthaṁ gacchanti.",
  "ne36:28.2_0": "“Anicce niccan”ti vipallāso suññatāya, “anattani attā”ti vipallāso animittena.",
  "ne36:28.3_0": "Tattha kāmupādānañca bhavupādānañca appaṇihitena vimokkhamukhena pahānaṁ gacchanti.",
  "ne36:28.4_0": "Diṭṭhupādānaṁ suññatāya, attavādupādānaṁ animittena.",
  "ne36:28.5_0": "Tattha kāmayogo ca bhavayogo ca appaṇihitena vimokkhamukhena pahānaṁ gacchanti,",
  "ne36:28.5_1": "diṭṭhiyogo suññatāya,",
  "ne36:28.5_2": "avijjāyogo animittena.",
  "ne36:28.6_0": "Tattha abhijjhākāyagantho ca byāpādakāyagantho ca appaṇihitena vimokkhamukhena pahānaṁ gacchanti,",
  "ne36:28.6_1": "parāmāsakāyagantho suññatāya,",
  "ne36:28.6_2": "idaṁsaccābhinivesakāyagantho animittena.",
  "ne36:29.1_0": "Tattha kāmāsavo ca bhavāsavo ca appaṇihitena vimokkhamukhena pahānaṁ gacchanti,",
  "ne36:29.1_1": "diṭṭhāsavo suññatāya,",
  "ne36:29.1_2": "avijjāsavo animittena.",
  "ne36:29.2_0": "Tattha kāmogho ca bhavogho ca appaṇihitena vimokkhamukhena pahānaṁ gacchanti,",
  "ne36:29.2_1": "diṭṭhogho suññatāya,",
  "ne36:29.2_2": "avijjogho animittena.",
  "ne36:29.3_0": "Tattha rāgasallo ca dosasallo ca appaṇihitena vimokkhamukhena pahānaṁ gacchanti,",
  "ne36:29.3_1": "mānasallo suññatāya,",
  "ne36:29.3_2": "mohasallo animittena.",
  "ne36:29.4_0": "Tattha rūpūpagā ca viññāṇaṭṭhiti vedanūpagā ca viññāṇaṭṭhiti appaṇihitena vimokkhamukhena pariññaṁ gacchanti,",
  "ne36:29.4_1": "saññūpagā suññatāya,",
  "ne36:29.4_2": "saṅkhārūpagā animittena.",
  "ne36:30.1_0": "Tattha chandā ca agatigamanaṁ dosā ca agatigamanaṁ appaṇihitena vimokkhamukhena pahānaṁ gacchanti,",
  "ne36:30.1_1": "bhayā agatigamanaṁ suññatāya,",
  "ne36:30.1_2": "mohā agatigamanaṁ animittena vimokkhamukhena pahānaṁ gacchanti.",
  "ne36:30.2_0": "Iti sabbe lokavaṭṭānusārino dhammā niyyanti.",
  "ne36:30.3_0": "Te lokā tīhi vimokkhamukhehi.",
  "ne36:31.1_0": "Tatridaṁ niyyānaṁ—",
  "ne36:32.1_0": "Catasso paṭipadā,",
  "ne36:32.1_1": "cattāro satipaṭṭhānā,",
  "ne36:32.1_2": "cattāri jhānāni,",
  "ne36:32.1_3": "cattāro vihārā,",
  "ne36:32.1_4": "cattāro sammappadhānā,",
  "ne36:32.1_5": "cattāro acchariyā abbhutā dhammā,",
  "ne36:32.1_6": "cattāri adhiṭṭhānāni,",
  "ne36:32.1_7": "catasso samādhibhāvanā,",
  "ne36:32.1_8": "cattāro sukhabhāgiyā dhammā,",
  "ne36:32.1_9": "catasso appamāṇā.",
  "ne36:33.1_0": "Paṭhamā paṭipadā paṭhamaṁ satipaṭṭhānaṁ,",
  "ne36:33.1_1": "dutiyā paṭipadā dutiyaṁ satipaṭṭhānaṁ,",
  "ne36:33.1_2": "tatiyā paṭipadā tatiyaṁ satipaṭṭhānaṁ,",
  "ne36:33.1_3": "catutthī paṭipadā catutthaṁ satipaṭṭhānaṁ.",
  "ne36:33.2_0": "Paṭhamaṁ satipaṭṭhānaṁ paṭhamaṁ jhānaṁ,",
  "ne36:33.2_1": "dutiyaṁ satipaṭṭhānaṁ dutiyaṁ jhānaṁ,",
  "ne36:33.2_2": "tatiyaṁ satipaṭṭhānaṁ tatiyaṁ jhānaṁ,",
  "ne36:33.2_3": "catutthaṁ satipaṭṭhānaṁ catutthaṁ jhānaṁ.",
  "ne36:33.3_0": "Paṭhamaṁ jhānaṁ paṭhamo vihāro,",
  "ne36:33.3_1": "dutiyaṁ jhānaṁ dutiyo vihāro,",
  "ne36:33.3_2": "tatiyaṁ jhānaṁ tatiyo vihāro,",
  "ne36:33.3_3": "catutthaṁ jhānaṁ catuttho vihāro.",
  "ne36:33.4_0": "Paṭhamo vihāro paṭhamaṁ sammappadhānaṁ,",
  "ne36:33.4_1": "dutiyo vihāro dutiyaṁ sammappadhānaṁ,",
  "ne36:33.4_2": "tatiyo vihāro tatiyaṁ sammappadhānaṁ,",
  "ne36:33.4_3": "catuttho vihāro catutthaṁ sammappadhānaṁ.",
  "ne36:33.5_0": "Paṭhamaṁ sammappadhānaṁ paṭhamo acchariyo abbhuto dhammo,",
  "ne36:33.5_1": "dutiyaṁ dutiyo,",
  "ne36:33.5_2": "tatiyaṁ tatiyo,",
  "ne36:33.5_3": "catutthaṁ sammappadhānaṁ catuttho acchariyo abbhuto dhammo.",
  "ne36:33.6_0": "Paṭhamo acchariyo abbhuto dhammo paṭhamaṁ adhiṭṭhānaṁ,",
  "ne36:33.6_1": "dutiyo acchariyo abbhuto dhammo dutiyaṁ adhiṭṭhānaṁ,",
  "ne36:33.6_2": "tatiyo acchariyo abbhuto dhammo tatiyaṁ adhiṭṭhānaṁ,",
  "ne36:33.6_3": "catuttho acchariyo abbhuto dhammo catutthaṁ adhiṭṭhānaṁ.",
  "ne36:33.7_0": "Paṭhamaṁ adhiṭṭhānaṁ paṭhamā samādhibhāvanā,",
  "ne36:33.7_1": "dutiyaṁ adhiṭṭhānaṁ dutiyā samādhibhāvanā,",
  "ne36:33.7_2": "tatiyaṁ adhiṭṭhānaṁ tatiyā samādhibhāvanā,",
  "ne36:33.7_3": "catutthaṁ adhiṭṭhānaṁ catutthī samādhibhāvanā.",
  "ne36:33.8_0": "Paṭhamā samādhibhāvanā paṭhamo sukhabhāgiyo dhammo,",
  "ne36:33.8_1": "dutiyā samādhibhāvanā dutiyo sukhabhāgiyo dhammo,",
  "ne36:33.8_2": "tatiyā samādhibhāvanā tatiyo sukhabhāgiyo dhammo,",
  "ne36:33.8_3": "catutthī samādhibhāvanā catuttho sukhabhāgiyo dhammo.",
  "ne36:33.9_0": "Paṭhamo sukhabhāgiyo dhammo paṭhamaṁ appamāṇaṁ,",
  "ne36:33.9_1": "dutiyo sukhabhāgiyo dhammo dutiyaṁ appamāṇaṁ,",
  "ne36:33.9_2": "tatiyo sukhabhāgiyo dhammo tatiyaṁ appamāṇaṁ,",
  "ne36:33.9_3": "catuttho sukhabhāgiyo dhammo catutthaṁ appamāṇaṁ.",
  "ne36:33.10_0": "Paṭhamā paṭipadā bhāvitā bahulīkatā paṭhamaṁ satipaṭṭhānaṁ paripūreti,",
  "ne36:33.10_1": "dutiyā paṭipadā bhāvitā bahulīkatā dutiyaṁ satipaṭṭhānaṁ paripūreti,",
  "ne36:33.10_2": "tatiyā paṭipadā bhāvitā bahulīkatā tatiyaṁ satipaṭṭhānaṁ paripūreti,",
  "ne36:33.10_3": "catutthī paṭipadā bhāvitā bahulīkatā catutthaṁ satipaṭṭhānaṁ paripūreti.",
  "ne36:33.11_0": "Paṭhamo satipaṭṭhāno bhāvito bahulīkato paṭhamaṁ jhānaṁ paripūreti,",
  "ne36:33.11_1": "dutiyo satipaṭṭhāno bhāvito bahulīkato dutiyaṁ jhānaṁ paripūreti,",
  "ne36:33.11_2": "tatiyo satipaṭṭhāno bhāvito bahulīkato tatiyaṁ jhānaṁ paripūreti,",
  "ne36:33.11_3": "catuttho satipaṭṭhāno bhāvito bahulīkato catutthaṁ jhānaṁ paripūreti.",
  "ne36:34.1_0": "Paṭhamaṁ jhānaṁ bhāvitaṁ bahulīkataṁ paṭhamaṁ vihāraṁ paripūreti,",
  "ne36:34.1_1": "dutiyaṁ jhānaṁ bhāvitaṁ bahulīkataṁ dutiyaṁ vihāraṁ paripūreti,",
  "ne36:34.1_2": "tatiyaṁ jhānaṁ bhāvitaṁ bahulīkataṁ tatiyaṁ vihāraṁ paripūreti,",
  "ne36:34.1_3": "catutthaṁ jhānaṁ bhāvitaṁ bahulīkataṁ catutthaṁ vihāraṁ paripūreti.",
  "ne36:34.2_0": "Paṭhamo vihāro bhāvito bahulīkato anuppannānaṁ pāpakānaṁ akusalānaṁ dhammānaṁ anuppādaṁ paripūreti,",
  "ne36:34.2_1": "dutiyo vihāro bhāvito bahulīkato uppannānaṁ pāpakānaṁ akusalānaṁ dhammānaṁ pahānaṁ paripūreti,",
  "ne36:34.2_2": "tatiyo vihāro bhāvito bahulīkato anuppannānaṁ kusalānaṁ dhammānaṁ uppādaṁ paripūreti,",
  "ne36:34.2_3": "catuttho vihāro bhāvito bahulīkato uppannānaṁ kusalānaṁ dhammānaṁ ṭhitiṁ asammosaṁ bhiyyobhāvaṁ paripūreti.",
  "ne36:34.3_0": "Paṭhamaṁ sammappadhānaṁ bhāvitaṁ bahulīkataṁ mānappahānaṁ paripūreti,",
  "ne36:34.3_1": "dutiyaṁ sammappadhānaṁ bhāvitaṁ bahulīkataṁ ālayasamugghātaṁ paripūreti,",
  "ne36:34.3_2": "tatiyaṁ sammappadhānaṁ bhāvitaṁ bahulīkataṁ avijjāpahānaṁ paripūreti,",
  "ne36:34.3_3": "catutthaṁ sammappadhānaṁ bhāvitaṁ bahulīkataṁ bhavūpasamaṁ paripūreti.",
  "ne36:34.4_0": "Mānappahānaṁ bhāvitaṁ bahulīkataṁ saccādhiṭṭhānaṁ paripūreti,",
  "ne36:34.4_1": "ālayasamugghāto bhāvito bahulīkato cāgādhiṭṭhānaṁ paripūreti,",
  "ne36:34.4_2": "avijjāpahānaṁ bhāvitaṁ bahulīkataṁ paññādhiṭṭhānaṁ paripūreti,",
  "ne36:34.4_3": "bhavūpasamo bhāvito bahulīkato upasamādhiṭṭhānaṁ paripūreti.",
  "ne36:34.5_0": "Saccādhiṭṭhānaṁ bhāvitaṁ bahulīkataṁ chandasamādhiṁ paripūreti,",
  "ne36:34.5_1": "cāgādhiṭṭhānaṁ bhāvitaṁ bahulīkataṁ vīriyasamādhiṁ paripūreti,",
  "ne36:34.5_2": "paññādhiṭṭhānaṁ bhāvitaṁ bahulīkataṁ cittasamādhiṁ paripūreti,",
  "ne36:34.5_3": "upasamādhiṭṭhānaṁ bhāvitaṁ bahulīkataṁ vīmaṁsāsamādhiṁ paripūreti.",
  "ne36:34.6_0": "Chandasamādhi bhāvito bahulīkato indriyasaṁvaraṁ paripūreti,",
  "ne36:34.6_1": "vīriyasamādhi bhāvito bahulīkato tapaṁ paripūreti,",
  "ne36:34.6_2": "cittasamādhi bhāvito bahulīkato buddhiṁ paripūreti,",
  "ne36:34.6_3": "vīmaṁsāsamādhi bhāvito bahulīkato sabbūpadhipaṭinissaggaṁ paripūreti.",
  "ne36:34.7_0": "Indriyasaṁvaro bhāvito bahulīkato mettaṁ paripūreti,",
  "ne36:34.7_1": "tapo bhāvito bahulīkato karuṇaṁ paripūreti,",
  "ne36:34.7_2": "buddhi bhāvitā bahulīkatā muditaṁ paripūreti,",
  "ne36:34.7_3": "sabbūpadhipaṭinissaggo bhāvito bahulīkato upekkhaṁ paripūreti.",
  "ne36:35.1_0": "Tattha imā catasso disā paṭhamā paṭipadā paṭhamo satipaṭṭhāno paṭhamaṁ jhānaṁ paṭhamo vihāro paṭhamo",
  "ne36:35.1_1": "sammappadhāno paṭhamo acchariyo abbhuto dhammo saccādhiṭṭhānaṁ chandasamādhi indriyasaṁvaro mettā iti",
  "ne36:35.1_2": "paṭhamā disā.",
  "ne36:36.1_0": "Dutiyā paṭipadā dutiyo satipaṭṭhāno dutiyaṁ jhānaṁ dutiyo vihāro dutiyo sammappadhāno dutiyo acchariyo",
  "ne36:36.1_1": "abbhuto dhammo bhavādhiṭṭhānaṁ vīriyasamādhi tapo karuṇā iti dutiyā disā.",
  "ne36:37.1_0": "Tatiyā paṭipadā tatiyo satipaṭṭhāno tatiyaṁ jhānaṁ tatiyo vihāro tatiyo sammappadhāno tatiyo acchariyo",
  "ne36:37.1_1": "abbhuto dhammo paññādhiṭṭhānaṁ cittasamādhi buddhi muditā iti tatiyā disā.",
  "ne36:38.1_0": "Catutthī paṭipadā catuttho satipaṭṭhāno catutthaṁ jhānaṁ catuttho vihāro catuttho sammappadhāno catuttho",
  "ne36:38.1_1": "acchariyo abbhuto dhammo upasamādhiṭṭhānaṁ vīmaṁsāsamādhi sabbūpadhipaṭinissaggo upekkhā iti catutthī disā.",
  "ne36:39.1_0": "Tattha paṭhamā paṭipadā paṭhamo satipaṭṭhāno paṭhamaṁ jhānaṁ paṭhamo vihāro paṭhamo sammappadhāno paṭhamo",
  "ne36:39.1_1": "acchariyo abbhuto dhammo saccādhiṭṭhānaṁ chandasamādhi indriyasaṁvaro,",
  "ne36:39.1_2": "mettā iti imesaṁ dasannaṁ suttānaṁ eko attho,",
  "ne36:39.1_3": "byañjanameva nānaṁ.",
  "ne36:39.2_0": "Idaṁ rāgacaritassa puggalassa bhesajjaṁ.",
  "ne36:40.1_0": "Dutiyā paṭipadā dutiyo satipaṭṭhāno dutiyaṁ jhānaṁ dutiyo vihāro dutiyo sammappadhāno dutiyo acchariyo",
  "ne36:40.1_1": "abbhuto dhammo cāgādhiṭṭhānaṁ vīriyasamādhi tapo karuṇā iti imesaṁ dasannaṁ suttānaṁ eko attho,",
  "ne36:40.1_2": "byañjanameva nānaṁ.",
  "ne36:40.2_0": "Idaṁ dosacaritassa puggalassa bhesajjaṁ.",
  "ne36:41.1_0": "Tatiyā paṭipadā tatiyo satipaṭṭhāno tatiyaṁ jhānaṁ tatiyo vihāro tatiyo sammappadhāno tatiyo acchariyo",
  "ne36:41.1_1": "abbhuto dhammo paññādhiṭṭhānaṁ cittasamādhi buddhi muditā iti imesaṁ dasannaṁ suttānaṁ eko attho,",
  "ne36:41.1_2": "byañjanameva nānaṁ.",
  "ne36:41.2_0": "Idaṁ diṭṭhicaritassa mandassa bhesajjaṁ.",
  "ne36:42.1_0": "Catutthī paṭipadā catuttho satipaṭṭhāno catutthaṁ jhānaṁ catuttho vihāro catuttho sammappadhāno catuttho",
  "ne36:42.1_1": "acchariyo abbhuto dhammo upasamādhiṭṭhānaṁ vīmaṁsāsamādhi sabbūpadhipaṭinissaggo upekkhā iti imesaṁ dasannaṁ",
  "ne36:42.1_2": "suttānaṁ eko attho,",
  "ne36:42.1_3": "byañjanameva nānaṁ.",
  "ne36:42.2_0": "Idaṁ diṭṭhicaritassa udattassa bhesajjaṁ.",
  "ne36:43.1_0": "Tattha dukkhā ca paṭipadā dandhābhiññā dukkhā ca paṭipadā khippābhiññā appaṇihitaṁ vimokkhamukhaṁ,",
  "ne36:43.1_1": "sukhā paṭipadā dandhābhiññā suññataṁ vimokkhamukhaṁ,",
  "ne36:43.1_2": "sukhā paṭipadā khippābhiññā animittaṁ vimokkhamukhaṁ.",
  "ne36:44.1_0": "Tattha kāye kāyānupassitā satipaṭṭhānañca vedanāsu vedanānupassitā satipaṭṭhānañca appaṇihitaṁ vimokkhamukhaṁ,",
  "ne36:44.1_1": "citte cittānupassitā suññataṁ vimokkhamukhaṁ.",
  "ne36:44.2_0": "Dhammesu dhammānupassitā animittaṁ vimokkhamukhaṁ.",
  "ne36:45.1_0": "Tattha paṭhamañca jhānaṁ dutiyañca jhānaṁ appaṇihitaṁ vimokkhamukhaṁ,",
  "ne36:45.1_1": "tatiyaṁ jhānaṁ suññataṁ vimokkhamukhaṁ,",
  "ne36:45.1_2": "catutthaṁ jhānaṁ animittaṁ vimokkhamukhaṁ.",
  "ne36:46.1_0": "Tattha paṭhamo ca vihāro dutiyo ca vihāro appaṇihitaṁ vimokkhamukhaṁ,",
  "ne36:46.1_1": "tatiyo vihāro suññataṁ vimokkhamukhaṁ,",
  "ne36:46.1_2": "catuttho vihāro animittaṁ vimokkhamukhaṁ.",
  "ne36:47.1_0": "Yattha paṭhamañca sammappadhānaṁ dutiyañca sammappadhānaṁ appaṇihitaṁ vimokkhamukhaṁ,",
  "ne36:47.1_1": "tatiyaṁ sammappadhānaṁ suññataṁ vimokkhamukhaṁ,",
  "ne36:47.1_2": "catutthaṁ sammappadhānaṁ animittaṁ vimokkhamukhaṁ.",
  "ne36:48.1_0": "Tattha mānappahānañca ālayasamugghāto ca appaṇihitaṁ vimokkhamukhaṁ,",
  "ne36:48.1_1": "avijjāpahānaṁ suññataṁ vimokkhamukhaṁ,",
  "ne36:48.1_2": "bhavūpasamo animittaṁ vimokkhamukhaṁ.",
  "ne36:49.1_0": "Tattha saccādhiṭṭhānañca cāgādhiṭṭhānañca appaṇihitaṁ vimokkhamukhaṁ,",
  "ne36:49.1_1": "paññādhiṭṭhānaṁ suññataṁ vimokkhamukhaṁ,",
  "ne36:49.1_2": "upasamādhiṭṭhānaṁ animittaṁ vimokkhamukhaṁ.",
  "ne36:50.1_0": "Tattha chandasamādhi ca vīriyasamādhi ca appaṇihitaṁ vimokkhamukhaṁ,",
  "ne36:50.1_1": "cittasamādhi suññataṁ vimokkhamukhaṁ,",
  "ne36:50.1_2": "vīmaṁsāsamādhi animittaṁ vimokkhamukhaṁ.",
  "ne36:51.1_0": "Tattha indriyasaṁvaro ca tapo ca appaṇihitaṁ vimokkhamukhaṁ,",
  "ne36:51.1_1": "buddhi suññataṁ vimokkhamukhaṁ sabbūpadhipaṭinissaggo animittaṁ vimokkhamukhaṁ.",
  "ne36:52.1_0": "Tattha mettā ca karuṇā ca appaṇihitaṁ vimokkhamukhaṁ,",
  "ne36:52.1_1": "muditā suññataṁ vimokkhamukhaṁ upekkhā animittaṁ vimokkhamukhaṁ.",
  "ne36:53.1_0": "Tesaṁ vikkīḷitaṁ.",
  "ne36:53.2_0": "Cattāro āhārā tesaṁ paṭipakkho catasso paṭipadā …pe…",
  "ne36:53.3_0": "cattāro vipallāsā tesaṁ paṭipakkho cattāro satipaṭṭhānā.",
  "ne36:53.4_0": "Cattāri upādānāni tesaṁ paṭipakkho cattāri jhānāni.",
  "ne36:53.5_0": "Cattāro yogā tesaṁ paṭipakkho cattāro vihārā.",
  "ne36:53.6_0": "Cattāro ganthā tesaṁ paṭipakkho cattāro sammappadhānā.",
  "ne36:53.7_0": "Cattāro āsavā tesaṁ paṭipakkho cattāro acchariyā abbhutā dhammā.",
  "ne36:53.8_0": "Cattāro oghā tesaṁ paṭipakkho cattāri adhiṭṭhānāni.",
  "ne36:53.9_0": "Cattāro sallā tesaṁ paṭipakkho catasso samādhibhāvanā.",
  "ne36:53.10_0": "Catasso viññāṇaṭṭhitiyo tāsaṁ paṭipakkho cattāro sukhabhāgiyā dhammā.",
  "ne36:53.11_0": "Cattāri agatigamanāni tesaṁ paṭipakkho catasso appamāṇā.",
  "ne36:54.1_0": "Sīhā buddhā paccekabuddhā sāvakā ca hatarāgadosamohā,",
  "ne36:54.1_1": "tesaṁ vikkīḷitaṁ bhāvanā sacchikiriyā byantīkiriyā ca.",
  "ne36:54.2_0": "Vikkīḷitaṁ indriyādhiṭṭhānaṁ vikkīḷitaṁ vipariyāsānadhiṭṭhānañca.",
  "ne36:54.3_0": "Indriyāni saddhammagocaro vipariyāsā kilesagocaro.",
  "ne36:54.4_0": "Ayaṁ vuccati sīhavikkīḷitassa ca nayassa disālocanassa ca nayassa bhūmīti.",
  "ne36:54.5_0": "Tenāha “yo neti vipallāsehi saṅkilese”ti.",
  "ne36:54.6_0": "Veyyākaraṇesu hi ye “kusalākusalā”ti ca.",
  "ne36:55.1_0": "Tattha ye dukkhāya paṭipadāya dandhābhiññāya khippābhiññāya ca niyyanti, ime dve puggalā;",
  "ne36:55.2_0": "ye sukhāya paṭipadāya dandhābhiññāya khippābhiññāya ca niyyanti, ime dve puggalā.",
  "ne36:55.3_0": "Tesaṁ catunnaṁ puggalānaṁ ayaṁ saṅkileso,",
  "ne36:55.3_1": "cattāro āhārā,",
  "ne36:55.3_2": "cattāro vipallāsā,",
  "ne36:55.3_3": "cattāri upādānāni,",
  "ne36:55.3_4": "cattāro yogā,",
  "ne36:55.3_5": "cattāro ganthā,",
  "ne36:55.3_6": "cattāro āsavā,",
  "ne36:55.3_7": "cattāro oghā,",
  "ne36:55.3_8": "cattāro sallā,",
  "ne36:55.3_9": "catasso viññāṇaṭṭhitiyo,",
  "ne36:55.3_10": "cattāri agatigamanānīti.",
  "ne36:55.4_0": "Tesaṁ catunnaṁ puggalānaṁ idaṁ vodānaṁ,",
  "ne36:55.4_1": "catasso paṭipadā,",
  "ne36:55.4_2": "cattāro satipaṭṭhānā,",
  "ne36:55.4_3": "cattāri jhānāni,",
  "ne36:55.4_4": "cattāro vihārā,",
  "ne36:55.4_5": "cattāro sammappadhānā,",
  "ne36:55.4_6": "cattāro acchariyā abbhutā dhammā,",
  "ne36:55.4_7": "cattāri adhiṭṭhānāni,",
  "ne36:55.4_8": "catasso samādhibhāvanā,",
  "ne36:55.4_9": "cattāro sukhabhāgiyā dhammā,",
  "ne36:55.4_10": "catasso appamāṇā iti.",
  "ne36:56.1_0": "Tattha ye dukkhāya paṭipadāya dandhābhiññāya khippābhiññāya ca niyyanti ime dve puggalā.",
  "ne36:56.2_0": "Ye sukhāya paṭipadāya dandhābhiññāya khippābhiññāya ca niyyanti, ime dve puggalā.",
  "ne36:56.3_0": "Tattha yo sukhāya paṭipadāya khippābhiññāya niyyāti, ayaṁ ugghaṭitaññū.",
  "ne36:56.4_0": "Yo sādhāraṇāya, ayaṁ vipañcitaññū.",
  "ne36:56.5_0": "Yo dukkhāya paṭipadāya dandhābhiññāya niyyāti, ayaṁ neyyo.",
  "ne36:57.1_0": "Tattha bhagavā ugghaṭitaññussa puggalassa samathaṁ upadisati,",
  "ne36:57.1_1": "neyyassa vipassanaṁ,",
  "ne36:57.1_2": "samathavipassanaṁ vipañcitaññussa.",
  "ne36:57.2_0": "Tattha bhagavā ugghaṭitaññussa puggalassa mudukaṁ dhammadesanaṁ upadisati,",
  "ne36:57.2_1": "tikkhaṁ neyyassa,",
  "ne36:57.2_2": "mudutikkhaṁ vipañcitaññussa,",
  "ne36:57.2_3": "tattha bhagavā ugghaṭitaññussa puggalassa saṅkhittena dhammaṁ desayati,",
  "ne36:57.2_4": "saṅkhittavitthārena vipañcitaññussa,",
  "ne36:57.2_5": "vitthārena neyyassa.",
  "ne36:57.3_0": "Tattha bhagavā ugghaṭitaññussa puggalassa nissaraṇaṁ upadisati,",
  "ne36:57.3_1": "vipañcitaññussa ādīnavañca nissaraṇañca upadisati,",
  "ne36:57.3_2": "neyyassa assādañca ādīnavañca nissaraṇañca upadisati.",
  "ne36:57.4_0": "Tattha bhagavā ugghaṭitaññussa adhipaññāsikkhaṁ paññāpayati,",
  "ne36:57.4_1": "adhicittaṁ vipañcitaññussa,",
  "ne36:57.4_2": "adhisīlaṁ neyyassa.",
  "ne36:58.1_0": "Tattha ye dukkhāya paṭipadāya dandhābhiññāya khippābhiññāya ca niyyanti, ime dve puggalā.",
  "ne36:58.2_0": "Ye sukhāya paṭipadāya dandhābhiññāya khippābhiññāya ca niyyanti.",
  "ne36:58.3_0": "Ime dve puggalā.",
  "ne36:58.4_0": "Iti kho cattāri hutvā tīṇi bhavanti ugghaṭitaññū vipañcitaññū neyyoti.",
  "ne36:59.1_0": "Tesaṁ tiṇṇaṁ puggalānaṁ ayaṁ saṅkileso,",
  "ne36:59.1_1": "tīṇi akusalamūlāni lobho akusalamūlaṁ doso akusalamūlaṁ moho akusalamūlaṁ,",
  "ne36:59.1_2": "tīṇi duccaritāni—",
  "ne36:59.2_0": "kāyaduccaritaṁ vacīduccaritaṁ manoduccaritaṁ;",
  "ne36:59.3_0": "tayo akusalavitakkā—",
  "ne36:59.4_0": "kāmavitakko byāpādavitakko vihiṁsāvitakko;",
  "ne36:59.5_0": "tisso akusalasaññā—",
  "ne36:59.6_0": "kāmasaññā byāpādasaññā vihiṁsāsaññā;",
  "ne36:59.7_0": "tisso viparītasaññā—",
  "ne36:59.8_0": "niccasaññā sukhasaññā attasaññā;",
  "ne36:59.9_0": "tisso vedanā—",
  "ne36:59.10_0": "sukhā vedanā dukkhā vedanā adukkhamasukhā vedanā;",
  "ne36:59.11_0": "tisso dukkhatā—",
  "ne36:59.12_0": "dukkhadukkhatā saṅkhāradukkhatā vipariṇāmadukkhatā;",
  "ne36:59.13_0": "tayo aggī—",
  "ne36:59.14_0": "rāgaggi dosaggi mohaggi;",
  "ne36:59.15_0": "tayo sallā—",
  "ne36:59.16_0": "rāgasallo dosasallo mohasallo;",
  "ne36:59.17_0": "tisso jaṭā—",
  "ne36:59.18_0": "rāgajaṭā dosajaṭā mohajaṭā;",
  "ne36:59.19_0": "tisso akusalūpaparikkhā—",
  "ne36:59.20_0": "akusalaṁ kāyakammaṁ akusalaṁ vacīkammaṁ akusalaṁ manokammaṁ.",
  "ne36:59.21_0": "Tisso vipattiyo—",
  "ne36:59.22_0": "sīlavipatti diṭṭhivipatti ācāravipattīti.",
  "ne36:59.23_0": "Tesaṁ tiṇṇaṁ puggalānaṁ idaṁ vodānaṁ.",
  "ne36:59.24_0": "Tīṇi kusalamūlāni—",
  "ne36:59.25_0": "alobho kusalamūlaṁ adoso kusalamūlaṁ amoho kusalamūlaṁ.",
  "ne36:59.26_0": "Tīṇi sucaritāni—",
  "ne36:59.27_0": "kāyasucaritaṁ vacīsucaritaṁ manosucaritaṁ.",
  "ne36:59.28_0": "Tayo kusalavitakkā—",
  "ne36:59.29_0": "nekkhammavitakko abyāpādavitakko avihiṁsāvitakko.",
  "ne36:59.30_0": "Tayo samādhī—",
  "ne36:59.31_0": "savitakko savicāro samādhi avitakko vicāramatto samādhi avitakko avicāro samādhi.",
  "ne36:59.32_0": "Tisso kusalasaññā—",
  "ne36:59.33_0": "nekkhammasaññā abyāpādasaññā avihiṁsāsaññā.",
  "ne36:59.34_0": "Tisso aviparītasaññā—",
  "ne36:59.35_0": "aniccasaññā dukkhasaññā anattasaññā.",
  "ne36:59.36_0": "Tisso kusalūpaparikkhā—",
  "ne36:59.37_0": "kusalaṁ kāyakammaṁ kusalaṁ vacīkammaṁ kusalaṁ manokammaṁ.",
  "ne36:59.38_0": "Tīṇi soceyyāni—",
  "ne36:59.39_0": "kāyasoceyyaṁ vacīsoceyyaṁ manosoceyyaṁ;",
  "ne36:59.40_0": "tisso sampattiyo—",
  "ne36:59.41_0": "sīlasampatti samādhisampatti paññāsampatti.",
  "ne36:59.42_0": "Tisso sikkhā—",
  "ne36:59.43_0": "adhisīlasikkhā adhicittasikkhā adhipaññāsikkhā;",
  "ne36:59.44_0": "tayo khandhā—",
  "ne36:59.45_0": "sīlakkhandho samādhikkhandho paññākkhandho.",
  "ne36:59.46_0": "Tīṇi vimokkhamukhāni—",
  "ne36:59.47_0": "suññataṁ animittaṁ appaṇihitanti.",
  "ne36:60.1_0": "Iti kho cattāri hutvā tīṇi bhavanti, tīṇi hutvā dve bhavanti taṇhācarito ca diṭṭhicarito ca.",
  "ne36:61.1_0": "Tesaṁ dvinnaṁ puggalānaṁ ayaṁ saṅkileso,",
  "ne36:61.1_1": "taṇhā ca avijjā ca ahirikañca anottappañca assati ca asampajaññañca ayoniso manasikāro ca kosajjañca",
  "ne36:61.1_2": "dovacassañca ahaṅkāro ca mamaṅkāro ca assaddhā ca pamādo ca asaddhammassavanañca asaṁvaro ca abhijjhā",
  "ne36:61.1_3": "ca byāpādo ca nīvaraṇañca saṁyojanañca kodho ca upanāho ca makkho ca palāso ca issā ca maccherañca māyā",
  "ne36:61.1_4": "ca sāṭheyyañca sassatadiṭṭhi ca ucchedadiṭṭhi cāti.",
  "ne36:62.1_0": "Tesaṁ dvinnaṁ puggalānaṁ idaṁ vodānaṁ,",
  "ne36:62.1_1": "samatho ca vipassanā ca hirī ca ottappañca sati ca sampajaññañca yoniso manasikāro ca vīriyārambho ca",
  "ne36:62.1_2": "sovacassañca dhamme ñāṇañca anvaye ñāṇañca khaye ñāṇañca anuppāde ñāṇañca saddhā ca appamādo ca saddhammassavanañca",
  "ne36:62.1_3": "saṁvaro ca anabhijjhā ca abyāpādo ca rāgavirāgā ca cetovimutti avijjāvirāgā ca paññāvimutti abhisamayo",
  "ne36:62.1_4": "ca appicchatā ca santuṭṭhi ca akkodho ca anupanāho ca amakkho ca apalāso ca issāpahānañca macchariyappahānañca",
  "ne36:62.1_5": "vijjā ca vimutti ca saṅkhatārammaṇo ca vimokkho asaṅkhatārammaṇo ca vimokkho saupādisesā ca nibbānadhātu",
  "ne36:62.1_6": "anupādisesā ca nibbānadhātūti.",
  "ne36:63.1_0": "Ayaṁ vuccati tipukkhalassa ca nayassa aṅkusassa ca nayassa bhūmīti.",
  "ne36:63.2_0": "Tenāha “yo akusale samūlehi netī”ti “oloketvā disalocanenā”ti ca.",
  "ne36:63.3_0": "Niyuttaṁ nayasamuṭṭhānaṁ."
}