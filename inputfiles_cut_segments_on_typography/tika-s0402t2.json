{
  "tika-s0402t2:0_0": "3. Bālavaggavaṇṇanā",
  "tika-s0402t2:1_0": "22-24. Tatiyassa paṭhamadutiyatatiyāni uttānatthāneva.",
  "tika-s0402t2:2_0": "25. Catutthe netabboti aññato āharitvā bodhetabbo, ñāpetabboti attho.",
  "tika-s0402t2:3_0": "27.",
  "tika-s0402t2:3_1": "Chaṭṭhe no cepi paṭicchādetvā karontīti pāṇātipātādīni karonto sacepi appaṭicchādetvā karonti.",
  "tika-s0402t2:3_2": "Paṭicchannamevāti viññūhi garahitabbabhāvato paṭicchādanārahattā paṭicchannamevāti vuccati.",
  "tika-s0402t2:3_3": "Avīciādayo padesavisesā tatthūpapannā sattā ca nirayaggahaṇena gahitāti āha “nirayoti sahokāsakā khandhā”ti.",
  "tika-s0402t2:3_4": "Tiracchānayoni nāma visuṁ padesaviseso natthīti āha “tiracchānayoniyaṁ khandhāva labbhantī”ti.",
  "tika-s0402t2:4_0": "31.",
  "tika-s0402t2:4_1": "Dasame attho phalaṁ tadadhīnavuttitāya vaso etassāti atthavaso,",
  "tika-s0402t2:4_2": "hetūti āha “atthavaseti kāraṇānī”ti.",
  "tika-s0402t2:4_3": "Araññavanapatthānīti araññalakkhaṇappattāni vanapatthāni.",
  "tika-s0402t2:4_4": "Vanapattha-",
  "tika-s0402t2:4_5": "saddo hi saṇḍabhūte rukkhasamūhepi vattatīti araññaggahaṇaṁ.",
  "tika-s0402t2:4_6": "Vanīyati vivekakāmehi bhajīyati,",
  "tika-s0402t2:4_7": "vanute vā te attasampattiyā vasanatthāya yācanto viya hotīti vanaṁ,",
  "tika-s0402t2:4_8": "patiṭṭhahanti ettha vivekakāmā yathādhippetavisesādhigamenāti patthaṁ,",
  "tika-s0402t2:4_9": "vanesu patthaṁ gahanaṭṭhāne senāsanaṁ vanapatthaṁ.",
  "tika-s0402t2:4_10": "Kiñcāpīti anujānanasambhāvanatthe nipāto.",
  "tika-s0402t2:4_11": "Kiṁ anujānāti?",
  "tika-s0402t2:4_12": "Nippariyāyato araññabhāvaṁ gāmato bahi araññanti.",
  "tika-s0402t2:4_13": "Tenāha “nippariyāyenā”tiādi.",
  "tika-s0402t2:4_14": "Kiṁ sambhāveti?",
  "tika-s0402t2:4_15": "Āraññakaṅganipphādakattaṁ.",
  "tika-s0402t2:4_16": "Yañhi āraññakaṅganipphādakaṁ,",
  "tika-s0402t2:4_17": "taṁ visesato araññanti vattabbanti.",
  "tika-s0402t2:4_18": "Tenāha “yaṁ taṁ pañcadhanusatika”ntiādi.",
  "tika-s0402t2:4_19": "Nikkhamitvā bahi indakhīlāti indakhīlato bahi nikkhamitvā,",
  "tika-s0402t2:4_20": "tato bahi paṭṭhāyāti attho.",
  "tika-s0402t2:4_21": "Bahi indakhīlāti vā yattha dve tīṇi indakhīlāni,",
  "tika-s0402t2:4_22": "tattha bahiddhā indakhīlato paṭṭhāya.",
  "tika-s0402t2:4_23": "Yattha taṁ natthi,",
  "tika-s0402t2:4_24": "tadarahaṭṭhānato paṭṭhāyāti vadanti.",
  "tika-s0402t2:4_25": "Gāmantanti gāmasamīpaṁ.",
  "tika-s0402t2:4_26": "Anupacāraṭṭhānanti niccakiccavasena na upacaritabbaṭṭhānaṁ.",
  "tika-s0402t2:4_27": "Tenāha “yattha na kasīyati na vapīyatī”ti.",
  "tika-s0402t2:5_0": "Attano ca diṭṭhadhammasukhavihāranti etena satthā attano vivekābhiratiṁ pakāseti.",
  "tika-s0402t2:5_1": "Tattha diṭṭhadhammo nāma ayaṁ paccakkho attabhāvo,",
  "tika-s0402t2:5_2": "sukhavihāro nāma catunnaṁ iriyāpathavihārānaṁ phāsutā.",
  "tika-s0402t2:5_3": "Ekakassa hi araññe antamaso uccāravassāvakiccaṁ upādāya sabbe iriyāpathā phāsukā honti,",
  "tika-s0402t2:5_4": "tasmā diṭṭhadhamme sukhavihāraṁ diṭṭhadhammasukhavihāranti evaṁ vā ettha attho daṭṭhabbo.",
  "tika-s0402t2:6_0": "Pacchimañca janataṁ anukampamānoti kathaṁ araññavāsena pacchimā janatā anukampitā hoti?",
  "tika-s0402t2:6_1": "Saddhāpabbajitā hi kulaputtā bhagavato araññavāsaṁ disvā “bhagavāpi nāma araññasenāsanāni na muñcati,",
  "tika-s0402t2:6_2": "yassa nevatthi pariññātabbaṁ na pahātabbaṁ na bhāvetabbaṁ na sacchikātabbaṁ,",
  "tika-s0402t2:6_3": "kimaṅgaṁ pana maya”nti cintetvā tattha vasitabbameva maññissanti,",
  "tika-s0402t2:6_4": "evaṁ khippameva dukkhassantakarā bhavissanti.",
  "tika-s0402t2:6_5": "Evaṁ pacchimā janatā anukampitā hoti.",
  "tika-s0402t2:6_6": "Etamatthaṁ dassento āha “pacchime mama sāvake anukampanto”ti.",
  "tika-s0402t2:7_0": "32.",
  "tika-s0402t2:7_1": "Ekādasame vijjaṁ bhajantīti vijjābhāgiyā,",
  "tika-s0402t2:7_2": "vijjābhāge vijjākoṭṭhāse vattantītipi vijjābhāgiyā.",
  "tika-s0402t2:7_3": "Padaṁ pacchindatīti maggacittassa patiṭṭhaṁ upacchindati,",
  "tika-s0402t2:7_4": "maggacittaṁ patiṭṭhāpetuṁ na detīti attho.",
  "tika-s0402t2:7_5": "Ubbaṭṭetvāti samucchedavasena samūlaṁ uddharitvā.",
  "tika-s0402t2:7_6": "Aṭṭhasu ṭhānesūti buddhādīsu aṭṭhasu ṭhānesu.",
  "tika-s0402t2:7_7": "Rāgassa khayavirāgenāti rāgassa khayasaṅkhātena virāgena,",
  "tika-s0402t2:7_8": "rāgassa anuppattidhammatāpādanenāti vuttaṁ hoti.",
  "tika-s0402t2:8_0": "Bālavaggavaṇṇanā niṭṭhitā."
}