{
  "atk-s0303a6:0_0": "7. Sāriputtasaṁyuttaṁ",
  "atk-s0303a6:1_0": "1-9. Vivekajasuttādivaṇṇanā",
  "atk-s0303a6:2_0": "332- 340.",
  "atk-s0303a6:2_1": "Sāriputtasaṁyuttassa paṭhame na evaṁ hotīti ahaṅkāramamaṅkārānaṁ pahīnattā evaṁ na hoti.",
  "atk-s0303a6:2_2": "Dutiyādīsupi eseva nayo.",
  "atk-s0303a6:2_3": "Paṭhamādīni.",
  "atk-s0303a6:3_0": "10. Sucimukhīsuttavaṇṇanā",
  "atk-s0303a6:4_0": "341.",
  "atk-s0303a6:4_1": "Dasame sucimukhīti evaṁnāmikā.",
  "atk-s0303a6:4_2": "Upasaṅkamīti theraṁ abhirūpaṁ dassanīyaṁ suvaṇṇavaṇṇaṁ samantapāsādikaṁ disvā “iminā saddhiṁ parihāsaṁ karissāmī”ti upasaṅkami.",
  "atk-s0303a6:4_3": "Atha therena tasmiṁ vacane paṭikkhitte “idānissa vādaṁ āropessāmī”ti maññamānā tena hi, samaṇa,",
  "atk-s0303a6:4_4": "ubbhamukho bhuñjasīti āha.",
  "atk-s0303a6:4_5": "Disāmukhoti catuddisāmukho,",
  "atk-s0303a6:4_6": "catasso disā olokentoti attho.",
  "atk-s0303a6:4_7": "Vidisāmukhoti catasso vidisā olokento.",
  "atk-s0303a6:5_0": "Vatthuvijjātiracchānavijjāyāti vatthuvijjāsaṅkhātāya tiracchānavijjāya.",
  "atk-s0303a6:5_1": "Vatthuvijjā nāma lābuvatthu-",
  "atk-s0303a6:5_2": "kumbhaṇḍavatthu-",
  "atk-s0303a6:5_3": "mūlakavatthu-",
  "atk-s0303a6:5_4": "ādīnaṁ vatthūnaṁ phalasampattikāraṇakālajānanupāyo.",
  "atk-s0303a6:5_5": "Micchājīvena jīvikaṁ kappentīti teneva vatthuvijjātiracchānavijjāsaṅkhātena micchājīvena jīvikaṁ kappenti,",
  "atk-s0303a6:5_6": "tesaṁ vatthūnaṁ sampādanena pasannehi manussehi dinne paccaye paribhuñjantā jīvantīti attho.",
  "atk-s0303a6:5_7": "Adhomukhāti vatthuṁ oloketvā bhuñjamānavasena adhomukhā bhuñjanti nāma.",
  "atk-s0303a6:5_8": "Evaṁ sabbattha yojanā kātabbā.",
  "atk-s0303a6:5_9": "Api cettha nakkhattavijjāti “ajja imaṁ nakkhattaṁ iminā nakkhattena gantabbaṁ,",
  "atk-s0303a6:5_10": "iminā idañcidañca kātabba”nti evaṁ jānanavijjā.",
  "atk-s0303a6:5_11": "Dūteyyanti dūtakammaṁ,",
  "atk-s0303a6:5_12": "tesaṁ tesaṁ sāsanaṁ gahetvā tattha tattha gamanaṁ.",
  "atk-s0303a6:5_13": "Pahiṇagamananti ekagāmasmiṁyeva ekakulassa sāsanena aññakulaṁ upasaṅkamanaṁ.",
  "atk-s0303a6:5_14": "Aṅgavijjāti itthilakkhaṇapurisalakkhaṇavasena aṅgasampattiṁ ñatvā “tāya aṅgasampattiyā idaṁ nāma labbhatī”ti evaṁ jānanavijjā.",
  "atk-s0303a6:5_15": "Vidisāmukhāti aṅgavijjā hi taṁ taṁ sarīrakoṭṭhāsaṁ ārabbha pavattattā vidisāya pavattā nāma,",
  "atk-s0303a6:5_16": "tasmā tāya vijjāya jīvikaṁ kappetvā bhuñjantā vidisāmukhā bhuñjanti nāma.",
  "atk-s0303a6:5_17": "Evamārocesīti “dhammikaṁ samaṇā”tiādīni vadamānā sāsanassa niyyānikaṁ guṇaṁ kathesi.",
  "atk-s0303a6:5_18": "Tañca paribbājikāya kathaṁ sutvā pañcamattāni kulasatāni sāsane otariṁsūti.",
  "atk-s0303a6:6_0": "Sāriputtasaṁyuttavaṇṇanā niṭṭhitā."
}