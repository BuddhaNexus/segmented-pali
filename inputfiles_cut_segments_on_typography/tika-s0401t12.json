{
  "tika-s0401t12:0_0": "15. Aṭṭhānapāḷi (paṭhamavagga)",
  "tika-s0401t12:1_0": "(15) 1. Aṭṭhānapāḷi-paṭhamavaggavaṇṇanā",
  "tika-s0401t12:2_0": "268.",
  "tika-s0401t12:2_1": "Aṭṭhānapāḷivaṇṇanāyaṁ avijjamānaṁ ṭhānaṁ aṭṭhānaṁ,",
  "tika-s0401t12:2_2": "natthi ṭhānanti vā aṭṭhānaṁ.",
  "tika-s0401t12:2_3": "Anavakāsoti etthāpi eseva nayo.",
  "tika-s0401t12:2_4": "Tadatthanigamanameva hi “netaṁ ṭhānaṁ vijjatī”ti vacananti. Tenāha –",
  "tika-s0401t12:2_5": "“ubhayenapī”tiādi.",
  "tika-s0401t12:2_6": "Yanti kāraṇatthe paccattavacanaṁ.",
  "tika-s0401t12:2_7": "Hetuattho cettha kāraṇatthoti āha –",
  "tika-s0401t12:2_8": "“yanti yena kāraṇenā”ti.",
  "tika-s0401t12:2_9": "Ukkaṭṭhaniddesenettha diṭṭhisampatti veditabbāti vuttaṁ –",
  "tika-s0401t12:2_10": "“maggadiṭṭhiyā sampanno”ti.",
  "tika-s0401t12:2_11": "Kuto panāyamattho labbhatīti? Liṅgato,",
  "tika-s0401t12:2_12": "liṅgaṁ cetassa niccato upagamanappaṭikkhepo.",
  "tika-s0401t12:2_13": "Catubhūmakesūti idaṁ catutthabhūmakasaṅkhārānaṁ ariyasāvakassa visayabhāvūpagamanato vuttaṁ,",
  "tika-s0401t12:2_14": "na pana te ārabbha niccato upagamanasabbhāvato.",
  "tika-s0401t12:2_15": "Vakkhati hi “tadabhāve catutthabhūmakasaṅkhārā panā”tiādinā.",
  "tika-s0401t12:2_16": "Abhisaṅkhatasaṅkhāraabhisaṅkharaṇakasaṅkhārānaṁ sappadesattā nippadesasaṅkhāraggahaṇatthaṁ “saṅkhatasaṅkhāresū”ti vuttaṁ,",
  "tika-s0401t12:2_17": "lokuttarasaṅkhārānaṁ pana nivattane kāraṇaṁ sayameva vakkhati.",
  "tika-s0401t12:2_18": "Etaṁ kāraṇaṁ natthīti tathā upagamane setughāto natthi.",
  "tika-s0401t12:2_19": "Tejussadattāti saṁkilesavidhamanatejassa adhikabhāvato.",
  "tika-s0401t12:2_20": "Tathā hi te gambhīrabhāvena duddasā akusalānaṁ ārammaṇaṁ na hontīti.",
  "tika-s0401t12:2_21": "Idaṁ pana pakaraṇavasena vuttaṁ.",
  "tika-s0401t12:2_22": "Appahīnavipallāsānañhi santānesu kusaladhammānampi te ārammaṇaṁ na honti.",
  "tika-s0401t12:3_0": "269.",
  "tika-s0401t12:3_1": "Asukhe sukhanti vipallāso ca idha sukhato upagamanassa ṭhānanti dassento “ekanta…pe…",
  "tika-s0401t12:3_2": "attadiṭṭhivasenā”ti padhānadiṭṭhimāha.",
  "tika-s0401t12:3_3": "Gūthanti gūthaṭṭhānaṁ,",
  "tika-s0401t12:3_4": "diṭṭhiyā nibbānassa avisayabhāvo heṭṭhā vutto evāti kasiṇādipaṇṇattisaṅgahatthanti vuttaṁ.",
  "tika-s0401t12:4_0": "270.Paricchedoti paricchindanaṁ paricchijja tassa gahaṇaṁ.",
  "tika-s0401t12:4_1": "Svāyaṁ yesu niccādito upagamanaṁ sambhavati,",
  "tika-s0401t12:4_2": "tesaṁ vasenayeva kātabboti dassento “sabbavāresu vā”tiādimāha.",
  "tika-s0401t12:4_3": "Sabbavāresūti “niccato upagaccheyyā”tiādinā āgatesu sabbesu suttapadesu.",
  "tika-s0401t12:4_4": "Puthujjano hīti hi-",
  "tika-s0401t12:4_5": "saddo hetuattho.",
  "tika-s0401t12:4_6": "Yasmā yaṁ yaṁ saṅkhāraṁ puthujjano niccādivasena gaṇhāti,",
  "tika-s0401t12:4_7": "taṁ taṁ ariyasāvako aniccādivasena gaṇhanto yāthāvato jānanto taṁ gāhaṁ taṁ diṭṭhiṁ vissajjeti,",
  "tika-s0401t12:4_8": "tasmā yattha gāho,",
  "tika-s0401t12:4_9": "tattha vissajjanāti catubhūmakasaṅkhārā idha saṅkhāraggahaṇena na gayhantīti attho.",
  "tika-s0401t12:5_0": "271.",
  "tika-s0401t12:5_1": "Puttasambandhena mātupitusamaññā dattakittimādivasenapi puttavohāro loke dissati,",
  "tika-s0401t12:5_2": "so ca kho pariyāyenāti nippariyāyena siddhaṁ taṁ dassetuṁ –",
  "tika-s0401t12:5_3": "“janikāva mātā,",
  "tika-s0401t12:5_4": "janakova pitā”ti vuttaṁ.",
  "tika-s0401t12:5_5": "Tathā ānantariyakammassa adhippetattā “manussabhūtova khīṇāsavo arahāti adhippeto”ti vuttaṁ.",
  "tika-s0401t12:5_6": "“Aṭṭhānameta”ntiādinā “mātuādīnaṁyeva jīvitā voropane ariyasāvakassa abhabbabhāvadassanato tadaññaṁ ariyasāvako",
  "tika-s0401t12:5_7": "jīvitā voropetīti idaṁ atthato āpannamevā”ti maññamāno vadati –",
  "tika-s0401t12:5_8": "“kiṁ pana ariyasāvako aññaṁ jīvitā voropeyyā”ti?",
  "tika-s0401t12:5_9": "“Aṭṭhānametaṁ anavakāso,",
  "tika-s0401t12:5_10": "yaṁ diṭṭhisampanno puggalo sañcicca pāṇaṁ jīvitā voropeyya,",
  "tika-s0401t12:5_11": "netaṁ ṭhānaṁ vijjatī”ti vacanato “etampi aṭṭhāna”nti vuttaṁ.",
  "tika-s0401t12:5_12": "Tenevāha –",
  "tika-s0401t12:5_13": "“sace hī”tiādi.",
  "tika-s0401t12:5_14": "Evaṁ sante kasmā “mātara”ntiādinā visesetvā vuttanti āha –",
  "tika-s0401t12:5_15": "“puthujjanabhāvassa panā”tiādi.",
  "tika-s0401t12:5_16": "Tattha baladīpanatthanti saddhādibalasamannāgamadīpanatthaṁ.",
  "tika-s0401t12:5_17": "Ariyamaggenāgatasaddhādhibalavasena hi ariyasāvako tādisaṁ sāvajjaṁ na karoti.",
  "tika-s0401t12:6_0": "275.Pañcahi kāraṇehīti idamettha nipphādakāni tesaṁ pubbabhāgiyāni ca kāraṇāni kāraṇabhāvasāmaññena ekajjhaṁ gahetvā vuttaṁ,",
  "tika-s0401t12:6_1": "na pana sabbesaṁ samānayogakkhamattā.",
  "tika-s0401t12:6_2": "Ākārehīti kāraṇehi.",
  "tika-s0401t12:6_3": "Anussāvanenāti anurūpaṁ sāvanena.",
  "tika-s0401t12:6_4": "Bhedassa anurūpaṁ yathā bhedo hoti,",
  "tika-s0401t12:6_5": "evaṁ bhinditabbānaṁ bhikkhūnaṁ attano vacanassa sāvanena viññāpanena. Tenāha –",
  "tika-s0401t12:6_6": "“nanu tumhe”tiādi.",
  "tika-s0401t12:6_7": "Kaṇṇamūle vacībhedaṁ katvāti etena pākaṭaṁ katvā bhedakaravatthudīpanaṁ vohāro,",
  "tika-s0401t12:6_8": "tattha attano nicchitamatthaṁ rahassavasena viññāpanaṁ anussāvananti dasseti.",
  "tika-s0401t12:7_0": "Kammameva uddeso vā pamāṇanti tehi saṅghabhedasiddhito vuttaṁ,",
  "tika-s0401t12:7_1": "itare pana tesaṁ sambhārabhūtā. Tenāha –",
  "tika-s0401t12:7_2": "“vohārā”tiādi.",
  "tika-s0401t12:7_3": "Tatthāti voharaṇe.",
  "tika-s0401t12:7_4": "Cutianantaraṁ phalaṁ anantaraṁ nāma,",
  "tika-s0401t12:7_5": "tasmiṁ anantare niyuttāni,",
  "tika-s0401t12:7_6": "tannibbattanena anantarakaraṇasīlāni,",
  "tika-s0401t12:7_7": "anantarappayojanāni cāti ānantariyāni,",
  "tika-s0401t12:7_8": "tāni eva kammānīti ānantariyakammāni.",
  "tika-s0401t12:8_0": "Kammatoti “evaṁ ānantariyakammaṁ hoti,",
  "tika-s0401t12:8_1": "evaṁ ānantariyakammasadisa”nti evaṁ kammavibhāgato.",
  "tika-s0401t12:8_2": "Dvāratoti kāyadvārato.",
  "tika-s0401t12:8_3": "Kappaṭṭhitiyatoti “idaṁ kappaṭṭhitiyavipākaṁ,",
  "tika-s0401t12:8_4": "idaṁ na kappaṭṭhitiyavipāka”nti evaṁ kappaṭṭhitiyavibhāgato.",
  "tika-s0401t12:8_5": "Pākasādhāraṇādīhīti “idamettha vipaccati,",
  "tika-s0401t12:8_6": "idaṁ na vipaccatī”ti vipaccanavibhāgato,",
  "tika-s0401t12:8_7": "gahaṭṭhapabbajitānaṁ sādhāraṇāsādhāraṇato, ādi-",
  "tika-s0401t12:8_8": "saddena vedanādivibhāgato ca.",
  "tika-s0401t12:9_0": "Kammato tāva vinicchayo vuccatīti sambandho.",
  "tika-s0401t12:9_1": "Yasmā manussattabhāve ṭhitasseva kusaladhammānaṁ tikkhavisadabhāvāpatti,",
  "tika-s0401t12:9_2": "yathā tiṇṇaṁ bodhisattānaṁ bodhittayanibbattiyaṁ,",
  "tika-s0401t12:9_3": "evaṁ manussabhāve ṭhitasseva edisānaṁ akusaladhammānampi tikkhavisadabhāvāpattīti āha –",
  "tika-s0401t12:9_4": "“manussabhūtassevā”ti.",
  "tika-s0401t12:9_5": "Pākatikamanussānampi ca kusaladhammānaṁ visesappatti vimānavatthuaṭṭhakathāyaṁ vuttanayeneva veditabbā.",
  "tika-s0401t12:9_6": "Yathāvutto ca attho samānajātiyassa vikopane garutaro,",
  "tika-s0401t12:9_7": "na tathā vijātiyassāti vuttaṁ –",
  "tika-s0401t12:9_8": "“manussabhūtaṁ mātaraṁ vā pitaraṁ vā”ti.",
  "tika-s0401t12:9_9": "Liṅgaparivatte ca so eva ekakammanibbatto bhavaṅgappabandho jīvitindriyapabandho ca,",
  "tika-s0401t12:9_10": "na aññoti āha –",
  "tika-s0401t12:9_11": "“api parivattaliṅga”nti.",
  "tika-s0401t12:9_12": "Arahattaṁ pattepi eseva nayo.",
  "tika-s0401t12:9_13": "Tassa vipākantiādi kammassa ānantariyabhāvasamatthanaṁ.",
  "tika-s0401t12:9_14": "Catukkoṭiyañcettha sambhavati.",
  "tika-s0401t12:9_15": "Tattha paṭhamā koṭi dassitā,",
  "tika-s0401t12:9_16": "itarāsu visaṅketabhāvaṁ dassetuṁ –",
  "tika-s0401t12:9_17": "“yo panā”tiādi vuttaṁ.",
  "tika-s0401t12:9_18": "Yadipi tattha visaṅketo,",
  "tika-s0401t12:9_19": "kammaṁ pana garutaraṁ ānantariyasadisaṁ bhāyitabbanti āha –",
  "tika-s0401t12:9_20": "“bhāriyaṁ…pe…",
  "tika-s0401t12:9_21": "tiṭṭhatī”ti.",
  "tika-s0401t12:9_22": "Ayaṁ pañhoti ñāpanicchānibbattā kathā.",
  "tika-s0401t12:10_0": "Abhisandhināti adhippāyena.",
  "tika-s0401t12:10_1": "Ānantariyaṁ phusatīti maraṇādhippāyeneva ānantariyavatthuno vikopitattā vuttaṁ.",
  "tika-s0401t12:10_2": "Ānantariyaṁ na phusatīti ānantariyavatthuabhāvato ānantariyaṁ na hoti.",
  "tika-s0401t12:10_3": "Sabbattha hi purimaṁ abhisandhicittaṁ appamāṇaṁ,",
  "tika-s0401t12:10_4": "vadhakacittaṁ pana tadārammaṇaṁ jīvitindriyañca ānantariyabhāve pamāṇanti daṭṭhabbaṁ.",
  "tika-s0401t12:10_5": "Saṅgāmacatukkaṁ sampattavasena yojetabbaṁ.",
  "tika-s0401t12:10_6": "Yo hi parasenāya aññañca yodhaṁ pitarañca kammaṁ karonte disvā yodhassa usuṁ khipati “etaṁ vijjhitvā mama pitaraṁ vijjhissatī”ti,",
  "tika-s0401t12:10_7": "yathādhippāyaṁ gate pitughātako hoti.",
  "tika-s0401t12:10_8": "“Yodhe viddhe mama pitā palāyissatī”ti khipati,",
  "tika-s0401t12:10_9": "usuṁ ayathādhippāyaṁ gantvā pitaraṁ māreti,",
  "tika-s0401t12:10_10": "vohāravasena pitughātakoti vuccati,",
  "tika-s0401t12:10_11": "ānantariyaṁ pana natthīti.",
  "tika-s0401t12:10_12": "Coracatukkaṁ pana yo “coraṁ māressāmī”ti coravesena gacchantaṁ pitaraṁ māreti,",
  "tika-s0401t12:10_13": "ānantariyaṁ phusatītiādinā yojetabbaṁ.",
  "tika-s0401t12:10_14": "Tenevāti teneva payogena.",
  "tika-s0401t12:10_15": "Arahantaghātako hotiyevāti arahato māritattā vuttaṁ,",
  "tika-s0401t12:10_16": "puthujjanasseva taṁ dinnaṁ hotīti etthāyamadhippāyo –",
  "tika-s0401t12:10_17": "yathā vadhakacetanā paccuppannārammaṇāpi pabandhavicchedanavasena jīvitindriyaṁ ārammaṇaṁ katvā pavattati,",
  "tika-s0401t12:10_18": "na evaṁ cāgacetanā.",
  "tika-s0401t12:10_19": "Sā hi cajitabbavatthuṁ ārammaṇaṁ katvā cajanamattameva hoti,",
  "tika-s0401t12:10_20": "aññasantakabhāvakaraṇañca tassa cajanaṁ,",
  "tika-s0401t12:10_21": "tasmā yassa taṁ santakaṁ kataṁ,",
  "tika-s0401t12:10_22": "tasseva dinnaṁ hotīti.",
  "tika-s0401t12:11_0": "Lohitaṁsamosaratīti abhighātena pakuppamānaṁ sañcitaṁ hoti.",
  "tika-s0401t12:11_1": "Mahantataranti garutaraṁ.",
  "tika-s0401t12:11_2": "Sarīrappaṭijaggane viyāti satthurūpakāyappaṭijaggane viya.",
  "tika-s0401t12:12_0": "Asannipatiteti idaṁ sāmaggiyadīpanaṁ.",
  "tika-s0401t12:12_1": "Bhedo ca hotīti saṅghassa bhedo ca hoti.",
  "tika-s0401t12:12_2": "Vaṭṭatīti saññāyāti “īdisaṁ karaṇaṁ saṅghabhedāya na hotī”ti saññāya.",
  "tika-s0401t12:12_3": "Tathā navato ūnaparisāyāti navato ūnaparisāya karontassa tathāti yojetabbaṁ.",
  "tika-s0401t12:12_4": "Tathāti ca iminā “na ānantariyakamma”nti imaṁ ākaḍḍhati,",
  "tika-s0401t12:12_5": "na pana “bhedova hotī”ti idaṁ.",
  "tika-s0401t12:12_6": "Heṭṭhimantena hi navannameva vasena saṅghabhedo.",
  "tika-s0401t12:12_7": "Dhammavādino anavajjāti yathādhammaṁ anavaṭṭhānato.",
  "tika-s0401t12:12_8": "Saṅghabhedassa pubbabhāgo saṅgharāji.",
  "tika-s0401t12:13_0": "Kāyadvārameva pūrenti kāyakammabhāveneva lakkhitabbato.",
  "tika-s0401t12:13_1": "Saṇṭhahantehi kappe…pe…",
  "tika-s0401t12:13_2": "muccatīti idaṁ kappaṭṭhakathāya na sameti.",
  "tika-s0401t12:13_3": "Tattha hi aṭṭhakathāya vuttaṁ –",
  "tika-s0401t12:13_4": "“āpāyikoti idaṁ suttaṁ yaṁ so ekaṁ kappaṁ asītibhāge katvā tato ekabhāgamattaṁ kālaṁ tiṭṭheyya,",
  "tika-s0401t12:13_5": "taṁ āyukappaṁ sandhāya vutta”nti.",
  "tika-s0401t12:13_6": "Kappavināseyevāti ca āyukappavināse evāti atthe sati natthi virodho.",
  "tika-s0401t12:13_7": "Ettha ca saṇṭhahanteti idampi “sveva vinassissatī”ti viya abhūtaparikappavasena vuttaṁ.",
  "tika-s0401t12:13_8": "Ekadivasameva niraye paccati,",
  "tika-s0401t12:13_9": "tato paraṁ kappābhāve āyukappassapi abhāvatoti avirodhato atthayojanā daṭṭhabbā.",
  "tika-s0401t12:13_10": "Sesānīti saṅghabhedato aññāni ānantariyakammāni.",
  "tika-s0401t12:14_0": "Yadi tāni ahosikammasaṅkhaṁ gacchanti,",
  "tika-s0401t12:14_1": "evaṁ sati kathaṁ nesaṁ ānantariyatā cutianantaraṁ vipākadānābhāvato.",
  "tika-s0401t12:14_2": "Atha sati phaladāne cutianantaro eva etesaṁ phalakālo,",
  "tika-s0401t12:14_3": "na aññoti phalakālaniyamena niyatatā icchitā,",
  "tika-s0401t12:14_4": "na phaladānaniyamena.",
  "tika-s0401t12:14_5": "Evampi niyataphalakālānaṁ aññesampi upapajjavedanīyānaṁ diṭṭhadhammavedanīyānañca niyatatā āpajjeyya,",
  "tika-s0401t12:14_6": "tasmā vipākadhammadhammānaṁ paccayantaravikalatādīhi avipaccamānānampi attano sabhāvena vipākadhammatā",
  "tika-s0401t12:14_7": "viya balavatā ānantariyena vipāke dinne avipaccamānānampi ānantariyānaṁ phaladāne niyatasabhāvā ānantariyasabhāvā",
  "tika-s0401t12:14_8": "ca pavattīti attano sabhāvena phaladānaniyameneva niyatā ānantariyatā ca veditabbā.",
  "tika-s0401t12:14_9": "Avassañca ānantariyasabhāvā tato eva niyatasabhāvā ca tesaṁ pavattīti sampaṭicchitabbametaṁ,",
  "tika-s0401t12:14_10": "aññassa balavato ānantariyassa abhāve sati cutianantaraṁ ekantena phaladānato.",
  "tika-s0401t12:15_0": "Nanu evaṁ aññesampi upapajjavedanīyānaṁ aññasmiṁ vipākadāyake asati cutianantarameva ekantena phaladānato",
  "tika-s0401t12:15_1": "niyatasabhāvā ānantariyasabhāvā ca pavatti āpajjatīti?",
  "tika-s0401t12:15_2": "Nāpajjati asamānajātikena cetopaṇidhivasena upaghātakena ca nivattetabbavipākattā anantare ekantaphaladāyakattābhāvā,",
  "tika-s0401t12:15_3": "na pana ānantariyānaṁ paṭhamajjhānādīnaṁ dutiyajjhānādīni viya asamānajātikaṁ phalanivattakaṁ atthi sabbānantariyānaṁ avīciphalattā,",
  "tika-s0401t12:15_4": "na ca heṭṭhūpapattiṁ icchato sīlavato cetopaṇidhi viya uparūpapattijanakakammaphalaṁ ānantariyaphalaṁ",
  "tika-s0401t12:15_5": "nivattetuṁ samattho cetopaṇidhi atthi anicchantasseva avīcipātanato,",
  "tika-s0401t12:15_6": "na ca ānantariyopaghātakaṁ kiñci kammaṁ atthi,",
  "tika-s0401t12:15_7": "tasmā tesaṁyeva anantare ekantavipākajanakasabhāvā pavattīti.",
  "tika-s0401t12:15_8": "Anekāni ca ānantariyāni katāni ekantena vipāke niyatasabhāvattā uparatāvipaccanasabhāvāsaṅkattā nicchitāni sabhāvato niyatāneva.",
  "tika-s0401t12:15_9": "Tesu pana samānasabhāvesu ekena vipāke dinne itarāni attanā kattabbakiccassa teneva katattā na dutiyaṁ tatiyampi ca paṭisandhiṁ karonti,",
  "tika-s0401t12:15_10": "na samatthatāvighātattāti natthi tesaṁ ānantariyakatānivatti,",
  "tika-s0401t12:15_11": "garugarutarabhāvo pana tesaṁ labbhatevāti saṅghabhedassa siyā garutarabhāvoti “yena…pe…",
  "tika-s0401t12:15_12": "vipaccatī”ti āha.",
  "tika-s0401t12:15_13": "Ekassa pana aññāni upatthambhakāni hontīti daṭṭhabbāni.",
  "tika-s0401t12:15_14": "Paṭisandhivasena vipaccatīti vacanena itaresaṁ pavattivipākadāyitā anuññātā viya dissati.",
  "tika-s0401t12:15_15": "No vā tathā sīlavatīti yathā pitā sīlavā,",
  "tika-s0401t12:15_16": "tathā sīlavatī no vā hotīti yojanā.",
  "tika-s0401t12:15_17": "Sace mātā sīlavatī,",
  "tika-s0401t12:15_18": "mātughāto paṭisandhivasena vipaccatīti yojanā.",
  "tika-s0401t12:16_0": "Pakatattoti anukkhitto. Samānasaṁvāsakoti apārājiko. Samānasīmāyanti ekasīmāyaṁ.",
  "tika-s0401t12:17_0": "276.Satthu kiccaṁ kātuṁ asamatthoti yaṁ satthārā kātabbakiccaṁ anusāsanādi,",
  "tika-s0401t12:17_1": "naṁ kātuṁ asamatthoti bhagavantaṁ paccakkhāya.",
  "tika-s0401t12:17_2": "Aññaṁ titthakaranti aññaṁ satthāraṁ.",
  "tika-s0401t12:17_3": "Vuttañhetaṁ –",
  "tika-s0401t12:18_0": "“Titthaṁ jānitabbaṁ,",
  "tika-s0401t12:18_1": "titthakaro jānitabbo,",
  "tika-s0401t12:18_2": "titthiyā jānitabbā,",
  "tika-s0401t12:18_3": "titthiyasāvakā jānitabbā.",
  "tika-s0401t12:18_4": "Tattha titthaṁ nāma dvāsaṭṭhi diṭṭhiyo.",
  "tika-s0401t12:18_5": "Ettha hi satthā taranti uplavanti ummujjanimujjaṁ karonti,",
  "tika-s0401t12:18_6": "tasmā titthanti vuccanti.",
  "tika-s0401t12:18_7": "Tādisānaṁ diṭṭhīnaṁ uppādetā titthakaro nāma pūraṇakassapādiko.",
  "tika-s0401t12:18_8": "Tassa laddhiṁ gahetvā pabbajitā titthiyā nāma.",
  "tika-s0401t12:18_9": "Te hi titthe jātāti titthiyā.",
  "tika-s0401t12:18_10": "Yathāvuttaṁ vā diṭṭhigatasaṅkhātaṁ titthaṁ etesaṁ atthīti titthikā,",
  "tika-s0401t12:18_11": "titthikā eva titthiyā.",
  "tika-s0401t12:18_12": "Tesaṁ paccayadāyakā titthiyasāvakāti veditabbā”ti.",
  "tika-s0401t12:19_0": "277.",
  "tika-s0401t12:19_1": "Abhijātiādīsu pakampanadevatūpasaṅkamanādinā jātacakkavāḷena samānayogakkhamaṁ dasasahassaparimāṇaṁ cakkavāḷaṁ jātikhettaṁ.",
  "tika-s0401t12:19_2": "Saraseneva āṇāpavattanaṭṭhānaṁ āṇākhettaṁ.",
  "tika-s0401t12:19_3": "Visayabhūtaṁ ṭhānaṁ visayakhettaṁ.",
  "tika-s0401t12:19_4": "Dasasahassī lokadhātūti imāya lokadhātuyā saddhiṁ imaṁ lokadhātuṁ parivāretvā ṭhitā dasasahassī lokadhātu.",
  "tika-s0401t12:19_5": "Tattakānaṁyeva jātikhettabhāvo dhammatāvasena veditabbo.",
  "tika-s0401t12:19_6": "“Pariggahavasenā”ti keci,",
  "tika-s0401t12:19_7": "“sabbesaṁyeva buddhānaṁ tattakaṁyeva jātikhettaṁ tannivāsīnaṁyeva devatānaṁ dhammābhisamayo”ti ca vadanti.",
  "tika-s0401t12:19_8": "Mātukucchi okkamanakālādīnaṁ channaṁ eva gahaṇaṁ nidassanamattaṁ mahābhinīhārādikālepi tassa pakampanassa labbhanato.",
  "tika-s0401t12:19_9": "Āṇākhettaṁ nāma yaṁ ekajjhaṁ saṁvaṭṭati vivaṭṭati ca,",
  "tika-s0401t12:19_10": "āṇā pavattati āṇāya tannivāsidevatānaṁ sirasā sampaṭicchanena,",
  "tika-s0401t12:19_11": "tañca kho kevalaṁ buddhānaṁ ānubhāveneva,",
  "tika-s0401t12:19_12": "na adhippāyavasena.",
  "tika-s0401t12:19_13": "Adhippāyavasena pana “yāvatā vā pana ākaṅkheyyā”ti vacanato tato parampi āṇā vatteyyeva.",
  "tika-s0401t12:20_0": "Na uppajjantīti pana atthīti “na me ācariyo atthi,",
  "tika-s0401t12:20_1": "sadiso me na vijjatī”tiādiṁ imissā lokadhātuyā ṭhatvā vadantena bhagavatā “kiṁ panāvuso,",
  "tika-s0401t12:20_2": "sāriputta,",
  "tika-s0401t12:20_3": "atthetarahi aññe samaṇā vā brāhmaṇā vā bhagavatā samasamā sambodhiyanti,",
  "tika-s0401t12:20_4": "evaṁ puṭṭho ahaṁ, bhante,",
  "tika-s0401t12:20_5": "‘no’ti vadeyya”nti vatvā tassa kāraṇaṁ dassetuṁ –",
  "tika-s0401t12:20_6": "“aṭṭhānametaṁ anavakāso,",
  "tika-s0401t12:20_7": "yaṁ ekissā lokadhātuyā dve arahanto sammāsambuddhā apubbaṁ acarimaṁ uppajjeyyu”nti imaṁ suttaṁ āharantena",
  "tika-s0401t12:20_8": "dhammasenāpatinā ca buddhakhettabhūtaṁ imaṁ lokadhātuṁ ṭhapetvā aññattha anuppatti vuttā hotīti adhippāyo.",
  "tika-s0401t12:21_0": "Ekatoti saha,",
  "tika-s0401t12:21_1": "ekasmiṁ kāleti attho,",
  "tika-s0401t12:21_2": "so pana kālo kathaṁ paricchinnoti carimabhave paṭisandhiggahaṇato paṭṭhāya yāva dhātuparinibbānāti dassento,",
  "tika-s0401t12:21_3": "“tatthā”tiādimāha.",
  "tika-s0401t12:21_4": "Anacchariyattāti dvīsupi uppajjamānesu acchariyattābhāvatoti attho.",
  "tika-s0401t12:21_5": "Dvīsupi uppajjamānesu anacchariyatā,",
  "tika-s0401t12:21_6": "kimaṅgaṁ pana bahūsūti dassento,",
  "tika-s0401t12:21_7": "“yadi cā”tiādimāha.",
  "tika-s0401t12:21_8": "Buddhā nāma majjhe bhinnasuvaṇṇaṁ viya ekasadisāti tesaṁ desanāpi ekarasā ekadhāti āha –",
  "tika-s0401t12:21_9": "“desanāya ca visesābhāvato”ti.",
  "tika-s0401t12:21_10": "Etenapi anacchariyattameva sādheti.",
  "tika-s0401t12:21_11": "Vivādabhāvatoti etena vivādābhāvatthaṁ dve buddhā ekato na uppajjantīti dasseti.",
  "tika-s0401t12:21_12": "Etaṁ kāraṇanti etaṁ anacchariyatādikāraṇaṁ.",
  "tika-s0401t12:21_13": "Tatthāti milindapañhe.",
  "tika-s0401t12:22_0": "Ekaṁ eva buddhaṁ dhāretīti ekabuddhadhāraṇī.",
  "tika-s0401t12:22_1": "Etena evaṁsabhāvā ete buddhaguṇā,",
  "tika-s0401t12:22_2": "yena dutiyabuddhaguṇe dhāretuṁ asamatthā ayaṁ lokadhātūti dasseti.",
  "tika-s0401t12:22_3": "Paccayavisesanipphannānañhi guṇadhammānaṁ bhāriyo viseso mahāpathaviyāpi dussahoti sakkā viññātuṁ.",
  "tika-s0401t12:22_4": "Tathā hi abhisambodhisamaye upagatassa lokanāthassa guṇabhāraṁ bodhirukkhassa tīsupi disāsu mahāpathavī sandhāretuṁ nāsakkhi.",
  "tika-s0401t12:22_5": "Tasmā “na dhāreyyā”ti vatvā tameva adhāraṇaṁ pariyāyantarehi pakāsento “caleyyā”tiādimāha.",
  "tika-s0401t12:22_6": "Tattha caleyyāti paripphandeyya.",
  "tika-s0401t12:22_7": "Kampeyyāti pavedheyya.",
  "tika-s0401t12:22_8": "Nameyyāti ekapassena nameyya.",
  "tika-s0401t12:22_9": "Onameyyāti osīdeyya.",
  "tika-s0401t12:22_10": "Vinameyyāti vividhaṁ ito cito ca nameyya.",
  "tika-s0401t12:22_11": "Vikireyyāti vātena thusamuṭṭhi viya vippakireyya.",
  "tika-s0401t12:22_12": "Vidhameyyāti vinasseyya.",
  "tika-s0401t12:22_13": "Viddhaṁseyyāti sabbaso viddhastā bhaveyya.",
  "tika-s0401t12:22_14": "Tathābhūtā ca na katthaci tiṭṭheyyāti āha –",
  "tika-s0401t12:22_15": "“na ṭhānamupagaccheyyā”ti.",
  "tika-s0401t12:23_0": "Idāni tattha nidassanaṁ dassento, “yathā,",
  "tika-s0401t12:23_1": "mahārājā”tiādimāha.",
  "tika-s0401t12:23_2": "Tattha eke puriseti ekasmiṁ purise.",
  "tika-s0401t12:23_3": "Samupādikāti samaṁ uddhaṁ pajjati pavattatīti samupādikā,",
  "tika-s0401t12:23_4": "udakassa upari samaṁ gāminīti attho.",
  "tika-s0401t12:23_5": "“Samuppādikā”tipi paṭhanti,",
  "tika-s0401t12:23_6": "ayamevattho.",
  "tika-s0401t12:23_7": "Vaṇṇenāti saṇṭhānena.",
  "tika-s0401t12:23_8": "Pamāṇenāti ārohena.",
  "tika-s0401t12:23_9": "Kisathūlenāti kisathūlabhāvena,",
  "tika-s0401t12:23_10": "pariṇāhenāti attho.",
  "tika-s0401t12:23_11": "Dvinnampīti dvepi,",
  "tika-s0401t12:23_12": "dvinnampi vā sarīrabhāraṁ.",
  "tika-s0401t12:24_0": "Chādentanti rocentaṁ ruciṁ uppādentaṁ.",
  "tika-s0401t12:24_1": "Tandikatoti tena bhojanena tandibhūto.",
  "tika-s0401t12:24_2": "Anonamitadaṇḍajātoti yāvadatthaṁ bhojanena onamituṁ asakkuṇeyyatāya anonamanadaṇḍo viya jāto.",
  "tika-s0401t12:24_3": "Sakiṁ bhutto vameyyāti ekampi ālopaṁ ajjhoharitvā vameyyāti attho.",
  "tika-s0401t12:25_0": "Atidhammabhārena pathavī calatīti dhammena nāma pathavī tiṭṭheyya.",
  "tika-s0401t12:25_1": "Sā kiṁ teneva calati vinassatīti adhippāyena pucchati.",
  "tika-s0401t12:25_2": "Puna thero “ratanaṁ nāma loke kuṭumbaṁ sandhārentaṁ abhimatañca lokena attano garusabhāvatāya sakaṭabhaṅgassa kāraṇaṁ atibhārabhūtaṁ diṭṭhaṁ.",
  "tika-s0401t12:25_3": "Evaṁ dhammo ca hitasukhavisesehi taṁsamaṅgīnaṁ dhārento abhimato ca viññūnaṁ gambhīrappameyyabhāvena",
  "tika-s0401t12:25_4": "garusabhāvattā atibhārabhūto pathavīcalanassa kāraṇaṁ hotī”ti dassento, “idha, mahārāja,",
  "tika-s0401t12:25_5": "dve sakaṭā”tiādimāha.",
  "tika-s0401t12:25_6": "Eteneva tathāgatassa mātukucchiokkamanādikāle pathavīkampanakāraṇaṁ saṁvaṇṇitanti daṭṭhabbaṁ.",
  "tika-s0401t12:25_7": "Ekassāti ekasmā,",
  "tika-s0401t12:25_8": "ekassa vā sakaṭassa ratanaṁ,",
  "tika-s0401t12:25_9": "tasmā sakaṭā gahetvāti attho.",
  "tika-s0401t12:26_0": "Osāritanti uccāritaṁ,",
  "tika-s0401t12:26_1": "vuttanti attho.",
  "tika-s0401t12:26_2": "Aggoti sabbasattehi aggo.",
  "tika-s0401t12:26_3": "Jeṭṭhoti vuddhataro.",
  "tika-s0401t12:26_4": "Seṭṭhoti pasatthataro.",
  "tika-s0401t12:26_5": "Visiṭṭhehi sīlādīhi guṇehi samannāgatattā visiṭṭho.",
  "tika-s0401t12:26_6": "Uggatatamoti uttamo.",
  "tika-s0401t12:26_7": "Pavaroti tasseva vevacanaṁ.",
  "tika-s0401t12:26_8": "Natthi etassa samoti asamo.",
  "tika-s0401t12:26_9": "Asamā pubbabuddhā,",
  "tika-s0401t12:26_10": "tehi samoti asamasamo.",
  "tika-s0401t12:26_11": "Natthi etassa paṭisamo paṭipuggaloti appaṭisamo.",
  "tika-s0401t12:26_12": "Natthi etassa paṭibhāgoti appaṭibhāgo.",
  "tika-s0401t12:26_13": "Natthi etassa paṭipuggaloti appaṭipuggalo.",
  "tika-s0401t12:27_0": "Sabhāvapakatikāti sabhāvabhūtā akittimā pakati.",
  "tika-s0401t12:27_1": "Kāraṇamahantattāti kāraṇānaṁ mahantatāya,",
  "tika-s0401t12:27_2": "mahantehi buddhakaradhammehi pāramisaṅkhātehi kāraṇehi buddhaguṇānaṁ nibbattitoti vuttaṁ hoti.",
  "tika-s0401t12:27_3": "Pathavīādīni mahantāni vatthūni,",
  "tika-s0401t12:27_4": "mahantā cakkavāḷādayo attano attano visaye ekekāva,",
  "tika-s0401t12:27_5": "evaṁ sammāsambuddhopi mahanto attano visaye eko eva.",
  "tika-s0401t12:27_6": "Ko ca tassa visayo?",
  "tika-s0401t12:27_7": "Buddhabhūmi,",
  "tika-s0401t12:27_8": "yāvatakaṁ vā ñeyyaṁ.",
  "tika-s0401t12:27_9": "“Ākāso viya anantavisayo bhagavā eko eva hotī”ti vadanto paracakkavāḷesupi dutiyassa buddhassa abhāvaṁ dasseti.",
  "tika-s0401t12:28_0": "Imināva padenāti “ekissā lokadhātuyā”ti iminā eva padena.",
  "tika-s0401t12:28_1": "Dasa cakkavāḷasahassāni gahitānīti jātikhettāpekkhāya gahitāni.",
  "tika-s0401t12:28_2": "Ekacakkavāḷenevāti iminā eva ekacakkavāḷena,",
  "tika-s0401t12:28_3": "na yena kenaci.",
  "tika-s0401t12:28_4": "Yathā “imasmiṁyeva cakkavāḷe uppajjantī”ti vutte imasmimpi cakkavāḷe jambudīpe eva,",
  "tika-s0401t12:28_5": "tatthāpi majjhimadese evāti paricchindituṁ vaṭṭati,",
  "tika-s0401t12:28_6": "evaṁ “ekissā lokadhātuyā”ti jātikhette adhippetepi imināva cakkavāḷena paricchindituṁ vaṭṭati.",
  "tika-s0401t12:29_0": "Paṭhamavaggavaṇṇanā niṭṭhitā."
}