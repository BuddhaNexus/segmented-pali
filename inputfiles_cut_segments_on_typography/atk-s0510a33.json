{
  "atk-s0510a33:0_0": "39. Avaṭaphalavaggo",
  "atk-s0510a33:1_0": "9. Soṇakoṭivīsattheraapadānavaṇṇanā",
  "atk-s0510a33:2_0": "Navamāpadāne pana vipassino pāvacanetiādikaṁ āyasmato soṇassa koṭivīsattherassa apadānaṁ.",
  "atk-s0510a33:2_1": "Ayampi thero purimabuddhesu katādhikāro tattha tattha bhave vivaṭṭūpanissayāni puññāni upacinanto vipassissa",
  "atk-s0510a33:2_2": "bhagavato kāle mahāvibhave seṭṭhikule nibbatto vuddhippatto seṭṭhi hutvā upāsakehi saddhiṁ vihāraṁ gantvā",
  "atk-s0510a33:2_3": "satthu dhammadesanaṁ sutvā pasannamānaso bhagavato caṅkamanaṭṭhāne sudhāya parikammaṁ kāretvā ekañca",
  "atk-s0510a33:2_4": "leṇaṁ kāretvā nānāvirāgavatthehi leṇabhūmiyā santharitvā upari vitānañca katvā cātuddisassa saṅghassa",
  "atk-s0510a33:2_5": "niyyādetvā sattāhaṁ mahādānaṁ datvā paṇidhānaṁ akāsi.",
  "atk-s0510a33:2_6": "Satthā anumodanaṁ akāsi.",
  "atk-s0510a33:2_7": "So tena kusalakammena devamanussesu saṁsaranto ubhayasampattiyo anubhavitvā imasmiṁ kappe parinibbute",
  "atk-s0510a33:2_8": "kassapadasabale anuppanne amhākaṁ bhagavati bārāṇasiyaṁ kulagehe nibbattitvā viññutaṁ patto gaṅgātīre",
  "atk-s0510a33:2_9": "paṇṇasālaṁ karitvā vasantaṁ ekaṁ paccekabuddhaṁ temāsaṁ catūhi paccayehi sakkaccaṁ upaṭṭhahi.",
  "atk-s0510a33:2_10": "Paccekabuddho vuṭṭhavasso paripuṇṇaparikkhāro gandhamādanameva agamāsi.",
  "atk-s0510a33:2_11": "Sopi kulaputto yāvajīvaṁ tattha puññāni katvā tato cavitvā devamanussesu saṁsaranto amhākaṁ bhagavato",
  "atk-s0510a33:2_12": "kāle campānagare aggaseṭṭhissa gehe paṭisandhiṁ gaṇhi.",
  "atk-s0510a33:2_13": "Tassa paṭisandhiggahaṇakālato paṭṭhāya seṭṭhissa mahābhogakkhandho abhivaḍḍhi.",
  "atk-s0510a33:2_14": "Tassa mātukucchito nikkhamanadivase sakalanagare mahālābhasakkārasammāno ahosi,",
  "atk-s0510a33:2_15": "tassa pubbe paccekabuddhassa satasahassagghanikarattakambalapariccāgena suvaṇṇavaṇṇo sukhumālataro ca attabhāvo ahosi,",
  "atk-s0510a33:2_16": "tenassa soṇoti nāmaṁ akaṁsu.",
  "atk-s0510a33:2_17": "So mahatā parivārena abhivaḍḍhi.",
  "atk-s0510a33:2_18": "Tassa hatthapādatalāni bandhujīvakapupphavaṇṇāni ahesuṁ,",
  "atk-s0510a33:2_19": "tesaṁ satavāraṁ vihatakappāsaṁ viya mudusamphasso ahosi.",
  "atk-s0510a33:2_20": "Pādatalesu maṇikuṇḍalāvaṭṭavaṇṇalomāni jāyiṁsu.",
  "atk-s0510a33:2_21": "Vayappattassa tassa tiṇṇaṁ utūnaṁ anucchavike tayo pāsāde kārāpetvā nāṭakitthiyo upaṭṭhāpesuṁ.",
  "atk-s0510a33:2_22": "So tattha mahatiṁ sampattiṁ anubhavanto devakumāro viya paṭivasati.",
  "atk-s0510a33:3_0": "Atha amhākaṁ bhagavati sabbaññutaṁ patvā pavattitavaradhammacakke rājagahaṁ upanissāya viharante bimbisāraraññā",
  "atk-s0510a33:3_1": "pakkosāpito tehi asītiyā gāmikasahassehi saddhiṁ rājagahaṁ āgato satthu santikaṁ gantvā dhammaṁ sutvā",
  "atk-s0510a33:3_2": "paṭiladdhasaddho mātāpitaro anujānāpetvā bhagavato santike pabbajitvā laddhūpasampado satthu santike",
  "atk-s0510a33:3_3": "kammaṭṭhānaṁ gahetvā janasaṁsaggapariharaṇatthaṁ sītavane vihāsi.",
  "atk-s0510a33:3_4": "So tattha vasanto “mama sarīraṁ sukhumālaṁ,",
  "atk-s0510a33:3_5": "na ca sakkā sukheneva sukhaṁ adhigantuṁ,",
  "atk-s0510a33:3_6": "kāyaṁ kilametvāpi samaṇadhammaṁ kātuṁ vaṭṭatī”ti cintetvā ṭhānacaṅkamameva adhiṭṭhāya padhānamanuyuñjanto",
  "atk-s0510a33:3_7": "pādatalesu phoṭesu uṭṭhitesupi vedanaṁ ajjhupekkhitvā daḷhaṁ vīriyaṁ karonto accāraddhavīriyatāya visesaṁ",
  "atk-s0510a33:3_8": "nibbattetuṁ asakkonto “evaṁ ahaṁ vāyamantopi maggaphalāni nibbattetuṁ na sakkomi,",
  "atk-s0510a33:3_9": "kiṁ me pabbajjāya,",
  "atk-s0510a33:3_10": "hīnāyāvattitvā bhoge ca bhuñjāmi,",
  "atk-s0510a33:3_11": "puññāni ca karissāmī”ti cintesi.",
  "atk-s0510a33:3_12": "Atha satthā tassa cittācāraṁ ñatvā tattha gantvā vīṇopamovādena ovaditvā vīriyasamatāyojanavidhiṁ dassento kammaṭṭhānaṁ sodhetvā gijjhakūṭaṁ gato.",
  "atk-s0510a33:3_13": "Soṇopi kho satthu santikā ovādaṁ labhitvā vīriyasamataṁ yojetvā vipassanaṁ ussukkāpetvā arahatte patiṭṭhāsi.",
  "atk-s0510a33:4_0": "49.",
  "atk-s0510a33:4_1": "So arahā hutvā attano pubbakammaṁ saritvā somanassajāto pubbacaritāpadānaṁ pakāsento vipassino pāvacanetiādimāha.",
  "atk-s0510a33:4_2": "Tattha vipassīti visesena,",
  "atk-s0510a33:4_3": "vividhaṁ vā passatīti vipassī.",
  "atk-s0510a33:4_4": "Pāvacaneti pakārena vuccatīti pāvacanaṁ,",
  "atk-s0510a33:4_5": "piṭakattayaṁ.",
  "atk-s0510a33:4_6": "Tassa vipassino tasmiṁ pāvacaneti attho.",
  "atk-s0510a33:4_7": "Leṇanti linante nilīyante etthāti leṇaṁ vihāraṁ.",
  "atk-s0510a33:4_8": "Bandhumārājadhāniyāti bandhanti kulaparamparāya vasena aññamaññaṁ sambajjhantīti bandhū, ñātakā.",
  "atk-s0510a33:4_9": "Te ettha paṭivasantīti bandhumā,",
  "atk-s0510a33:4_10": "bandhu assa atthīti vā bandhumā.",
  "atk-s0510a33:4_11": "Rājūnaṁ vasanaṭṭhānanti rājadhānī,",
  "atk-s0510a33:4_12": "bandhumā ca sā rājadhānī ceti bandhumārājadhānī,",
  "atk-s0510a33:4_13": "tassā bandhumārājadhāniyā,",
  "atk-s0510a33:4_14": "leṇaṁ mayā katanti sambandho.",
  "atk-s0510a33:4_15": "Sesamettha uttānatthamevāti.",
  "atk-s0510a33:5_0": "Soṇakoṭivīsattheraapadānavaṇṇanā samattā.",
  "atk-s0510a33:6_0": "10. Pubbakammapilotikabuddhaapadānavaṇṇanā",
  "atk-s0510a33:7_0": "64.",
  "atk-s0510a33:7_1": "Dasamāpadāne anotattasarāsanneti pabbatakūṭehi paṭicchannattā candimasūriyānaṁ santāpehi otattaṁ uṇhaṁ udakaṁ ettha natthīti anotatto.",
  "atk-s0510a33:7_2": "Saranti gacchanti pabhavanti sandanti etasmā mahānadiyoti saro.",
  "atk-s0510a33:7_3": "Sīhamukhādīhi nikkhantā mahānadiyo tikkhattuṁ tikkhattuṁ padakkhiṇaṁ katvā nikkhantanikkhantadisābhāgena saranti gacchantīti attho.",
  "atk-s0510a33:7_4": "Anotatto ca so saro cāti anotattasaro.",
  "atk-s0510a33:7_5": "Tassa āsannaṁ samīpaṭṭhānanti anotattasarāsannaṁ,",
  "atk-s0510a33:7_6": "tasmiṁ anotattasarāsanne,",
  "atk-s0510a33:7_7": "samīpeti attho.",
  "atk-s0510a33:7_8": "Ramaṇīyeti devadānavagandhabbakinnaroragabuddhapaccekabuddhādīhi ramitabbaṁ allīyitabbanti ramaṇīyaṁ,",
  "atk-s0510a33:7_9": "tasmiṁ ramaṇīye.",
  "atk-s0510a33:7_10": "Silātaleti ekagghanapabbatasilātaleti attho.",
  "atk-s0510a33:7_11": "Nānāratanapajjoteti padumarāgaveḷuriyādinānāanekehi ratanehi pajjote pakārena jotamāne.",
  "atk-s0510a33:7_12": "Nānāgandhavanantareti nānappakārehi candanāgarukappūratamālatilakāsokanāgapunnāgaketakādīhi anekehi sugandhapupphehi",
  "atk-s0510a33:7_13": "gahanībhūtavanantare silātaleti sambandho.",
  "atk-s0510a33:8_0": "65.",
  "atk-s0510a33:8_1": "Guṇamahantatāya saṅkhyāmahantatāya ca mahatā bhikkhusaṅghena,",
  "atk-s0510a33:8_2": "pareto parivuto lokanāyako lokattayasāmisammāsambuddho tattha silāsane nisinno attano pubbāni kammāni byākarī visesena pākaṭamakāsīti attho.",
  "atk-s0510a33:8_3": "Sesamettha heṭṭhā buddhāpadāne vuttattā uttānatthattā ca suviññeyyameva.",
  "atk-s0510a33:8_4": "Buddhāpadāne antogadhampi idhāpadāne kusalākusalaṁ kammasaṁsūcakattā vaggasaṅgahavasena dhammasaṅgāhakattherā saṅgāyiṁsūti.",
  "atk-s0510a33:9_0": "Pubbakammapilotikabuddhaapadānavaṇṇanā samattā.",
  "atk-s0510a33:10_0": "Ekūnacattālīsamavaggavaṇṇanā samattā."
}