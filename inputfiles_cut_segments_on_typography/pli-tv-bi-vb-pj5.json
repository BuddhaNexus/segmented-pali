{
  "pli-tv-bi-vb-pj5:0.1_0": "Theravāda Vinaya",
  "pli-tv-bi-vb-pj5:0.2_0": "Bhikkhunivibhaṅga",
  "pli-tv-bi-vb-pj5:0.3_0": "Pārājikakaṇḍa",
  "pli-tv-bi-vb-pj5:0.4_0": "5. Ubbhajāṇumaṇḍalikāsikkhāpada",
  "pli-tv-bi-vb-pj5:1.0.2_0": "Namo tassa Bhagavato Arahato Sammāsambuddhassa.",
  "pli-tv-bi-vb-pj5:1.1_0": "Tena samayena buddho bhagavā sāvatthiyaṁ viharati jetavane anāthapiṇḍikassa ārāme.",
  "pli-tv-bi-vb-pj5:1.2_0": "Tena kho pana samayena sāḷho migāranattā bhikkhunisaṅghassa vihāraṁ kattukāmo hoti.",
  "pli-tv-bi-vb-pj5:1.3_0": "Atha kho sāḷho migāranattā bhikkhuniyo upasaṅkamitvā etadavoca—",
  "pli-tv-bi-vb-pj5:1.4_0": "“icchāmahaṁ, ayye, bhikkhunisaṅghassa vihāraṁ kātuṁ.",
  "pli-tv-bi-vb-pj5:1.5_0": "Detha me navakammikaṁ bhikkhunin”ti.",
  "pli-tv-bi-vb-pj5:1.6_0": "Tena kho pana samayena catasso bhaginiyo bhikkhunīsu pabbajitā honti—",
  "pli-tv-bi-vb-pj5:1.7_0": "nandā, nandavatī, sundarīnandā, thullanandāti.",
  "pli-tv-bi-vb-pj5:1.8_0": "Tāsu sundarīnandā bhikkhunī taruṇapabbajitā abhirūpā hoti dassanīyā pāsādikā paṇḍitā byattā medhāvinī dakkhā analasā,",
  "pli-tv-bi-vb-pj5:1.8_1": "tatrupāyāya vīmaṁsāya samannāgatā,",
  "pli-tv-bi-vb-pj5:1.8_2": "alaṁ kātuṁ alaṁ saṁvidhātuṁ.",
  "pli-tv-bi-vb-pj5:1.9_0": "Atha kho bhikkhunisaṅgho sundarīnandaṁ bhikkhuniṁ sammannitvā sāḷhassa migāranattuno navakammikaṁ adāsi.",
  "pli-tv-bi-vb-pj5:1.10_0": "Tena kho pana samayena sundarīnandā bhikkhunī sāḷhassa migāranattuno nivesanaṁ abhikkhaṇaṁ gacchati—",
  "pli-tv-bi-vb-pj5:1.11_0": "“vāsiṁ detha, parasuṁ detha, kuṭhāriṁ detha, kudālaṁ detha, nikhādanaṁ dethā”ti.",
  "pli-tv-bi-vb-pj5:1.12_0": "Sāḷhopi migāranattā bhikkhunupassayaṁ abhikkhaṇaṁ gacchati katākataṁ jānituṁ.",
  "pli-tv-bi-vb-pj5:1.13_0": "Te abhiṇhadassanena paṭibaddhacittā ahesuṁ.",
  "pli-tv-bi-vb-pj5:1.14_0": "Atha kho sāḷho migāranattā sundarīnandaṁ bhikkhuniṁ dūsetuṁ okāsaṁ alabhamāno etadevaatthāya bhikkhunisaṅghassa bhattaṁ akāsi.",
  "pli-tv-bi-vb-pj5:1.15_0": "Atha kho sāḷho migāranattā bhattagge āsanaṁ paññapento “ettakā bhikkhuniyo ayyāya sundarīnandāya vuḍḍhatarā”ti—ekamantaṁ",
  "pli-tv-bi-vb-pj5:1.15_1": "āsanaṁ paññapesi “ettakā navakatarā”ti—ekamantaṁ āsanaṁ paññapesi.",
  "pli-tv-bi-vb-pj5:1.16_0": "Paṭicchanne okāse nikūṭe sundarīnandāya bhikkhuniyā āsanaṁ paññapesi,",
  "pli-tv-bi-vb-pj5:1.16_1": "yathā therā bhikkhuniyo jāneyyuṁ—“navakānaṁ bhikkhunīnaṁ santike nisinnā”ti;",
  "pli-tv-bi-vb-pj5:1.16_2": "navakāpi bhikkhuniyo jāneyyuṁ—“therānaṁ bhikkhunīnaṁ santike nisinnā”ti.",
  "pli-tv-bi-vb-pj5:1.17_0": "Atha kho sāḷho migāranattā bhikkhunisaṅghassa kālaṁ ārocāpesi—“kālo, ayye, niṭṭhitaṁ bhattan”ti.",
  "pli-tv-bi-vb-pj5:1.18_0": "Sundarīnandā bhikkhunī sallakkhetvā—“na bahukato sāḷho migāranattā bhikkhunisaṅghassa bhattaṁ akāsi;",
  "pli-tv-bi-vb-pj5:1.18_1": "maṁ so dūsetukāmo.",
  "pli-tv-bi-vb-pj5:1.19_0": "Sacāhaṁ gamissāmi vissaro me bhavissatī”ti,",
  "pli-tv-bi-vb-pj5:1.19_1": "antevāsiniṁ bhikkhuniṁ āṇāpesi—“gaccha me piṇḍapātaṁ nīhara.",
  "pli-tv-bi-vb-pj5:1.20_0": "Yo ce maṁ pucchati, ‘gilānā’ti paṭivedehī”ti.",
  "pli-tv-bi-vb-pj5:1.21_0": "“Evaṁ, ayye”ti kho sā bhikkhunī sundarīnandāya bhikkhuniyā paccassosi.",
  "pli-tv-bi-vb-pj5:1.22_0": "Tena kho pana samayena sāḷho migāranattā bahidvārakoṭṭhake ṭhito hoti sundarīnandaṁ bhikkhuniṁ paṭipucchanto—",
  "pli-tv-bi-vb-pj5:1.23_0": "“kahaṁ, ayye, ayyā sundarīnandā? Kahaṁ, ayye, ayyā sundarīnandā”ti?",
  "pli-tv-bi-vb-pj5:1.24_0": "Evaṁ vutte,",
  "pli-tv-bi-vb-pj5:1.24_1": "sundarīnandāya bhikkhuniyā antevāsinī bhikkhunī sāḷhaṁ migāranattāraṁ etadavoca—“gilānāvuso;",
  "pli-tv-bi-vb-pj5:1.24_2": "piṇḍapātaṁ nīharissāmī”ti.",
  "pli-tv-bi-vb-pj5:1.25_0": "Atha kho sāḷho migāranattā—“yampāhaṁ atthāya bhikkhunisaṅghassa bhattaṁ akāsiṁ ayyāya sundarīnandāya kāraṇā”ti manusse āṇāpetvā—",
  "pli-tv-bi-vb-pj5:1.26_0": "“bhikkhunisaṅghaṁ bhattena parivisathā”ti vatvā yena bhikkhunupassayo tenupasaṅkami.",
  "pli-tv-bi-vb-pj5:1.27_0": "Tena kho pana samayena sundarīnandā bhikkhunī bahārāmakoṭṭhake ṭhitā hoti sāḷhaṁ migāranattāraṁ patimānentī.",
  "pli-tv-bi-vb-pj5:1.28_0": "Addasā kho sundarīnandā bhikkhunī sāḷhaṁ migāranattāraṁ dūratova āgacchantaṁ.",
  "pli-tv-bi-vb-pj5:1.28_1": "Disvāna upassayaṁ pavisitvā sasīsaṁ pārupitvā mañcake nipajji.",
  "pli-tv-bi-vb-pj5:1.29_0": "Atha kho sāḷho migāranattā yena sundarīnandā bhikkhunī tenupasaṅkami;",
  "pli-tv-bi-vb-pj5:1.29_1": "upasaṅkamitvā sundarīnandaṁ bhikkhuniṁ etadavoca—“kiṁ te, ayye, aphāsu,",
  "pli-tv-bi-vb-pj5:1.29_2": "kissa nipannāsī”ti?",
  "pli-tv-bi-vb-pj5:1.30_0": "“Evañhetaṁ, āvuso, hoti yā anicchantaṁ icchatī”ti.",
  "pli-tv-bi-vb-pj5:1.31_0": "“Kyāhaṁ taṁ, ayye, na icchissāmi?",
  "pli-tv-bi-vb-pj5:1.32_0": "Api cāhaṁ okāsaṁ na labhāmi taṁ dūsetun”ti.",
  "pli-tv-bi-vb-pj5:1.33_0": "Avassuto avassutāya sundarīnandāya bhikkhuniyā kāyasaṁsaggaṁ samāpajji.",
  "pli-tv-bi-vb-pj5:1.34_0": "Tena kho pana samayena aññatarā bhikkhunī jarādubbalā caraṇagilānā sundarīnandāya bhikkhuniyā avidūre nipannā hoti.",
  "pli-tv-bi-vb-pj5:1.35_0": "Addasā kho sā bhikkhunī sāḷhaṁ migāranattāraṁ avassutaṁ avassutāya sundarīnandāya bhikkhuniyā kāyasaṁsaggaṁ samāpajjantaṁ.",
  "pli-tv-bi-vb-pj5:1.36_0": "Disvāna ujjhāyati khiyyati vipāceti—“kathañhi nāma ayyā sundarīnandā avassutā avassutassa purisapuggalassa kāyasaṁsaggaṁ sādiyissatī”ti.",
  "pli-tv-bi-vb-pj5:1.37_0": "Atha kho sā bhikkhunī bhikkhunīnaṁ etamatthaṁ ārocesi.",
  "pli-tv-bi-vb-pj5:1.38_0": "Yā tā bhikkhuniyo appicchā santuṭṭhā lajjiniyo kukkuccikā sikkhākāmā tā ujjhāyanti khiyyanti vipācenti—",
  "pli-tv-bi-vb-pj5:1.39_0": "“kathañhi nāma ayyā sundarīnandā avassutā avassutassa purisapuggalassa kāyasaṁsaggaṁ sādiyissatī”ti.",
  "pli-tv-bi-vb-pj5:1.40_0": "Atha kho tā bhikkhuniyo bhikkhūnaṁ etamatthaṁ ārocesuṁ.",
  "pli-tv-bi-vb-pj5:1.40_1": "Ye te bhikkhū appicchā santuṭṭhā lajjino kukkuccakā sikkhākāmā te ujjhāyanti khiyyanti vipācenti—“kathañhi",
  "pli-tv-bi-vb-pj5:1.40_2": "nāma sundarīnandā bhikkhunī avassutā avassutassa purisapuggalassa kāyasaṁsaggaṁ sādiyissatī”ti.",
  "pli-tv-bi-vb-pj5:1.41_0": "Atha kho te bhikkhū sundarīnandaṁ bhikkhuniṁ anekapariyāyena vigarahitvā bhagavato etamatthaṁ ārocesuṁ.",
  "pli-tv-bi-vb-pj5:1.42_0": "Atha kho bhagavā etasmiṁ nidāne etasmiṁ pakaraṇe bhikkhusaṅghaṁ sannipātāpetvā bhikkhū paṭipucchi—",
  "pli-tv-bi-vb-pj5:1.43_0": "“saccaṁ kira,",
  "pli-tv-bi-vb-pj5:1.43_1": "bhikkhave,",
  "pli-tv-bi-vb-pj5:1.43_2": "sundarīnandā bhikkhunī avassutā avassutassa purisapuggalassa kāyasaṁsaggaṁ sādiyatī”ti?",
  "pli-tv-bi-vb-pj5:1.44_0": "“Saccaṁ, bhagavā”ti.",
  "pli-tv-bi-vb-pj5:1.45_0": "Vigarahi buddho bhagavā—",
  "pli-tv-bi-vb-pj5:1.46_0": "“ananucchavikaṁ,",
  "pli-tv-bi-vb-pj5:1.46_1": "bhikkhave,",
  "pli-tv-bi-vb-pj5:1.46_2": "sundarīnandāya bhikkhuniyā ananulomikaṁ appatirūpaṁ assāmaṇakaṁ akappiyaṁ akaraṇīyaṁ.",
  "pli-tv-bi-vb-pj5:1.47_0": "Kathañhi nāma,",
  "pli-tv-bi-vb-pj5:1.47_1": "bhikkhave,",
  "pli-tv-bi-vb-pj5:1.47_2": "sundarīnandā bhikkhunī avassutā avassutassa purisapuggalassa kāyasaṁsaggaṁ sādiyissati.",
  "pli-tv-bi-vb-pj5:1.48_0": "Netaṁ, bhikkhave, appasannānaṁ vā pasādāya pasannānaṁ vā bhiyyobhāvāya.",
  "pli-tv-bi-vb-pj5:1.49_0": "Atha khvetaṁ, bhikkhave, appasannānañceva appasādāya pasannānañca ekaccānaṁ aññathattāyā”ti.",
  "pli-tv-bi-vb-pj5:1.50_0": "Atha kho bhagavā sundarīnandaṁ bhikkhuniṁ anekapariyāyena vigarahitvā dubbharatāya dupposatāya mahicchatāya",
  "pli-tv-bi-vb-pj5:1.50_1": "asantuṭṭhitāya saṅgaṇikāya kosajjassa avaṇṇaṁ bhāsitvā,",
  "pli-tv-bi-vb-pj5:1.50_2": "anekapariyāyena subharatāya suposatāya appicchassa santuṭṭhassa sallekhassa dhutassa pāsādikassa apacayassa vīriyārambhassa vaṇṇaṁ bhāsitvā,",
  "pli-tv-bi-vb-pj5:1.50_3": "bhikkhūnaṁ tadanucchavikaṁ tadanulomikaṁ dhammiṁ kathaṁ katvā bhikkhū āmantesi—",
  "pli-tv-bi-vb-pj5:1.51_0": "“tena hi, bhikkhave, bhikkhunīnaṁ sikkhāpadaṁ paññapessāmi dasa atthavase paṭicca—",
  "pli-tv-bi-vb-pj5:1.52_0": "saṅghasuṭṭhutāya,",
  "pli-tv-bi-vb-pj5:1.52_1": "saṅghaphāsutāya,",
  "pli-tv-bi-vb-pj5:1.52_2": "dummaṅkūnaṁ bhikkhunīnaṁ niggahāya,",
  "pli-tv-bi-vb-pj5:1.52_3": "pesalānaṁ bhikkhunīnaṁ phāsuvihārāya,",
  "pli-tv-bi-vb-pj5:1.52_4": "diṭṭhadhammikānaṁ āsavānaṁ saṁvarāya,",
  "pli-tv-bi-vb-pj5:1.52_5": "samparāyikānaṁ āsavānaṁ paṭighātāya,",
  "pli-tv-bi-vb-pj5:1.52_6": "appasannānaṁ pasādāya,",
  "pli-tv-bi-vb-pj5:1.52_7": "pasannānaṁ bhiyyobhāvāya,",
  "pli-tv-bi-vb-pj5:1.52_8": "saddhammaṭṭhitiyā vinayānuggahāya.",
  "pli-tv-bi-vb-pj5:1.53_0": "Evañca pana, bhikkhave, bhikkhuniyo imaṁ sikkhāpadaṁ uddisantu—",
  "pli-tv-bi-vb-pj5:1.54.1_0": "“Yā pana bhikkhunī avassutā avassutassa purisapuggalassa adhakkhakaṁ ubbhajāṇumaṇḍalaṁ āmasanaṁ vā parāmasanaṁ",
  "pli-tv-bi-vb-pj5:1.54.1_1": "vā gahaṇaṁ vā chupanaṁ vā paṭipīḷanaṁ vā sādiyeyya,",
  "pli-tv-bi-vb-pj5:1.54.1_2": "ayampi pārājikā hoti asaṁvāsā ubbhajāṇumaṇḍalikā”ti.",
  "pli-tv-bi-vb-pj5:2.1.1_0": "Yā panāti",
  "pli-tv-bi-vb-pj5:2.1.2_0": "yā yādisā yathāyuttā yathājaccā yathānāmā yathāgottā yathāsīlā yathāvihārinī yathāgocarā therā vā navā vā majjhimā vā,",
  "pli-tv-bi-vb-pj5:2.1.2_1": "esā vuccati yā panāti.",
  "pli-tv-bi-vb-pj5:2.1.3_0": "Bhikkhunīti",
  "pli-tv-bi-vb-pj5:2.1.4_0": "bhikkhikāti bhikkhunī;",
  "pli-tv-bi-vb-pj5:2.1.5_0": "bhikkhācariyaṁ ajjhupagatāti bhikkhunī;",
  "pli-tv-bi-vb-pj5:2.1.6_0": "bhinnapaṭadharāti bhikkhunī;",
  "pli-tv-bi-vb-pj5:2.1.7_0": "samaññāya bhikkhunī;",
  "pli-tv-bi-vb-pj5:2.1.8_0": "paṭiññāya bhikkhunī;",
  "pli-tv-bi-vb-pj5:2.1.9_0": "ehi bhikkhunīti bhikkhunī;",
  "pli-tv-bi-vb-pj5:2.1.10_0": "tīhi saraṇagamanehi upasampannāti bhikkhunī;",
  "pli-tv-bi-vb-pj5:2.1.11_0": "bhadrā bhikkhunī;",
  "pli-tv-bi-vb-pj5:2.1.12_0": "sārā bhikkhunī;",
  "pli-tv-bi-vb-pj5:2.1.13_0": "sekhā bhikkhunī;",
  "pli-tv-bi-vb-pj5:2.1.14_0": "asekhā bhikkhunī;",
  "pli-tv-bi-vb-pj5:2.1.15_0": "samaggena ubhatosaṅghena ñatticatutthena kammena akuppena ṭhānārahena upasampannāti bhikkhunī.",
  "pli-tv-bi-vb-pj5:2.1.16_0": "Tatra yāyaṁ bhikkhunī samaggena ubhatosaṅghena ñatticatutthena kammena akuppena ṭhānārahena upasampannā,",
  "pli-tv-bi-vb-pj5:2.1.16_1": "ayaṁ imasmiṁ atthe adhippetā bhikkhunīti.",
  "pli-tv-bi-vb-pj5:2.1.17_0": "Avassutā nāma",
  "pli-tv-bi-vb-pj5:2.1.18_0": "sārattā apekkhavatī paṭibaddhacittā.",
  "pli-tv-bi-vb-pj5:2.1.19_0": "Avassuto nāma",
  "pli-tv-bi-vb-pj5:2.1.20_0": "sāratto apekkhavā paṭibaddhacitto.",
  "pli-tv-bi-vb-pj5:2.1.21_0": "Purisapuggalo nāma",
  "pli-tv-bi-vb-pj5:2.1.22_0": "manussapuriso na yakkho na peto na tiracchānagato viññū paṭibalo kāyasaṁsaggaṁ samāpajjituṁ.",
  "pli-tv-bi-vb-pj5:2.1.23_0": "Adhakkhakanti",
  "pli-tv-bi-vb-pj5:2.1.24_0": "heṭṭhakkhakaṁ.",
  "pli-tv-bi-vb-pj5:2.1.25_0": "Ubbhajāṇumaṇḍalanti",
  "pli-tv-bi-vb-pj5:2.1.26_0": "uparijāṇumaṇḍalaṁ.",
  "pli-tv-bi-vb-pj5:2.1.27_0": "Āmasanaṁ nāma",
  "pli-tv-bi-vb-pj5:2.1.28_0": "āmaṭṭhamattaṁ.",
  "pli-tv-bi-vb-pj5:2.1.29_0": "Parāmasanaṁ nāma",
  "pli-tv-bi-vb-pj5:2.1.30_0": "itocito ca sañcopanaṁ.",
  "pli-tv-bi-vb-pj5:2.1.31_0": "Gahaṇaṁ nāma",
  "pli-tv-bi-vb-pj5:2.1.32_0": "gahitamattaṁ.",
  "pli-tv-bi-vb-pj5:2.1.33_0": "Chupanaṁ nāma",
  "pli-tv-bi-vb-pj5:2.1.34_0": "phuṭṭhamattaṁ.",
  "pli-tv-bi-vb-pj5:2.1.35_0": "Paṭipīḷanaṁ vā sādiyeyyāti",
  "pli-tv-bi-vb-pj5:2.1.36_0": "aṅgaṁ gahetvā nippīḷanaṁ sādiyati.",
  "pli-tv-bi-vb-pj5:2.1.37_0": "Ayampīti",
  "pli-tv-bi-vb-pj5:2.1.38_0": "purimāyo upādāya vuccati.",
  "pli-tv-bi-vb-pj5:2.1.39_0": "Pārājikā hotīti",
  "pli-tv-bi-vb-pj5:2.1.40_0": "seyyathāpi nāma puriso sīsacchinno abhabbo tena sarīrabandhanena jīvituṁ;",
  "pli-tv-bi-vb-pj5:2.1.40_1": "evameva bhikkhunī avassutā avassutassa purisapuggalassa adhakkhakaṁ ubbhajāṇumaṇḍalaṁ āmasanaṁ vā parāmasanaṁ",
  "pli-tv-bi-vb-pj5:2.1.40_2": "vā gahaṇaṁ vā chupanaṁ vā paṭipīḷanaṁ vā sādiyantī assamaṇī hoti asakyadhītā.",
  "pli-tv-bi-vb-pj5:2.1.40_3": "Tena vuccati pārājikā hotīti.",
  "pli-tv-bi-vb-pj5:2.1.41_0": "Asaṁvāsāti",
  "pli-tv-bi-vb-pj5:2.1.42_0": "saṁvāso nāma ekakammaṁ ekuddeso samasikkhatā— eso saṁvāso nāma.",
  "pli-tv-bi-vb-pj5:2.1.43_0": "So tāya saddhiṁ natthi, tena vuccati asaṁvāsāti.",
  "pli-tv-bi-vb-pj5:2.2.1_0": "Ubhatoavassute adhakkhakaṁ ubbhajāṇumaṇḍalaṁ kāyena kāyaṁ āmasati, āpatti pārājikassa.",
  "pli-tv-bi-vb-pj5:2.2.2_0": "Kāyena kāyapaṭibaddhaṁ āmasati, āpatti thullaccayassa.",
  "pli-tv-bi-vb-pj5:2.2.3_0": "Kāyapaṭibaddhena kāyaṁ āmasati, āpatti thullaccayassa.",
  "pli-tv-bi-vb-pj5:2.2.4_0": "Kāyapaṭibaddhena kāyapaṭibaddhaṁ āmasati, āpatti dukkaṭassa.",
  "pli-tv-bi-vb-pj5:2.2.5_0": "Nissaggiyena kāyaṁ āmasati, āpatti dukkaṭassa.",
  "pli-tv-bi-vb-pj5:2.2.6_0": "Nissaggiyena kāyapaṭibaddhaṁ āmasati, āpatti dukkaṭassa.",
  "pli-tv-bi-vb-pj5:2.2.7_0": "Nissaggiyena nissaggiyaṁ āmasati, āpatti dukkaṭassa.",
  "pli-tv-bi-vb-pj5:2.2.8.1_0": "Ubbhakkhakaṁ adhojāṇumaṇḍalaṁ kāyena kāyaṁ āmasati, āpatti thullaccayassa.",
  "pli-tv-bi-vb-pj5:2.2.9_0": "Kāyena kāyapaṭibaddhaṁ āmasati, āpatti dukkaṭassa.",
  "pli-tv-bi-vb-pj5:2.2.10_0": "Kāyapaṭibaddhena kāyaṁ āmasati, āpatti dukkaṭassa.",
  "pli-tv-bi-vb-pj5:2.2.11_0": "Kāyapaṭibaddhena kāyapaṭibaddhaṁ āmasati, āpatti dukkaṭassa.",
  "pli-tv-bi-vb-pj5:2.2.12_0": "Nissaggiyena kāyaṁ āmasati, āpatti dukkaṭassa.",
  "pli-tv-bi-vb-pj5:2.2.13_0": "Nissaggiyena kāyapaṭibaddhaṁ āmasati, āpatti dukkaṭassa.",
  "pli-tv-bi-vb-pj5:2.2.14_0": "Nissaggiyena nissaggiyaṁ āmasati, āpatti dukkaṭassa.",
  "pli-tv-bi-vb-pj5:2.2.15.1_0": "Ekatoavassute adhakkhakaṁ ubbhajāṇumaṇḍalaṁ kāyena kāyaṁ āmasati, āpatti thullaccayassa.",
  "pli-tv-bi-vb-pj5:2.2.16_0": "Kāyena kāyapaṭibaddhaṁ āmasati, āpatti dukkaṭassa.",
  "pli-tv-bi-vb-pj5:2.2.17_0": "Kāyapaṭibaddhena kāyaṁ āmasati, āpatti dukkaṭassa.",
  "pli-tv-bi-vb-pj5:2.2.18_0": "Kāyapaṭibaddhena kāyapaṭibaddhaṁ āmasati, āpatti dukkaṭassa.",
  "pli-tv-bi-vb-pj5:2.2.19_0": "Nissaggiyena kāyaṁ āmasati, āpatti dukkaṭassa.",
  "pli-tv-bi-vb-pj5:2.2.20_0": "Nissaggiyena kāyapaṭibaddhaṁ āmasati, āpatti dukkaṭassa.",
  "pli-tv-bi-vb-pj5:2.2.21_0": "Nissaggiyena nissaggiyaṁ āmasati, āpatti dukkaṭassa.",
  "pli-tv-bi-vb-pj5:2.2.22.1_0": "Ubbhakkhakaṁ adhojāṇumaṇḍalaṁ kāyena kāyaṁ āmasati, āpatti dukkaṭassa.",
  "pli-tv-bi-vb-pj5:2.2.23_0": "Kāyena kāyapaṭibaddhaṁ āmasati, āpatti dukkaṭassa.",
  "pli-tv-bi-vb-pj5:2.2.24_0": "Kāyapaṭibaddhena kāyaṁ āmasati, āpatti dukkaṭassa.",
  "pli-tv-bi-vb-pj5:2.2.25_0": "Kāyapaṭibaddhena kāyapaṭibaddhaṁ āmasati, āpatti dukkaṭassa.",
  "pli-tv-bi-vb-pj5:2.2.26_0": "Nissaggiyena kāyaṁ āmasati, āpatti dukkaṭassa.",
  "pli-tv-bi-vb-pj5:2.2.27_0": "Nissaggiyena kāyapaṭibaddhaṁ āmasati, āpatti dukkaṭassa.",
  "pli-tv-bi-vb-pj5:2.2.28_0": "Nissaggiyena nissaggiyaṁ āmasati, āpatti dukkaṭassa.",
  "pli-tv-bi-vb-pj5:2.2.29.1_0": "Ubhatoavassute yakkhassa vā petassa vā paṇḍakassa vā tiracchānagatamanussaviggahassa vā adhakkhakaṁ ubbhajāṇumaṇḍalaṁ kāyena kāyaṁ āmasati,",
  "pli-tv-bi-vb-pj5:2.2.29.1_1": "āpatti thullaccayassa.",
  "pli-tv-bi-vb-pj5:2.2.30_0": "Kāyena kāyapaṭibaddhaṁ āmasati, āpatti dukkaṭassa.",
  "pli-tv-bi-vb-pj5:2.2.31_0": "Kāyapaṭibaddhena kāyaṁ āmasati, āpatti dukkaṭassa.",
  "pli-tv-bi-vb-pj5:2.2.32_0": "Kāyapaṭibaddhena kāyapaṭibaddhaṁ āmasati, āpatti dukkaṭassa.",
  "pli-tv-bi-vb-pj5:2.2.33_0": "Nissaggiyena kāyaṁ āmasati, āpatti dukkaṭassa.",
  "pli-tv-bi-vb-pj5:2.2.34_0": "Nissaggiyena kāyapaṭibaddhaṁ āmasati, āpatti dukkaṭassa.",
  "pli-tv-bi-vb-pj5:2.2.35_0": "Nissaggiyena nissaggiyaṁ āmasati, āpatti dukkaṭassa.",
  "pli-tv-bi-vb-pj5:2.2.36.1_0": "Ubbhakkhakaṁ adhojāṇumaṇḍalaṁ kāyena kāyaṁ āmasati, āpatti dukkaṭassa.",
  "pli-tv-bi-vb-pj5:2.2.37_0": "Kāyena kāyapaṭibaddhaṁ āmasati, āpatti dukkaṭassa.",
  "pli-tv-bi-vb-pj5:2.2.38_0": "Kāyapaṭibaddhena kāyaṁ āmasati, āpatti dukkaṭassa.",
  "pli-tv-bi-vb-pj5:2.2.39_0": "Kāyapaṭibaddhena kāyapaṭibaddhaṁ āmasati, āpatti dukkaṭassa.",
  "pli-tv-bi-vb-pj5:2.2.40_0": "Nissaggiyena kāyaṁ āmasati, āpatti dukkaṭassa.",
  "pli-tv-bi-vb-pj5:2.2.41_0": "Nissaggiyena kāyapaṭibaddhaṁ āmasati, āpatti dukkaṭassa.",
  "pli-tv-bi-vb-pj5:2.2.42_0": "Nissaggiyena nissaggiyaṁ āmasati, āpatti dukkaṭassa.",
  "pli-tv-bi-vb-pj5:2.2.43.1_0": "Ekatoavassute adhakkhakaṁ ubbhajāṇumaṇḍalaṁ kāyena kāyaṁ āmasati, āpatti dukkaṭassa.",
  "pli-tv-bi-vb-pj5:2.2.44_0": "Kāyena kāyapaṭibaddhaṁ āmasati, āpatti dukkaṭassa.",
  "pli-tv-bi-vb-pj5:2.2.45_0": "Kāyapaṭibaddhena kāyaṁ āmasati, āpatti dukkaṭassa.",
  "pli-tv-bi-vb-pj5:2.2.46_0": "Kāyapaṭibaddhena kāyapaṭibaddhaṁ āmasati, āpatti dukkaṭassa.",
  "pli-tv-bi-vb-pj5:2.2.47_0": "Nissaggiyena kāyaṁ āmasati, āpatti dukkaṭassa.",
  "pli-tv-bi-vb-pj5:2.2.48_0": "Nissaggiyena kāyapaṭibaddhaṁ āmasati, āpatti dukkaṭassa.",
  "pli-tv-bi-vb-pj5:2.2.49_0": "Nissaggiyena nissaggiyaṁ āmasati, āpatti dukkaṭassa.",
  "pli-tv-bi-vb-pj5:2.2.50.1_0": "Ubbhakkhakaṁ adhojāṇumaṇḍalaṁ kāyena kāyaṁ āmasati, āpatti dukkaṭassa.",
  "pli-tv-bi-vb-pj5:2.2.51_0": "Kāyena kāyapaṭibaddhaṁ āmasati, āpatti dukkaṭassa.",
  "pli-tv-bi-vb-pj5:2.2.52_0": "Kāyapaṭibaddhena kāyaṁ āmasati, āpatti dukkaṭassa.",
  "pli-tv-bi-vb-pj5:2.2.53_0": "Kāyapaṭibaddhena kāyapaṭibaddhaṁ āmasati, āpatti dukkaṭassa.",
  "pli-tv-bi-vb-pj5:2.2.54_0": "Nissaggiyena kāyaṁ āmasati, āpatti dukkaṭassa.",
  "pli-tv-bi-vb-pj5:2.2.55_0": "Nissaggiyena kāyapaṭibaddhaṁ āmasati, āpatti dukkaṭassa.",
  "pli-tv-bi-vb-pj5:2.2.56_0": "Nissaggiyena nissaggiyaṁ āmasati, āpatti dukkaṭassa.",
  "pli-tv-bi-vb-pj5:2.3.1_0": "Anāpatti—",
  "pli-tv-bi-vb-pj5:2.3.2_0": "asañcicca,",
  "pli-tv-bi-vb-pj5:2.3.3_0": "assatiyā,",
  "pli-tv-bi-vb-pj5:2.3.4_0": "ajānantiyā,",
  "pli-tv-bi-vb-pj5:2.3.5_0": "asādiyantiyā,",
  "pli-tv-bi-vb-pj5:2.3.6_0": "ummattikāya,",
  "pli-tv-bi-vb-pj5:2.3.7_0": "khittacittāya,",
  "pli-tv-bi-vb-pj5:2.3.8_0": "vedanāṭṭāya,",
  "pli-tv-bi-vb-pj5:2.3.9_0": "ādikammikāyāti.",
  "pli-tv-bi-vb-pj5:2.3.10_0": "Paṭhamapārājikaṁ samattaṁ."
}