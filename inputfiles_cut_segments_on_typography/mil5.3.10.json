{
  "mil5.3.10:0.1_0": "Milindapañha",
  "mil5.3.10:0.2_0": "Meṇḍakapañha",
  "mil5.3.10:0.3_0": "Paṇāmitavagga",
  "mil5.3.10:0.4_0": "10. Vaṇṇabhaṇanapañha",
  "mil5.3.10:1.1_0": "“Bhante nāgasena, bhāsitampetaṁ bhagavatā—",
  "mil5.3.10:1.2_0": "‘mamaṁ vā,",
  "mil5.3.10:1.2_1": "bhikkhave,",
  "mil5.3.10:1.2_2": "pare vaṇṇaṁ bhāseyyuṁ,",
  "mil5.3.10:1.2_3": "dhammassa vā,",
  "mil5.3.10:1.2_4": "saṅghassa vā vaṇṇaṁ bhāseyyuṁ,",
  "mil5.3.10:1.2_5": "tatra tumhehi na ānando,",
  "mil5.3.10:1.2_6": "na somanassaṁ,",
  "mil5.3.10:1.2_7": "na cetaso uppilāvitattaṁ karaṇīyan’ti puna ca tathāgato selassa brāhmaṇassa yathābhucce vaṇṇe bhaññamāne",
  "mil5.3.10:1.2_8": "ānandito sumano uppilāvito bhiyyo uttariṁ sakaguṇaṁ pakittesi—",
  "mil5.3.10:2.1_0": "‘Rājāhamasmi selāti,",
  "mil5.3.10:2.2_0": "dhammarājā anuttaro;",
  "mil5.3.10:2.3_0": "Dhammena cakkaṁ vattemi,",
  "mil5.3.10:2.4_0": "cakkaṁ appaṭivattiyan’ti.",
  "mil5.3.10:3.1_0": "Yadi, bhante nāgasena, bhagavatā bhaṇitaṁ—",
  "mil5.3.10:3.2_0": "‘mamaṁ vā,",
  "mil5.3.10:3.2_1": "bhikkhave,",
  "mil5.3.10:3.2_2": "pare vaṇṇaṁ bhāseyyuṁ,",
  "mil5.3.10:3.2_3": "dhammassa vā saṅghassa vā vaṇṇaṁ bhāseyyuṁ,",
  "mil5.3.10:3.2_4": "tatra tumhehi na ānando,",
  "mil5.3.10:3.2_5": "na somanassaṁ,",
  "mil5.3.10:3.2_6": "na cetaso uppilāvitattaṁ karaṇīyan’ti,",
  "mil5.3.10:3.2_7": "tena hi selassa brāhmaṇassa yathābhucce vaṇṇe bhaññamāne ānandito sumano uppilāvito bhiyyo uttariṁ sakaguṇaṁ pakittesīti yaṁ vacanaṁ,",
  "mil5.3.10:3.2_8": "taṁ micchā.",
  "mil5.3.10:3.3_0": "Yadi selassa brāhmaṇassa yathābhucce vaṇṇe bhaññamāne ānandito sumano uppilāvito bhiyyo uttariṁ sakaguṇaṁ pakittesi,",
  "mil5.3.10:3.3_1": "tena hi ‘mamaṁ vā,",
  "mil5.3.10:3.3_2": "bhikkhave,",
  "mil5.3.10:3.3_3": "pare vaṇṇaṁ bhāseyyuṁ,",
  "mil5.3.10:3.3_4": "dhammassa vā saṅghassa vā vaṇṇaṁ bhāseyyuṁ,",
  "mil5.3.10:3.3_5": "tatra tumhehi na ānando,",
  "mil5.3.10:3.3_6": "na somanassaṁ,",
  "mil5.3.10:3.3_7": "na cetaso uppilāvitattaṁ karaṇīyan’ti tampi vacanaṁ micchā.",
  "mil5.3.10:3.4_0": "Ayampi ubhato koṭiko pañho tavānuppatto, so tayā nibbāhitabbo”ti.",
  "mil5.3.10:4.1_0": "“Bhāsitampetaṁ, mahārāja, bhagavatā—",
  "mil5.3.10:4.2_0": "‘mamaṁ vā,",
  "mil5.3.10:4.2_1": "bhikkhave,",
  "mil5.3.10:4.2_2": "pare vaṇṇaṁ bhāseyyuṁ,",
  "mil5.3.10:4.2_3": "dhammassa vā saṅghassa vā vaṇṇaṁ bhāseyyuṁ,",
  "mil5.3.10:4.2_4": "tatra tumhehi na ānando,",
  "mil5.3.10:4.2_5": "na somanassaṁ,",
  "mil5.3.10:4.2_6": "na cetaso uppilāvitattaṁ karaṇīyan’ti.",
  "mil5.3.10:4.3_0": "Selassa ca brāhmaṇassa yathābhucce vaṇṇe bhaññamāne bhiyyo uttariṁ sakaguṇaṁ pakittitaṁ—",
  "mil5.3.10:5.1_0": "‘Rājāhamasmi selāti,",
  "mil5.3.10:5.2_0": "dhammarājā anuttaro;",
  "mil5.3.10:5.3_0": "Dhammena cakkaṁ vattemi,",
  "mil5.3.10:5.4_0": "cakkaṁ appaṭivattiyan’ti.",
  "mil5.3.10:6.1_0": "Paṭhamaṁ, mahārāja,",
  "mil5.3.10:6.1_1": "bhagavatā dhammassa sabhāvasarasalakkhaṇaṁ sabhāvaṁ avitathaṁ bhūtaṁ tacchaṁ tathatthaṁ paridīpayamānena bhaṇitaṁ—",
  "mil5.3.10:6.2_0": "‘mamaṁ vā bhikkhave,",
  "mil5.3.10:6.2_1": "pare vaṇṇaṁ bhāseyyuṁ,",
  "mil5.3.10:6.2_2": "dhammassa vā saṅghassa vā vaṇṇaṁ bhāseyyuṁ,",
  "mil5.3.10:6.2_3": "tatra tumhehi na ānando,",
  "mil5.3.10:6.2_4": "na somanassaṁ,",
  "mil5.3.10:6.2_5": "na cetaso uppilāvitattaṁ karaṇīyan’ti.",
  "mil5.3.10:6.3_0": "Yaṁ pana bhagavatā selassa brāhmaṇassa yathābhucce vaṇṇe bhaññamāne bhiyyo uttariṁ sakaguṇaṁ pakittitaṁ—",
  "mil5.3.10:6.4_0": "‘rājāhamasmi selāti,",
  "mil5.3.10:6.4_1": "dhammarājā anuttaro’ti taṁ na lābhahetu,",
  "mil5.3.10:6.4_2": "na yasahetu,",
  "mil5.3.10:6.4_3": "na attahetu,",
  "mil5.3.10:6.4_4": "na pakkhahetu,",
  "mil5.3.10:6.4_5": "na antevāsikamyatāya,",
  "mil5.3.10:6.4_6": "atha kho anukampāya kāruññena hitavasena evaṁ imassa dhammābhisamayo bhavissati tiṇṇañca māṇavakasatānanti,",
  "mil5.3.10:6.4_7": "evaṁ bhiyyo uttariṁ sakaguṇaṁ bhaṇitaṁ—",
  "mil5.3.10:6.5_0": "‘rājāhamasmi selāti, dhammarājā anuttaro’”ti.",
  "mil5.3.10:6.6_0": "“Sādhu, bhante nāgasena, evametaṁ tathā sampaṭicchāmī”ti.",
  "mil5.3.10:7.1_0": "Vaṇṇabhaṇanapañho dasamo."
}