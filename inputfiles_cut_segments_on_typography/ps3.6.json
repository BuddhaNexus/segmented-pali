{
  "ps3.6:0.1_0": "Paṭisambhidāmagga",
  "ps3.6:0.2_0": "3 Paññāvagga",
  "ps3.6:0.3_0": "3.6. Pāṭihāriyakathā",
  "ps3.6:1.1_0": "“Tīṇimāni, bhikkhave, pāṭihāriyāni.",
  "ps3.6:1.2_0": "Katamāni tīṇi?",
  "ps3.6:1.3_0": "Iddhipāṭihāriyaṁ, ādesanāpāṭihāriyaṁ, anusāsanīpāṭihāriyaṁ.",
  "ps3.6:2.1_0": "Katamañca, bhikkhave, iddhipāṭihāriyaṁ?",
  "ps3.6:2.2_0": "Idha, bhikkhave, ekacco anekavihitaṁ iddhividhaṁ paccanubhoti—",
  "ps3.6:2.3_0": "ekopi hutvā bahudhā hoti, bahudhāpi hutvā eko hoti;",
  "ps3.6:2.4_0": "āvibhāvaṁ tirobhāvaṁ …pe…",
  "ps3.6:2.5_0": "yāva brahmalokāpi kāyena vasaṁ vatteti.",
  "ps3.6:2.6_0": "Idaṁ vuccati, bhikkhave, iddhipāṭihāriyaṁ.",
  "ps3.6:3.1_0": "Katamañca, bhikkhave, ādesanāpāṭihāriyaṁ?",
  "ps3.6:3.2_0": "Idha, bhikkhave, ekacco nimittena ādisati—",
  "ps3.6:3.3_0": "‘evampi te mano, itthampi te mano, itipi te cittan’ti.",
  "ps3.6:3.4_0": "So bahuñcepi ādisati, tatheva taṁ hoti, no aññathā.",
  "ps3.6:3.5_0": "Idha pana,",
  "ps3.6:3.5_1": "bhikkhave,",
  "ps3.6:3.5_2": "ekacco na heva kho nimittena ādisati,",
  "ps3.6:3.5_3": "api ca kho manussānaṁ vā amanussānaṁ vā devatānaṁ vā saddaṁ sutvā ādisati—",
  "ps3.6:3.6_0": "‘evampi te mano, itthampi te mano, itipi te cittan’ti.",
  "ps3.6:3.7_0": "So bahuñcepi ādisati, tatheva taṁ hoti, no aññathā.",
  "ps3.6:3.8_0": "Idha pana,",
  "ps3.6:3.8_1": "bhikkhave,",
  "ps3.6:3.8_2": "ekacco na heva kho nimittena ādisati,",
  "ps3.6:3.8_3": "napi manussānaṁ vā amanussānaṁ vā devatānaṁ vā saddaṁ sutvā ādisati,",
  "ps3.6:3.8_4": "api ca kho vitakkayato vicārayato vitakkavipphārasaddaṁ sutvā ādisati—",
  "ps3.6:3.9_0": "‘evampi te mano, itthampi te mano, itipi te cittan’ti.",
  "ps3.6:3.10_0": "So bahuñcepi ādisati, tatheva taṁ hoti, no aññathā.",
  "ps3.6:3.11_0": "Idha pana,",
  "ps3.6:3.11_1": "bhikkhave,",
  "ps3.6:3.11_2": "ekacco na heva kho nimittena ādisati,",
  "ps3.6:3.11_3": "napi manussānaṁ vā amanussānaṁ vā devatānaṁ vā saddaṁ sutvā ādisati,",
  "ps3.6:3.11_4": "napi vitakkayato vicārayato vitakkavipphārasaddaṁ sutvā ādisati,",
  "ps3.6:3.11_5": "api ca kho avitakkaṁ avicāraṁ samādhiṁ samāpannassa cetasā ceto paricca pajānāti—",
  "ps3.6:3.12_0": "‘yathā imassa bhoto manosaṅkhārā paṇihitā imassa cittassa anantarā amukaṁ nāma vitakkaṁ vitakkayissatī’ti.",
  "ps3.6:3.13_0": "So bahuñcepi ādisati, tatheva taṁ hoti, no aññathā.",
  "ps3.6:3.14_0": "Idaṁ vuccati, bhikkhave, ādesanāpāṭihāriyaṁ.",
  "ps3.6:4.1_0": "Katamañca, bhikkhave, anusāsanīpāṭihāriyaṁ?",
  "ps3.6:4.2_0": "Idha, bhikkhave, ekacco evamanusāsati—",
  "ps3.6:4.3_0": "‘evaṁ vitakketha, mā evaṁ vitakkayittha.",
  "ps3.6:4.4_0": "Evaṁ manasi karotha, mā evaṁ manasākattha.",
  "ps3.6:4.5_0": "Idaṁ pajahatha, idaṁ upasampajja viharathā’ti.",
  "ps3.6:4.6_0": "Idaṁ vuccati, bhikkhave, anusāsanīpāṭihāriyaṁ.",
  "ps3.6:4.7_0": "Imāni kho, bhikkhave, tīṇi pāṭihāriyāni”.",
  "ps3.6:5.1_0": "Nekkhammaṁ ijjhatīti—iddhi.",
  "ps3.6:5.2_0": "Kāmacchandaṁ paṭiharatīti—pāṭihāriyaṁ.",
  "ps3.6:5.3_0": "Ye tena nekkhammena samannāgatā, sabbe te visuddhacittā anāvilasaṅkappāti—",
  "ps3.6:5.4_0": "ādesanāpāṭihāriyaṁ.",
  "ps3.6:5.5_0": "“Taṁ kho pana nekkhammaṁ evaṁ āsevitabbaṁ,",
  "ps3.6:5.5_1": "evaṁ bhāvetabbaṁ,",
  "ps3.6:5.5_2": "evaṁ bahulīkātabbaṁ,",
  "ps3.6:5.5_3": "evaṁ tadanudhammatā sati upaṭṭhāpetabbā”ti—",
  "ps3.6:5.6_0": "anusāsanīpāṭihāriyaṁ.",
  "ps3.6:6.1_0": "Abyāpādo ijjhatīti—iddhi.",
  "ps3.6:6.2_0": "Byāpādaṁ paṭiharatīti—pāṭihāriyaṁ.",
  "ps3.6:6.3_0": "Ye tena abyāpādena samannāgatā, sabbe te visuddhacittā anāvilasaṅkappāti—",
  "ps3.6:6.4_0": "ādesanāpāṭihāriyaṁ.",
  "ps3.6:6.5_0": "“So kho pana abyāpādo evaṁ āsevitabbo,",
  "ps3.6:6.5_1": "evaṁ bhāvetabbo,",
  "ps3.6:6.5_2": "evaṁ bahulīkātabbo,",
  "ps3.6:6.5_3": "evaṁ tadanudhammatā sati upaṭṭhāpetabbā”ti—",
  "ps3.6:6.6_0": "anusāsanīpāṭihāriyaṁ.",
  "ps3.6:7.1_0": "Ālokasaññā ijjhatīti—iddhi.",
  "ps3.6:7.2_0": "Thinamiddhaṁ paṭiharatīti—pāṭihāriyaṁ.",
  "ps3.6:7.3_0": "Ye tāya ālokasaññāya samannāgatā, sabbe te visuddhacittā anāvilasaṅkappāti—",
  "ps3.6:7.4_0": "ādesanāpāṭihāriyaṁ.",
  "ps3.6:7.5_0": "“Sā kho pana ālokasaññā evaṁ āsevitabbā,",
  "ps3.6:7.5_1": "evaṁ bhāvetabbā,",
  "ps3.6:7.5_2": "evaṁ bahulīkātabbā,",
  "ps3.6:7.5_3": "evaṁ tadanudhammatā sati upaṭṭhāpetabbā”ti—",
  "ps3.6:7.6_0": "anusāsanīpāṭihāriyaṁ.",
  "ps3.6:8.1_0": "Avikkhepo ijjhatīti—iddhi.",
  "ps3.6:8.2_0": "Uddhaccaṁ paṭiharatīti—pāṭihāriyaṁ.",
  "ps3.6:8.3_0": "Ye tena avikkhepena samannāgatā, sabbe te visuddhacittā anāvilasaṅkappāti—",
  "ps3.6:8.4_0": "ādesanāpāṭihāriyaṁ.",
  "ps3.6:8.5_0": "“So kho pana avikkhepo evaṁ āsevitabbo,",
  "ps3.6:8.5_1": "evaṁ bhāvetabbo,",
  "ps3.6:8.5_2": "evaṁ bahulīkātabbo,",
  "ps3.6:8.5_3": "evaṁ tadanudhammatā sati upaṭṭhāpetabbā”ti—",
  "ps3.6:8.6_0": "anusāsanīpāṭihāriyaṁ.",
  "ps3.6:9.1_0": "Dhammavavatthānaṁ ijjhatīti—iddhi.",
  "ps3.6:9.2_0": "Vicikicchaṁ paṭiharatīti—pāṭihāriyaṁ.",
  "ps3.6:9.3_0": "Ye tena dhammavavatthānena samannāgatā, sabbe te visuddhacittā anāvilasaṅkappāti—",
  "ps3.6:9.4_0": "ādesanāpāṭihāriyaṁ.",
  "ps3.6:9.5_0": "“Taṁ kho pana dhammavavatthānaṁ evaṁ āsevitabbaṁ,",
  "ps3.6:9.5_1": "evaṁ bhāvetabbaṁ,",
  "ps3.6:9.5_2": "evaṁ bahulīkātabbaṁ,",
  "ps3.6:9.5_3": "evaṁ tadanudhammatā,",
  "ps3.6:9.5_4": "sati upaṭṭhāpetabbā”ti—",
  "ps3.6:9.6_0": "anusāsanīpāṭihāriyaṁ.",
  "ps3.6:10.1_0": "Ñāṇaṁ ijjhatīti—iddhi.",
  "ps3.6:10.2_0": "Avijjaṁ paṭiharatīti—pāṭihāriyaṁ.",
  "ps3.6:10.3_0": "Ye tena ñāṇena samannāgatā, sabbe te visuddhacittā anāvilasaṅkappāti—",
  "ps3.6:10.4_0": "ādesanāpāṭihāriyaṁ.",
  "ps3.6:10.5_0": "“Taṁ kho pana ñāṇaṁ evaṁ āsevitabbaṁ,",
  "ps3.6:10.5_1": "evaṁ bhāvetabbaṁ,",
  "ps3.6:10.5_2": "evaṁ bahulīkātabbaṁ,",
  "ps3.6:10.5_3": "evaṁ tadanudhammatā sati upaṭṭhāpetabbā”ti—",
  "ps3.6:10.6_0": "anusāsanīpāṭihāriyaṁ.",
  "ps3.6:11.1_0": "Pāmojjaṁ ijjhatīti—iddhi.",
  "ps3.6:11.2_0": "Aratiṁ paṭiharatīti—pāṭihāriyaṁ.",
  "ps3.6:11.3_0": "Ye tena pāmojjena samannāgatā, sabbe te visuddhacittā anāvilasaṅkappāti—",
  "ps3.6:11.4_0": "ādesanāpāṭihāriyaṁ.",
  "ps3.6:11.5_0": "“Taṁ kho pana pāmojjaṁ evaṁ āsevitabbaṁ,",
  "ps3.6:11.5_1": "evaṁ bhāvetabbaṁ,",
  "ps3.6:11.5_2": "evaṁ bahulīkātabbaṁ,",
  "ps3.6:11.5_3": "evaṁ tadanudhammatā sati upaṭṭhāpetabbā”ti—",
  "ps3.6:11.6_0": "anusāsanīpāṭihāriyaṁ …pe….",
  "ps3.6:12.1_0": "Paṭhamaṁ jhānaṁ ijjhatīti—iddhi.",
  "ps3.6:12.2_0": "Nīvaraṇe paṭiharatīti—pāṭihāriyaṁ.",
  "ps3.6:12.3_0": "Ye tena paṭhamena jhānena samannāgatā, sabbe te visuddhacittā anāvilasaṅkappāti—",
  "ps3.6:12.4_0": "ādesanāpāṭihāriyaṁ.",
  "ps3.6:12.5_0": "“Taṁ kho pana paṭhamaṁ jhānaṁ evaṁ āsevitabbaṁ,",
  "ps3.6:12.5_1": "evaṁ bhāvetabbaṁ,",
  "ps3.6:12.5_2": "evaṁ bahulīkātabbaṁ,",
  "ps3.6:12.5_3": "evaṁ tadanudhammatā sati upaṭṭhāpetabbā”ti—",
  "ps3.6:12.6_0": "anusāsanīpāṭihāriyaṁ …pe….",
  "ps3.6:13.1_0": "Arahattamaggo ijjhatīti—iddhi.",
  "ps3.6:13.2_0": "Sabbakilese paṭiharatīti—pāṭihāriyaṁ.",
  "ps3.6:13.3_0": "Ye tena arahattamaggena samannāgatā, sabbe te visuddhacittā anāvilasaṅkappāti—",
  "ps3.6:13.4_0": "ādesanāpāṭihāriyaṁ.",
  "ps3.6:13.5_0": "“So kho pana arahattamaggo evaṁ āsevitabbo,",
  "ps3.6:13.5_1": "evaṁ bhāvetabbo,",
  "ps3.6:13.5_2": "evaṁ bahulīkātabbo,",
  "ps3.6:13.5_3": "evaṁ tadanudhammatā sati upaṭṭhāpetabbā”ti—",
  "ps3.6:13.6_0": "anusāsanīpāṭihāriyaṁ.",
  "ps3.6:14.1_0": "Nekkhammaṁ ijjhatīti—iddhi.",
  "ps3.6:14.2_0": "Kāmacchandaṁ paṭiharatīti—pāṭihāriyaṁ.",
  "ps3.6:14.3_0": "Yā ca iddhi yañca pāṭihāriyaṁ, idaṁ vuccati iddhipāṭihāriyaṁ.",
  "ps3.6:14.4_0": "Abyāpādo ijjhatīti—iddhi.",
  "ps3.6:14.5_0": "Byāpādaṁ paṭiharatīti—pāṭihāriyaṁ.",
  "ps3.6:14.6_0": "Yā ca iddhi yañca pāṭihāriyaṁ, idaṁ vuccati iddhipāṭihāriyaṁ.",
  "ps3.6:14.7_0": "Ālokasaññā ijjhatīti—iddhi.",
  "ps3.6:14.8_0": "Thinamiddhaṁ paṭiharatīti—pāṭihāriyaṁ …pe…",
  "ps3.6:14.9_0": "arahattamaggo ijjhatīti—iddhi.",
  "ps3.6:14.10_0": "Sabbakilese paṭiharatīti—pāṭihāriyaṁ.",
  "ps3.6:14.11_0": "Yā ca iddhi yañca pāṭihāriyaṁ, idaṁ vuccati iddhipāṭihāriyanti.",
  "ps3.6:14.12_0": "Pāṭihāriyakathā niṭṭhitā."
}